{
    "text": {
        "0": {
            "0": "Rzecz o Niniwie. Księga widzeń Nahuma, Elkoszyty. ",
            "1": "Bogiem rzewniwym a mścicielem Wiekuisty; mścicielem Wiekuisty i pełen żarliwości. Pomstuje Wiekuisty przeciwnikom Swoim, pamięta wrogom Swoim! ",
            "2": "Wiekuisty, nieskory do gniewu, jednak przemożny w sile, a bezkarnie nie przepuszcza; Wiekuisty - w wichrze i w zawierusze droga Jego, a chmury kurzem u stóp Jego. ",
            "3": "Gromi morze i wysusza je, a wszystkim rzekom daje opadnąć; więdnie Baszan i Karmel, a kwiat Libanu zasycha. ",
            "4": "Góry drżą przed nim, a pagórki się roztapiają; ziemia dygoce przed obliczem Jego, okrąg świata i wszyscy mieszkańcy Jego. ",
            "5": "Wobec rozjątrzenia Jego któż się ostoi, a któż dotrwa wobec płonącego gniewu Jego? Zapalczywość Jego wylewa się jako ogień, a skały kruszą się przed Nim. ",
            "6": "Dobrotliwym Wiekuisty, obroną w dniu niedoli; zna On tych, którzy do Niego się chronią. ",
            "7": "Ale falą wzbierającą sprowadza kres na siedzibę jej, a wrogów Swoich ściga ciemnością! ",
            "8": "Cóż wymyślicie przeciw Wiekuistemu? Sprowadza On kres - poraz wtóry nie nastanie ucisk. ",
            "9": "Bo choćby jako ciernie byli spleceni, a jako sam napitek ich przesiąknięci, to jednak niby rżysko suche do szczętu będą strawieni. ",
            "10": "Z ciebie wyszedł ten, który umyślił zło przeciw Wiekuistemu, rajca nikczemny. ",
            "11": "Tak rzecze Wiekuisty: Jakkolwiek w pełnej sile i tak liczni, to jednak ścięci będą i zginą; tobie zaś odpowiem: Nie ukorzę cię już więcej! ",
            "12": "A tak skruszę jarzmo jego, które na ciebie, a więzy jego potargam. ",
            "13": "Przeciw tobie zaś zarządzi Wiekuisty: Imię twoje niechaj nie będzie nadal przez zapłodnienie zachowane; z domu boga twojego wytępię rzeźby i posągi, zgotuję grób twój, boś marny. "
        },
        "1": {
            "0": "Oto po górach stopy zwiastuna, zwiastującego zbawienie! Świętuj Judo uroczystości twoje, spełniaj twoje śluby! gdyż nie wyruszy już przeciw tobie nikczemnik - doszczętnie on zgładzony. ",
            "1": "Nadciągnął pogromca przeciw tobie: Pilnuj twierdzy! Wypatruj drogę, przepasuj biodra, pokrzepiaj moc twą wedle sił! ",
            "2": "Oto przywrócił Wiekuisty wielkość Jakóba jak i wielkość Israela; bo złupili ich łupieżcy, zniweczyli latorośle ich. ",
            "3": "Tarcze bohaterów jego zaczerwienione, rycerze jego w szkarłat przybrani, ogniem płomiennym błyszczą wozy, gdy je szykuje, a lance drgają. ",
            "4": "Po ulicach grzmią wozy, mkną po rynkach; wejrzenie ich niby pochodnie, niby błyskawice przebiegają. ",
            "5": "Napomina rycerzy swoich, ale ponieśli klęskę podczas wycieczki; spieszyli do murów jej, ale już oblężniczy dach przygotowany. ",
            "6": "Szluzy rzeczne się otworzyły, a pałac zalany. ",
            "7": "Ale postanowionem jest: wziętą zostaje, uprowadzoną, gdy służebnice jej głosem gołębic gruchają, bijąc się w piersi swe. ",
            "8": "Była zaś Niniwa jako sadzawka wód od czasu powstania swojego; oni wszakże rozpierzchli się: \"Stójcie, stójcie!\" ale nikt się nie odwraca. ",
            "9": "I tak rozchwyćcie srebro, rozchwyćcie złoto! bo niewyczerpany zasób; moc tam wszelakich klejnotów kosztownych. ",
            "10": "Opustoszenie i splądrowanie i zburzenie - serca zrozpaczone, kolana drżące, kurcz we wszystkich biodrach, a lica wszystkich wybladłe. ",
            "11": "Gdzież teraz legowisko lwów, owo miejsce hodowli dla lwiąt, gdzie lew kroczył, lwica i szczenię lwie, a nikt nie wystraszył? ",
            "12": "Rozszarpywał lew na potrzebę szczeniąt swoich, a dusił dla lwic swoich; napełniał łupem swe jaskinie, a legowiska swe poszarpanem. ",
            "13": "Otom Ja przeciw tobie, rzecze Wiekuisty zastępów, a puszczę z dymem wozy (twoje) a lwięta twe pochłonie miecz, i zgładzę z ziemi łup twój, a nie będzie słyszany więcej głos postów twoich. "
        },
        "2": {
            "0": "Biada miastu krwawemu, na wskroś przepełnionemu kłamstwem i zdzierstwem, w którem grabież nie ustaje! ",
            "1": "Trzask biczów i głośny tentent kół, rumaki pędzące, a wozy toczące się! ",
            "2": "Jeźdzcy szturmujący i skrzące się miecze i lśniące się oszczepy. Mnóstwo poległych i moc trupów, a niemasz końca zwłokom, tak że przez zwłoki swe się potykają. ",
            "3": "To dla niezliczonych sprosności wszetecznicy nadobnej, władnej czarami, która narody usidlała wszeteczeństwem swojem, a plemiona czarami swojemi. ",
            "4": "Otom przeciw tobie, rzecze Wiekuisty zastępów, i odkryję płaszcze twe na oblicze twoje, i ukażę narodom srom twój, a królestwom hańbę twoję. ",
            "5": "I rzucę na cię śmiecie i zelżę cię i uczynię cię dziwowiskiem. ",
            "6": "Aby każdy, który cię ujrzy uciekał od ciebie, i wołał: Spustoszona Niniwa! Któżby się użalił nad nią? Zkądbym poszukał pocieszycieli dla ciebie? ",
            "7": "Czyżeś lepszą niż No-Ammon, które nad rzekami osiadło, a otoczone było wodami, któremu rzeka była wałem, rzeka za mur służyła? ",
            "8": "Kusz, które tak silne, i Micraim, nie mające końca, Putejczycy i Libijczycy byli ku pomocy tobie. ",
            "9": "Ale i to poszło na wygnanie, w niewolę; i jego niemowlęta roztrącane były na rogach wszystkich ulic. A o najznakomitszych jego miotano losy, a wszystkich wielkich jego okuto w kajdany. ",
            "10": "I ty tedy upojoną i zaćmioną będziesz; i tobie szukać obrony przed wrogiem! ",
            "11": "Wszystkie twierdze twoje - drzewa to figowe z owocem wczesnym; gdy się je potrząśnie spadną do ust spożywcy. ",
            "12": "Oto lud twój, to kobiety w pośród ciebie - szeroko roztwierają się bramy kraju twego przed wrogiem, ogień pożera twe zawory. ",
            "13": "Wody na czas oblężenia zaczerpnij sobie! Umocnij szańce twoje! Wydeptuj glinę, a tępaj wapno, a napraw formę ceglaną! ",
            "14": "Tam pochłonie cię ogień, wytępi miecz, pożre cię jako chmara chrząszczy, choćbyś się skupiła jako chrząszcze, skupiła jako szarańcza. ",
            "15": "Liczniejsi byli kramarze twoi niż gwiazdy nieba; ale chrząszcze się lenią i odlatują. ",
            "16": "Uwieńczeni twoi podobni do szarańczy, a hetmani twoi do chmary koników polnych, zalegających mury w dniach chłodnych: wschodzi słońce a odlatują, a nie wie nikt dokąd. ",
            "17": "Drzemią pasterze twoi, królu asyryjski, spoczywają możni twoi; lud twój rozproszony po górach a nikt go nie gromadzi. ",
            "18": "Niema ulgi dla klęski twojej, bolesną, rana twoja! Wszyscy, których dochodzi wieść o tobie klaskają w dłoń nad tobą; bo na kogoż nie przychodziło okrucieństwo twoje ustawicznie? "
        }
    },
    "meta": "Chapter-Verse",
    "work": "Nahum"
}