{
    "language": "he",
    "title": "Lamentations",
    "versionSource": "https://www.judaicaplace.com/search/brand/Metsudah-Publications/",
    "versionTitle": "The Metsudah Five Megillot, Lakewood, N.J., 2001",
    "status": "locked",
    "license": "CC-BY",
    "versionNotes": "",
    "versionTitleInHebrew": "חמש מגילות, הוצאת 'מצודה', לייקווד תשס\"א",
    "purchaseInformationImage": "https://storage.googleapis.com/sefaria-physical-editions/11912cb54011c95c859401c43d9353fc.png",
    "purchaseInformationURL": "https://www.israelbookshoppublications.com/store/pc/Metsudah-Five-Megilloth-w-Rashi-26p309.htm",
    "actualLanguage": "he",
    "languageFamilyName": "hebrew",
    "isBaseText": true,
    "isSource": true,
    "isPrimary": true,
    "direction": "rtl",
    "heTitle": "איכה",
    "categories": [
        "Tanakh",
        "Writings"
    ],
    "text": [
        [
            "אֵיכָ֣ה | יָֽשְׁבָ֣ה בָדָ֗ד הָעִיר֙ רַבָּ֣תִי עָ֔ם הָֽיְתָ֭ה כְּאַלְמָנָ֑ה רַבָּ֣תִי בַגּוֹיִ֗ם שָׂרָ֨תִי֙ בַּמְּדִינ֔וֹת הָֽיְתָ֭ה לָמַֽס:",
            "בָּכ֨וֹ תִבְכֶּ֝ה בַּלַּ֗יְלָה וְדִמְעָתָהּ֙ עַ֣ל לֶֽחֱיָ֔הּ אֵֽין־לָ֥הּ מְנַחֵ֭ם מִכָּל־אֹֽהֲבֶ֑יהָ כָּל־רֵעֶ֨יהָ֙ בָּ֣גְדוּ בָ֔הּ הָ֥יוּ לָ֭הּ לְאֹֽיְבִֽים:",
            "גָּֽלְתָ֨ה יְהוּדָ֤ה מֵעֹ֨נִי֨ וּמֵרֹ֣ב עֲבֹדָ֔ה הִיא יָֽשְׁבָ֣ה בַגּוֹיִ֔ם לֹ֥א מָֽצְאָ֭ה מָנ֑וֹחַ כָּל־רֹֽדְפֶ֥יהָ הִשִּׂיג֭וּהָ בֵּ֥ין הַמְּצָרִֽים:",
            "דַּרְכֵ֨י צִיּ֝וֹן אֲבֵל֗וֹת מִבְּלִי֙ בָּאֵ֣י מוֹעֵ֔ד כָּל־שְׁעָרֶ֨יהָ֙ שֽׁוֹמֵמִ֔ין כֹּֽהֲנֶ֭יהָ נֶֽאֱנָחִ֑ים בְּתֽוּלֹתֶ֥יהָ נוּג֭וֹת וְהִ֥יא מַר־לָֽהּ:",
            "הָי֨וּ צָרֶ֤יהָ לְרֹאשׁ֨ אֹֽיְבֶ֣יהָ שָׁל֔וּ כִּֽי־יְהֹוָ֥ה הוֹגָ֭הּ עַל־רֹ֣ב פְּשָׁעֶ֑יהָ עֽוֹלָלֶ֛יהָ הָֽלְכ֥וּ שְׁבִ֭י לִפְנֵי־צָֽר:",
            "וַיֵּצֵ֥א <small>(מִן בַּת־)</small> צִיּ֭וֹן כָּל־הֲדָרָ֑הּ הָי֣וּ שָׂרֶ֗יהָ כְּאַיָּלִים֨ לֹא־מָֽצְא֣וּ מִרְעֶ֔ה וַיֵּֽלְכ֥וּ בְלֹא־כֹ֭חַ לִפְנֵ֥י רוֹדֵֽף:",
            "זָֽכְרָ֣ה יְרֽוּשָׁלִַ֗ם יְמֵ֤י עָנְיָהּ֙ וּמְרוּדֶ֔יהָ כֹּל מַֽחֲמֻדֶ֔יהָ אֲשֶׁ֥ר הָי֭וּ מִ֣ימֵי קֶ֑דֶם בִּנְפֹ֧ל עַמָּ֣הּ בְּיַד־צָ֗ר וְאֵ֤ין עוֹזֵר֙ לָ֔הּ רָא֣וּהָ צָרִ֔ים שָֽׂחֲק֭וּ עַל־מִשְׁבַּתֶּֽהָ:",
            "חֵ֤טְא חָֽטְאָה֙ יְר֣וּשָׁלִַ֔ם עַל־כֵּ֭ן לְנִידָ֣ה הָיָ֑תָה כָּל־מְכַבְּדֶ֤יהָ הִזִּיל֨וּהָ֨ כִּֽי־רָא֣וּ עֶרְוָתָ֔הּ גַּם־הִ֥יא נֶֽאֶנְחָ֭ה וַתָּ֥שָׁב אָחֽוֹר:",
            "טֻמְאָתָ֣הּ בְּשׁוּלֶ֗יהָ לֹ֤א זָֽכְרָה֙ אַֽחֲרִיתָ֔הּ וַתֵּ֣רֶד פְּלָאִ֔ים אֵ֥ין מְנַחֵ֭ם לָ֑הּ רְאֵ֤ה יְהֹוָה֙ אֶת־עָנְיִ֔י כִּ֥י הִגְדִּ֭יל אוֹיֵֽב:",
            "יָדוֹ֙ פָּ֣רַשׂ צָ֔ר עַ֭ל כָּל־מַֽחֲמַדֶּ֑יהָ כִּי־רָֽאֲתָ֤ה גוֹיִם֙ בָּ֣אוּ מִקְדָּשָׁ֔הּ אֲשֶׁ֣ר צִוִּ֔יתָה לֹֽא־יָבֹ֥אוּ בַקָּהָ֭ל לָֽךְ:",
            "כָּל־עַמָּ֤הּ נֶֽאֱנָחִים֨ מְבַקְשִׁ֣ים לֶ֔חֶם נָֽתְנ֧וּ מַֽחֲמַדֵּיהֶ֛ם <small>(מַֽחֲמַודֵּיהֶ֛ם)</small> בְּאֹ֭כֶל לְהָשִׁ֣יב נָ֑פֶשׁ רְאֵ֤ה יְהֹוָה֙ וְהַבִּ֔יטָה כִּ֥י הָיִ֭יתִי זֽוֹלֵלָֽה:",
            "<small>ל֣</small>וֹא <small>(ל' זעירא)</small> אֲלֵיכֶם֘ כָּל־עֹ֣בְרֵי דֶ֒רֶךְ֒ הַבִּ֣יטוּ וּרְא֗וּ אִם־יֵ֤שׁ מַכְאוֹב֙ כְּמַכְאֹבִ֔י אֲשֶׁ֥ר עוֹלַ֭ל לִ֑י אֲשֶׁר֙ הוֹגָ֣ה יְהֹוָ֔ה בְּי֭וֹם חֲר֥וֹן אַפּֽוֹ:",
            "מִמָּר֛וֹם שָֽׁלַח־אֵ֥שׁ בְּעַצְמֹתַ֭י וַיִּרְדֶּ֑נָּה פָּרַ֨שׂ רֶ֤שֶׁת לְרַגְלַי֨ הֱשִׁיבַ֣נִי אָח֔וֹר נְתָנַ֨נִי֙ שֹֽׁמֵמָ֔ה כָּל־הַיּ֭וֹם דָּוָֽה:",
            "נִשְׂקַד עֹ֨ל פְּשָׁעַ֝י בְּיָד֗וֹ יִשְׂתָּ֥רְג֛וּ עָל֥וּ עַל־צַוָּארִ֭י הִכְשִׁ֣יל כֹּחִ֑י נְתָנַ֣נִי אֲדֹנָ֔י בִּידֵ֭י לֹֽא־אוּכַ֥ל קֽוּם:",
            "סִלָּ֨ה כָל־אַבִּירַ֤י | אֲדֹנָי֙ בְּקִרְבִּ֔י קָרָ֥א עָלַ֛י מוֹעֵ֭ד לִשְׁבֹּ֣ר בַּֽחוּרָ֑י גַּת דָּרַ֣ךְ אֲדֹנָ֔י לִבְתוּלַ֭ת בַּת־יְהוּדָֽה:",
            "עַל־אֵ֣לֶּה | אֲנִ֣י בֽוֹכִיָּ֗ה עֵינִ֤י | עֵינִי֙ יֹ֣רְדָה מַּ֔יִם כִּֽי־רָחַ֥ק מִמֶּ֛נִּי מְנַחֵ֭ם מֵשִׁ֣יב נַפְשִׁ֑י הָי֤וּ בָנַי֙ שֽׁוֹמֵמִ֔ים כִּ֥י גָבַ֭ר אוֹיֵֽב:",
            "פֵּֽרְשָׂ֨ה צִיּ֝וֹן בְּיָדֶ֗יהָ אֵ֤ין מְנַחֵם֙ לָ֔הּ צִוָּ֧ה יְהֹוָ֛ה לְיַֽעֲקֹ֭ב סְבִיבָ֣יו צָרָ֑יו הָֽיְתָ֧ה יְרֽוּשָׁלִַ֛ם לְנִדָּ֭ה בֵּֽינֵיהֶֽם:",
            "צַדִּ֥יק ה֛וּא יְהֹוָ֭ה כִּ֣י פִ֣יהוּ מָרִ֑יתִי שִׁמְעוּ־נָ֣א כָל־הָֽעַמִּ֗ים <small>(עַמִּ֗ים)</small> וּרְאוּ֙ מַכְאֹבִ֔י בְּתֽוּלֹתַ֥י וּבַֽחוּרַ֭י הָֽלְכ֥וּ בַשֶּֽׁבִי:",
            "קָרָ֤אתִי לַֽמְאַֽהֲבַי֨ הֵ֣מָּה רִמּ֔וּנִי כֹּֽהֲנַ֥י וּזְקֵנַ֭י בָּעִ֣יר גָּוָ֑עוּ כִּֽי־בִקְשׁ֥וּ אֹ֨כֶל֙ לָ֔מוֹ וְיָשִׁ֭יבוּ אֶת־נַפְשָֽׁם:",
            "רְאֵ֨ה יְהֹוָ֤ה כִּֽי־צַר־לִי֨ מֵעַ֣י חֳמַרְמָ֔רוּ נֶהְפַּ֤ךְ לִבִּי֙ בְּקִרְבִּ֔י כִּ֥י מָר֭וֹ מָרִ֑יתִי מִח֥וּץ שִׁכְּלָה־חֶ֭רֶב בַּבַּ֥יִת כַּמָּֽוֶת:",
            "שָֽׁמְע֞וּ כִּ֧י נֶֽאֱנָחָ֣ה אָ֗נִי אֵ֤ין מְנַחֵם֙ לִ֔י כָּל־אֹ֨יְבַ֝י שָֽׁמְע֤וּ רָֽעָתִי֨ שָׂ֔שׂוּ כִּ֥י אַתָּ֭ה עָשִׂ֑יתָ הֵבֵ֥אתָ יֽוֹם־קָרָ֭אתָ וְיִֽהְי֥וּ כָמֹֽנִי:",
            "תָּבֹ֨א כָל־רָֽעָתָ֤ם לְפָנֶ֨יךָ֨ וְעוֹלֵ֣ל לָ֔מוֹ כַּֽאֲשֶׁ֥ר עוֹלַ֛לְתָּ לִ֭י עַ֣ל כָּל־פְּשָׁעָ֑י כִּֽי־רַבּ֥וֹת אַנְחֹתַ֭י וְלִבִּ֥י דַוָּֽי: <small>(פ)</small><br>"
        ],
        [
            "אֵיכָה֩ יָעִ֨יב בְּאַפּ֤וֹ | אֲדֹנָי֨ אֶת־בַּת־צִיּ֔וֹן הִשְׁלִ֤יךְ מִשָּׁמַ֨יִם֙ אֶ֔רֶץ תִּפְאֶ֭רֶת יִשְׂרָאֵ֑ל וְלֹֽא־זָכַ֥ר הֲדֹֽם־רַגְלָ֭יו בְּי֥וֹם אַפּֽוֹ:",
            "בִּלַּ֨ע אֲדֹנָ֝י וְלֹ֣א <small>(לֹ֣א)</small> חָמַ֗ל אֵת כָּל־נְא֣וֹת יַֽעֲקֹ֔ב הָרַ֧ס בְּעֶבְרָת֛וֹ מִבְצְרֵ֥י בַת־יְהוּדָ֭ה הִגִּ֣יעַ לָאָ֑רֶץ חִלֵּ֥ל מַמְלָכָ֭ה וְשָׂרֶֽיהָ:",
            "גָּדַ֣ע בָּֽחֳרִי־אַ֗ף כֹּל קֶ֣רֶן יִשְׂרָאֵ֔ל הֵשִׁ֥יב אָח֛וֹר יְמִינ֭וֹ מִפְּנֵ֣י אוֹיֵ֑ב וַיִּבְעַ֤ר בְּיַֽעֲקֹב֙ כְּאֵ֣שׁ לֶֽהָבָ֔ה אָֽכְלָ֭ה סָבִֽיב:",
            "דָּרַ֨ךְ קַשְׁתּ֝וֹ כְּאוֹיֵ֗ב נִצָּ֤ב יְמִינוֹ֙ כְּצָ֔ר וַֽיַּֽהֲרֹ֔ג כֹּ֭ל מַֽחֲמַדֵּי־עָ֑יִן בְּאֹ֨הֶל֙ בַּת־צִיּ֔וֹן שָׁפַ֥ךְ כָּאֵ֭שׁ חֲמָתֽוֹ:",
            "הָיָ֨ה אֲדֹנָ֤י | כְּאוֹיֵב֨ בִּלַּ֣ע יִשְׂרָאֵ֔ל בִּלַּע֙ כָּל־אַרְמְנוֹתֶ֔יהָ שִׁחֵ֭ת מִבְצָרָ֑יו וַיֶּ֨רֶב֙ בְּבַת־יְהוּדָ֔ה תַּֽאֲנִיָּ֭ה וַֽאֲנִיָּֽה:",
            "וַיַּחְמֹ֤ס כַּגַּן֙ שֻׂכּ֔וֹ שִׁחֵ֭ת מֹֽעֲד֑וֹ שִׁכַּ֨ח יְהֹוָ֤ה | בְּצִיּוֹן֨ מוֹעֵ֣ד וְשַׁבָּ֔ת וַיִּנְאַ֥ץ בְּזַֽעַם־אַפּ֭וֹ מֶ֥לֶךְ וְכֹהֵֽן:",
            "זָנַ֨ח אֲדֹנָ֤י | מִזְבְּחוֹ֨ נִאֵ֣ר מִקְדָּשׁ֔וֹ הִסְגִּיר֙ בְּיַד־אוֹיֵ֔ב חוֹמֹ֭ת אַרְמְנוֹתֶ֑יהָ ק֛וֹל נָֽתְנ֥וּ בְּבֵֽית־יְהֹוָ֭ה כְּי֥וֹם מוֹעֵֽד:",
            "חָשַׁ֨ב יְהֹוָ֤ה | לְהַשְׁחִית֨ חוֹמַ֣ת בַּת־צִיּ֔וֹן נָ֣טָה קָ֔ו לֹֽא־הֵשִׁ֥יב יָד֭וֹ מִבַּלֵּ֑עַ וַיַּֽאֲבֶל־חֵ֥ל וְחוֹמָ֭ה יַחְדָּ֥ו אֻמְלָֽלוּ:",
            "<small>טָֽ</small>בְע֤וּ בָאָ֨רֶץ֙ שְׁעָרֶ֔יהָ אִבַּ֥ד וְשִׁבַּ֭ר בְּרִיחֶ֑יהָ מַלְכָּ֨הּ וְשָׂרֶ֤יהָ בַגּוֹיִם֨ אֵ֣ין תּוֹרָ֔ה גַּם־נְבִיאֶ֕יהָ לֹֽא מָֽצְא֥וּ חָז֭וֹן מֵֽיְהֹוָֽה:",
            "יֵֽשְׁב֨וּ לָאָ֤רֶץ יִדְּמוּ֨ זִקְנֵ֣י בַת־צִיּ֔וֹן הֶֽעֱל֤וּ עָפָר֙ עַל־רֹאשָׁ֔ם חָֽגְר֭וּ שַׂקִּ֑ים הוֹרִ֤ידוּ לָאָ֨רֶץ֙ רֹאשָׁ֔ן בְּתוּלֹ֭ת יְרֽוּשָׁלָֽםִ:",
            "כָּל֨וּ בַדְּמָע֤וֹת עֵינַי֨ חֳמַרְמְר֣וּ מֵעַ֔י נִשְׁפַּ֤ךְ לָאָ֨רֶץ֙ כְּבֵדִ֔י עַל־שֶׁ֭בֶר בַּת־עַמִּ֑י בֵּֽעָטֵ֤ף עוֹלֵל֙ וְיוֹנֵ֔ק בִּרְחֹב֭וֹת קִרְיָֽה:",
            "לְאִמֹּתָם֙ יֹֽאמְר֔וּ אַיֵּ֭ה דָּגָ֣ן וָיָ֑יִן בְּהִֽתְעַטְּפָ֤ם כֶּֽחָלָל֨ בִּרְחֹב֣וֹת עִ֔יר בְּהִשְׁתַּפֵּ֣ךְ נַפְשָׁ֔ם אֶל־חֵ֭יק אִמֹּתָֽם:",
            "מָֽה־אֲעִיּדֵ֞ךְ <small>(אֲעִוּדֵ֞ךְ)</small> מָ֣ה אֲדַמֶּה־לָּ֗ךְ הַבַּת֙ יְר֣וּשָׁלִַ֔ם מָ֤ה אַשְׁוֶה־לָּךְ֙ וַֽאֲנַֽחֲמֵ֔ךְ בְּתוּלַ֭ת בַּת־צִיּ֑וֹן כִּֽי־גָד֥וֹל כַּיָּ֛ם שִׁבְרֵ֭ךְ מִ֥י יִרְפָּא־לָֽךְ:",
            "נְבִיאַ֗יִךְ חָ֤זוּ לָךְ֨ שָׁ֣וְא וְתָפֵ֔ל וְלֹֽא־גִלּ֥וּ עַל־עֲוֹנֵ֭ךְ לְהָשִׁ֣יב שְׁבוּתֵ֑ךְ <small>(שְׁביּתֵ֑ךְ)</small> וַיֶּ֣חֱזוּ לָ֔ךְ מַשְׂא֥וֹת שָׁ֭וְא וּמַדּוּחִֽם:",
            "סָֽפְק֨וּ עָלַ֤יִךְ כַּפַּ֨יִם֨ כָּל־עֹ֣בְרֵי דֶ֔רֶךְ שָֽׁרְקוּ֙ וַיָּנִ֣עוּ רֹאשָׁ֔ם עַל־בַּ֭ת יְרֽוּשָׁלִָ֑ם הֲזֹ֣את הָעִ֗יר שֶׁיֹּֽאמְרוּ֨ כְּלִ֣ילַת יֹ֔פִי מָשׂ֭וֹשׂ לְכָל־הָאָֽרֶץ:",
            "פָּצ֨וּ עָלַ֤יִךְ פִּיהֶם֨ כָּל־אֹ֣יְבַ֔יִךְ שָֽׁרְקוּ֙ וַיַּֽחַרְקוּ־שֵׁ֔ן אָֽמְר֭וּ בִּלָּ֑עְנוּ אַ֣ךְ זֶ֥ה הַיּ֛וֹם שֶׁקִּוִּינֻ֭הוּ מָצָ֥אנוּ רָאִֽינוּ:",
            "עָשָׂ֨ה יְהֹוָ֜ה אֲשֶׁ֣ר זָמָ֗ם בִּצַּ֤ע אֶמְרָתוֹ֨ אֲשֶׁ֣ר צִוָּ֣ה מִֽימֵי־קֶ֔דֶם הָרַ֭ס וְלֹ֣א חָמָ֑ל וַיְשַׂמַּ֤ח עָלַ֨יִךְ֙ אוֹיֵ֔ב הֵרִ֭ים קֶ֥רֶן צָרָֽיִךְ:",
            "צָעַ֥ק לִבָּ֭ם אֶל־אֲדֹנָ֑י חוֹמַ֣ת בַּת־צִיּ֠וֹן הוֹרִ֨ידִי כַנַּ֤חַל דִּמְעָה֙ יוֹמָ֣ם וָלַ֔יְלָה אַל־תִּתְּנִ֤י פוּגַת֙ לָ֔ךְ אַל־תִּדֹּ֭ם בַּת־עֵינֵֽךְ:",
            "ק֣וּמִי | רֹ֣נִּי בַלַּ֗יְלָהּ לְרֹאשׁ֙ אַשְׁמֻר֔וֹת שִׁפְכִ֤י כַמַּ֨יִם֙ לִבֵּ֔ךְ נֹ֭כַח פְּנֵ֣י אֲדֹנָ֑י שְׂאִ֧י אֵלָ֣יו כַּפַּ֗יִךְ עַל־נֶ֨פֶשׁ֙ עֽוֹלָלַ֔יִךְ הָֽעֲטוּפִ֥ים בְּרָעָ֭ב בְּרֹ֥אשׁ כָּל־חוּצֽוֹת:",
            "רְאֵ֤ה יְהוָֹה֙ וְֽהַבִּ֔יטָה לְמִ֭י עוֹלַ֣לְתָּ כֹּ֑ה אִם־תֹּאכַ֨לְנָה נָשִׁ֤ים פִּרְיָם֨ עֹֽלְלֵ֣י טִפֻּחִ֔ים אִם־יֵֽהָרֵ֛ג בְּמִקְדַּ֥שׁ אֲדֹנָ֭י כֹּהֵ֥ן וְנָבִֽיא:",
            "שָֽׁכְב֨וּ לָאָ֤רֶץ חוּצוֹת֨ נַ֣עַר וְזָקֵ֔ן בְּתֽוּלֹתַ֥י וּבַֽחוּרַ֭י נָֽפְל֣וּ בֶחָ֑רֶב הָרַ֨גְתָּ֙ בְּי֣וֹם אַפֶּ֔ךָ טָבַ֭חְתָּ לֹ֥א חָמָֽלְתָּ:",
            "תִּקְרָא כְי֨וֹם מוֹעֵ֤ד מְגוּרַי֙ מִסָּבִ֔יב וְלֹ֥א הָיָ֛ה בְּי֥וֹם אַף־יְהֹוָ֭ה פָּלִ֣יט וְשָׂרִ֑יד אֲשֶׁר־טִפַּ֥חְתִּי וְרִבִּ֭יתִי אֹֽיְבִ֥י כִלָּֽם: <small>(פ)</small><br>"
        ],
        [
            "אֲנִ֤י הַגֶּ֨בֶר֙ רָאָ֣ה עֳנִ֔י בְּשֵׁ֭בֶט עֶבְרָתֽוֹ:",
            "אוֹתִ֥י נָהַ֛ג וַיֹּלַ֭ךְ ח֥שֶׁךְ וְלֹא־אֽוֹר:",
            "אַ֣ךְ בִּ֥י יָשֻׁ֛ב יַֽהֲפֹ֥ךְ יָד֭וֹ כָּל־הַיּֽוֹם:",
            "בִּלָּ֤ה בְשָׂרִי֙ וְעוֹרִ֔י שִׁבַּ֭ר עַצְמוֹתָֽי:",
            "בָּנָ֥ה עָלַ֛י וַיַּקַּ֭ף רֹ֥אשׁ וּתְלָאָֽה:",
            "בְּמַֽחֲשַׁכִּ֥ים הֽוֹשִׁיבַ֭נִי כְּמֵתֵ֥י עוֹלָֽם:",
            "גָּדַ֧ר בַּֽעֲדִ֛י וְלֹ֥א אֵצֵ֭א הִכְבִּ֥יד נְחָשְׁתִּֽי:",
            "גַּ֣ם כִּ֤י אֶזְעַק֙ וַֽאֲשַׁוֵּ֔עַ שָׂתַ֭ם תְּפִלָּתִֽי:",
            "גָּדַ֤ר דְּרָכַי֙ בְּגָזִ֔ית נְתִֽיבֹתַ֭י עִוָּֽה:",
            "דֹּ֣ב אֹרֵ֥ב הוּא֙ לִ֔י אֲרִ֭יּ <small>(אֲרִ֭יּה)</small> בְּמִסְתָּרִֽים:",
            "דְּרָכַ֥י סוֹרֵ֛ר וַֽיְפַשְּׁחֵ֭נִי שָׂמַ֥נִי שׁוֹמֵֽם:",
            "דָּרַ֤ךְ קַשְׁתּוֹ֨ וַיַּצִּיבֵ֔נִי כַּמַּטָּרָ֭א לַחֵֽץ:",
            "הֵבִיא֨ בְּכִלְיֹתָ֔י בְּנֵ֭י אַשְׁפָּתֽוֹ:",
            "הָיִ֤יתִי שְׂחֹק֙ לְכָל־עַמִּ֔י נְגִֽינָתָ֭ם כָּל־הַיּֽוֹם:",
            "הִשְׂבִּיעַ֥נִי בַמְּרוֹרִ֭ים הִרְוַ֥נִי לַֽעֲנָֽה:",
            "וַיַּגְרֵ֤ס בֶּֽחָצָץ֙ שִׁנָּ֔י הִכְפִּישַׁ֭נִי בָּאֵֽפֶר:",
            "וַתִּזְנַ֧ח מִשָּׁל֛וֹם נַפְשִׁ֭י נָשִׁ֥יתִי טוֹבָֽה:",
            "וָֽאֹמַר֙ אָבַ֣ד נִצְחִ֔י וְתֽוֹחַלְתִּ֭י מֵֽיְהוָֹֽה:",
            "זְכָר־עָנְיִ֥י וּמְרוּדִ֭י לַֽעֲנָ֥ה וָרֹֽאשׁ:",
            "זָכ֣וֹר תִּזְכּ֔וֹר וְתָשׁ֥וֹחַ <small>(וְתָשֹׁ֥יחַ)</small> עָלַ֭י נַפְשִֽׁי:",
            "זֹ֛את אָשִׁ֥יב אֶל־לִבִּ֭י עַל־כֵּ֥ן אוֹחִֽיל:",
            "חַֽסְדֵ֤י יְהֹוָה֙ כִּ֣י לֹֽא־תָ֔מְנוּ כִּ֥י לֹֽא־כָל֭וּ רַֽחֲמָֽיו:",
            "חֲדָשִׁים֙ לַבְּקָרִ֔ים רַבָּ֭ה אֱמֽוּנָתֶֽךָ:",
            "חֶלְקִ֤י יְהֹוָה֙ אָֽמְרָ֣ה נַפְשִׁ֔י עַל־כֵּ֭ן אוֹחִ֥יל לֽוֹ:",
            "ט֤וֹב יְהֹוָה֙ לְקֹוָ֔יו לְנֶ֥פֶשׁ תִּדְרְשֶֽׁנּוּ:",
            "ט֤וֹב וְיָחִיל֙ וְדוּמָ֔ם לִתְשׁוּעַ֭ת יְהֹוָֽה:",
            "ט֣וֹב לַגֶּ֔בֶר כִּֽי־יִשָּׂ֥א עֹ֭ל בִּנְעוּרָֽיו:",
            "יֵשֵׁ֤ב בָּדָד֙ וְיִדֹּ֔ם כִּ֥י נָטַ֭ל עָלָֽיו:",
            "יִתֵּ֤ן בֶּֽעָפָר֙ פִּ֔יהוּ אוּלַ֭י יֵ֥שׁ תִּקְוָֽה:",
            "יִתֵּ֧ן לְמַכֵּ֛הוּ לֶ֭חִי יִשְׂבַּ֥ע בְּחֶרְפָּֽה:",
            "כִּ֣י לֹ֥א יִזְנַ֛ח לְעוֹלָ֭ם אֲדֹנָֽי:",
            "כִּ֣י אִם־הוֹגָ֔ה וְרִחַ֭ם כְּרֹ֥ב חֲסָדָֽיּו:",
            "כִּ֣י לֹ֤א עִנָּה֙ מִלִּבּ֔וֹ וַיַּגֶּ֭ה בְּנֵי־אִֽישׁ:",
            "לְדַכֵּא֙ תַּ֣חַת רַגְלָ֔יו כֹּ֭ל אֲסִ֥ירֵי אָֽרֶץ:",
            "לְהַטּוֹת֙ מִשְׁפַּט־גָּ֔בֶר נֶ֭גֶד פְּנֵ֥י עֶלְיֽוֹן:",
            "לְ<small>עַ</small>וֵּ֤ת אָדָם֙ בְּרִיב֔וֹ אֲדֹנָ֭י לֹ֥א רָאָֽה:",
            "מִ֣י זֶ֤ה אָמַר֙ וַתֶּ֔הִי אֲדֹנָ֭י לֹ֥א צִוָּֽה:",
            "מִפִּ֤י עֶלְיוֹן֙ לֹ֣א תֵצֵ֔א הָֽרָע֭וֹת וְהַטּֽוֹב:",
            "מַה־יִּתְאוֹנֵן֙ אָדָ֣ם חָ֔י גֶּ֭בֶר עַל־חֲטָאָֽיּו:",
            "נַחְפְּשָׂ֤ה דְרָכֵ֨ינוּ֙ וְֽנַחְקֹ֔רָה וְנָשׁ֭וּבָה עַד־יְהֹוָֽה:",
            "נִשָּׂ֤א לְבָבֵ֨נוּ֙ אֶל־כַּפָּ֔יִם אֶל־אֵ֭ל בַּשָּׁמָֽיִם:",
            "נַ֤חְנוּ פָשַׁ֨עְנוּ֙ וּמָרִ֔ינוּ אַתָּ֭ה לֹ֥א סָלָֽחְתָּ:",
            "סַכּ֤וֹתָה בָאַף֨ וַֽתִּרְדְּפֵ֔נוּ הָרַ֭גְתָּ לֹ֥א חָמָֽלְתָּ:",
            "סַכֹּ֤תָה בֶֽעָנָן֙ לָ֔ךְ מֵֽעֲב֭וֹר תְּפִלָּֽה:",
            "סְחִ֧י וּמָא֛וֹס תְּשִׂימֵ֭נוּ בְּקֶ֥רֶב הָֽעַמִּֽים:",
            "פָּצ֥וּ עָלֵ֛ינוּ פִּיהֶ֭ם כָּל־אֹֽיְבֵֽינוּ:",
            "פַּ֧חַד וָפַ֛חַת הָ֥יָה לָ֭נוּ הַשֵּׁ֥את וְהַשָּֽׁבֶר:",
            "פַּלְגֵי־מַ֨יִם֙ תֵּרַ֣ד עֵינִ֔י עַל־שֶׁ֭בֶר בַּת־עַמִּֽי:",
            "עֵינִ֧י נִגְּרָ֛ה וְלֹ֥א תִדְמֶ֭ה מֵאֵ֥ין הֲפֻגֽוֹת:",
            "עַד־יַשְׁקִ֣יף וְיֵ֔רֶא יְהֹוָ֭ה מִשָּׁמָֽיִם:",
            "עֵינִי֙ עֽוֹלְלָ֣ה לְנַפְשִׁ֔י מִכֹּ֭ל בְּנ֥וֹת עִירִֽי:",
            "צ֥וֹד צָד֛וּנִי כַּצִּפֹּ֭ר אֹֽיְבַ֥י חִנָּֽם:",
            "צָֽמְת֤וּ בַבּוֹר֙ חַיָּ֔י וַיַּדּוּ־אֶ֭בֶן בִּֽי:",
            "צָֽפוּ־מַ֥יִם עַל־רֹאשִׁ֭י אָמַ֥רְתִּי נִגְזָֽרְתִּי:",
            "קָרָ֤אתִי שִׁמְךָ֙ יְהֹוָ֔ה מִבּ֭וֹר תַּחְתִּיּֽוֹת:",
            "קוֹלִ֭י שָׁמָ֑עְתָּ אַל־תַּעְלֵ֧ם אָזְנְךָ֛ לְרַוְחָתִ֭י לְשַׁוְעָתִֽי:",
            "קָרַ֨בְתָּ֙ בְּי֣וֹם אֶקְרָאֶ֔ךָּ אָמַ֭רְתָּ אַל־תִּירָֽא:",
            "רַ֧בְתָּ אֲדֹנָ֛י רִיבֵ֥י נַפְשִׁ֭י גָּאַ֥לְתָּ חַיָּֽי:",
            "רָאִ֤יתָה יְהֹוָה֙ עַוָּ֣תָתִ֔י שָׁפְטָ֭ה מִשְׁפָּטִֽי:",
            "רָאִ֨יתָה֙ כָּל־נִקְמָתָ֔ם כָּל־מַחְשְׁבֹתָ֭ם לִֽי:",
            "שָׁמַ֤עְתָּ חֶרְפָּתָם֙ יְהֹוָ֔ה כָּל־מַחְשְׁבֹתָ֭ם עָלָֽי:",
            "שִׂפְתֵ֤י קָמַי֨ וְהֶגְיוֹנָ֔ם עָלַ֭י כָּל־הַיּֽוֹם:",
            "שִׁבְתָּ֤ם וְקִֽימָתָם֙ הַבִּ֔יטָה אֲנִ֭י מַנְגִּֽינָתָֽם:",
            "תָּשִׁ֨יב לָהֶ֥ם גְּמ֛וּל יְהֹוָ֭ה כְּמַֽעֲשֵׂ֥ה יְדֵיהֶֽם:",
            "תִּתֵּ֤ן לָהֶם֙ מְגִנַּת־לֵ֔ב תַּֽאֲלָֽתְךָ֭ לָהֶֽם:",
            "תִּרְדֹּ֤ף בְּאַף֙ וְתַשְׁמִידֵ֔ם מִתַּ֭חַת שְׁמֵ֥י יְהֹוָֽה: <small>(פ)</small><br>"
        ],
        [
            "אֵיכָה֙ יוּעַ֣ם זָהָ֔ב יִשְׁנֶ֭א הַכֶּ֣תֶם הַטּ֑וֹב תִּשְׁתַּפֵּ֨כְנָה֙ אַבְנֵי־קֹ֔דֶשׁ בְּרֹ֭אשׁ כָּל־חוּצֽוֹת:",
            "בְּנֵ֤י צִיּוֹן֙ הַיְקָרִ֔ים הַֽמְסֻלָּאִ֭ים בַּפָּ֑ז אֵיכָ֤ה נֶחְשְׁבוּ֙ לְנִבְלֵי־חֶ֔רֶשׂ מַֽעֲשֵׂ֭ה יְדֵ֥י יוֹצֵֽר:",
            "גַּם־תַּנִּיּם֨ <small>(תַּנִּיּן֨)</small> חָ֣לְצוּ שַׁ֔ד הֵינִ֭יקוּ גּֽוּרֵיהֶ֑ן בַּת־עַמִּ֣י לְאַכְזָ֔ר כַּיְעֵנִ֭ים <small>(כַּיְ עֵנִ֭ים)</small> בַּמִּדְבָּֽר:",
            "דָּבַ֨ק לְשׁ֥וֹן יוֹנֵ֛ק אֶל־חִכּ֭וֹ בַּצָּמָ֑א עֽוֹלָלִים֙ שָׁ֣אֲלוּ לֶ֔חֶם פֹּרֵ֭שׂ אֵ֥ין לָהֶֽם:",
            "הָאֹֽכְלִים֙ לְמַ֣עֲדַנִּ֔ים נָשַׁ֭מּוּ בַּֽחוּצ֑וֹת הָֽאֱמֻנִים֙ עֲלֵ֣י תוֹלָ֔ע חִבְּק֭וּ אַשְׁפַּתּֽוֹת:",
            "וַיִּגְדַּל֙ עֲו‍ֹ֣ן בַּת־עַמִּ֔י מֵֽחַטַּ֭את סְדֹ֑ם הַֽהֲפוּכָ֣ה כְמוֹ־רָ֔גַע וְלֹא־חָ֥לוּ בָ֭הּ יָדָֽיִם:",
            "זַכּ֤וּ נְזִירֶ֨יהָ֙ מִשֶּׁ֔לֶג צַח֭וּ מֵֽחָלָ֑ב אָ֤דְמוּ עֶ֨צֶם֙ מִפְּנִינִ֔ים סַפִּ֭יר גִּזְרָתָֽם:",
            "חָשַׁ֤ךְ מִשְּׁחוֹר֙ תָּֽאֳרָ֔ם לֹ֥א נִכְּר֭וּ בַּֽחוּצ֑וֹת צָפַ֤ד עוֹרָם֙ עַל־עַצְמָ֔ם יָבֵ֭שׁ הָיָ֥ה כָעֵֽץ:",
            "טוֹבִ֤ים הָיוּ֙ חַלְלֵי־חֶ֔רֶב מֵֽחַלְלֵ֭י רָעָ֑ב שֶׁ֣הֵ֤ם יָזֻ֨בוּ֙ מְדֻקָּרִ֔ים מִתְּנוּב֭וֹת שָׂדָֽי:",
            "יְדֵ֗י נָשִׁים֙ רַֽחֲמָ֣נִיּ֔וֹת בִּשְּׁל֭וּ יַלְדֵיהֶ֑ן הָי֤וּ לְבָרוֹת֙ לָ֔מוֹ בְּשֶׁ֭בֶר בַּת־עַמִּֽי:",
            "כִּלָּ֤ה יְהֹוָה֙ אֶת־חֲמָת֔וֹ שָׁפַ֭ךְ חֲר֣וֹן אַפּ֑וֹ וַיַּצֶּת־אֵ֣שׁ בְּצִיּ֔וֹן וַתֹּ֭אכַל יְסֹֽדֹתֶֽיהָ:",
            "לֹ֤א הֶֽאֱמִ֨ינוּ֙ מַלְכֵי־אֶ֔רֶץ כֹּ֭ל <small>(וכֹּ֭ל)</small> יֽשְׁבֵ֣י תֵבֵ֑ל כִּ֤י יָבֹא֙ צַ֣ר וְאוֹיֵ֔ב בְּשַֽׁעֲרֵ֭י יְרֽוּשָׁלָֽםִ:",
            "מֵֽחַטֹּ֣אות נְבִיאֶ֔יהָ עֲוֹנֹ֭ת כֹּֽהֲנֶ֑יהָ הַשֹּֽׁפְכִ֥ים בְּקִרְבָּ֭הּ דַּ֥ם צַדִּיקִֽים:",
            "נָע֤וּ עִוְרִים֙ בַּֽחוּצ֔וֹת נְגֹֽאֲל֭וּ בַּדָּ֑ם בְּלֹ֣א יֽוּכְל֔וּ יִגְּע֭וּ בִּלְבֻֽשֵׁיהֶֽם:",
            "ס֣וּרוּ טָמֵ֞א קָ֣רְאוּ לָ֗מוֹ ס֤וּרוּ ס֨וּרוּ֙ אַל־תִּגָּ֔עוּ כִּ֥י נָצ֭וּ גַּם־נָ֑עוּ אָֽמְרוּ֙ בַּגּוֹיִ֔ם לֹ֥א יוֹסִ֭פוּ לָגֽוּר:",
            "פְּנֵ֤י יְהוָֹה֙ חִלְּקָ֔ם לֹ֥א יוֹסִ֭יף לְהַבִּיטָ֑ם פְּנֵ֤י כֹֽהֲנִים֙ לֹ֣א נָשָׂ֔אוּ וּזְקֵנִ֭ים <small>(וּזְקֵנִ֭ים)</small> לֹ֥א חָנָֽנוּ:",
            "עוֹדֵ֨ינוּ֙ <small>(עוֹדֵ֨ינה֙)</small> תִּכְלֶ֣ינָה עֵינֵ֔ינוּ אֶל־עֶזְרָתֵ֭נוּ הָ֑בֶל בְּצִפִּיָּתֵ֣נוּ צִפִּ֔ינוּ אֶל־גּ֭וֹי לֹ֥א יוֹשִֽׁעַ:",
            "צָד֣וּ צְעָדֵ֔ינוּ מִלֶּ֭כֶת בִּרְחֹֽבֹתֵ֑ינוּ קָרַ֥ב קִצֵּ֛נוּ מָֽלְא֥וּ יָמֵ֭ינוּ כִּי־בָ֥א קִצֵּֽנוּ:",
            "קַלִּ֤ים הָיוּ֙ רֹֽדְפֵ֔ינוּ מִנִּשְׁרֵ֭י שָׁמָ֑יִם עַל־הֶֽהָרִ֣ים דְּלָקֻ֔נוּ בַּמִּדְבָּ֭ר אָ֥רְבוּ לָֽנוּ:",
            "ר֤וּחַ אַפֵּ֨ינוּ֙ מְשִׁ֣יחַ יְהֹוָ֔ה נִלְכַּ֭ד בִּשְׁחִֽיתוֹתָ֑ם אֲשֶׁ֣ר אָמַ֔רְנוּ בְּצִלּ֭וֹ נִֽחְיֶ֥ה בַגּוֹיִֽם:",
            "שִׂ֤ישִׂי וְשִׂמְחִי֙ בַּת־אֱד֔וֹם יוֹשֶׁ֭בֶתּ <small>(יוֹשֶׁ֭בֶתּי)</small> בְּאֶ֣רֶץ ע֑וּץ גַּם־עָלַ֨יִךְ֙ תַּֽעֲבָר־כּ֔וֹס תִּשְׁכְּרִ֭י וְתִתְעָרִֽי:",
            "תַּם־עֲוֹנֵךְ֨ בַּת־צִיּ֔וֹן לֹ֥א יוֹסִ֭יף לְהַגְלוֹתֵ֑ךְ פָּקַ֤ד עֲוֹנֵךְ֙ בַּת־אֱד֔וֹם גִּלָּ֭ה עַל־חַטֹּאתָֽיִךְ:"
        ],
        [
            "זְכֹ֤ר יְהוָֹה֙ מֶה־הָ֣יָה לָ֔נוּ הַבִּ֭יטָהּ וּרְאֵ֥ה אֶת־חֶרְפָּתֵֽנוּ:",
            "נַֽחֲלָתֵ֨נוּ֙ נֶֽהֶפְכָ֣ה לְזָרִ֔ים בָּתֵּ֭ינוּ לְנָכְרִֽים:",
            "יְתוֹמִ֤ים הָיִ֨ינוּ֙ וְאֵ֣ין <small>(אֵ֣ין)</small> אָ֔ב אִמֹּתֵ֭ינוּ כְּאַלְמָנֽוֹת:",
            "מֵימֵ֨ינוּ֙ בְּכֶ֣סֶף שָׁתִ֔ינוּ עֵצֵ֭ינוּ בִּמְחִ֥יר יָבֹֽאוּ:",
            "עַ֤ל צַוָּארֵ֨נוּ֙ נִרְדָּ֔פְנוּ יָגַ֭עְנוּ וְלֹ֥א <small>(לֹ֥א)</small> הֽוּנַּֽח־לָֽנוּ:",
            "מִצְרַ֨יִם֙ נָתַ֣נּוּ יָ֔ד אַשּׁ֭וּר לִשְׂבֹּ֥עַ לָֽחֶם:",
            "אֲבֹתֵ֤ינוּ חָֽטְאוּ֙ וְאֵינָ֔ם <small>(וְאֵינָ֔ם)</small> וַֽאֲנַ֭חְנוּ <small>(אֲנַ֭חְנוּ)</small> עֲוֹנֹֽתֵיהֶ֥ם סָבָֽלְנוּ:",
            "עֲבָדִים֙ מָ֣שְׁלוּ בָ֔נוּ פֹּרֵ֭ק אֵ֥ין מִיָּדָֽם:",
            "בְּנַפְשֵׁ֨נוּ֙ נָבִ֣יא לַחְמֵ֔נוּ מִפְּנֵ֭י חֶ֥רֶב הַמִּדְבָּֽר:",
            "עוֹרֵ֨נוּ֙ כְּתַנּ֣וּר נִכְמָ֔רוּ מִפְּנֵ֭י זַלְעֲפ֥וֹת רָעָֽב:",
            "נָשִׁים֙ בְּצִיּ֣וֹן עִנּ֔וּ בְּתֻלֹ֭ת בְּעָרֵ֥י יְהוּדָֽה:",
            "שָׂרִים֙ בְּיָדָ֣ם נִתְל֔וּ פְּנֵ֥י זְקֵנִ֭ים לֹ֥א נֶהְדָּֽרוּ:",
            "בַּֽחוּרִים֙ טְח֣וֹן נָשָׂ֔אוּ וּנְעָרִ֭ים בָּעֵ֥ץ כָּשָֽׁלוּ:",
            "זְקֵנִים֙ מִשַּׁ֣עַר שָׁבָ֔תוּ בַּֽחוּרִ֭ים מִנְּגִֽינָתָֽם:",
            "שָׁבַת֙ מְשׂ֣וֹשׂ לִבֵּ֔נוּ נֶהְפַּ֥ךְ לְאֵ֭בֶל מְחוֹלֵֽנוּ:",
            "נָֽפְלָה֙ עֲטֶ֣רֶת רֹאשֵׁ֔נוּ אֽוֹי־נָ֥א לָ֭נוּ כִּ֥י חָטָֽאנוּ:",
            "עַל־זֶ֗ה הָיָ֤ה דָוֶה֙ לִבֵּ֔נוּ עַל־אֵ֭לֶּה חָֽשְׁכ֥וּ עֵינֵֽינוּ:",
            "עַ֤ל הַר־צִיּוֹן֙ שֶׁשָּׁמֵ֔ם שֽׁוּעָלִ֭ים הִלְּכוּ־בֽוֹ:",
            "אַתָּ֤ה יְהֹוָה֙ לְעוֹלָ֣ם תֵּשֵׁ֔ב כִּסְאֲךָ֭ לְד֥וֹר וָדֽוֹר:",
            "לָ֤מָּה לָנֶ֨צַח֙ תִּשְׁכָּחֵ֔נוּ תַּֽעַזְבֵ֭נוּ לְאֹ֥רֶךְ יָמִֽים:",
            "הֲשִׁיבֵ֨נוּ יְהֹוָ֤ה | אֵלֶ֨יךָ֨ וְֽנָשׁ֔וּבָהּ חַדֵּ֥שׁ יָמֵ֭ינוּ כְּקֶֽדֶם:",
            "֚כִּי אִם־מָאֹ֣ס מְאַסְתָּ֔נוּ קָצַ֥פְתָּ עָלֵ֭ינוּ עַד־מְאֹֽד: <small>(הֲשִׁיבֵ֨נוּ יְהֹוָ֤ה | אֵלֶ֨יךָ֨ וְֽנָשׁ֔וּבָהּ חַדֵּ֥שׁ יָמֵ֭ינוּ כְּקֶֽדֶם:)</small>"
        ]
    ],
    "sectionNames": [
        "Chapter",
        "Verse"
    ]
}