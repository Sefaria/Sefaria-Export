{
    "language": "he",
    "title": "Aramaic Targum to Lamentations",
    "versionSource": "https://www.sefaria.org",
    "versionTitle": "Mikraot Gedolot",
    "status": "locked",
    "license": "Public Domain",
    "versionTitleInHebrew": "מקראות גדולות",
    "actualLanguage": "he",
    "languageFamilyName": "hebrew",
    "isBaseText": true,
    "isSource": true,
    "isPrimary": true,
    "direction": "rtl",
    "heTitle": "תרגום איכה",
    "categories": [
        "Tanakh",
        "Targum",
        "Aramaic Targum",
        "Writings"
    ],
    "text": [
        [
            "אָמַר יִרְמְיָהוּ נְבִיָּא וְכַהֲנָא רַבָּא אֵיכְדֵין יִתְגָּזַר עַל יְרוּשְׁלֵם וְעַל עַמָּהָא לְאִתְדָנָא בְּתֵירוּכִין וּלְמִסְפֵּד עִלַּוֵיהוֹן אֵיכָה הֵיכְמָא דְאִתְדְנוּ אָדָם וְחַוָה דְאִיתְרְכוּ מִגִּינְתָא דְעֵדֶן וְאַסְפִּיד מָרֵי עַלְמָא עֲלַוֵיהוֹן אֵיכָה עֲנַת מִדַּת דִינָא וְכֵן אֲמָרַת עַל סְגִיאוּת חוֹבָאָה אִשְׁתְּדוּד דִּי בְגַוָהָא וּבְגִין כֵּן תְּהֵי יָתְבָה בִלְחוֹדָהָא כִּגְבַר דְמַכְתַּשׁ סְגִירוּ עַל בּסְרֵיהּ דִּי בִלְחוֹדֵיהּ יָתֵיב וְקַרְתָּא הֲוָת מַלְיָא אוֹכְלוֹסִין וְעַמְּמִין סַגִּיאִין אִתְרוֹקִינַת מִנְהוֹן וַהֲוָת דַמְיָא כְאַרְמְלָא וְדִי מִתְרַבְרְבָא בְעַמְמַיָּא וְשַׁלִּיטַיָּא בְאַפַרְכַיָּא וַהֲווֹ מַסְקִין לָהּ מִסִּין הַדְרַת לְמֶהֱוֵי מַכִּיכָא וּלְמִתַּן כְּרַגָּא לְהוֹן בָּתַר דְנָא:",
            "כַּד שָׁלַח משֶׁה נְבִיָּא אִזְגַדִּין לְאַלָּלָא יָת אַרְעָא וְתָבוּ אִזְגַדַּיָּא וְאַפִּיקוּ שׁוּם בִּישׁ עַל אַרְעָא דְיִשְׂרָאֵל וְהַהִיא לֵילְיָא תְּשַׁע יוֹמִין בְּאָב הֲוָה וְכַד שְׁמָעוּ עַמָּא בֵּית יִשְׂרָאֵל יַת בְּשׂוֹרָתָא בִּישָׁא הָדָא דְאִתְבַּשְׂרוּ עַל אַרְעָא דְיִשְׂרָאֵל נְטָלוּ עַמָּא יָת קָלֵיהוֹן וּבְכוּ בְּלֵילְיָא הַהוּא מִן יַד תְּקֵיף רוּגְזָא דַייָ בְהוֹן וּגְזַר לְמֶהֱוֵי בָּכָן בְּלֵילְיָא הָדָא לְדָרֵיהוֹן עַל חוּרְבַּן בֵּית מוּקְדְשָׁא וּכְדוֹ אִתְאַמַּר בִּנְבוּאָה לְיִרְמְיָהוּ כַּהֲנָא רַבָּא לְמֶהֱוֵי חָרֵיבָא יְרוּשְׁלֵם עַל יְדוֹי דִנְבוּכַדְנֶצַּר רַשִּׁיעָא אִין לָא תַיְבִין בִּתְיוּבְתָּא. מִן יַד עָאל וְאוֹכַח יָת עַמָּא בֵּית יִשְׂרָאֵל וְסָרִיבוּ לְקַבָּלָא בְמֵימְרֵיהּ בְּכֵן עָאל נְבוּכַדְנֶצַּר רַשִּׁיעָא וְצָרָא יָת יְרוּשְׁלֵם וּבֵית מַקְדְשָׁא אוֹקִיד בְּנוּרָא בִתְשַׁע יוֹמִין בְּיַרחָא דְאָב וּבֵיהּ בְּכִיהָא כְּנִשְׁתָּא דְיִשְׂרָאֵל בְּכוּתָא וְדִמְעָהָא זַלֵּיג עַל לֵיסְתָהָא וְלֵית דִּי יְמַלֵּיל תַּנְחוּמִין עַל לִבָּהָא מִן כָּל טַעֲוָתָא דִּי רְחִמְתָּא לְמֵיזַל בַּתְרֵיהוֹן וּבְגִין כֵּן כָּל חַבְרָהָא אַרְשִׁיעוּ בָהּ אִתְהַפִּיכוּ לְמֶהֱוֵי לָהּ לְבַעֲלֵי דְבָבִין:",
            "אִיזִילוּ בֵּית יְהוּדָה בְּגָלוּתָא עַל דַהֲווֹ מְעַנִּין יַתְמִין וְאַרְמְלָן וְעַל סְגִיאוּת פּוּלְחָנָא דַהֲווֹ מְפַלְחִין בַּאֲחוּהוֹן בְּנֵי יִשְׂרָאֵל דְאִזְדַבְּנוּ לְהוֹן וְלָא קָרוּ חֵירוּתָה לְעַבְדֵיהוֹן וְאַמְהַתהוֹן דַהֲווֹ מִזַּרְעֲיַת יִשְׂרָאֵל וּבְגִין כֵּן אַף אִנּוּן אִתְמְסָרוּ בְּיַד עַמְמַיָּא וּכְנִשְׁתָּא דְבֵית יְהוּדָה יָתְבָא בְּגוֹ עַמְמַיָּא וְלָא אַשְׁכָּחוּ נְיָחָא מִפּוּלְחָנָא קַשְׁיָא דְשַׁעְבִּידוּ יָתָה וְכָל דַהֲוָה רָדִיף יָתָהּ אַדְבִּיקוּ יָתָהּ כַּד הִיא מִתְחַבְּאָה בֵּין תְּחוּמַיָּא וְאָעִיקוּ לָהּ:",
            "כָּל זְמַן דַהֲוָה יְרוּשְׁלֵם מִתְבַּנְיָא סְרִיבוּ יִשְׂרָאֵל לְמִיסַק לִירוּשְׁלֵם לְאִתְחֲזָאָה קֳדָם יְיָ תְּלַת זִמְנִין בְּשַׁתָּא וְעַל חוֹבֵיהוֹן דְיִשְׂרָאֵל אִיצְטְדִיאַת יְרוּשְׁלֵם וְאִתְעֲבִידוּ שְׁבִילֵי צִיּוֹן אֲבֵילָן מִדְלֵית עָאֵיל בָּהּ בִּזְמַן מוֹעֲדַיָּא כָל תַּרְעָהָא צַדְיָין וְכַהֲנָהָא אָנְחִין עַל דִּי בְטִילוּ קוּרְבְּנַיָּא בְּתוּלְתָהָא סַפְדָן עַל דִּי פָּסְקוּ לְמֵיפַּק בְחַמְשָׁא עֲשַׂר יוֹמִין בְּאָב וּבְיוֹמָא דְכִפּוּרַיָּא דִּי הוּא בְעַסְרָא יוֹמִין בְּתִשְׁרֵי לְחִינְגָא בְּחִינוּגִין אַף אִיהִי מְרִיר לִבָּא לַחֲדָא:",
            "הֲווּ מְעִיקָהָא מִתְמַנָּן עֲלָהָא לְרֵישִׁין וּבַעֲלֵי דְבָבָהָא הֲווּ יַתְבִין בְּשַׁלְוָה אֲרוּם יְיָ תְּבַר יָתָהּ עַל סַגִּיאַת מְרוֹדָהָא רַבְיָהָא אָזְלוּ בְּשִׁבְיָתָא קֳדָם מְעִיקָהָא:",
            "וּנְפַק מִן כְּנִשְׁתָּא דְצִיּוֹן כָּל זִיוָהָא הֲווּ רַבְרְבָנָהָא מִסְתַּחֲרַן עַל מֵיכְלָא הֵיכְמָא דִמְסַחֲרַן אַיָּלַיָּא בְמַדְבְּרָא וְלָא אַשְׁכָּחוּ אֲתַר כָּשַׁר לְמִרְעֵהוֹן וַאֲזָלוּ בְתָשׁוּת כֹּחָא וְלָא הֲוָה לְהוֹן חֵילָא לְמֶעֱרוֹק לְאִשְׁתֵּזְבָא קֳדָם רָדֵף:",
            "הֲוַת דְכִירָא יְרוּשְׁלֵם יוֹמִין קַדְמָאִין דִּי הֲוַת מְדוֹרָא בִכְרַכַּיָּא וּבְפַצִּיחִין תַּקִּיפִין וּמָרְדָא וְשָׁלְטָה בְּכָל עַלְמָא וְכָל רִיגוּגָהָא דַהֲווּ לָהּ עַלְמָא וְכָל רִיגוּגָהָא דַהֲווּ לָהּ מִן יוֹמִין קַדְמָאִין וְעַל חוֹבָא נְפַל עַמָּהּ בִּידוֹי דִנְבוּכַדְנֶצַּר רַשִּׁיעָא וְאָעִיק לְהוֹן וְלֵית דְסִיַּע לָהּ חֲזוּהָא מְעִיקַיָּא דְאָזְלָא בְשִׁבְיָתָא חַיְכוּ עַל טוֹבָהָא דִּי פְּסַק מִבֵּינָהָא:",
            "חוֹבָא רַבָּא חָבַת יְרוּשְׁלֵם בְּגִין כֵּן בְּטִלְטוּל הֲוַת כָּל עַמְמַיָּא דַהֲווּ מְיַקְרִין לָהּ מִלְקַדְמִין נָהֲגוּ בָּהּ זִילוּתָא אֲרוּם חֲזוֹ בִּדְקָהָא בְרַם הִיא מִתְאַנְחָא וּרְתִיעַת לַאֲחוֹרָא:",
            "סוֹאֲבוּת דַם רִיחוּקָהָא בְּשִׁיפּוּלָהָא לָא אִידְכִיאַת מִנָּהּ וְלָא תְהָת עַל חוֹבָאָה וְלָא דְכִירַת מַה דַעֲתִיד לְמֵיתֵי עֲלָהָא בְּסוֹף יוֹמַיָּא וּנְחָתַת וּנְפָלַת וַהֲוָת פְּרִישָׁן וְלֵית דְמַלֵּיל תַּנְחוּמִין לָהּ חֲזֵי יְיָ וּתְהֵי מִסְתַּכֵּל אֲרוּם אִתְרַבְרַב עָלַי בְּעֵל דְבָבָא:",
            "יְדֵיהּ אוֹשִׁיט נְבוּכַדְנֶצַּר רַשִּׁיעָא וְשָׁלַף סַיְפָא וּקְטַע כָּל רִיגוּגָהּ אַף כְּנִשְׁתָּא דְיִשְׂרָאֵל שְׁרִיאַת לְיַלָּלָא אֲרוּם חֲזַת עַמְּמִין נוּכְרָאִין עֲלוּ לְבֵית מוּקְדְּשָׁהּ דִּי פַקֵּדְתְּ עַל יְדוֹי דְמשֶׁה נְבִיָּא עַל עַמּוֹן וּמוֹאָב דְלָא יִדְכּוּן לְמֵיעַל בִּקְהָלָא דִּי לָךְ:",
            "כָּל עַמָּהָא דִירוּשְׁלֵם אֲנִיחָן מִכַּפְנָא וְתַבְעִין לַחֲמָא לְמֵיכָל יֲהֲבוּ רִיגוּגֵיהוֹן בִּסְעִיד לַחֲמָא לְקַיְימָא נְפָשׁ חֲזֵי יְיָ וּתְהֵי מִסְתַּכֵּל אֲרוּם הֲוֵיתִי גַרְגְרָנִיתָא:",
            "אַשְׁבְּעִית לְכוֹן כָּל דְעָבְרִין בְּאוֹרְחָא זוּרוּ הָכָא אִסְתַּכְּלוּ וַחֲזוּ אִין אִית כֵּיבָא כְּכֵיבִי דְאִסְתְּקִיף לִי דִתְבַר יְיָ יָתִי בְּיוֹם תְּקוֹף רוּגְזֵיהּ:",
            "מִן שְׁמַיָּא שָׁלַח אֵשָׁתָא בִּכְרַכֵּי תַקִּיפִין וּכְבַשׁ יַתְהוֹן פָּרַשׂ מְצַדְּתָּא לְרַגְלַי אִרְתִּיעַנִּי קְדַל בַּעֲלֵי דְבָבִי יְהִיבַנִּי לְמֶהֱוֵי צַדְיָא כָּל יוֹמָא מְרַחֲקָא וְחַלִּישָׁא:",
            "אִתְיַקֵּר נִיר מְרוֹדִי בִידֵיהּ אִתְיַבְּשׁוּ כְּשִׁיבְשִׁין דְגוּפְנָא סַלְקוּ עַל צַוְורִי אִתְקַל חֵילִי מְסַר יְיָ יָתִי בִידוֹי מַן דְלֵית יָכִין אֲנָא לְמֵיקָם:",
            "כְנַשׁ כָּל תַּקִּיפַי יְיָ בֵּינִי אֲרַע זְמַן עָלַי לִתְבִירָא חֵיל עוּלֵימַי וְעָלוּ עַמְמַיָּא עַל גְזֵירַת מֵימְרָא דַייָ וְסָאִיבוּ בְתוּלְתָּא דְבֵית יְהוּדָה דִּי הֲוָה דִמְהוֹן דִבְתוּלְתְּהוֹן מִיתְשַׁד הֵיךְ כַּחֲמָר מִן מַעֲצַרְתָּא בְעִידַן דִגְּבַר מְבַעִיט יָת עִנְבִין חֲמַר עִינְבוֹהִי שַׁדְיָין:",
            "עַל טַפְלַיָּא דְאִתְרַטְשׁוּ וְעַל נְשַׁיָּא מָעַדְיָתָא דְאִתְבְּקָעוּ כְּרֵיסֵיהוֹן אֲמָרַת כְּנִשְׁתָּא דְיִשְׂרָאֵל אֲנָא בַּכְיָא וּתְרֵין עֵינַי זַלְגִין דִמְעָתָא הֵיךְ מַבּוּעָא דְמַיָא אֲרוּם אִתְרָחַק מִינִי מְנַחֵם דִמְקַיֵּם יָתִי וּמַלֵּיל תַּנְחוּמִין עַל נַפְשִׁי הֲווֹ בְּנַי צַדְיָין אֲרוּם אִתְגַבֵּר עֲלֵיהוֹן בְּעֵיל דְבָבָא:",
            "פִּרְסַת צִיּוֹן יְדָהָא מִן עַקְתָא הֵיכְמָא דִמְפַרְסָא אִיתְּתָא עַל מַתְבְּרָא בְּגִינַת וְלֵית דְמַלֵּיל תַּנְחוּמִין עַל לִבָּהּ פַקֵּד יְיָ לְבֵית יַעֲקֹב פִּיקוּדַיָּא וְאוֹרַיְיתָא לְמִינְטַר וְהִינוּן עָבְרוּ עַל גְזֵירַת מֵימְרֵיהּ בְּגִין כֵּן אִסְתַּחֲרוּ חֲזוֹר חֲזוֹר לְיַעֲקֹב מְעִיקוֹהִי הֲוַת יְרוּשְׁלֵם דַמְיָא לְאִתְּתָא מְרַחֲקָא בֵּינֵיהוֹן:",
            "אָמַר יְיָ בְּמֵימְרֵיהּ לְעַמָּא בֵּית יִשְׂרָאֵל דְלָא יֶעְבַר קָטְלִין בְּחַרְבָּא בְאַרְעֲהוֹן אָזַל יֹאשִׁיָּהוּ מַלְכָּא שָׁלַף סַיְיפָא עַל פַּרְעֹה חֲגִירָא בְּבִקְעַת מְגִדּוֹ מַה דְלָא אִתְפְּקַד וְלָא תְבַע אוּלְפַן מִן קֳדָם יְיָ בְּגִין כֵּן רָגְמוּ רָגוֹמַיָּא גִירִין לְמַלְכָּא יֹאשִׁיָּהוּ וּמִית תַּמָּן עַד דְלָא נְפָקַת נִשְׁמָתֵיהּ הֲוָה רָחִישׁ בְּסִפְוָתֵיהּ וְכֵן אֲמַר זַכַּאֵי הוּא יְיָ אֲרוּם עַל מֵימְרֵיהּ עֲבָרִית שְׁמָעוּ כְעַן כָּל עַמַיָּא הֶסְפֵּידָא דְאַסְפֵּיד יִרְמְיָהוּ עַל יֹאשִׁיָּהוּ וַחֲזוּ כֵיבִי דִּי עַרְעַנִּי בָּתַר מוֹתֵיהּ בְּתוּלוֹתַי וְרַבְיַי אֲזָלוּ בְּשִׁבְיָתָא:",
            "אֲמָרַת יְרוּשְׁלֵם כַּד אִיתְמַסְרַת בִּידוֹי דִנְבוּכַדְנֶצַּר קָרִית לִמְרַחְמַי בֵּינֵי עַמְמַיָּא דְקַיֵּימִית עִמְהוֹן קְיָים דִּי יְסַיְיעוּנִי וְאִנּוּן חֲכִּימוּ מִינִי וְאִתְהַפְּכוּ לְחַבָּלָא יָתִי הִינוּן דְעָלוּ עִם טִיטוֹס וְאַסְפַּסְיָינוֹס וּבְנוֹ כַרְכּוֹמִין עַל יְרוּשְׁלֵם כַּהֲנַי וְסָבַי בְּגוֹ קַרְתָּא אִתְנְגִידוּ אֲרוּם תְּבָעוּ סָעִיד לַחְמָא לְהוֹן לְמֵיכַל וִיקַיְימִין יָת נַפְשֵׁיהוֹן:",
            "חֲזֵי אֲרוּם אָעִיק לִי בְּגִין כֵּן מֵעַי אִיתְגָרוּ אִיתְהַפַּךְ לְבָבִי בְּגַוִי אֲרוּם מֶעְבַּר עֲבָרִית עַל גְזֵירַת מֵימְרָא דַייָ וּמִן בִּגְלַל הָכִי מִן בָּרָא תִּכְלֵי חַרְבָּא וּמִלְגָיו חַרְגַת כַּפְנָא כְּמַלְאָכָא מְחַבָּלָא דִי מְמַנָא עַל מוֹתָא:",
            "שְׁמָעוּ אוּמַיָּא אֲרוּם מִתְאַנָּחָא אֲנָא וְלֵית דִמְנַחֵם לִי כָּל בַּעֲלֵי דְבָבִי שְׁמָעוּ בִישְׁתָּא דִּי מְטָת עָלַי בָּדְחוּ אֲרוּם אַתְּ הוּא יְיָ דַעֲבַדְתְּ אַיְיתֵיתָא עָלַי יוֹם פּוּרְעָנוּתָא עַרְעִיתָא עָלַי מְעָרַע לְצַדִּיאוּתָנִי כְדֵין תְּעָרַא עִלַּוֵיהוֹן וִיהוֹן צַדְיָאן כְּוָתִי:",
            "תֵּיעוּל לְיוֹם דִינָא רַבָּא כָּל בִּישַׁתְהוֹן דִּי אַבְאִישׁוּ לִי קֳדָמָךְ וְתִסְתָּקַף לְהוֹן הֵיכְמָא דְאִסְתְּקַפְתָּא עָלַי עַל כָּל סְגִיאוּת מְרוֹדִי אֲרוּם סַגִּיאוּ אַנְחָתַי וְלִבִּי חַלִּישׁ:\n"
        ],
        [
            "אֵיכְדֵין יְקוּץ יְיָ בִּתְקוֹף רוּגְזֵיהּ יָת כְּנִשְׁתָּא דְצִיּוֹן טְלַק מִשְׁמַיָּא לְאַרְעָא תּוּשְׁבַּחְתָּא דְיִשְׂרָאֵל וְלָא דְכִיר בֵּית מוּקְדְּשָׁא דַהֲוָה גְלוּנְדְקָא דְרִגְלוֹהִי וְלָא חָס עֲלוֹהִי בְּיוֹם תְּקוֹף רְוּגְזֵיהּ:",
            "שֵׁיצֵי יְיָ וְלָא חָס יָת כָּל עִידִית יַעֲקֹב פַּגֵּר בְּרוּגְזֵיהּ כְּרַכֵּי כְנִשְׁתָּא דְבֵית יְהוּדָה אַמְטֵי לְאַרְעָא אַפֵּיס מַלְכוּתָהָא וְרַבְרְבָנָהָא:",
            "קִצֵּץ בִּתְקוֹף רְגָז יָת כָּל יְקָרֵיהּ דְיִשְׂרָאֵל אַרְתַּע לְאָחוֹרָא יַד יְמִינֵיהּ וְלָא סַיַּע לְעַמֵּיהּ מִן קֳדָם בְּעֵיל דְבָבָא וְאַדְלֵיק בְּבֵית יַעֲקֹב כְּאֶשָּׁתָא דִמְשַׁלְהֲבָא אֲכָלַת חֲזוֹר חֲזוֹר:",
            "מָתַח קַשְׁתֵּיהּ וּרְגַם עָלַי גִירִין כִּבְעֵיל דְבָבָא אִתְעַתַּד עַל יַד יְמִינֵיהּ דִנְבוּכַדְנֶצַּר וְסַיְעֵיהּ כְּאִלּוּ הֲוָה מָעִיק לְעַמֵּיהּ יִשְׂרָאֵל וּקְטַל כָּל עוּלֵים וְכָל דִמְרַגְּגִין לַחֲזוֹ עֵינָא בְמַשְׁכַּן כְּנִשְׁתָּא דְצִיּוֹן שְׁדָא כְּבִיעוּר אֶשָּׁא רוּגְזֵיהּ:",
            "הֲוָה יְיָ דָמֵי כִבְעֵיל דְבָבָא שֵׁיצֵי יִשְׂרָאֵל שֵׁיצֵי כָל בִּרְנְיָתָהָא חַבִּיל כָּל קִירְוֵי פַּצִּיחָהָא וְאַסְגֵי בִּכְנִישְׁתָּא דְּבֵית יְהוּדָה אֲבֵילוּתָא וַאֲנִינוּתָא:",
            "וְשֵׁרַשׁ כְּגִינְתָא בֵּית מוּקְדְשֵׁיהּ חִבֵּל אֲתַר מְזוּמָן לְכַפָּרָא עַל עַמֵּיהּ אִינְשֵׁי יְיָ בְּצִיּוֹן חֶדְוַת יוֹמָא טָבָא וְשַׁבְּתָא וּשְׁנָא בִתְקוֹף רוּגְזֵיהּ מַלְכָּא וְכַהֲנָא רַבָּא:",
            "אַשְׁלֵי יְיָ מַדְבְּחֵיהּ בְּעַט מַקְדְשֵׁיהּ מְסַר בְּיַד בְּעֵיל דְבָבָא שׁוּרֵי בִּירְנְיָתָהָא קָלָא יַהֲבוּ בְּבֵית מוּקְדְּשָׁא דַייָ כְּקַל עַמָּא בֵית יִשְׂרָאֵל דִמְצַלְיָין בְּגַוֵיהּ בְּיוֹמָא דְפִסְחָא:",
            "חָשַׁב יְיָ לְחַבָּלָא שׁוּר כְּנִשְׁתָּא דְצִיּוֹן סָאט מִשְׁקוֹלָתָא וְלָא אָתִיב יְדֵיהּ מִלְשֵׁיצָאָה וְאֲבֵיל מַקְפָנָא וְשׁוּרָא כַחֲדָא אִתְפַּגָּרוּ:",
            "טָמְעוּ בְּאַרְעָא תַרְעָהָא (עַל דִּי נְכַסּוּ חֲזִירָא וְאוֹבִילוּ מִן דְמֵיהּ עִלַּוֵיהוֹן) הוֹבִיד וּתְבַר מְזוּזָתָהָא מַלְכָּהָא וְרַבְרְבָנָהָא גָלוּ בֵינֵי עַמְמַיָּא עַל דְלָא נָטְרוּ פִתְגָּמֵי אוֹרַיְיתָא כְּאִלּוּ לָא קַבִּילוּ יָתָהּ בְּטוּרָא דְסִינַי אַף נְבִיאָהָא אִתְמְנַע מִנְהוֹן רוּחַ נְבוּאַת קוּדְשָׁא וְלָא אִתְאַמַּר לְהוֹן פִּתְגַּם נְבוּאֲתָא מִן קֳדָם יְיָ:",
            "יַתְבִין עַל אַרְעָא שָׁתְקִין סָבֵי כְנִשְׁתָּא דְצִיּוֹן אֲסִיקוּ עֲפַר מַקְלָה עַל רֵישֵׁיהוֹן קְמַרוּ סַקִּין עַל בִּסְרְהוֹן אָחִיתוּ לְעַפְרָא דְאַרְעָא רֵישֵׁיהוֹן בְּתוּלְתַּיָא דִירוּשְׁלֵם:",
            "סַפָּקוּ בִדְמָעָן עֵינַי אִידְגָארָן מֵעַי אִתְּשַׁד לְאַרְעָא כְבֵדִי עַל תְּבִיר כְּנִשְׁתָּא דְעַמִּי כְדוֹ דְצָחוּ עוּלְמַיָּא וְיַנְקַיָּא בִּפְתָאוּת קַרְתָּא:",
            "לְאִמְהוֹן אָמְרִין רוּבַיָּא דְיִשְׂרָאֵל אָן עִיבּוּר וַחֲמַר כַּד הֲווּ צַחֲיָין כִּקְטַל דְחַרְבָּא מִן צָחוּתָא בְּפַתְאַוַת קִרְיָתָא כַּד אִתְשַׁד נַפְשְׁהוֹן מִן כַּפְנָא לְגוֹ עֲטִיף אִמְהוֹן:",
            "מָה אַסְעִיד בָּךְ וּמָה אֱהֵא מְדַמֵּי לָךְ כְּנִישְׁתָּא דִירוּשְׁלֵם מַה אַחְבִּיר לָךְ וֶאֱהֵי מְנַחֵם לִיךְ בְּתוּלְתָּא דִכְנִישְׁתָּא דְצִיּוֹן אֲרוּם סַגִּיא תִבְרִיךְ כִּסְגִיאוּת תְּבִיר גִלְלֵי יַמָּא רַבָּא בְּעִידַן נַחְשׁוּלֵיהּ וּמָן הוּא אַסְיָא דִּי יָסֵי יָתִיךְ מִן מְרָעַיִךְ:",
            "נְבִיאֵי דִּי בֵינָךְ הִינוּן אִיתְנַבִּיאוּ לִיךְ שִׁיקְרָא וְלֵית מְשַׁשׁ לִנְבוּאַתְהוֹן וְלָא פַרְסִימוּ יָת פְּוּרְעֲנוּתָא דַעֲתִיד לְמֵיתֵי עָלַיךְ בִּגְלַל חוֹבַיִךְ לְאַהֲדָרוּתָךְ בִּתְיוּבְתָּא אֱלָהֵן נִבְּאוּ לִיךְ נְבוּאַת מַגָּן וּמִלֵּי טַעֲוָתָא:",
            "שָׂפְקוּ עָלַיךְ יְדֵיהוֹן כָּל עוֹבְרֵי אוֹרְחָא שְׁרִיקוּ בְּסִפְוַתְהוֹן וְטַלְטִילוּ בְרֵישֵׁיהוֹן עַל כְּנִישְׁתָּא דִירוּשְׁלֵם אֲמָרוּ בְּפוּמְהוֹן הָדָא הִיא קַרְתָּא דַהֲווּ אָמְרִין אַבְהָתָן דְמִלְּקַדְמִין דְהִיא גְמִירַת נוֹאִי וּשׁוּפְרָא חֶדְוָה לְכָל יַתְבֵי אַרְעָא:",
            "פְּתָחוּ עָלַיִךְ פּוּמְהוֹן כָּל בַּעֲלֵי דְבָבִיךְ שָׁרְקוּ בְּסִפְוַתְהוֹן וְעַסִּיאוּ בְשִׁנֵיהוֹן וַאֲמָרוּ שֵׁיצֵינָא בְּרַם דֵין יוֹמָא דַהֲוֵינָא מְתִינָן אַשְׁכַּחְנָא חֲזֵינָא:",
            "עָבַד יְיָ מַה דְחָשִׁיב גְמַר מֵימָר פּוּמֵיהּ דִּי פַקֵּיד לְמשֶׁה נְבִיָּא מִן יוֹמִין קַדְמָאִין דְאִי לָא נַטְרִין בְּנֵי יִשְׂרָאֵל יָת פִּקוּדַיָּא דַייָ עָתִיד לְאִתְפְּרַע מִנְהוֹן פַּגַּר וְלָא חָס וְאַחְדֵי עָלַיִךְ בְּעֵיל דְבָבָא אֲרֵים יְקַר מְעִיקַיִךְ:",
            "צָוַח לִבְּהוֹן קֳדָם יְיָ דִרְחִים עֲלֵיהוֹן שׁוּרָא יְקָרָא דְצִיּוֹן זִילְגִי כְּנַחְלָא דִמְעִין יְמָם וְלֵילְיָא לָא תִתְּנִין תַּנְחוּמִין לְצַעֲרַיִךָ לְפַיְגָא צְלוֹתָא דִּי לָךְ וְלָא תִשְׁתּוֹק עֵינָךְ מִלְמִדְמָע:",
            "קוּמִי כְנִשְׁתָּא דְיִשְׂרָאֵל דְשַׁרְיָא בְגָלוּתָא עֲסוֹקִי בְּמִשְׁנָה בְּלֵילְיָא אֲרוּם שְׁכִינְתָּא דַייָ שַׁרְיָא לְקִבְלִיךְ וּבְפִתְגָּמֵי אוֹרַיְיתָא כְּשֵׁירוּי שְׁפַרְפְּרָא שַׁדְיָא הֵיךְ מַיָּא עַקְמוּמִית לִבֵּיךְ וְהַדְרִי בִתְיוּבְתָּא וְצַלְאִי בְּבֵית כְּנִשְׁתָּא כָּל קֳבֵל אַפֵּי יְיָ טוּלִי לְוָתֵיהּ בִּצְלוֹ יָדַיִךְ עַל נַפְשַׁת עוּלֵמַיךְ דְצָחִין בְּכַפְנָא בְּרֵישׁ כָּל מָחוֹזִין:",
            "חֲזֵי יְיָ וּתְהֵי מִסְתַּכֵּל מִן שְׁמַיָּא לְמַן אִיסְתַּקִיפְתָּא כִּדְנַן אִם חֲזֵי לִבְנָתָא דְיִשְׂרָאֵל לְמֵיכַל פֵּירֵי בִטְנֵיהוֹן עוּלְמַיָּא רְגִיגְתָא דַהֲווּ מְלַפְפִין בִּסְדִינִין דְמֵלָתֵיהּ עֲנַת מִדַּת דִינָא וְכֵן אֲמָרַת אִם חֲזֵי לְמִקְטַל בְּבֵית מוּקְדְּשָׁא דַייָ כַּהֲנָא וּנְבִיָּא כְּמָה דִקְטַלְתּוּן יָת זְכַרְיָה בַּר עִידּוֹ כַּהֲנָא רַבָּא וּנְבִיָּא מְהֵימָן בְּבֵית מוּקְדְשָׁא דַייָ בְּיוֹמָא דְכִפּוּרַיָּא עַל דְאוֹכַח יַתְכוֹן דְלָא תַעַבְדוּן דְבִישׁ קֳדַם יְיָ:",
            "דְמָכוּ עַל אַרְעָא בִּמְחוֹזִין עוּלֵימַיָּא וְסָבַיָּא דַהֲווּ רְגִילִין לְמִשְׁכּוֹב עַל כָּרִין דְמִילַת וְעַל עַרְסִין דְשֵׁן דְפִיל בְתוּלָתַי וְרוּבַי נְפַלּוּ קְטִילִין בְּחַרְבָּא קְטַלְתָּא בְיוֹם רוּגְזָךְ נְכִיסְתָּא וְלָא חַסְתָּא:",
            "תְהֵי קָרֵי חֵירוּתָא לְעַמָּךְ בֵּית יִשְׂרָאֵל עַל יַד מְשִׁיחָא הֵיכְמָא דַעֲבַדְתְּ עַל יַד משֶׁה וְאַהֲרֹן בְּיוֹמָא דְפִסְחָא דְאִתְכַּנְשִׁין עוּלֵימֵי חֲזוֹר חֲזוֹר מִן כָּל אָתַר דְאִתְבַּדְרוּ תַמָּן בְּיוֹמָא תְקִיף רוּגְזָךְ יְיָ וְלָא הֲוָה בְהוֹן שֵׁיזְבָא וּשְׁאָרָא דְלָפִיפִית בִּסְדִינִין וְדִרְבֵּיתִי בְּתַפְנוּקֵי מַלְכִין בַּעֲלֵי דְבָבִי שֵׁיצִיאוּנוּן:\n"
        ],
        [
            "אֲנָא גַבְרָא דַחֲזָא עָנְיִי בְּחוּטְרָא דְרָדֵי בְּרוּגְזֵיהּ:",
            "יָתִי דְבַר וְאוֹבִיל חֲשׁוֹכָא וְלָא לְאַנְהָרָא:",
            "בְּרַם בִּי יָתוֹב יְגַלְגֵל עָלַי מְחָתֵיהּ כָּל יוֹמָא:",
            "עָתַק בִּסְרִי מִמְכְתָּשִׁין וּמַשְׁכִי מִן מְחָתָא תְּבַר גַרְמַי:",
            "בָּנָה עָלַי כַּרְכּוֹמִין וְאַקֵּף קַרְתָּא וַעֲקַר רֵישֵׁי עַמְמַיָּא וְשַׁלְהֵי אִנּוּן:",
            "בְּבֵית יִסּוּרִין דַחֲשׁוֹכָא אוֹתְבַנִּי כְּמֵיתִין דְאָזְלִין לְעַלְמָא אוֹחֲרָן:",
            "סָגַר בַּתְרַי בְּגִין דְלָא אֶפּוֹק מִן טְרִיקָא יְקַר עַל רִגְלַי כְּבָלִין דִנְחָשָׁא:",
            "אַף אֲרוּם אֶצְוַח וַאֲצַלֵּי אִסְתַּתִּים בֵּית צְלוֹתִי:",
            "סָגַר אוֹרְחָי בְּמַרְמֵירִין פְּסִילָן שְׁבִילַי סְרַךְ:",
            "דוּבָּא מְכַמֵּן הוּא לִי אַרְיָא דְמִיטַמַּר בִּכְבִישָׁא:",
            "אוֹרְחָי סְרַךְ וְשַׁסְעַנִּי שַׁוִינִי צָדוּ:",
            "מָתַח קַשְׁתֵּיהּ וְעַתְּדַנִי הֵיךְ פַּלְגָלִיסָא לְגִירָא:",
            "אָעִיל בְּכִלְיָתַי גִירֵי תֵיקֵיהּ:",
            "הֲוֵיתִי חוֹכָא לְכָל פְּרִיצֵי עַמִּי וּמְזַמְרָן עֲלַי כָּל יוֹמָא:",
            "אַשְׂבִּיעַנִּי מְרִירַת חֵיוָן אַרְוָנִי גִידָא:",
            "וְרִצַּץ בִּפְרִידָן שִׁינַי כְּנַע יָתִי בְקִטְמָא:",
            "וְקָצַת מִלְמִשְׁאַל שְׁלַם נַפְשִׁי אַנְשִׁיתִי טִיבוּתָא:",
            "וַאֲמַרִית אוֹבַד תּוּקְפִי וְטוּבָא דַהֲוֵיתִי אוֹרִיךְ מִן קֳדָם יְיָ:",
            "אִדְכַּר עִנּוּי נַפְשִׁי וּמַה דְאַמְרִידוּ בִי סַנְאַי וְאַשְׁקִין יָתִי גִידִין וְרֵישֵׁי חִיוָן:",
            "מִדְכַּר תִּדְכַּר וְתַצְלֵי עֲלַי נַפְשִׁי עַל סִיגוּפָא:",
            "דָּא נֶחְמָתָא אָתִיב עַל לִבִּי בְּגִין כֵּן אוֹרִיךְ:",
            "טִיבוּתָא דַייָ אֲרוּם לָא פָסָקוּ אֲרוּם לָא אִתְמְנִיעוּ רַחֲמוֹהִי:",
            "נִיסִין חַדְתִּין מַרְחִישׁ בְּצַפְרַיָּא סַגִּיאָה הִיא הֵיְמנוּתָךְ:",
            "חוּלָקִי יְיָ אֲמָרִית נַפְשִׁי בְּגִין כֵּן אוֹרִיךְ לֵיהּ:",
            "טַב יְיָ לְסוֹבְרִין לְפוּרְקָנֵיהּ לְנַפְשָׁא דִתְבַע אוּלְפָנֵיהּ:",
            "טָב לְאוֹרָכָא וּלְמִשְׁתֵּק עַד דִמְטֵי פוּרְקָנָא דַייָ:",
            "טָב הוּא לְגַבְרָא אֲרוּם יְאַלֵּף נַפְשֵׁיהּ לְסוֹבָרָא נִיר פִּקּוּדַיָּא בְּטַלְיוּתֵיהּ:",
            "יְתִיב בִּלְחוֹדוֹהִי וְיִשְׁתּוֹק וְיִסְבּוֹל יְסוּרִין דְאָתִין עֲלוֹהִי בְּגִין יִחוּדָא דִשְׁמָא דַייָ דְמִשְׁתַּלְחִין לְאִתְפְּרַע מִינֵיהּ עַל חוֹבָא קַלִּילָא דְחַב בְּעַלְמָא הָדֵין עַד כַּד יָחוּס עֲלוֹהִי וְיִטְלִינוּן מִנֵּיהּ וִיקַבֵּל אַפֵּי שְׁלִים לְעַלְמָא דְאָתֵי:",
            "יִּתֵּן בְּעַפְרָא פּוּמֵיהּ וְיִשְׁתַּטַּח קֳדָם רִבּוֹנֵיהּ מָאִים אִית סְבַר:",
            "יוֹשִׁיט לְמָחֵיהּ לֵיהּ לִיסָתָא בְּגִין דַחַלְתָּא דַייָ יִסְבַּע קְלָנָא:",
            "אֲרוּם לָא יִשְׁלֵי יְיָ לְעוֹבָדוֹי לְעַלָּם לְמִמְסָרִינוּן בִּידָא דְסַנְאֵיהוֹן:",
            "אֲרוּם אֶלָהֵן בְּרֵישָׁא יִתְבַר וּבָתַר כֵּן יְתוּב וְיִרְחוּם לְצַדִּיקַיָּא בִּסְגִיאוּת טֵיבוּתֵיהּ:",
            "אֲרוּם מִן בִּגְלַל דְלָא עַנֵּי גְבַר יָת נַפְשֵׁיהּ וְאַעְדֵי זְחוּחָה מִלִּבֵּיהּ בְּגִין כֵּן גָרַם לְאִסְתַּקְפָּא תְבִירָא בִּבְנֵי אֱנָשָׁא:",
            "לְמַכְּכָא וּלְכַבְּשָׁא תְּחוֹת רִגְלוֹי כָּל אֲסִירֵי אַרְעָא:",
            "לְמַצְלֵי דִין דִגְּבַר מִסְכֵּן כָּל קֳבֵיל אַפֵּי עִילָאָה:",
            "לְסַרְכָא אֱנָשׁ מִסְכֵּן בְּמַצּוּתֵיהּ אֶפְשַׁר דְמִן קֳדָם יְיָ לָא יִתְגְּלֵי:",
            "מָן הוּא אֵינַשׁ דַאֲמַר וַהֲוָה בִּישָׁתָא מִתְעַבְדָא בְּעַלְמָא אֱלָהֵן מִן בִּגְלַל דַעֲבָדוּ מָה דְלָא אִתְפְּקָדוּ מִן פּוּמָא דַייָ:",
            "מִפִּי אֱלָהָא לָא תִיפּוֹק בִּישָׁתָא אֱלָהֵן עַל בְּרַת קָלָא רְמִיזָא בְּגִין חֲטוּפִין דְאִתְמְלִיאַת אַרְעָא וּבְעִידַן דְבָעֵי לְמִגְזַר טוּבָא בְּעַלְמָא מִן פּוּם קְוּדְשָׁא נַפְקָא:",
            "מַה מָמוֹן יִשְׁכַּח אֱנָשׁ דְיָחוֹב עַל יוֹמֵי חַיּוֹהִי גַבְרָא רַשִּׁיעָא עַל חוֹבוֹהִי:",
            "נִבְלוֹשׁ אוֹרְחָנָא וּנְבַקֵּר וּנְתוּב בִּתְיוּבְתָּא קֳדָם יְיָ:",
            "נְטוּל לִבְבָנָא בְרִיר וְנִרְמֵי חֲטוֹף וּגְזֵילָן מִן יְדָנָא וּנְתוּב קֳדָם יְיָ אֱלָהָנָא דִשְׁכִינְתֵּיהּ בִּשְׁמֵי מְרוֹמָא:",
            "נַחְנָא מְרַדְנָא סַרָבְנָא וּמִן בִּגְלַל דְלָא הֲדַרְנָא לְוָתָךְ אַנְתְּ לָא שְׁבַקְתְּ:",
            "טְלַלְתָּא עֲלָנָא בִרְגַז וּרְדַפְתָּנָא בְגָלוּתָא קְטַלְתָּא וְלָא חַסְתָּא:",
            "טְלַלְתָּא שְׁמַיָּא בַעֲנָנֵי יְקָרֵי דִילָךְ מִן בִּגְלַל דְלָא תֶעֱבַר לְוָתָךְ צְלוֹתָנָא:",
            "טַלְטוּלִין וּרְטוּשִׁין שַׁוִיתָא יָתָנָא בֵּינֵי עַמְמַיָּא:",
            "פְּתָחוּ עֲלָנָא פּוּמְהוֹן כָּל בַּעֲלֵי דְבָבָנָא לְמִגְזַר עֲלָנָא גְזֵירִין בִּישִׁין:",
            "אֵימָתָא וְזִיעָא הֲוָה לָנָא מִנְהוֹן רְתִיתָא וּתְבִירָא:",
            "הֵיךְ יִבְלִין דְמַיָּא זַלְגַת עֵינִי דִמְעָן עַל תְּבִירָא דִכְנִישַׁת עַמִּי:",
            "עֵינִי זַלְגַת דִמְעָן וְלָא תִשְׁתּוֹק מִלְמִבְכֵּי מִדְלֵית פָאִיג עַתְקִי וּמַמְלַל תַּנְחוּמִין לִי:",
            "כְּדוֹ דְיִסְתְּכֵי וְיֶחֱזֵי עוּלְבָּנִי יְיָ מִן שְׁמַיָּא:",
            "בְּכוּתָא דְעֵינִי אִסְתַּקְפַת לִמְרַע נַפְשִׁי עַל חוּרְבַּן פִּילְכֵי דְעַמִּי וְנִווּל בְּנָתָא דִירוּשְׁלֵם קַרְתִּי:",
            "כָּמָנָא כָמַנּוּ לִי הֵיךְ כְּצִפְּרָא בַעֲלֵי דְבָבִי עַל מַגָּן:",
            "עֲבָרוּ בְגוּבָא חַיָּי וּרְגִימוּ אַבְנָא בִי:",
            "שָׁטוּ מַיָּא עַל רֵישִׁי אֲמָרִית בְּמֵימְרִי אִתְגַזְרִית מִן עַלְמָא:",
            "צַלֵּיתִי לִשְׁמָךּ יְיָ מִן גוֹב אַרְעִיתָא:",
            "צְלוֹתִי קַבֵּילְתָּא בְּזִימְנָא הַהִיא וּכְעַן לָא תִכְסֵי אוּדְנָךְ מִלְקַבָּלָא צְלוֹתִי לְאַרְוָחוּתְנִי בְּגִין בָּעוּתִי:",
            "קָרִיבְתָּא מַלְאָכָא לְשֵׁזְבוּתָנִי בְּיוֹמָא דְצַלִּיתִי לָךְ אָמַרְתְּ בְּמֵימְרָךְ לָא תִדְחָל:",
            "נָצֵיתָא יְיָ לְעַבְדִין מְצוּתָא לְנַפְשִׁי פְּרֵיקְתָּא מִן יְדֵיהוֹן חַיָּי:",
            "חֲזֵיתָא יְיָ סְרוֹל דִסְרִיכוּ לִי דוּן דִינִי:",
            "גְלֵי קֳדָמָךְ כָּל נִקְמַתְהוֹן כָּל מְזִימַתְהוֹן עָלָי:",
            "שְׁמִיעַ קֳדָמָךְ כְּסוּפֵיהוֹן יְיָ כָּל מְזִימַתְהוֹן עָלָי:",
            "סִפְוַת קָמִין עָלַי וְהֶגְיוֹנְהוֹן עָלַי כָּל יוֹמָא:",
            "מוֹתְבֵיהוֹן וּזְקִפַתְהוֹן אִסְתַּכֵּל אֲנָא זְמָרֵהוֹן:",
            "תְּתִיב לְהוֹן גְמוּלָא בִישָׁא יְיָ כְּעוֹבָדֵי יְדֵיהוֹן:",
            "תִּתֵּן לְהוֹן תְּבִירוּת לִבָּא וְשַׁלְאֲהוּתָךְ שַׁלְהֵי לְהוֹן:",
            "תַּדְלְקִינוּן בְּרוּגְזָא וּתְשֵׁצִינוּן מִתְּחוֹת שְׁמֵי מְרוֹמָא דָייָ:\n"
        ],
        [
            "אֵיכְדֵין (כָּהָה) עֲמָא דְהַב בֵּית מוּקְדְּשָׁא אִשְׁתַּנֵּי זִיו פַּלְטִין בְּחִיר מִשְׁתַּדְיָן מַרְגָלָאוָן קָדִּישִׁין בְּרֵישׁ כָּל מְחוֹזִין:",
            "בְּנֵי צִיּוֹן יַקִּירִין דִמְתִילִין אִיקוּנֵיהוֹן לִדְּהַב טָב אֵיכְדֵין הֲווּ עַמְּמִין מְסַאֲבִין מָחֲתִין יַתְנוֹן מִלְקָבֵיל (ס\"א בְּלִיקָבֵיל) עַרְסֵיהוֹן וּמִסְתַּכְּלִין בְּהוֹן בְּגִין דְּיֵלְדוּן נְשֵׁיהוֹן בְּנִין שַׁפָּרַיָּא כְּשׁוּפְרֵיהוֹן וְאִתְחַשְׁבוּ לְלָגִינִין דַחֲסַף עוֹבָדֵי יְדֵי פַחֲרָא:",
            "אַף בְּנָתָא דְיִשְׂרָאֵל מְפַנְקְתָא לִבְנֵי עַמְמַיָּא דְדַמְיָּן לְחוּרְמָנָא טַלְעָן תְּדֵיהֶן וְרַבֵּי כְּנִשְׁתָּא דְעַמִּי מְסִירִין לְאַכְזְרָאִין וְאִמְהוֹן סַפְדָן עֲלֵיהוֹן כְּנַעֲמַיָּא בְּמַדְבְּרָא:",
            "אַדְבֵּיק לְשֵׁן עוּלֵימָא לְמוֹרִיגֵהּ בִצְחוּתָא טַלְיָא תְבָעוּ לַחְמָא מוֹשִׁיט לֵית לְהוֹן:",
            "דַהֲווֹ רְגִילִין לְמֵיכַל תַּפְנוּקִין אִשְׁתְּמָמוּ בְּמָחוֹזִין דְאִתְרַבִּיאוּ עַל צְבַע זָהֳרִין גַפִיפוּ קִקְלָאתָן:",
            "וּסְגִיַּת חוֹבַת כְּנִשְׁתָּא דְעַמִּי מִן חוֹבַת סְדוֹם דְאִתְהַפְּכַת כְּשַׁעֲתָא וְלָא שְׁרִיאוּ בָהּ נְבִיאַיָּא לְאִתְנַבָּאָה לְאַהַדְרוּתָהּ בִּתְיוּבְתָּא:",
            "הֲווּ בְרִירָן נְזִירָהָא יַתִּיר מִתַּלְגָא שַׁעֲעוּ יַתִּיר מִן חֲלָבָאִ סַמִּיקוּ חֵיזוּ יַתִּיר מִן יוֹהֲרִין (ס\"א מִזְהוֹרִין) וּכְשַׁבְזִיזָא פַּרְצוּפֵיהוֹן:",
            "חָשַׁךְ מִן אוּכְמָתָא דְגָלוּתָא רֵיוְהוֹן לָא אִשְׁתְּמוֹדְעוּ בְּמָחוֹזִין אֲדַק מַשְׁכֵיהוֹן עַל גַרְמֵיהוֹן פְּרִיךְ הֲוָה כְּקֵיסָא:",
            "מַעֲלֵי הֲווֹ קְטִילֵי סַיְיפָא יַתִּיר מִן קְטִילֵי כְפַן דִקְטִילֵי סַיְיפָא דָיְיבִין כַּד אִינוּן מְבַזְעִין כְּרֵיסֵיהוֹן מִן מָה דַאֲכַלוּ מֵעֲלַל חַקְלָא וּנְפִיחֵי כַפְנָא פָּרִיק כְּרֵיסֵיהוֹן מִן מֵיכְלָא:",
            "יְדֵי נְשַׁיָּא דַהֲוָן מְרַחֲמִין עַל מִסְכֵּנִין בְּשִׁילוּ עוּלֵימֵיהוֹן הֲווֹ לְמִסְעַד לְהוֹן בְּיוֹם תְּבַר כַּפְנָא דִי אִתְבְּרַת כְּנִשְׁתָּא דְעַמִּי:",
            "סַף יְיָ יָת חֵימְתֵיהּ שְׁדָא עַל יְרוּשְׁלֵם יָת תְּקוֹף רוּגְזֵיהּ וְאַסֵּיק בְּאוּר לַפִּיד אֶשָּׁתָא בְּצִיּוֹן וְאַכְלַת אַשְׁוָתָהָא:",
            "לָא הֲווֹ מְהֵימְנִין מַלְכְּוַת אַרְעָא וְכָל דְיָירֵי תֵבֵל אֲרוּם יֵעוּל נְבוּכַדְנֶצַּר רַשִּׁיעָא וּנְבוּזַרְאֲדָן בְּעֵיל דְבָבָא לְנִכְסָא עַמָּא בֵּית יִשְׂרָאֵל בְּתַרְעַיָּא דִירוּשְׁלֵם:",
            "עֲנַת מִדַּת הַדִּין וְכֵן אֲמָרַת לָא הֲוָת כָּל דָּא אֱלָהֵן מֵחוֹבַת נְבִיאָהָא דְמִנְבְּאָן לָהּ נְבִיאוּת שִׁיקְרָא וּמֵעַוְיַת כַּהֲנָהָא דְאַסִּיקוּ קְטוֹרֶת בּוּסְמִין לְטַעֲוָתָא וְאִינוּן גָרְמוּ לְאִתְשַׁד בְּגַוָהּ דַּם זַכָּאִין:",
            "אִיתְטַלְטְלוּ עִוְרִין בְּמָחוֹזִין אִטַּנְפוּ בְדַם קְטוֹלִין בְּחַרְבָּא וְעַל דְלָא הֲווֹ יָכְלִין לְמֶחְמֵי קְרִיבוּ בִּלְבוּשֵׁיהוֹן:",
            "זוּרוּ מִמְסַאֲבָא קְרוּ עַמְמַיָּא זוּרוּ זוּרוּ לָא תִקְרְבוּ בְהוֹן אֲרוּם אִתְקוֹטְטוּ אַף אִתְטַלְטְלוּ אֲמָרוּ בְּמֶהֱוֵיהוֹן בְּשַׁלְוַתְהוֹן דְבֵינֵי עַמְמַיָּא לָא יוֹסִיפוּן לְמֵידָר:",
            "מִן קֳדָם אַפֵּי יְיָ אִתְפְּלִיגוּ לָא יוֹסִיף לְאִסְתַּכָּלָא בְּהוֹן בְּגִין כֵּן אוּמַיָּא רְשִׁיעַיָּא אַפֵּי כַהֲנַיָּא לָא סַבָּרוּ וְעִלַּוֵי סָבַיָּא לָא חָסוּ:",
            "עוֹד סַפְאָן עֵינָנָא לְאִסְתַּכָּלָא לְסַיְיעָנָא דַהֲוֵינָא מְתִינָן לְנוּכְרָאֵי דְאִתְהַפִּיךְ לָנָא לְחַבַּלּוּ בְּסְכוּתָנָא דְאִסְתְּכֵינָא לְנוּכְרָאֵי דְאִנּוּן עַמָּא דְלָא יִפְרוֹק:",
            "הִינוּן צָדִין שְׁבִילָנָא מִלְמֵיהַךְ לְרוֹחֲצָן בִּפְלָטְיָיתָנָא אָמַרְנָא קָרֵב סוֹפָנָא אִתְמְלִיאוּ יוֹמָנָא אֲרוּם מְטָא סוֹפָנָא:",
            "קְלִילִין הֲווּ רָדְפָנָא יַתִּיר מִנִּשְׁרֵי שְׁמַיָּא עַל טוּרַיָּא אַדְלִיקוּ יָתָנָא בְמַדְבָּרָא כַּמָּנוּ לָנָא:",
            "מַלְכָּא יֹאשִׁיָּהוּ דַהֲוָה חָבִיב לָנָא כְּנִשְׁמַת רוּחַ חַיִּין דִבְאַפָּנָא וַהֲוָה מִתְרַבֵּי בִמְשַׁח רְבוּתָא דַייָ אִתְחַד בְּמֵיצַד חִבּוּלֵיהוֹן דְמִצְרָאֵי דַהֲוֵינָא אָמְרִין עֲלוֹהִי בִּטְלַל זְכוּתֵיהּ נְחֵי בֵינֵי עַמְמַיָּא:",
            "חָדִיאִי וּבְדִיחִי בְּרַתָּא דֶאֱדוֹם דְיַתְבָא בְאַרְעָא דְעוּץ (בת\"ק הגירסא חָדִיאִי וּבְדוֹחִי קַרְתָּא דְמִתְבַּנְיָא בְּאַרַע אַרְמֵנִיאָה) בְּסַגִּיאִין אוֹכְלוֹסִין דְמִן עַמָּא נוּכְרָאֵי אוֹף עָלַיךְ עָתִיד לְמֵיתֵי פּוּרְעֲנוּתָא וִיצַדְיָין יָתִיךְ פַּרְסֵי וּתְעִבַּר עָלַיִךְ כַּס דִלְווָט תִּרְוִי וְתִתְרוֹקְנִי:",
            "וּבָתַר כֵּן יְשַׁלֵּם עִוְיָתָךְ כְּנִשְׁתָּא דְצִיּוֹן וְתִתְפָּרְקִין עַל יְדֵי דְמַלְכָּא מְשִׁיחָא וְאֵלִיָּהוּ כַהֲנָא רַבָּא וְלָא יוֹסִף יְיָ תּוּב לְאַגְלוּתָךְ וּבְהַהִיא זִימְנָא אַסְעַר עִוְיָתָךְ בְּרַתָא דֶאֱדוֹם דְמִתְבַּנְיָא דִמְלֵאָה אוֹכְלוֹסִין וְיֵיתוּן פַּרְסָאֵי וִיעִקוּן לָךְ וְיִצְדוּן יָתָךְ אֲרוּם אִתְפַּרְסֵם קֳדָם יְיָ עַל חוֹבוֹתָיִךְ:\n"
        ],
        [
            "הֲוֵי דְכִיר יְיָ מַה דְאִתְגָּזַר לְמֶהֱוֵי לָנָא אִסְתַּכֵּל מִן שְׁמַיָּא וַחֲזֵי יָת כְּסוּפָנָא:",
            "אַחֲסַנְתָּנָא אִתְהַפְּכַת לְחִלּוֹנָאֵי בֵּיתָנָא לְעַמִין נוּכְרָאִין:",
            "הֲוֵינָן מְתִילִין לְיַתְמִין דְלֵית לְהוֹן אַבָּא אִמְהָתָנָא כְאַרְמְלָן דַאֲזָלוּ גַבְרֵיהוֹן בְּקִרְוֵי יַמָּא וּמְסַפְּקָא לְהוֹן אִם אִינוּן קַיָּימִין:",
            "מֵימָנָא בְּכַסְפָּא שְׁתֵינָא קִיסָנָא בְדָמִין יֵיתוּן:",
            "עַל פִּירְקַת צַוְורָנָא אִטְעֲנָנָא כַּד הֲוֵינָא אָזְלִין בְּשִׁבְיָתָא חֲמָא נְבוּכַדְנֶצַּר רַשִּׁיעָא סַרְכַיָּא דִבְנֵי יִשְׂרָאֵל דְאָזְלִין רֵיקָנִין פַּקֵּיד לְחַיָיטָא סִפְרֵי אוֹרַיְתָא וּלְמֶעְבַּד מִנְהוֹן גוֹאַלְקָן וּמַלִּיאוּ יָתְהוֹן מִן פְּרִידָא דִּי עַל סְפַר פְּרָת וּטְעָן יָתְהוֹן עַל צַוְורֵיהוֹן וּבֵי הִיא זִימְנָא לָעֵינָא וְלָא הֲוַת נְיָחָא לָנָא:",
            "מִצְרַיִים יְהַבְנָא סְטַר (בת\"ק סְעַד) לְאִתְפַּרְנְסָא תַמָּן וּלְאָתוּר לְמִסְבַּע לַחֲמָא:",
            "אַבְהָתָנָא חָבוּ וְלֵיתְהוֹן בְּעַלְמָא וְנַחְנָא בַתְרֵיהוֹן עִוְיַיתְהוֹן סוֹבַרְנָא:",
            "בְּנוֹי דְחָם דְאִתְיְהִיבוּ עַבְדִין לִבְנוֹי דְשֵׁם אִינוּן שַׁלִּיטוּ בָּנָא פָרִיק לֵית מִיֶּדְהוֹן:",
            "בְּסַכְּנַת נַפְשָׁנָא נַיְיתָא לְחֵם פַּרְנָסוּתָנָא מִן קֳדָם קְטוֹל דְחַרְבָּא דְאָתֵי מִן סְטַר מַדְבְּרָא:",
            "מַשְׁכָנָא הֵיךְ תַּנּוּרָא אִתְקַדְרוּ מִן קֳדָם מַפַּח כַּפְנָא:",
            "נְשַׁיָּא דַהֲווּ נְסִיבָן לִגְבַר בְּצִיּוֹן אִתְעַנִּיאוּ מִן אֲרַמָאֵי וּבְתוּלְתַּיָא בְּקִירְוֵי יְהוּדָה מִן כַּשְׂדָאֵי:",
            "רַבְרְבָנִין בִּדֵיהוֹלֹ אִצְטְלִיבוּ אַפֵּי סָבַיָּא לָא סָבָרוּ:",
            "רוֹבִין רֵיחַיָּא נְטָלוּ וְטָלַיָּא בִּצְלִיבַת קֵיסָא תְקַלּוּ:",
            "סָבַיָּא מִתְּרַע סַנְהֶדְרִין אִתְבַּטְלוּ וְרוֹבִין מִן בֵּית זְמָרֵיהוֹן:",
            "בְּטִילַת חֶדְוַת לִבְבָנָא אִיתְהַפִּיךְ לְאֶבְלָא חִינוּגָנָא:",
            "נְפָּלַת כְּלִילָא דְרֵישָׁנָא וַוי לָנָא אֲרוּם חַבְנָא:",
            "עַל דֵין בֵּית מוּקְדְּשָׁא דְאִצְתְּדֵי הֲוָה חָלִישׁ לִבְבָנָא וְעַל אִלֵּין עַמָּא בֵית יִשְׂרָאֵל דְאָזְלוּ בְּגָלוּתָא מִתַּמָּן הֲווּ חֲשִׁיכַן עֵינָנָא:",
            "עַל טוּרָא דְצִיּוֹן דְהוּא צָדֵי תַעֲלִין הֲלִיכוּ בֵיהּ:",
            "אַתְּ הוּא יְיָ לַעֲלַם בֵּית מוֹתְבָךְ בְּשְׁמֵי מְרוֹמָא כּוּרְסֵי יְקָרָךְ לְדָרֵי דָרַיָּא:",
            "לָמָּה לְעַלְמִין תַּשְׁלִינָנָא תִּשְׁבְּקִינָנָא לְאוֹרִיכוּת יוֹמִין:",
            "אָתֵיב יְיָ יָתָנָא לְוָתָךְ וְנִיתּוּב בִּתְיוּבְתָּא שְׁלֵימְתָּא תְּחַדֵּת יוֹמָנָא לְטָב כִּזְמַן יוֹמַיָּא טָבַיָּא דַהֲווֹ מִלְקַדְמִין:",
            "אֲרוּם אֱלָהֵן מִיקָץ תֵּיקוּץ בָּנָא רְגִיזְתָּא עֲלָנָא עַד לַחֲדָא:\n"
        ]
    ],
    "sectionNames": [
        "Chapter",
        "Verse"
    ]
}