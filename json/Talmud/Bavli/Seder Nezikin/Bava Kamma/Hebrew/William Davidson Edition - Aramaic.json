{
    "status": "locked", 
    "versionTitle": "William Davidson Edition - Aramaic", 
    "sectionNames": [
        "Daf", 
        "Line"
    ], 
    "license": "CC-BY-NC", 
    "language": "he", 
    "title": "Bava Kamma", 
    "licenseVetted": true, 
    "text": [
        [], 
        [], 
        [
            "מתני׳ ארבעה אבות נזיקין השור והבור והמבעה וההבער", 
            "לא הרי השור כהרי המבעה ולא הרי המבעה כהרי השור ולא זה וזה שיש בהן רוח חיים כהרי האש שאין בו רוח חיים", 
            "ולא זה וזה שדרכן לילך ולהזיק כהרי הבור שאין דרכו לילך ולהזיק", 
            "הצד השוה שבהן שדרכן להזיק ושמירתן עליך וכשהזיק חב המזיק לשלם תשלומי נזק במיטב הארץ", 
            "גמ׳ מדקתני אבות מכלל דאיכא תולדות תולדותיהן כיוצא בהן או לאו כיוצא בהן", 
            "גבי שבת תנן אבות מלאכות ארבעים חסר אחת אבות מכלל דאיכא תולדות", 
            "תולדותיהן כיוצא בהן לא שנא אב חטאת ולא שנא תולדה חטאת לא שנא אב סקילה ולא שנא תולדה סקילה", 
            "ומאי איכא בין אב לתולדה נפקא מינה דאילו עביד שתי אבות בהדי הדדי אי נמי שתי תולדות בהדי הדדי מחייב אכל חדא וחדא ואילו עביד אב ותולדה דידיה לא מחייב אלא חדא", 
            "ולרבי אליעזר דמחייב אתולדה במקום אב אמאי קרי ליה אב ואמאי קרי לה תולדה הך דהוה במשכן חשיבא קרי ליה אב הך דלא הוי במשכן חשיבא קרי לה תולדה", 
            "גבי טומאות תנן אבות הטומאות השרץ והשכבת זרע"
        ], 
        [
            "וטמא מת תולדותיהן לאו כיוצא בהן דאילו אב מטמא אדם וכלים ואילו תולדות אוכלין ומשקין מטמא אדם וכלים לא מטמא", 
            "הכא מאי אמר רב פפא יש מהן כיוצא בהן ויש מהן לאו כיוצא בהן", 
            "תנו רבנן שלשה אבות נאמרו בשור הקרן והשן והרגל", 
            "קרן מנלן דתנו רבנן כי יגח אין נגיחה אלא קרן שנאמר ויעש לו צדקיה בן כנענה קרני ברזל ויאמר כה אמר ה׳ באלה תנגח את ארם וגו׳ ואומר בכור שורו הדר לו וקרני ראם קרניו בהם עמים ינגח", 
            "מאי ואומר וכי תימא דברי תורה מדברי קבלה לא ילפינן תא שמע בכור שורו הדר לו", 
            "והאי מילף הוא גילוי מילתא בעלמא הוא דנגיחה בקרן הוא", 
            "אלא מהו דתימא כי פליג רחמנא בין תם למועד הני מילי בתלושה אבל במחוברת אימא כולה מועדת היא", 
            "תא שמע בכור שורו הדר לו וגו׳", 
            "תולדה דקרן מאי היא נגיפה נשיכה רביצה ובעיטה", 
            "מאי שנא נגיחה דקרי לה אב דכתיב כי יגח נגיפה נמי כתיב כי יגף האי נגיפה נגיחה היא דתניא פתח בנגיפה וסיים בנגיחה לומר לך זו היא נגיפה זו היא נגיחה", 
            "מאי שנא גבי אדם דכתיב כי יגח ומאי שנא גבי בהמה דכתיב כי יגף", 
            "אדם דאית ליה מזלא כתיב כי יגח בהמה דלית לה מזלא כתיב כי יגף", 
            "ומלתא אגב אורחיה קא משמע לן דמועד לאדם הוי מועד לבהמה ומועד לבהמה לא הוי מועד לאדם", 
            "נשיכה תולדה דשן היא לא שן יש הנאה להזיקה הא אין הנאה להזיקה", 
            "רביצה ובעיטה תולדה דרגל היא לא רגל הזיקה מצוי הני אין הזיקן מצוי", 
            "אלא תולדותיהן לאו כיוצא בהן דאמר רב פפא אהייא", 
            "אילימא אהני מאי שנא קרן דכוונתו להזיק וממונך ושמירתו עליך הני נמי כוונתן להזיק וממונך ושמירתן עליך", 
            "אלא תולדה דקרן כקרן וכי קאמר רב פפא אשן ורגל", 
            "שן ורגל היכא כתיבי דתניא ושלח זה הרגל וכן הוא אומר משלחי רגל השור והחמור", 
            "ובער זו השן וכן הוא אומר כאשר יבער"
        ], 
        [
            "הגלל עד תמו", 
            "אמר מר ושלח זו הרגל וכן הוא אומר משלחי רגל השור והחמור טעמא דכתב רחמנא משלחי רגל השור והחמור הא לאו הכי במאי מוקמת לה", 
            "אי קרן כתיב אי שן כתיב", 
            "אצטריך סלקא דעתך אמינא אידי ואידי אשן והא דמכליא קרנא הא דלא מכליא קרנא קא משמע לן", 
            "והשתא דאוקימנא ארגל שן דלא מכליא קרנא מנלן", 
            "דומיא דרגל מה רגל לא שנא מכליא קרנא ולא שנא לא מכליא קרנא אף שן לא שנא מכליא קרנא ולא שנא לא מכליא קרנא", 
            "אמר מר ובער זו השן וכן הוא אומר כאשר יבער הגלל עד תמו טעמא דכתב רחמנא כאשר יבער הגלל עד תמו הא לאו הכי במאי אוקימנא לה", 
            "אי קרן כתיב אי רגל כתיב איצטריך סלקא דעתך אמינא אידי ואידי ארגל הא דאזיל ממילא הא דשלח שלוחי קא משמע לן", 
            "והשתא דאוקי אשן רגל דאזלה ממילא מנלן", 
            "דומיא דשן מה שן לא שנא שלחה שלוחי לא שנא דאזל ממילא אף רגל לא שנא שלחה שלוחי לא שנא אזלה ממילא", 
            "ולכתוב רחמנא ושלח ולא בעי ובער דמשמע רגל ומשמע שן משמע רגל דכתיב משלחי רגל השור והחמור ומשמע שן דכתיב ושן בהמת אשלח בם", 
            "אי לאו קרא יתירה הוה אמינא או הא או הא או רגל דהזיקו מצוי או שן דיש הנאה להזיקו", 
            "מכדי שקולין הן ויבאו שניהם דהי מנייהו מפקת איצטריך סלקא דעתך אמינא הני מילי היכי דשלח שלוחי אבל אזלא ממילא לא קא משמע לן", 
            "תולדה דשן מאי היא נתחככה בכותל להנאתה וטינפה פירות להנאתה", 
            "מאי שנא שן דיש הנאה להזיקו וממונך ושמירתו עליך הני נמי יש הנאה להזיקן וממונך ושמירתן עליך אלא תולדה דשן כשן וכי קאמר רב פפא אתולדה דרגל", 
            "תולדה דרגל מאי היא הזיקה בגופה דרך הילוכה בשערה דרך הילוכה בשליף שעליה בפרומביא שבפיה בזוג שבצוארה", 
            "מאי שנא רגל דהזיקו מצוי וממונך ושמירתו עליך הני נמי הזיקן מצוי וממונך ושמירתן עליך אלא תולדה דרגל כרגל וכי קאמר רב פפא אתולדה דבור", 
            "תולדה דבור מאי ניהו אילימא אב עשרה ותולדה תשעה לא תשעה כתיבי ולא עשרה כתיבי", 
            "הא לא קשיא והמת יהיה לו אמר רחמנא וקים להו לרבנן עשרה עבדן מיתה תשעה נזיקין עבדי מיתה לא עבדי", 
            "סוף סוף זה אב למיתה וזה אב לנזקין", 
            "אלא אאבנו סכינו ומשאו שהניחן ברשות הרבים והזיקו", 
            "היכי דמי אי דאפקרינהו בין לרב ובין לשמואל היינו בור"
        ], 
        [
            "ואי דלא אפקרינהו אי לשמואל דאמר כולם מבורו למדנו היינו בור ואי לרב דאמר כולם משורו למדנו היינו שור", 
            "מאי שנא בור שכן תחלת עשייתו לנזק וממונך ושמירתו עליך הני נמי תחלת עשייתן לנזק וממונך ושמירתן עליך אלא תולדה דבור כבור וכי קאמר רב פפא אתולדה דמבעה", 
            "מאי ניהו אי לשמואל דאמר מבעה זו שן הא אוקימנא תולדה דשן כשן אי לרב דאמר מבעה זה אדם מאי אבות ומאי תולדות אית ביה", 
            "וכי תימא אב ניעור תולדה ישן והתנן אדם מועד לעולם בין ער בין ישן", 
            "אלא אכיחו וניעו היכי דמי אי בהדי דאזלי קמזקי כחו הוה אי בתר דנייח בין לרב בין לשמואל היינו בור אלא תולדה דמבעה כמבעה וכי קאמר רב פפא אתולדה דאש", 
            "תולדה דאש מאי ניהו אילימא אבנו סכינו ומשאו שהניחן בראש גגו ונפלו ברוח מצויה והזיקו היכי דמי אי בהדי דאזלו קא מזקי היינו אש", 
            "מאי שנא אש דכח אחר מעורב בהן וממונך ושמירתו עליך הני נמי כח אחר מעורב בהן וממונך ושמירתן עליך אלא תולדה דאש כאש וכי קאמר רב פפא אתולדה דרגל", 
            "רגל הא אוקימנא תולדה דרגל כרגל בחצי נזק צרורות דהלכתא גמירי לה", 
            "ואמאי קרי לה תולדה דרגל לשלם מן העלייה", 
            "והא מבעיא בעי רבא דבעי רבא חצי נזק צרורות מגופו משלם או מן העלייה משלם", 
            "לרבא מבעיא ליה לרב פפא פשיטא ליה", 
            "לרבא דמבעיא ליה אמאי קרי לה תולדה דרגל לפוטרה ברשות הרבים", 
            "המבעה וההבער כו׳ מאי מבעה רב אמר מבעה זה אדם ושמואל אמר מבעה זה השן", 
            "רב אמר מבעה זה אדם דכתיב אמר שמר אתא בקר וגם לילה אם תבעיון בעיו", 
            "ושמואל אמר מבעה זה השן דכתיב איך נחפשו עשו נבעו מצפניו מאי משמע כדמתרגם רב יוסף איכדין איתבליש עשו אתגלין מטמרוהי", 
            "ורב מאי טעמא לא אמר כשמואל אמר לך מי קתני נבעה", 
            "ושמואל מאי טעמא לא אמר כרב אמר לך מי קתני בועה", 
            "מכדי קראי לא כמר דייקי ולא כמר דייקי רב מאי טעמא לא אמר כשמואל תנא שור וכל מילי דשור", 
            "ושמואל נמי הא תנא ליה שור אמר רב יהודה תנא שור לקרנו ומבעה לשינו והכי קאמר לא ראי הקרן שאין הנאה להזיקו כראי השן שיש הנאה להזיקה"
        ], 
        [
            "ולא ראי השן שאין כוונתו להזיק כראי הקרן שכוונתו להזיק", 
            "ולאו קל וחומר הוא ומה שן שאין כוונתו להזיק חייב קרן שכוונתו להזיק לא כל שכן איצטריך סלקא דעתך אמינא מידי דהוה אעבד ואמה עבד ואמה לאו אף על גב דכוונתן להזיק אפילו הכי פטירי הכי נמי לא שנא", 
            "אמר רב אשי אטו עבד ואמה לאו טעמא רבה אית בהו שמא יקניטנו רבו וילך וידליק גדישו של חבירו ונמצא זה מחייב את רבו מאה מנה בכל יום", 
            "אלא פריך הכי לא ראי הקרן שכוונתו להזיק כראי השן שאין כוונתו להזיק ולא ראי השן שיש הנאה להזיקו כראי הקרן שאין הנאה להזיקו", 
            "ורגל מאי שייריה כשהזיק חב המזיק לאתויי רגל", 
            "וליתנייה בהדיא", 
            "אלא אמר רבא תנא שור לרגלו ומבעה לשינו והכי קאמר לא ראי הרגל שהזיקה מצוי כראי השן שאין הזיקה מצוי ולא ראי השן שיש הנאה להזיקו כראי הרגל שאין הנאה להזיקו", 
            "וקרן מאי שייריה כשהזיק חב המזיק לאתויי קרן", 
            "וליתנייה בהדיא במועדין מתחילתן קמיירי בתמין ולבסוף מועדין לא קמיירי", 
            "ושמואל מאי טעמא לא אמר כרב אמר לך אי סלקא דעתך אדם הא קתני סיפא שור המועד ושור המזיק ברשות הניזק והאדם", 
            "וליתני ברישא בנזקי ממון קמיירי בנזקי גופו לא קמיירי", 
            "ורב נמי הא קתני אדם בסיפא אמר לך רב ההוא למחשביה בהדי מועדין הוא דאתא", 
            "ומאי לא הרי", 
            "הכי קאמר לא ראי השור שמשלם את הכופר כראי האדם שאין משלם את הכופר ולא ראי האדם שחייב בארבעה דברים כראי השור שאין בו ארבעה דברים", 
            "הצד השוה שבהן שדרכן להזיק וכי שור דרכו להזיק במועד ומועד דרכו להזיק כיון דאייעד אורחיה הוא", 
            "אדם דרכו להזיק בישן ישן דרכו להזיק כיון דכייף ופשיט אורחיה הוא", 
            "ושמירתן עליך אדם שמירת גופו עליו הוא", 
            "ולטעמיך הא דתני קרנא ארבעה אבות נזיקין ואדם אחד מהן אדם שמירת גופו עליו הוא אלא כדאמר ליה רבי אבהו לתנא תני אדם שמירת גופו עליו"
        ], 
        [
            "הכא נמי תני אדם שמירת גופו עליו", 
            "מתקיף לה רב מרי ואימא מבעה זה המים כדכתיב כקדח אש המסים מים תבעה אש מי כתיב מים נבעו תבעה אש כתיב", 
            "מתקיף לה רב זביד ואימא מבעה זה האש דכי כתיב תבעה באש הוא דכתיב אי הכי מאי המבעה וההבער וכי תימא פרושי קמפרש אי הכי ארבעה שלשה הוו", 
            "וכי תימא תנא שור דאית ביה תרתי אי הכי לא זה וזה שיש בהן רוח חיים אש מאי רוח חיים אית ביה ותו מאי כהרי האש", 
            "תני רבי אושעיא שלשה עשר אבות נזיקין שומר חנם והשואל נושא שכר והשוכר נזק צער וריפוי שבת ובושת וארבעה דמתניתין הא תליסר", 
            "ותנא דידן מאי טעמא לא תני הני בשלמא לשמואל בנזקי ממון קמיירי בנזקי גופו לא קמיירי אלא לרב ליתני תנא אדם וכל מילי דאדם", 
            "ולרבי אושעיא נמי הא תני ליה אדם תרי גווני אדם תנא אדם דאזיק אדם ותנא אדם דאזיק שור", 
            "אי הכי שור נמי ליתני תרי גווני שור ליתני שור דאזיק שור וליתני שור דאזיק אדם", 
            "האי מאי בשלמא אדם דאזיק שור נזק הוא דמשלם אדם דאזיק אדם משלם ארבעה דברים אלא שור מה לי שור דאזיק שור מה לי שור דאזיק אדם אידי ואידי נזק הוא דמשלם", 
            "והא שומר חנם והשואל נושא שכר והשוכר דאדם דאזיק שור הוא וקתני", 
            "תני הזיקא דבידים וקתני הזיקא דממילא", 
            "תני רבי חייא עשרים וארבעה אבות נזיקין תשלומי כפל ותשלומי ארבעה וחמשה וגנב וגזלן ועדים זוממין", 
            "והאונס והמפתה ומוציא שם רע והמטמא והמדמע והמנסך והני תליסר הא עשרים וארבעה", 
            "ורבי אושעיא מאי טעמא לא תני הני בממונא קמיירי בקנסא לא קמיירי", 
            "גנב וגזלן דממונא הוא ליתני הא קתני ליה שומר חנם והשואל", 
            "ורבי חייא נמי הא תנא ליה שומר חנם והשואל תני ממונא דאתא לידיה בהיתירא וקתני ממונא דאתא לידיה באיסורא"
        ], 
        [
            "עדים זוממין דממונא הוא ליתני סבר לה כרבי עקיבא דאמר אין משלמין על פי עצמן", 
            "אי סבר ליה כרבי עקיבא ליתני תרי גווני שור ליתני שור דאזיק שור וליתני שור דאזיק אדם", 
            "דתנן רבי עקיבא אומר אף תם שחבל באדם משלם במותר נזק שלם", 
            "הא תבריה רבי עקיבא לגזיזיה דתניא רבי עקיבא אומר יכול אף תם שחבל באדם ישלם מן העלייה תלמוד לומר יעשה לו מגופו משלם ואינו משלם מן העלייה", 
            "האונס והמפתה והמוציא שם רע דממונא הוא ליתני", 
            "מה נפשך אי נזק תנא ליה אי צער תנא ליה אי בשת תנא ליה אי פגם היינו נזק מה אית לך למימר קנסא בקנסא לא קמיירי", 
            "המטמא והמדמע והמנסך דממונא הוא ליתני", 
            "מה נפשך אי היזק שאינו ניכר שמיה היזק הא תנא ליה נזק אי היזק שאינו ניכר לא שמיה היזק הוה ליה קנסא ובקנסא לא קמיירי", 
            "לימא קסבר רבי חייא היזק שאינו ניכר לא שמיה היזק דאי שמיה היזק הא תנא ליה נזק תנא היזקא דמינכרא ותנא היזקא דלא מינכרא", 
            "בשלמא לתנא דידן תנא מניינא למעוטי דרבי אושעיא ורבי אושעיא תנא מניינא למעוטי דרבי חייא אלא מניינא דרבי חייא למעוטי מאי", 
            "למעוטי מוסר ומפגל", 
            "וליתני בשלמא מפגל בקדשים לא קמיירי אלא מוסר מאי טעמא לא תני שאני מוסר דדיבורא ובדיבורא לא קמיירי", 
            "והא מוציא שם רע דדיבורא הוא וקתני דיבורא דאית ביה מעשה הוא", 
            "והא עדים זוממין דיבורא דלית ביה מעשה הוא וקתני התם אף על גב דלית ביה מעשה רחמנא קרייה מעשה דכתיב ועשיתם לו כאשר זמם לעשות לאחיו", 
            "בשלמא לתנא דידן תנא אבות מכלל דאיכא תולדות אלא לרבי חייא ורבי אושעיא אבות מכלל דאיכא תולדות תולדותיהן מאי ניהו", 
            "אמר רבי אבהו כולן כאבות לשלם ממיטב", 
            "מאי טעמא אתיא תחת נתינה ישלם כסף", 
            "לא הרי השור כהרי המבעה מאי קאמר אמר רב זביד משמיה דרבא הכי קאמר לכתוב רחמנא חדא ותיתי אידך מיניה הדר אמר חדא מחדא לא אתיא", 
            "ולא זה וזה שיש בהן רוח חיים מאי קאמר אמר רב משרשיא משמיה דרבא הכי קאמר"
        ], 
        [
            "לכתוב רחמנא תרתי ותיתי אידך מינייהו הדר אמר חדא מתרתי לא אתי", 
            "אמר רבא וכולהו כי שדית בור בינייהו אתיא כולהו במה הצד לבר מקרן משום דאיכא למיפרך מה לכולהו שכן מועדין מתחילתן", 
            "ולמאן דאמר אדרבה קרן עדיפא שכוונתו להזיק אפילו קרן נמי אתיא", 
            "אלא למאי הלכתא כתבינהו רחמנא להלכותיהן", 
            "קרן לחלק בין תמה למועדת", 
            "שן ורגל לפוטרן ברשות הרבים", 
            "בור לפטור בו את הכלים ולרבי יהודה דמחייב על נזקי כלים בבור לפטור בו את האדם", 
            "אדם לחייבו בארבעה דברים", 
            "אש לפטור בו את הטמון ולרבי יהודה דמחייב על נזקי טמון באש לאתויי מאי"
        ], 
        [
            "לאתויי ליחכה נירו וסכסכה אבניו", 
            "הצד השוה שבהן לאתויי מאי אמר אביי לאתויי אבנו סכינו ומשאו שהניחן בראש גגו ונפלו ברוח מצויה והזיקו", 
            "היכי דמי אי בהדי דקא אזלי קא מזקי היינו אש", 
            "מאי שנא אש דכח אחר מעורב בו וממונך ושמירתו עליך הני נמי כח אחר מעורב בהן וממונך ושמירתו עליך", 
            "ואלא בתר דנייחי אי דאפקרינהו בין לרב בין לשמואל היינו בור", 
            "מאי שנא בור שכן תחילת עשייתו לנזק וממונך ושמירתן עליך הני נמי תחילת עשייתן לנזק וממונך ושמירתן עליך", 
            "אלא דלא אפקרינהו לשמואל דאמר כולם מבורו למדנו היינו בור", 
            "לעולם דאפקרינהו ולא דמו לבור מה לבור שכן אין כח אחר מעורב בו תאמר בהני שכח אחר מעורב בהן", 
            "אש תוכיח", 
            "מה לאש שכן דרכו לילך ולהזיק", 
            "בור תוכיח וחזר הדין", 
            "רבא אמר לאתויי בור המתגלגל ברגלי אדם וברגלי בהמה", 
            "היכי דמי אי דאפקרינהו בין לרב בין לשמואל היינו בור", 
            "מאי שנא בור שכן תחילת עשייתו לנזק ושמירתו עליך הני נמי תחילת עשייתן לנזק ושמירתן עליך", 
            "אלא דלא אפקרינהו לשמואל דאמר כולם מבורו למדנו היינו בור", 
            "לעולם דאפקרינהו ולא דמי לבור מה לבור שכן מעשיו גרמו לו תאמר בהני שאין מעשיו גרמו לו", 
            "שור יוכיח", 
            "מה לשור שכן דרכו לילך ולהזיק בור תוכיח", 
            "וחזר הדין לא ראי זה כראי זה", 
            "רב אדא בר אהבה אמר לאתויי הא דתניא כל אלו שאמרו פותקין ביבותיהן וגורפין מערותיהן בימות החמה אין להם רשות בימות הגשמים יש להם רשות אף על פי שברשות אם הזיקו חייבים לשלם", 
            "היכי דמי אי בהדי דקאזלי מזקי כחו הוא", 
            "אלא בתר דנייח היכי דמי אי דאפקרינהו בין לרב בין לשמואל היינו בור מאי שנא בור דתחילת עשייתו לנזק וממונך ושמירתו עליך הני נמי תחילת עשייתן לנזק וממונך ושמירתן עליך", 
            "אלא דלא אפקרינהו לשמואל דאמר כולם מבורו למדנו היינו בור", 
            "לעולם דאפקרינהו ולא דמי לבור מה לבור שכן שלא ברשות תאמר בהני דברשות"
        ], 
        [
            "שור יוכיח", 
            "מה לשור שכן דרכו לילך ולהזיק", 
            "בור תוכיח וחזר הדין", 
            "רבינא אמר לאתויי הא דתנן הכותל והאילן שנפלו לרשות הרבים והזיקו פטור מלשלם נתנו לו זמן לקוץ את האילן ולסתור את הכותל ונפלו בתוך הזמן והזיקו פטור לאחר הזמן חייב", 
            "היכי דמי אי דאפקרה בין לרב בין לשמואל היינו בור מאי שנא בור דהזיקו מצוי ושמירתו עליך הני נמי הזיקן מצוי ושמירתן עליך", 
            "אי דלא אפקרינהו לשמואל דאמר כולם מבורו למדנו היינו בור", 
            "לעולם דאפקרינהו ולא דמי לבור מה לבור שכן תחילת עשייתו לנזק תאמר בהני שאין תחילת עשייתן לנזק", 
            "שור יוכיח", 
            "מה לשור שכן דרכו לילך ולהזיק", 
            "בור תוכיח וחזר הדין", 
            "כשהזיק חב המזיק חב המזיק חייב המזיק מיבעי ליה אמר רב יהודה אמר רב האי תנא ירושלמי הוא דתני לישנא קלילא", 
            "לשלם תשלומי נזק תנו רבנן מיטב שדהו ומיטב כרמו ישלם מיטב שדהו של ניזק ומיטב כרמו של ניזק דברי רבי ישמעאל", 
            "רבי עקיבא אומר לא בא הכתוב אלא לגבות לנזקין מן העידית וקל וחומר להקדש", 
            "ורבי ישמעאל אכל שמינה משלם שמינה אכל כחושה משלם שמינה", 
            "אמר רב אידי בר אבין הכא במאי עסקינן כגון שאכל ערוגה בין הערוגות ולא ידעינן אי כחושה אכל אי שמינה אכל דמשלם שמינה", 
            "אמר רבא ומה אילו ידעינן דכחושה אכל לא משלם אלא כחושה השתא דלא ידעינן אי כחושה אכל אי שמינה אכל משלם שמינה המוציא מחבירו עליו הראיה", 
            "אלא אמר רב אחא בר יעקב הכא במאי עסקינן כגון שהיתה עידית דניזק כזיבורית דמזיק", 
            "ובהא פליגי רבי ישמעאל סבר בדניזק שיימינן ורבי עקיבא סבר בדמזיק שיימינן", 
            "מאי טעמא דרבי ישמעאל נאמר שדה למטה ונאמר שדה למעלה מה שדה האמור למעלה דניזק אף שדה האמור למטה דניזק", 
            "ורבי עקיבא מיטב שדהו ומיטב כרמו ישלם דהאיך דקא משלם", 
            "ורבי ישמעאל אהני גזרה שוה ואהני קרא אהני גזרה שוה כדקאמינא", 
            "אהני קרא כגון דאית ליה למזיק עידית וזיבורית ועידית לניזק וזיבורית דמזיק לא שויא כעידית דניזק דמשלם ליה ממיטב דידיה", 
            "דלא מצי אמר ליה תא את גבי מזיבורית אלא גבי ממיטב", 
            "רבי עקיבא אומר לא בא הכתוב אלא לגבות לניזקין מן העידית וקל וחומר להקדש מאי קל וחומר להקדש", 
            "אילימא דנגח תורא דידן לתורא דהקדש שור רעהו אמר רחמנא ולא שור של הקדש", 
            "אלא לאומר הרי עלי מנה לבדק הבית דאתי גזבר ושקיל מעידית", 
            "לא יהא אלא בעל חוב"
        ], 
        [
            "ובעל חוב בבינונית", 
            "וכי תימא סבר רבי עקיבא בעל חוב נמי בעידית איכא למיפרך מה לבעל חוב שכן יפה כחו בנזקין תאמר בהקדש שהורע כחו בנזקין", 
            "לעולם דנגח תורא דידן לתורא דהקדש ודקא קשיא לך שור רעהו אמר רחמנא ולא שור של הקדש רבי עקיבא סבר לה כרבי שמעון בן מנסיא", 
            "דתניא רבי שמעון בן מנסיא אומר שור של הקדש שנגח שור של הדיוט פטור שור של הדיוט שנגח שור של הקדש בין תם בין מועד משלם נזק שלם", 
            "אי הכי רבי ישמעאל ורבי עקיבא ממאי דבעידית דניזק וזיבורית דמזיק פליגי דלמא דכולי עלמא בדניזק שיימינן והכא בפלוגתא דרבי שמעון בן מנסיא ורבנן קמפלגי", 
            "רבי עקיבא סבר כרבי שמעון בן מנסיא ורבי ישמעאל סבר כרבנן", 
            "אם כן מאי לא בא הכתוב", 
            "ועוד מאי קל וחומר להקדש", 
            "ועוד הא אמר רב אשי תניא בהדיא מיטב שדהו ומיטב כרמו ישלם מיטב שדהו של ניזק ומיטב כרמו של ניזק דברי רבי ישמעאל רבי עקיבא אומר מיטב שדהו של מזיק ומיטב כרמו של מזיק", 
            "רמי ליה אביי לרבא כתיב מיטב שדהו ומיטב כרמו ישלם מיטב אין מידי אחרינא לא", 
            "והתניא ישיב לרבות שוה כסף ואפילו סובין", 
            "לא קשיא כאן מדעתו כאן בעל כרחו", 
            "אמר עולא בריה דרב עילאי דיקא נמי דכתיב ישלם בעל כרחו", 
            "אמר ליה אביי מי כתיב ישולם ישלם כתיב מדעתו משמע", 
            "אלא אמר אביי כדמר דתניא הרי שהיו לו בתים שדות וכרמים ואינו מוצא למוכרן מאכילין אותו מעשר עני עד מחצה", 
            "והוי בה מר היכי דמי אי הוזל ארעתא דכולי עלמא ודידיה נמי זל בהדייהו אפילו טובא נמי ליספי ליה דהא זול דכולי עלמא נמי", 
            "אלא דאוקיר ארעתא דכולי עלמא ודידיה איידי דעייל ונפיק אזוזי זל ארעיה"
        ], 
        [
            "אפילו פורתא נמי לא ליספו ליה", 
            "ואמר מר עלה לא צריכא דביומי ניסן יקרא ארעתא וביומי תשרי זל ארעתא", 
            "דכולי עלמא נטרי עד ניסן ומזבני והאי הואיל ואצטריכא ליה זוזי זבין כדהשתא עד פלגא אורחיה למיזל טפי לאו אורחיה למיזל", 
            "והכא נמי גבי נזקין דיניה בעידית", 
            "ואי אמר ליה איהו הב לי בינונית טפי פורתא אמר ליה אי שקלת כדינך שקול כדהשתא ואי לא שקיל כי יוקרא דלקמיה", 
            "מתקיף לה רב אחא בר יעקב אם כן הורעת כחן של נזקין אצל בינונית וזיבורית דרחמנא אמר ממיטב ואת אמרת מבינונית וזיבורית נמי לא", 
            "אלא אמר רב אחא בר יעקב אי איכא לדמויי לבעל חוב מדמינן ליה בעל חוב דיניה בבינונית ואי אמר ליה הב לי זיבורית טפי פורתא אמר ליה אי שקלת כדינך שקול כדהשתא ואי לא שקיל כי יוקרא דלקמיה", 
            "מתקיף לה רב אחא בריה דרב איקא אם כן נעלת דלת בפני לוין דאמר ליה אילו הוו לי זוזי הוה שקלי כדהשתא השתא דזוזי גבך אשקול כיוקרא דלקמיה", 
            "אלא אמר רב אחא בריה דרב איקא אי איכא לדמויי לכתובת אשה מדמינן דהא כתובת אשה דינה בזיבורית ואי אמרה ליה איהי הב לי בינונית בציר פורתא אמר לה אי שקלת כדינך שקול כדהשתא ואי לא שקלי כיוקרא דלקמיה", 
            "מכל מקום קשיא", 
            "אמר רבא כל דיהיב ליה ממיטב ליתיב ליה", 
            "והא מיטב שדהו כתיב", 
            "אלא כי אתא רב פפא ורב הונא בריה דרב יהושע מבי רב פרשוה כל מילי מיטב הוא דאי לא מזדבן הכא מזדבן במתא אחריתי לבר מארעא דליתיב ליה ממיטב כי היכי דלקפוץ עלה זבינא", 
            "בעא מיניה רב שמואל בר אבא מאקרוניא מרבי אבא כשהן שמין בשלו הן שמין או בשל עולם הן שמין", 
            "אליבא דרבי ישמעאל לא תבעי לך דאמר בדניזק שיימינן", 
            "כי תבעי לך אליבא דרבי עקיבא דאמר בדמזיק שיימינן", 
            "מאי מיטב שדהו אמר רחמנא למעוטי דניזק או דלמא למעוטי דעלמא נמי", 
            "אמר ליה רחמנא אמר מיטב שדהו ואת אמרת בשל עולם הן שמין", 
            "איתיביה אין לו אלא עידית כולם גובין מן העידית בינונית כולם גובין בינונית זיבורית כולם גובין זיבורית", 
            "היו לו עידית ובינונית וזיבורית נזקין בעידית ובעל חוב בבינונית וכתובת אשה בזיבורית עידית ובינונית נזקין בעידית בעל חוב וכתובת אשה בבינונית בינונית וזיבורית נזקין ובעל חוב בבינונית וכתובת אשה בזיבורית"
        ], 
        [
            "עידית וזיבורית נזקין בעידית ובעל חוב וכתובת אשה בזיבורית", 
            "קתני מיהא מציעא בינונית וזיבורית נזקין ובעל חוב בבינונית וכתובת אשה בזיבורית ואי אמרת בשלו הן שמין תעשה בינונית שלו כעידית וידחה בעל חוב אצל זיבורית", 
            "הכא במאי עסקינן כגון שהיתה לו עידית ומכרה", 
            "וכן אמר רב חסדא כגון שהיתה לו עידית ומכרה", 
            "הכי נמי מסתברא מדקתני אחריתי בינונית וזיבורית נזקין בבינונית בעל חוב וכתובת אשה בזיבורית קשיין אהדדי", 
            "אלא לאו שמע מינה כאן שהיתה לו עידית ומכרה כאן שלא היתה לו עידית ומכרה", 
            "ואי בעית אימא אידי ואידי שלא היתה לו עידית ומכרה ולא קשיא הא דשויא בינונית שלו כעידית דעלמא וכאן דלא שויא בינונית שלו כעידית דעלמא", 
            "ואיבעית אימא אידי ואידי כגון שהיתה בינונית שלו כבינונית דעלמא והכא בהא פליגי מר סבר בשלו הן שמין ומר סבר בשל עולם הן שמין", 
            "רבינא אמר בדעולא פליגי דאמר עולא דבר תורה בעל חוב בזיבורית שנאמר בחוץ תעמוד והאיש אשר אתה נשה בו יוציא אליך את העבוט החוצה מה דרכו של אדם להוציא לחוץ פחות שבכלים ומה טעם אמרו בעל חוב בבינונית כדי שלא תנעול דלת בפני לוין", 
            "מר אית ליה תקנתא דעולא ומר לית ליה תקנתא דעולא", 
            "תנו רבנן מכר לאחד או לשלשה בני אדם כאחד כולן נכנסו תחת הבעלים", 
            "בזה אחר זה כולן גובין מן האחרון אין לו גובה משלפניו אין לו גובה משלפני פניו", 
            "מכרן לאחד היכי דמי", 
            "אילימא בבת אחת השתא לשלשה דאיכא למימר חד מינייהו קדים אמרת כולן נכנסו תחת הבעלים מכרן לאחד מיבעיא", 
            "אלא פשיטא בזה אחר זה", 
            "ומאי שנא שלשה דכל חד וחד אמר ליה הנחתי לך מקום לגבות ממנו", 
            "האי נמי אכל חד וחד לימא ליה הנחתי לך מקום לגבות ממנו", 
            "הכא במאי עסקינן כגון שלקח עידית באחרונה וכן אמר רב ששת כגון שלקח עידית באחרונה", 
            "אי הכי ליתו כולהו וליגבו מעידית", 
            "משום דאמר להו אי שתקיתו ושקליתו כדינייכו שקליתו ואי לא מהדרנא שטרא דזיבורית למריה ושקליתו כולכו מזיבורית", 
            "אי הכי"
        ], 
        [
            "בנזקין נמי נימא הכי", 
            "אלא הכא במאי עסקינן ביתמי דלאו בני פרעון נינהו ושיעבודא דיליה עליה דידיה רמיא", 
            "הלכך ליכא למימר הכי", 
            "אלא משום דאמר להו טעמא מאי אמור רבנן אין נפרעין מנכסין משועבדים במקום שיש בני חורין משום תקנתא דידי אנא בהא תקנתא לא ניחא לי", 
            "כדרבא דאמר רבא כל האומר אי אפשי בתקנת חכמים כגון זו שומעין לו", 
            "מאי כגון זו", 
            "כדרב הונא דאמר רב הונא יכולה אשה שתאמר לבעלה איני ניזונית ואיני עושה", 
            "פשיטא מכר לוקח בינונית וזיבורית ושייר עידית לפניו ליתו כולהו וליגבו מעידית", 
            "דהא אחרונה היא ובינונית וזיבורית ליתנהו גביה דמצי למימר להו גבו מבינונית וזיבורית דלא ניחא לי בתקנתא דרבנן", 
            "אבל מכר עידית ושייר בינונית וזיבורית מאי", 
            "סבר אביי למימר אתו כולהו גבו מעידית", 
            "אמר ליה רבא מה מכר ראשון לשני כל זכות שתבא לידו וכיון דאילו אתו גבי לוקח ראשון מצי אגבי להו מבינונית וזיבורית ואף על פי דכי זבני בינונית וזיבורית אכתי עידית בני חורין הואי ואין נפרעין מנכסים משועבדים כל זמן דאיכא בני חורין מצי אמר להו לא ניחא לי בהאי תקנה", 
            "לוקח שני נמי מצי אמר להו גבי בינונית וזיבורית דכי זבין לוקח שני אדעתא דכל זכותא דהוה ליה לראשון בגוה זבין", 
            "אמר רבא ראובן שמכר כל שדותיו לשמעון והלך שמעון ומכר שדה אחת ללוי ובא בעל חוב דראובן רצה מזה גובה רצה מזה גובה ולא אמרן אלא דזבן בינונית", 
            "אבל זבן עידית וזיבורית לא דאמר ליה להכי דייקי וזבני עידית וזיבורית ארעא דלא חזיא לך", 
            "ואפילו זבן בינונית נמי לא אמרן אלא דלא שייר בינונית דכוותיה דלא מצי אמר ליה הנחתי לך מקום לגבי שמעון אבל שייר בינונית דכוותיה גבי שמעון לא גבי מיניה דמצי אמר ליה הנחתי לך מקום לגבות ממנו", 
            "אמר אביי ראובן שמכר שדה לשמעון באחריות ואתא בעל חוב דראובן וטרף משמעון דינא הוא דאזיל ראובן ומשתעי דינא בהדיה ולא מצי אמר ליה לאו בעל דברים דידי את דאמר ליה אי מפקת מיניה עלי הדר", 
            "ואיכא דאמרי אפילו שלא באחריות נמי דאמר ליה לא ניחא לי דתהוי לשמעון תרעומת עלי", 
            "ואמר אביי ראובן שמכר שדה לשמעון שלא באחריות"
        ], 
        [
            "ויצאו עליה עסיקין עד שלא החזיק בה יכול לחזור בו משהחזיק בה אין יכול לחזור בו", 
            "מאי טעמא דאמר ליה חייתא דקטרי סברת וקבלת", 
            "מאימת הואי חזקה מכי דייש אמצרי", 
            "ודוקא שלא באחריות אבל באחריות לא", 
            "ואיכא דאמרי אפילו באחריות נמי דאמר ליה אחוי טירפך ואשלם לך", 
            "רב הונא אמר או כסף או מיטב", 
            "איתיביה רב נחמן לרב הונא ישיב לרבות שוה כסף אפילו סובין", 
            "הכא במאי עסקינן בדלית ליה אי דלית ליה פשיטא מהו דתימא אמרינן ליה זיל טרח זבין ואייתי ליה כסף קא משמע לן", 
            "אמר רב אסי כספים הרי הן כקרקע למאי הלכתא אילימא לענין מיטב היינו דרב הונא", 
            "אלא לשני אחים שחלקו ונטל אחד קרקע ואחד כספים ובא בעל חוב ונטל קרקע דאזיל האי ושקיל פלגא בכספים בהדיה", 
            "פשיטא האי ברא והאי לאו ברא", 
            "איכא דאמרי אדרבה לאידך גיסא דאמר ליה להכי שקלי כספים דאי מגנבי לא משתלמנא מינך ולהכי שקלת ארעא דאי מטרפא לא משתלמא לך מידי מינאי", 
            "אלא לשני אחים שחלקו ובא בעל חוב ונטל חלקו של אחד מהן", 
            "והא אמרה רב אסי חדא זימנא דאיתמר האחים שחלקו ובא בעל חוב ונטל חלקו של אחד מהן רב אמר בטלה מחלוקת ושמואל אמר ויתר ורב אסי אמר נוטל רביע בקרקע ורביע במעות", 
            "רב אמר בטלה מחלוקת קסבר האחים שחלקו כיורשים הוו", 
            "ושמואל אמר ויתר קסבר האחים שחלקו לקוחות וכלוקח שלא באחריות דמי", 
            "ורב אסי אמר נוטל רביע בקרקע ורביע במעות מספקא ליה אי כיורשין דמו אי כלקוחות דמו הלכך נוטל רביע בקרקע ורביע במעות", 
            "אלא מאי הרי הן כקרקע לענין מיטב", 
            "אי הכי היינו דרב הונא אימא וכן אמר רב אסי", 
            "אמר רבי זירא אמר רב הונא במצוה עד שליש", 
            "מאי שליש"
        ], 
        [
            "אילימא שליש ביתו אלא מעתה אי איתרמי ליה תלתא מצותא ליתיב לכוליה ביתא", 
            "אלא אמר רבי זירא בהידור מצוה עד שליש במצוה", 
            "בעי רב אשי שליש מלגיו או שליש מלבר תיקו", 
            "במערבא אמרי משמיה דרבי זירא עד שליש משלו מכאן ואילך משל הקדוש ברוך הוא", 
            "מתני׳ כל שחבתי בשמירתו הכשרתי את נזקו הכשרתי במקצת נזקו חבתי בתשלומי נזקו כהכשר כל נזקו", 
            "נכסים שאין בהן מעילה נכסים שהן של בני ברית נכסים המיוחדים", 
            "ובכל מקום חוץ מרשות המיוחדת למזיק", 
            "ורשות הניזק והמזיק", 
            "כשהזיק חב המזיק לשלם תשלומי נזק במיטב הארץ", 
            "גמ׳ תנו רבנן כל שחבתי בשמירתו הכשרתי את נזקו כיצד שור ובור שמסרן לחרש שוטה וקטן והזיקו חייב לשלם מה שאין כן באש", 
            "במאי עסקינן אילימא בשור קשור ובור מכוסה דכוותה גבי אש גחלת מאי שנא הכא ומאי שנא הכא", 
            "אלא בשור מותר ובור מגולה דכוותה גבי אש שלהבת מה שאין כן באש דפטור והא אמר ריש לקיש משמיה דחזקיה לא שנו אלא שמסר לו גחלת וליבה אבל שלהבת חייב מאי טעמא דהא ברי הזיקא", 
            "לעולם בשור קשור ובור מכוסה ודכוותה גבי אש גחלת ודקא אמרת מאי שנא הכא ומאי שנא הכא", 
            "שור דרכיה לנתוקי בור דרכיה לנתורי גחלת כמה דשביק לה מעמיא עמיא ואזלא", 
            "ולרבי יוחנן דאמר אפילו מסר לו שלהבת נמי פטור דכוותה הכא בשור מותר ובור מגולה מאי שנא הכא ומאי שנא הכא", 
            "התם צבתא דחרש קא גרים הכא לא צבתא דחרש קא גרים", 
            "תנו רבנן חומר בשור מבבור חומר בבור מבשור", 
            "חומר בשור מבבור שהשור משלם את הכופר וחייב בשלשים של עבד נגמר דינו אסור בהנאה ודרכו לילך ולהזיק מה שאין כן בבור חומר בבור מבשור שהבור תחילת עשייתו לנזק ומועד מתחילתו מה שאין כן בשור"
        ], 
        [
            "חומר בשור מבאש חומר באש מבשור", 
            "חומר בשור מבאש שהשור משלם כופר וחייב בשלשים של עבד נגמר דינו אסור בהנאה מסרו לחרש שוטה וקטן חייב מה שאין כן באש חומר באש מבשור שהאש מועדת מתחילתה מה שאין כן בשור", 
            "חומר באש מבבור וחומר בבור מבאש", 
            "חומר בבור מבאש שתחילת עשייתו לנזק מסרו לחרש שוטה וקטן חייב מה שאין כן באש חומר באש מבבור שהאש דרכה לילך ולהזיק ומועדת לאכול בין דבר הראוי לה ובין דבר שאינו ראוי לה מה שאין כן בבור", 
            "וליתני חומר בשור מבבור שהשור חייב בו את הכלים מה שאין כן בבור", 
            "הא מני רבי יהודה היא דמחייב על נזקי כלים בבור", 
            "אי רבי יהודה אימא סיפא חומר באש מבבור שהאש דרכה לילך ולהזיק ומועד לאכול בין דבר הראוי לה ובין דבר שאינו ראוי לה מה שאין כן בבור דבר הראוי לה מאי נינהו עצים דבר שאין ראוי לה מאי נינהו כלים מה שאין כן בבור אי רבי יהודה הא אמרת מחייב היה רבי יהודה על נזקי כלים בבור", 
            "אלא לעולם רבנן היא ותנא ושייר מאי שייר דהאי שייר שייר טמון", 
            "איבעית אימא לעולם רבי יהודה ודבר שאין ראוי לה לאו לאתויי כלים אלא לאתויי ליחכה נירו וסכסכה אבניו", 
            "מתקיף לה רב אשי ליתני חומר בשור מבבור שהשור חייב בו שור פסולי המוקדשין מה שאין כן בבור", 
            "אי אמרת בשלמא רבנן היא איידי דשייר הך שייר נמי הך אלא אי אמרת רבי יהודה מאי שייר דהאי שייר", 
            "שייר דש בנירו אי משום דש בנירו לאו שיורא הוא דהתנא שכן דרכו לילך ולהזיק", 
            "הכשרתי במקצת נזקו", 
            "תנו רבנן הכשרתי מקצת נזקו חבתי בתשלומי נזקו כהכשר כל נזקו כיצד החופר בור תשעה ובא אחר והשלימו לעשרה האחרון חייב", 
            "ודלא כרבי דתניא החופר בור תשעה ובא אחר והשלימו לעשרה אחרון חייב רבי אומר אחר אחרון למיתה אחר שניהם לנזקין", 
            "רב פפא אמר למיתה ודברי הכל", 
            "איכא דאמרי לימא דלא כרבי אמר רב פפא למיתה ודברי הכל", 
            "מתקיף לה רבי זירא ותו ליכא והא איכא מסר שורו לחמשה בני אדם ופשע בו אחד מהן והזיק חייב", 
            "היכי דמי אילימא דבלאו איהו לא הוה מינטר פשיטא דאיהו קעביד אלא דבלאו איהו נמי מינטר מאי קעביד", 
            "מתקיף לה רב ששת והא איכא מרבה בחבילה", 
            "היכי דמי"
        ], 
        [
            "אי דבלאו איהו לא אזלא פשיטא אלא דבלאו איהו אזלא מאי קא עביד", 
            "מתקיף לה רב פפא והא איכא הא דתניא חמשה שישבו על ספסל אחד ולא שברוהו ובא אחד וישב עליו ושברו האחרון חייב ואמר רב פפא כגון פפא בר אבא", 
            "היכי דמי אילימא דבלאו איהו לא איתבר פשיטא אלא דבלאו איהו נמי איתבר מאי קעביד", 
            "סוף סוף מתניתא היכא מתרצא", 
            "לא צריכא דבלאו איהו הוי מיתבר בתרי שעי והשתא איתבר בחדא שעה דאמרי ליה אי לאו את הוי יתבינן טפי פורתא וקיימין", 
            "ולימא להו אי לאו אתון בדידי לא הוה מיתבר", 
            "לא צריכא דבהדי דסמיך בהו תבר", 
            "פשיטא", 
            "מהו דתימא כחו לאו כגופו דמי קא משמע לן דכחו כגופו דמי דכל היכא דגופו תבר כחו נמי תבר", 
            "ותו ליכא והא איכא הא דתניא הכוהו עשרה בני אדם בעשר מקלות בין בבת אחת בין בזה אחר זה ומת כולן פטורין רבי יהודה בן בתירא אומר בזה אחר זה האחרון חייב מפני שקירב את מיתתו", 
            "בקטלא לא קמיירי", 
            "ואיבעית אימא בפלוגתא לא קמיירי ולא והא אוקימנן דלא כרבי דלא כרבי וכרבנן מוקמינן כרבי יהודה בן בתירא ולא כרבנן לא מוקמינן", 
            "חבתי בתשלומי נזקו חבתי בנזקו לא קתני אלא בתשלומי נזקו", 
            "תנינא להא דתנו רבנן תשלומי נזק מלמד שהבעלים מטפלין בנבילה", 
            "מנא הני מילי אמר רבי אמי דאמר קרא מכה נפש בהמה ישלמנה אל תקרי ישלמנה אלא ישלימנה", 
            "רב כהנא אמר מהכא אם טרף יטרף יבאהו עד הטרפה לא ישלם עד טרפה ישלם טרפה עצמה לא ישלם", 
            "חזקיה אמר מהכא והמת יהיה לו לניזק", 
            "וכן תנא דבי חזקיה והמת יהיה לו לניזק אתה אומר לניזק או אינו אלא למזיק אמרת לא כך היה", 
            "מאי לא כך היה", 
            "אמר אביי אי סלקא דעתך נבילה דמזיק הויא ליכתוב רחמנא שור תחת השור ולישתוק והמת יהיה לו למה לי שמע מינה לניזק", 
            "וצריכא דאי כתב רחמנא מכה בהמה ישלמנה משום דלא שכיחא אבל טרפה דשכיחא אימא לא צריכא", 
            "ואי אשמועינן טרפה משום דממילא אבל מכה בהמה דבידים אימא לא", 
            "ואי אשמועינן הני תרתי הא משום דלא שכיחא והא משום דממילא אבל והמת יהיה לו דשכיחא ובידים אימא לא", 
            "ואי אשמועינן המת יהיה לו משום דממונא קא מזיק אבל הכא דבגופא מזיק אימא לא צריכא", 
            "אמר ליה רב כהנא לרב אלא טעמא דכתב רחמנא והמת יהיה לו הא לאו הכי הוה אמינא נבילה דמזיק הויא", 
            "השתא אי אית ליה לדידיה כמה טריפות יהיב ליה דאמר מר ישיב לרבות שוה כסף ואפילו סובין דידיה מבעיא", 
            "לא נצרכא אלא לפחת נבילה", 
            "לימא פחת נבילה תנאי היא דתניא אם טרף יטרף יביאהו עד"
        ], 
        [
            "יביא עדים שנטרפה באונס ופטור אבא שאול אומר יביא עדודה לבית דין", 
            "מאי לאו בהא קמיפלגי דמר סבר פחת נבילה דניזק הוי ומר סבר דמזיק הוי", 
            "לא דכולי עלמא דניזק והכא בטורח נבילה קמיפלגי", 
            "והתניא אחרים אומרים מניין שעל בעל הבור להעלות שור מבורו תלמוד לומר כסף ישיב לבעליו והמת", 
            "אמר ליה אביי לרבא האי טורח נבילה היכי דמי", 
            "אילימא דבבירא שויא זוזא ואגודא שויא ארבע כי טרח בדנפשיה טרח", 
            "אמר ליה לא צריכא דבבירא שויא זוזא ואגודא נמי שויא זוזא", 
            "ומי איכא כהאי גוונא אין דהא אמרי אינשי כשורא במתא בזוזא כשורא בדברא בזוזא", 
            "אמר שמואל אין שמין לא לגנב ולא לגזלן אלא לנזקין ואני אומר אף לשואל ואבא מודה לי", 
            "איבעיא להו הכי קאמר אף לשואל שמין ואבא מודה לי או דלמא הכי קאמר ואני אומר אף לשואל אין שמין ואבא מודה לי", 
            "תא שמע דההוא גברא דשאיל נרגא מחבריה תברה אתא לקמיה דרב אמר ליה זיל שלים ליה נרגא מעליא שמע מינה אין שמין", 
            "אדרבה מדאמרי ליה רב כהנא ורב אסי לרב דינא הכי ושתיק שמע מינה שמין", 
            "איתמר אמר עולא אמר רבי אלעזר שמין לגנב ולגזלן רב פפי אמר אין שמין והלכתא אין שמין לא לגנב ולא לגזלן אבל לשואל שמין כדרב כהנא ורב אסי", 
            "ואמר עולא אמר רבי אלעזר שליא שיצתה מקצתה ביום ראשון ומקצתה ביום שני מונין לה מן הראשון", 
            "אמר ליה רבא מה דעתך לחומרא", 
            "חומרא דאתי לידי קולא הוא דקא מטהרת לה מראשון", 
            "אלא אמר רבא לחוש חוששת מימנא לא ממניא אלא לשני", 
            "מאי קא משמע לן דאין מקצת שליא בלא ולד תנינא שליא שיצתה מקצתה אסורה באכילה סימן ולד באשה סימן ולד בבהמה", 
            "אי ממתניתא הוה אמינא"
        ], 
        [
            "דיש מקצת שליא בלא ולד וגזירה מקצתה אטו כולה קא משמע לן", 
            "ואמר עולא אמר רבי אלעזר בכור שנטרף בתוך שלשים יום אין פודין אותו", 
            "וכן תני רמי בר חמא מתוך שנאמר פדה תפדה יכול אפילו נטרף בתוך שלשים יום תלמוד לומר אך חלק", 
            "ואמר עולא אמר רבי אלעזר בהמה גסה נקנית במשיכה", 
            "והא אנן תנן במסירה הוא דאמר כי האי תנא דתניא וחכמים אומרים זו וזו במשיכה רבי שמעון אומר זו וזו בהגבהה", 
            "ואמר עולא אמר רבי אלעזר האחין שחלקו מה שעליהן שמין ומה שעל בניהן ובנותיהן אין שמין", 
            "אמר רב פפא פעמים אף מה שעליהן אין שמין משכחת לה בגדול אחי דניחא להו דלשתמעון מיליה", 
            "ואמר עולא אמר רבי אלעזר שומר שמסר לשומר פטור ולא מיבעיא שומר חנם שמסר לשומר שכר דעלויי עלייה לשמירתו אלא אפילו שומר שכר שמסר לשומר חנם דהשתא גרועי גרעיה לשמירתו נמי פטור שהרי מסר לבן דעת", 
            "רבא אמר שומר שמסר לשומר חייב ולא מיבעיא שומר שכר שמסר לשומר חנם דגרועי גרעיה לשמירתו אלא אפילו שומר חנם שמסר לשומר שכר חייב", 
            "דאמר ליה את מהימנת לי בשבועה האי לא מהימן לי בשבועה", 
            "ואמר עולא אמר רבי אלעזר הלכתא גובין מן העבדים", 
            "אמר ליה רב נחמן לעולא אמר רבי אלעזר אפילו מיתמי לא מיניה מיניה אפילו מגלימא דעל כתפיה", 
            "הכא במאי עסקינן שעשאו אפותיקי כדרבא דאמר רבא עשה עבדו אפותיקי ומכרו בעל חוב גובה הימנו שורו אפותיקי ומכרו אין בעל חוב גובה הימנו", 
            "מאי טעמא הא אית ליה קלא והא לית ליה קלא"
        ], 
        [
            "לבתר דנפק אמר להו עולא הכי אמר רבי אלעזר אפילו מיתמי אמר רב נחמן אשתמטין עולא", 
            "הוה עובדא בנהרדעא ואגבו דייני דנהרדעא הוה עובדא בפומבדיתא ואגביה רב חנא בר ביזנא אמר להו רב נחמן זילו אהדורו ואי לא מגבינן לכו לאפדנייכו", 
            "אמר ליה רבא לרב נחמן הא עולא הא רבי אלעזר הא דייני דנהרדעא והא רב חנא בר ביזנא מר כמאן סבירא ליה", 
            "אמר ליה אנא מתניתא ידענא דתני אבימי פרוזבול חל על הקרקע ואינו חל על העבדים מטלטלין נקנין עם הקרקע ואינן נקנין עם העבדים", 
            "לימא כתנאי", 
            "מכר לו עבדים וקרקעות החזיק בעבדים לא קנה קרקעות בקרקעות לא קנה עבדים קרקעות ומטלטלין החזיק בקרקע קנה מטלטלין במטלטלין לא קנה קרקע עבדים ומטלטלין החזיק בעבדים לא קנה מטלטלין במטלטלין לא קנה עבדים", 
            "והתניא החזיק בעבדים קנה מטלטלין", 
            "מאי לאו בהא קמפלגי דמר סבר עבדים כמקרקעי דמי ומר סבר עבדים כמטלטלין דמי", 
            "אמר רב איקא בריה דרב אמי דכולי עלמא עבדים כמקרקעי דמי והדתניא קנה שפיר והדתניא לא קנה בעינן קרקע דומיא דערים מצורות ביהודה דלא ניידי", 
            "דתנן נכסים שאין להם אחריות נקנין עם נכסים שיש להם אחריות בכסף בשטר ובחזקה מנהני מילי אמר חזקיה דאמר קרא ויתן להם אביהם מתנות רבות לכסף ולזהב ולמגדנות עם ערי מצרות ביהודה", 
            "איכא דאמרי אמר רב איקא בריה דרב אמי דכולי עלמא עבדי כמטלטלין דמי והדתניא לא קנה שפיר הא דתניא קנה בעודן עליו", 
            "וכי עודן עליו מאי הוי חצר מהלכת היא וחצר מהלכת לא קנה וכי תימא בעומד והא אמר רבא כל שאילו מהלך לא קנה עומד ויושב לא קנה", 
            "והלכתא בכפות", 
            "והתניא החזיק בקרקע קנה עבדים", 
            "התם בעומדין בתוכה", 
            "מכלל דהאי לא קנה כשאין עומדין בתוכה", 
            "הניחא להך לישנא דאמר רב איקא בריה דרב אמי עבדי כמטלטלי דמי היינו דאי עומדין בתוכה אין אי לא לא", 
            "אלא להך לישנא דאמר עבדי כמקרקעי דמי למה לי עומדין בתוכה הא אמר שמואל מכר לו עשר שדות בעשר מדינות כיון שהחזיק באחת מהן קנה כולן", 
            "וליטעמיך להך לישנא דאמר עבדי כמטלטלין דמי למה לי עומד בתוכה"
        ], 
        [
            "הא קיימא לן דלא בעינן צבורין", 
            "אלא מאי אית לך למימר שאני מטלטלי דניידי ממטלטלי דלא ניידי", 
            "הכא נמי שאני מקרקעי דניידי ממקרקעי דלא ניידי עבדא מקרקעי דניידי הוא התם סדנא דארעא חד הוא", 
            "נכסים שאין בהן מעילה וכו׳", 
            "מעילה הוא דלית בהו הא מקדש קדשי", 
            "מאן תנא אמר רבי יוחנן בקדשים קלים ואליבא דרבי יוסי הגלילי דאמר ממון בעלים הוא", 
            "דתניא ומעלה מעל בה׳ לרבות קדשים קלים שהן ממונו דברי רבי יוסי הגלילי", 
            "והתנן המקדש בחלקו בין בקדשי קדשים בין בקדשים קלים אינה מקודשת לימא דלא כרבי יוסי הגלילי", 
            "אפילו תימא רבי יוסי הגלילי כי אמר רבי יוסי הגלילי מחיים אבל לאחר שחיטה אפילו רבי יוסי הגלילי מודה דכי קא זכו משלחן גבוה קא זכו", 
            "ומחיים מי אמר והתנן בכור מוכרין אותו תם חי (ולא שחוט) ובעל מום חי ושחוט ומקדשין בו את האשה", 
            "ואמר רב נחמן אמר רבה בר אבוה לא שנו אלא בכור בזמן הזה דכיון דלא חזי להקרבה אית להו לכהנים זכייה בגוייהו אבל בזמן שבית המקדש קיים דחזי להקרבה לא", 
            "ואיתיביה רבא לרב נחמן ומעלה מעל בה׳ לרבות קדשים קלים שהן ממונו דברי רבי יוסי הגלילי", 
            "ומשני רבינא בבכור בחוצה לארץ ואליבא דרבי שמעון דאמר אם באו תמימים יקרבו אם באו אין לכתחלה לא", 
            "ואם איתא דכי אמר רבי יוסי הגלילי ממונו הוא מחיים"
        ], 
        [
            "לישני הא רבי יוסי הגלילי הא רבנן", 
            "(אמר ליה) מתנות כהונה קאמרת שאני מתנות כהונה דכי קא זכו משלחן גבוה קא זכו", 
            "גופא ומעלה מעל בה׳ לרבות קדשים קלים שהם ממונו דברי רבי יוסי הגלילי בן עזאי אומר לרבות את השלמים אבא יוסי בן דוסתאי אומר לא אמר בן עזאי אלא בבכור בלבד", 
            "אמר מר בן עזאי אומר לרבות את השלמים למעוטי מאי", 
            "אילימא למעוטי בכור השתא ומה שלמים שטעונים סמיכה ונסכים ותנופת חזה ושוק אמרת ממון בעלים הוא בכור מבעיא", 
            "אלא אמר רבי יוחנן למעוטי מעשר", 
            "כדתניא בבכור נאמר לא תפדה ונמכר תם חי ובעל מום חי ושחוט במעשר נאמר לא יגאל ואינו נמכר לא חי ולא שחוט לא תם ולא בעל מום", 
            "רבינא מתני לה אסיפא אבא יוסי בן דוסתאי אומר לא אמר בן עזאי אלא בבכור בלבד למעוטי מאי", 
            "אילימא למעוטי שלמים השתא ומה בכור שקדוש מרחם ממונו הוא שלמים מבעיא", 
            "אמר רבי יוחנן למעוטי מעשר", 
            "כדתניא בבכור נאמר לא תפדה ונמכר תם חי ובעל מום חי ושחוט במעשר נאמר לא יגאל ואינו נמכר לא חי ולא שחוט לא תם ולא בעל מום", 
            "הא בבכור בלבד קאמר קשיא", 
            "רבא אמר מאי נכסים שאין בהן מעילה נכסים שאין בהן דין מעילה ומאי נינהו דהדיוט", 
            "וליתני דהדיוט קשיא", 
            "אמר רבי אבא שלמים שהזיקו גובה מבשרן ואינו גובה מאימוריהן", 
            "פשיטא אימורין לגבוה סלקי", 
            "לא צריכא לגובה מבשרן כנגד אימורים", 
            "אליבא דמאן", 
            "אי אליבא דרבנן פשיטא הא אמרי כי ליכא לאשתלומי מהאי לא משתלמא מהאי", 
            "ואי אליבא דרבי נתן הא אמר כי ליכא לאשתלומי מהאי משתלם מהאי", 
            "אי בעית אימא רבי נתן איבעית אימא רבנן", 
            "איבעית אימא רבנן הני מילי בתרי גופי אבל בחד גופא מצי אמר ליה מכל היכא דבעינן משתלמנא", 
            "איבעית אימא רבי נתן התם הוא דאמר ליה בעל שור לבעל הבור אנא תוראי בבירך אשכחתיה מאי דלית לי לאשתלומי מהיאך משתלימנא מינך"
        ], 
        [
            "אבל הכא מי מצי אמר בשר אזיק אימורין לא אזיק", 
            "אמר רבא תודה שהזיקה גובה מבשרה ואינו גובה מלחמה", 
            "לחם פשיטא", 
            "סיפא אצטריך ליה ניזק אוכל בשר ומתכפר מביא לחם", 
            "הא נמי פשיטא מהו דתימא כיון דלחם הכשירא דזבח הוא לימא ליה את אכלת בשר ואנא אייתי לחם קא משמע לן דלחם חיובא דבעלים הוא", 
            "נכסים שהן של בני ברית", 
            "למעוטי מאי אי למעוטי דגוי הא קתני לה לקמן שור של ישראל שנגח שור של גוי פטור תנא והדר מפרש", 
            "נכסים המיוחדין למעוטי מאי אמר רב יהודה למעוטי זה אומר שורך הזיק וזה אומר שורך הזיק", 
            "הא תני לקמן היו שנים רודפין אחר אחד זה אומר שורך הזיק וזה אומר שורך הזיק שניהם פטורין תני והדר מפרש", 
            "במתניתא תנא פרט לנכסי הפקר היכי דמי אילימא דנגח תורא דידן לתורא דהפקר מאן תבע ליה אלא דנגח תורא דהפקר לתורא דידן", 
            "ליזיל וליתיה בשקדם וזכה בו אחר", 
            "רבינא אמר למעוטי נגח ואחר כך הקדיש נגח ואחר כך הפקיר", 
            "תניא נמי הכי יתר על כן אמר רבי יהודה אפילו נגח ואחר כך הקדיש נגח ואחר כך הפקיר פטור שנאמר והועד בבעליו והמית איש וגו׳ עד שתהא מיתה והעמדה בדין שוין כאחד", 
            "וגמר הדין לא בעינן הא השור יסקל בגמר דין הוא דכתיב", 
            "אלא אימא עד שתהא מיתה והעמדה בדין וגמר דין שוין כאחד", 
            "חוץ מרשות המיוחדת למזיק דאמר ליה תורך ברשותי מאי בעי", 
            "ורשות הניזק והמזיק", 
            "אמר רב חסדא אמר אבימי חצר השותפין חייב בה על השן ועל הרגל והכי קאמר חוץ מרשות המיוחדת למזיק דפטור ורשות הניזק והמזיק כשהזיק חב המזיק", 
            "ורבי אלעזר אמר פטור על השן ועל הרגל והכי קאמר חוץ מרשות המיוחדת למזיק ורשות הניזק והמזיק נמי פטור וכשהזיק חב המזיק לאתויי קרן", 
            "הניחא לשמואל אלא לרב דאמר תנא שור וכל מילי דשור חב המזיק לאתויי מאי", 
            "לאתויי הא דתנו רבנן כשהזיק חב המזיק להביא שומר חנם והשואל נושא שכר והשוכר שהזיקה בהמה ברשותן תם משלם חצי נזק ומועד משלם נזק שלם נפרצה בלילה או שפרצוה לסטין ויצתה והזיקה פטור", 
            "אמר מר כשהזיק חב המזיק להביא שומר חנם והשואל נושא שכר והשוכר היכי דמי", 
            "אילימא דאזקיה תורא דמשאיל לתורא דשואל לימא ליה אילו אזיק בעלמא בעית לשלומי את השתא דאזקיה לתורא דידך בעינא לשלומי", 
            "אלא דאזקיה תורא דשואל לתורא דמשאיל לימא ליה אילו איתזק מעלמא בעית לשלומי כוליה תורא השתא דאזקיה תורא דידך פלגא ניזקא הוא דמשלמת לי", 
            "לעולם דאזקיה תורא דמשאיל לתורא דשואל והכא במאי עסקינן שקבל עליו שמירת גופו"
        ], 
        [
            "ולא קבל עליו שמירת נזקיו", 
            "אי הכי אימא סיפא נפרצה בלילה או שפרצוה לסטים ויצתה והזיקה פטור הא ביום חייב הא לא קבל עליו שמירת נזקיו", 
            "הכי קאמר אם קבל עליו שמירת נזקיו חייב נפרצה בלילה או שפרצוה לסטים ויצתה והזיקה פטור", 
            "איני והא תני רב יוסף חצר השותפים והפונדק חייב בהן על השן ועל הרגל תיובתא דרבי אלעזר", 
            "אמר לך רבי אלעזר ותסברא מתניתא מי לא פליגי והתניא ארבעה כללות היה רבי שמעון בן אלעזר אומר בנזקין כל שהוא רשות לניזק ולא למזיק חייב בכל דמזיק ולא לניזק פטור מכל", 
            "לזה ולזה כגון חצר השותפים והבקעה פטור בה על השן ועל הרגל על הנגיחה ועל הנגיפה ועל הנשיכה ועל הרביצה ועל הבעיטה תם משלם חצי נזק מועד משלם נזק שלם", 
            "לא לזה ולא לזה כגון חצר שאינו של שניהם חייב בו על השן ועל הרגל על הנגיחה ועל הנשיכה ועל הנגיפה ועל הרביצה ועל הבעיטה תם משלם חצי נזק מועד משלם נזק שלם", 
            "קתני מיהת חצר השותפין והבקעה פטור בה על השן ועל הרגל", 
            "קשיא אהדדי", 
            "כי תניא ההיא בחצר מיוחדת לזה ולזה בין לפירות בין לשוורים ההיא דרב יוסף בחצר מיוחדת לפירות ואינה מיוחדת לשוורים דלגבי שן הויא לה חצר הניזק", 
            "דיקא נמי דקתני הכא דומיא דפונדק וקתני התם דומיא דבקעה שמע מינה", 
            "מתקיף לה רבי זירא כיון דמיוחדת לפירות הא בעינן ובער בשדה אחר וליכא", 
            "אמר ליה אביי כיון דאינה מיוחדת לשוורים שדה אחר קרינא ביה", 
            "אמר ליה רב אחא מדיפתי לרבינא לימא מדמתניתא לא פליגי אמוראי נמי לא פליגי", 
            "אמר ליה אין ואם תמצא לומר פליגי בקושיא דרבי זירא ובפירוקא דאביי פליגי", 
            "גופא ארבעה כללות היה רבי שמעון בן אלעזר אומר בנזקין כל שהוא רשות לניזק ולא למזיק חייב בכל", 
            "על הכל לא קתני אלא חייב בכל בכולי נזק", 
            "מני רבי טרפון היא דאמר משונה קרן בחצר הניזק נזק שלם משלם", 
            "אימא סיפא לא לזה ולא לזה כגון חצר שאינו של שניהם חייב בה על השן ועל הרגל", 
            "מאי לא לזה ולא לזה אילימא לא לזה ולא לזה כלל אלא דאחר והא בעינא ובער בשדה אחר וליכא", 
            "אלא פשיטא לא לזה ולא לזה אלא דחד וקתני סיפא תם משלם חצי נזק ומועד משלם נזק שלם", 
            "אתאן לרבנן דאמרי משונה קרן בחצר הניזק חצי נזק הוא דמשלם", 
            "רישא רבי טרפון וסיפא רבנן", 
            "אין דהא אמר ליה שמואל לרב יהודה שיננא שבוק מתניתין ותא אבתראי רישא רבי טרפון וסיפא רבנן", 
            "רבינא משמיה דרבא אמר כולה רבי טרפון היא ומאי לא לזה ולא לזה לא לזה ולא לזה לפירות אלא דחד לזה ולזה לשוורים", 
            "דלגבי שן הויא לה חצר הניזק לגבי קרן הויא לה רשות הרבים", 
            "אי הכי ארבעה שלשה הוו", 
            "אמר רב נחמן בר יצחק"
        ], 
        [
            "שלשה כללות בארבע מקומות", 
            "מתני׳ שום כסף שוה כסף בפני בית דין ועל פי עדים בני חורין בני ברית והנשים בכלל הנזק והניזק והמזיק בתשלומין", 
            "גמ׳ מאי שום כסף", 
            "אמר רב יהודה שום זה לא יהא אלא בכסף", 
            "תנינא להא דתנו רבנן פרה שהזיקה טלית וטלית שהזיקה פרה אין אומרים תצא פרה בטלית וטלית בפרה אלא שמין אותה בדמים", 
            "שוה כסף", 
            "דתנו רבנן שוה כסף מלמד שאין בית דין נזקקין אלא לנכסים שיש להן אחריות אבל אם קדם ניזק ותפס מטלטלין בית דין גובין לו מהן", 
            "אמר מר שוה כסף מלמד שאין בית דין נזקקין אלא לנכסים שיש להן אחריות מאי משמע", 
            "אמר רבה בר עולא דבר השוה כל כסף מאי ניהו דבר שאין לו אונאה עבדים ושטרות נמי אין להן אונאה", 
            "אלא אמר רבה בר עולא דבר הנקנה בכסף עבדים ושטרות נמי נקנין בכסף", 
            "אלא אמר רב אשי שוה כסף ולא כסף והני כולהו כסף נינהו", 
            "רמי ליה רב יהודה בר חיננא לרב הונא בריה דרב יהושע תנא שוה כסף מלמד שאין בית דין נזקקין אלא לנכסים שיש להן אחריות והתניא ישיב לרבות שוה כסף ואפילו סובין", 
            "הכא במאי עסקינן ביתמי", 
            "אי ביתמי אימא סיפא אם קדם ניזק ותפס מטלטלין בית דין גובין לו מהן אי ביתמי אמאי בית דין גובין לו מהן", 
            "כדאמר רבא אמר רב נחמן שתפס מחיים הכא נמי שתפס מחיים", 
            "בפני בית דין", 
            "פרט למוכר נכסיו ואחר כך הולך לבית דין", 
            "שמע מינה לוה ומכר נכסיו ואחר כך בא לבית דין אין בית דין גובין לו מהן", 
            "אלא פרט לבית דין הדיוטות", 
            "על פי עדים", 
            "פרט למודה בקנס ואחר כך באו עדים שהוא פטור", 
            "הניחא למאן דאמר מודה בקנס ואחר כך באו עדים פטור אלא למאן דאמר מודה בקנס ואחר כך באו עדים חייב מאי איכא למימר", 
            "סיפא אצטריך ליה"
        ], 
        [
            "בני חורין ובני ברית בני חורין למעוטי עבדים בני ברית למעוטי גוים", 
            "וצריכא דאי אשמעינן עבד משום דאין לו יחס אבל גוי דיש לו יחס אימא לא ואי אשמעינן גוי משום דלא שייך במצות אבל עבד דשייך במצות אימא לא צריכא", 
            "והנשים בכלל הנזק מנהני מילי", 
            "אמר רב יהודה אמר רב וכן תנא דבי רבי ישמעאל אמר קרא איש או אשה כי יעשו מכל חטאת השוה הכתוב אשה לאיש לכל עונשין שבתורה", 
            "דבי רבי אלעזר תנא ואלה המשפטים אשר תשים לפניהם השוה הכתוב אשה לאיש לכל דינין שבתורה", 
            "דבי חזקיה ורבי יוסי הגלילי תנא אמר קרא והמית איש או אשה השוה הכתוב אשה לאיש לכל מיתות שבתורה", 
            "וצריכי דאי אשמעינן קמייתא התם הוא דחס רחמנא עלה כי היכי דתהוי לה כפרה אבל דינין איש דבר משא ומתן אין אשה לא", 
            "ואי אשמעינן דינין כי היכי דתיהוי לה חיותא אבל כפרה איש דבר מצוה אין אשה דלאו בת מצוה לא", 
            "ואי אשמעינן הני תרתי הכא משום כפרה והכא משום חיותא אבל לענין קטלא איש דבר מצוה לשלם כופר אשה לא", 
            "ואי אשמעינן כופר משום דאיכא איבוד נשמה אבל הני תרתי דליכא איבוד נשמה אימא לא צריכא", 
            "הניזק והמזיק בתשלומין", 
            "אתמר פלגא נזקא רב פפא אמר ממונא רב הונא בריה דרב יהושע אמר קנסא", 
            "רב פפא אמר ממונא קסבר סתם שוורים לאו בחזקת שימור קיימן ובדין הוא דבעי לשלומי כוליה ורחמנא הוא דחס עליה דאכתי לא אייעד תוריה", 
            "רב הונא בריה דרב יהושע אמר קנסא קסבר סתם שוורים בחזקת שימור קיימי ובדין הוא דלא לשלם כלל ורחמנא הוא דקנסיה כי היכי דלנטריה לתוריה", 
            "תנן הניזק והמזיק בתשלומין בשלמא למאן דאמר פלגא נזקא ממונא היינו דשייך ניזק בתשלומין אלא למאן דאמר פלגא נזקא קנסא השתא דלאו דידיה שקיל בתשלומין איתיה", 
            "לא נצרכא אלא לפחת נבילה", 
            "פחת נבילה הא תנא ליה רישא תשלומי נזק מלמד שהבעלים מטפלין בנבילה", 
            "חדא בתם וחדא במועד", 
            "וצריכא דאי אשמעינן תם משום דאכתי לא אייעד אבל מועד אימא לא ואי אשמעינן מועד משום דקא משלם כוליה אבל תם אימא לא צריכא", 
            "תא שמע מה בין תם למועד שהתם משלם חצי נזק מגופו ומועד משלם נזק שלם מן העלייה", 
            "ואם איתא ליתני נמי הא תם אינו משלם על פי עצמו מועד משלם על פי עצמו", 
            "תנא ושייר מאי שייר דהאי שייר", 
            "שייר חצי כופר", 
            "אי משום חצי כופר לאו שיורא הוא הא מני רבי יוסי הגלילי היא דאמר תם משלם חצי כופר", 
            "תא שמע"
        ], 
        [
            "המית שורי את פלוני או שורו של פלוני הרי זה משלם על פי עצמו", 
            "מאי לאו בתם", 
            "לא במועד אבל תם מאי הכי נמי דאין משלם על פי עצמו אי הכי אדתני סיפא המית שורי את עבדו של פלוני אין משלם על פי עצמו לפלוג וליתני בדידיה", 
            "במה דברים אמורים במועד אבל בתם אינו משלם על פי עצמו", 
            "כולה במועד קמיירי", 
            "תא שמע זה הכלל כל המשלם יותר על מה שהזיק אינו משלם על פי עצמו מאי לאו הא פחות ממה שהזיק משלם", 
            "לא הא כמה שהזיק משלם", 
            "אבל פחות מאי הכי נמי דלא משלם אי הכי אדתני זה הכלל כל המשלם יותר על מה שהזיק אינו משלם על פי עצמו ליתני זה הכלל כל שאינו משלם כמה שהזיק דמשמע פחות ומשמע יותר תיובתא", 
            "והלכתא פלגא נזקא קנסא", 
            "תיובתא והלכתא", 
            "אין טעמא מאי הויא תיובתא משום דלא קתני כמו שהזיק", 
            "לא פסיקא ליה כיון דאיכא חצי נזק צרורות דהלכתא גמירא לה דממונא הוא משום הכי לא קתני", 
            "והשתא דאמרת פלגא נזקא קנסא האי כלבא דאכל אימרי ושונרא דאכלה תרנגולא משונה הוא ולא מגבינן בבבל", 
            "והני מילי ברברבי אבל בזוטרי אורחיה הוא", 
            "ואי תפס לא מפקינן מיניה", 
            "ואי אמר קבעו לי זימנא דאזלינא לארעא דישראל קבעינן ליה ואי לא אזיל משמתינן ליה", 
            "ובין כך ובין כך משמתינן ליה עד דמסלק הזיקא", 
            "מדרבי נתן דתניא רבי נתן אומר מניין שלא יגדל אדם כלב רע בתוך ביתו ואל יעמיד סולם רעוע בתוך ביתו תלמוד לומר לא תשים דמים בביתך", 
            "מתני׳ חמשה תמין וחמשה מועדין", 
            "הבהמה אינה מועדת לא ליגח ולא ליגוף ולא לשוך ולא לרבוץ ולא לבעוט", 
            "השן מועדת לאכול את הראוי לה הרגל מועדת לשבור בדרך הילוכה ושור המועד ושור המזיק ברשות הניזק והאדם", 
            "הזאב והארי והדוב והנמר והברדלס והנחש הרי אלו מועדין רבי אלעזר אומר בזמן שהן בני תרבות אינן מועדין והנחש מועד לעולם", 
            "גמ׳ מדקתני השן מועדת לאכול מכלל דבחצר הניזק עסקינן וקתני בהמה אינה מועדת לשלם כוליה אבל חצי נזק משלמת", 
            "מני רבנן היא דאמרי משונה קרן בחצר הניזק חצי נזק הוא דמשלם", 
            "אימא סיפא שור המועד ושור המזיק ברשות הניזק והאדם אתאן לרבי טרפון דאמר משונה קרן בחצר הניזק נזק שלם הוא דמשלם", 
            "רישא רבנן וסיפא רבי טרפון", 
            "אין דהאמר ליה שמואל לרב יהודה שיננא שבוק מתניתין ותא אבתראי רישא רבנן וסיפא רבי טרפון", 
            "רבי אלעזר משמיה דרב אמר"
        ], 
        [
            "כולה רבי טרפון היא רישא בחצר המיוחדת לפירות לאחד מהן ולזה ולזה לשורים דלגבי שן הויא לה חצר הניזק ולגבי קרן הויא רשות הרבים", 
            "אמר רב כהנא אמריתה לשמעתא קמיה דרב זביד מנהרדעא ואמר לי מי מצית מוקמת לה כולה כרבי טרפון הקתני השן מועדת לאכול את הראוי לה ראוי לה אין שאין ראוי לה לא", 
            "ואי רבי טרפון האמר משונה קרן בחצר הניזק נזק שלם משלם", 
            "אלא לעולם רבנן היא וחסורי מחסרא והכי קתני חמשה תמים הן ואם הועדו חמשתן מועדין", 
            "ושן ורגל מועדין מתחילתן והיכן העדתן בחצר הניזק", 
            "מתקיף לה רבינא הא קתני לקמן שור המזיק ברשות הניזק כיצד אי אמרת בשלמא איירי בה משום הכי קתני כיצד אלא אי אמרת לא איירי בה מאי כיצד", 
            "אלא אמר רבינא חסורי מחסרא והכי קתני חמשה תמים הן ואם הועדו חמשתן מועדין", 
            "ושן ורגל מועדין מתחילתן וזהו שור המועד ושור המזיק ברשות הניזק מחלוקת רבי טרפון ורבנן ויש מועדים אחרים כיוצא באלו הזאב והארי והדוב והברדלס והנמר והנחש", 
            "תניא נמי הכי חמשה תמים הן ואם הועדו חמשתן מועדין ושן ורגל מועדין מתחילתן וזהו שור המועד ושור המזיק ברשות הניזק מחלוקת רבי טרפון ורבנן ויש מועדין אחרים כיוצא באלו הזאב והארי הדוב והנמר והברדלס והנחש", 
            "איכא דרמו לה מירמא תנן חמשה תמים וחמשה מועדים ותו ליכא והאיכא הזאב הארי והדוב והנמר והברדלס והנחש", 
            "ומשני אמר רבינא חסורי מחסרא והכי קתני חמשה תמים הן ואם הועדו חמשתן מועדין ושן ורגל מועדין מתחילתן וזהו שור המועד ושור המזיק ברשות הניזק מחלוקת רבי טרפון ורבנן ויש מועדין אחרים כיוצא באלו הזאב והארי הדוב והנמר והברדלס והנחש", 
            "ולא לרבוץ אמר רבי אלעזר לא שנו אלא פכין גדולים אבל פכין קטנים אורחיה הוא", 
            "לימא מסייע ליה הבהמה מועדת להלך כדרכה ולשבר ולמעך את האדם ואת הבהמה ואת הכלים", 
            "דלמא מן הצד", 
            "איכא דאמרי אמר רבי אלעזר לא תימא פכין גדולים הוא דלאו אורחיה אבל פכין קטנים אורחיה הוא אלא אפילו פכין קטנים נמי לאו אורחיה הוא", 
            "מיתיבי ולמעך את האדם ואת הבהמה ואת הכלים", 
            "אמר רבי אלעזר דלמא מן הצד", 
            "איכא דרמי לה מירמא תנן ולא לרבוץ והתניא ולמעך את האדם ואת הבהמה ואת הכלים אמר רבי אלעזר לא קשיא כאן בפכין גדולים כאן בפכין קטנים", 
            "הזאב והארי וכו׳ מאי ברדלס אמר רב יהודה נפרזא מאי נפרזא אמר רב יוסף אפא", 
            "מיתיבי רבי מאיר אומר אף הצבוע רבי אלעזר אומר אף הנחש ואמר רב יוסף צבוע זו אפא", 
            "לא קשיא כאן בצבוע זכר כאן בצבוע נקיבה", 
            "דתניא צבוע זכר לאחר שבע שנים נעשה עטלף עטלף לאחר שבע שנים נעשה ערפד ערפד לאחר שבע שנים נעשה קימוש קימוש לאחר שבע שנים נעשה חוח חוח לאחר שבע שנים נעשה שד שדרו של אדם לאחר שבע שנים נעשה נחש והני מילי דלא כרע במודים", 
            "אמר מר רבי מאיר אומר אף הצבוע"
        ], 
        [
            "רבי אלעזר אומר אף הנחש והא אנן תנן רבי אלעזר אומר בזמן שהן בני תרבות אינן מועדים והנחש מועד לעולם", 
            "תני נחש", 
            "אמר שמואל ארי ברשות הרבים דרס ואכל פטור טרף ואכל חייב", 
            "דרס ואכל פטור כיון דאורחיה למידרס הוה ליה כמו שאכלה פירות וירקות דהוה ליה שן ברשות הרבים ופטור טרף לאו אורחיה הוא", 
            "למימרא דטריפה לאו אורחיה הוא והכתיב אריה טרף בדי גרותיו בשביל גורותיו ומחנק ללבאתיו בשביל לבאותיו וימלא טרף חריו בשביל חוריו ומענתיו טרפה בשביל מעונותיו", 
            "והתניא וכן חיה שנכנסה לחצר הניזק טרפה בהמה ואכלה בשר משלם נזק שלם", 
            "הכא במאי עסקינן שטרפה להניח הא אכלה קתני בשנמלכה ואכלה", 
            "מנא ידעינן ועוד דשמואל נמי דלמא הכי הוא", 
            "אמר רב נחמן בר יצחק לצדדין קתני שטרפה להניח או דרסה ואכלה משלמת נזק שלם", 
            "רבינא אמר כי קאמר שמואל בארי תרבות ואליבא דרבי אלעזר דאמר לאו אורחיה", 
            "אי הכי אפילו דרסה נמי ליחייב", 
            "אלא דרבינא לאו אשמואל אתמר אלא אמתניתא כי תני מתניתא בארי תרבות ואליבא דרבי אלעזר דאמר לאו אורחיה", 
            "אי הכי חצי נזק בעי לשלומי דאייעד", 
            "אי הכי מאי האי דקתני לה גבי תולדה דשן גבי תולדה דקרן בעי למיתנייה קשיא", 
            "מתני׳ מה בין תם למועד", 
            "אלא שהתם משלם חצי נזק מגופו ומועד משלם נזק שלם מן העלייה", 
            "גמ׳ מאי עלייה אמר רבי אלעזר במעולה שבנכסיו", 
            "וכן הוא אומר וישכב חזקיהו עם אבתיו ויקברהו במעלה קברי בני דויד ואמר רבי אלעזר במעלה אצל מעולים שבמשפחה ומאן נינהו דוד ושלמה", 
            "ויקברהו בקברתיו אשר כרה לו בעיר דויד וישכיבהו במשכב אשר מלא בשמים וזנים מאי בשמים וזנים רבי אלעזר אמר זיני זיני רבי שמואל בר נחמני אמר בשמים שכל המריח בהן בא לידי זימה", 
            "כי כרו שוחה ללכדני ופחים טמנו לרגלי רבי אלעזר אמר שחשדוהו מזונה רבי שמואל בר נחמני אמר שחשדוהו מאשת איש", 
            "בשלמא למאן דאמר שחשדוהו מזונה היינו דכתיב כי שוחה עמקה זונה אלא למאן דאמר שחשדוהו מאשת איש מאי שוחה אטו אשת איש מי נפקא מכלל זונה", 
            "בשלמא למאן דאמר שחשדוהו מאשת איש היינו דכתיב ואתה ה׳ ידעת את כל עצתם עלי למות אלא למאן דאמר שחשדוהו מזונה מאי למות שהשליכוהו לבאר טיט", 
            "דרש רבא מאי דכתיב יהיו מכשלים לפניך בעת אפך עשה בהם אמר ירמיה לפני הקדוש ברוך הוא רבונו של עולם אפילו בשעה שעושין צדקה הכשילם בבני אדם שאינן מהוגנים כדי שלא יקבלו עליהן שכר", 
            "וכבוד עשו לו במותו מלמד שהושיבו ישיבה על קברו", 
            "פליגי בה רבי נתן ורבנן חד אמר שלשה"
        ], 
        [
            "וחד אמר שבעה ואמרי לה שלשים", 
            "תנו רבנן וכבוד עשו לו במותו זה חזקיה מלך יהודה שיצאו לפניו שלשים וששה אלף חלוצי כתף דברי רבי יהודה", 
            "אמר לו רבי נחמיה והלא לפני אחאב עשו כן", 
            "אלא שהניחו ספר תורה על מטתו ואמרו קיים זה מה שכתוב בזה", 
            "והאידנא נמי עבדינן הכי אפוקי מפקינן אנוחי לא מנחינן ואיבעית אימא אנוחי נמי מנחינן קיים לא אמרינן", 
            "אמר רבה בר בר חנה הוה אזילנא בהדיה דרבי יוחנן למשאל שמעתא כי הוה עייל לבית הכסא והוה בעינא מיניה מלתא לא פשיט לן עד דמשי ידיה ומנח תפילין ומברך והדר אמר לן אפילו קיים אמרינן לימד לא אמרינן", 
            "והאמר מר גדול תלמוד תורה שהתלמוד מביא לידי מעשה לא קשיא הא למיגמר הא לאגמורי", 
            "אמר רבי יוחנן משום רבי שמעון בן יוחאי מאי דכתיב אשריכם זרעי על כל מים משלחי רגל השור והחמור כל העוסק בתורה ובגמילות חסדים זוכה לנחלת שני שבטים", 
            "שנאמר אשריכם זרעי ואין זריעה אלא צדקה שנאמר זרעו לכם לצדקה וקצרו לפי חסד ואין מים אלא תורה שנאמר הוי כל צמא לכו למים", 
            "וזוכה לנחלת שני שבטים זוכה לכילה כיוסף דכתיב בן פרת יוסף בנות צעדה עלי שור וזוכה לנחלת יששכר דכתיב יששכר חמר גרם", 
            "אית דאמרי אויביו נופלים לפניו כיוסף דכתיב בהם עמים ינגח יחדו אפסי ארץ וזוכה לבינה כיששכר דכתיב ומבני יששכר יודעי בינה לעתים לדעת מה יעשה ישראל", 
            "הדרן עליך ארבעה אבות", 
            "מתני׳ כיצד הרגל מועדת לשבר בדרך הלוכה הבהמה מועדת להלך כדרכה ולשבר", 
            "היתה מבעטת או שהיו צרורות מנתזין מתחת רגליה ושברה את הכלים משלם חצי נזק דרסה על הכלי ושברתו ונפל על כלי ושברו על הראשון משלם נזק שלם ועל האחרון משלם חצי נזק", 
            "התרנגולין מועדין להלך כדרכן ולשבר היה דליל קשור ברגליו או שהיה מהדס ומשבר את הכלים משלם חצי נזק"
        ], 
        [
            "גמ׳ אמר ליה רבינא לרבא היינו רגל היינו בהמה אמר ליה תנא אבות וקתני תולדות", 
            "אלא מעתה סיפא דקתני השן מועדת הבהמה מועדת מאי אבות ומאי תולדות איכא הוה קמהדר ליה בבדיחותא ואמר ליה אנא שנאי חדא ואת שני חדא", 
            "וטעמא מאי אמר רב אשי תנא שן דחיה וקתני שן דבהמה סלקא דעתך אמינא ושלח את בעירה כתיב בהמה אין חיה לא קא משמע לן דחיה בכלל בהמה", 
            "אי הכי הא מבעי ליה למיתני ברישא האי דאתיא ליה מדרשא חביבא ליה", 
            "אי הכי רישא נמי ליתני ההיא דלא כתיבא ברישא הכי השתא התם אידי ואידי אבות נינהו הך דאתיא ליה מדרשא חביבא ליה הכא שביק אב ותני תולדה", 
            "איבעית אימא איידי דסליק מרגל פתח ברגל", 
            "תנו רבנן בהמה מועדת להלך כדרכה ולשבר כיצד בהמה שנכנסה לחצר הניזק והזיקה בגופה דרך הלוכה ובשערה דרך הלוכה באוכף שעליה ובשליף שעליה ובפרומביא שבפיה ובזוג שבצוארה וחמור במשאו משלם נזק שלם סומכוס אומר צרורות וחזיר שהיה נובר באשפה והזיק משלם נזק שלם", 
            "הזיק פשיטא אלא אימא התיז והזיק משלם נזק שלם", 
            "צרורות מאן דכר שמיהו חסורי מחסרא והכי קתני צרורות כי אורחייהו חצי נזק וחזיר שהיה נובר באשפה והתיז והזיק משלם חצי נזק סומכוס אומר צרורות וחזיר שהיה נובר באשפה והתיז והזיק משלם נזק שלם", 
            "תנו רבנן תרנגולין שהיו מפריחין ממקום למקום ושברו כלים בכנפיהן משלם נזק שלם ברוח שבכנפיהן משלמין חצי נזק סומכוס אומר נזק שלם תניא אידך תרנגולין שהיו מהדסין על גבי עיסה ועל גבי פירות וטינפו או ניקרו משלם נזק שלם העלו עפר או צרורות משלמין חצי נזק סומכוס אומר נזק שלם", 
            "תניא אידך תרנגול שהיה מפריח ממקום למקום ויצתה רוח מתחת כנפיו ושיברה את הכלים משלם חצי נזק סתמא כרבנן", 
            "אמר רבא בשלמא סומכוס קסבר כחו כגופו דמי אלא רבנן אי כגופו דמי כוליה נזק בעי לשלם ואי לאו כגופו דמי חצי נזק נמי לא לשלם", 
            "הדר אמר רבא לעולם כגופו דמי וחצי נזק צרורות הלכתא גמירי לה", 
            "אמר רבא כל שבזב טמא בנזקין משלם נזק שלם כל שבזב טהור בנזקין משלם חצי נזק", 
            "ורבא צרורות אתא לאשמועינן לא רבא עגלה מושכת בקרון קא משמע לן", 
            "תניא כותיה דרבא בהמה מועדת לשבר בדרך הלוכה כיצד בהמה שנכנסה לחצר הניזק והזיקה בגופה דרך הלוכה ובשערה דרך הלוכה באוכף שעליה ובשליף שעליה ובפרומביא שבפיה ובזוג שבצוארה וחמור במשאו ועגלה מושכת בקרון משלם נזק שלם", 
            "תנו רבנן תרנגולים שהיו מחטטין בחבל דלי ונפסק החבל ונשבר הדלי משלמין נזק שלם", 
            "בעי רבא דרסה על כלי ולא שברתו ונתגלגל למקום אחר ונשבר מהו בתר מעיקרא אזלינא וגופיה הוא או דלמא בתר תבר מנא אזלינא וצרורות נינהו", 
            "תפשוט ליה מדרבה דאמר רבה זרק כלי מראש הגג ובא אחר ושברו במקל פטור דאמרינן ליה מנא תבירא תבר לרבה פשיטא ליה לרבא מבעיא ליה", 
            "תא שמע הידוס אינו מועד ויש אומרים הרי זה מועד", 
            "הידוס סלקא דעתך אלא לאו הידוס והתיז ובהא קמפלגי דמר סבר בתר מעיקרא אזלינן ומר סבר בתר תבר מנא אזלינן", 
            "לא"
        ], 
        [
            "בהתיז צרורות ובפלוגתא דסומכוס ורבנן קמיפלגי", 
            "תא שמע תרנגולין שהיו מחטטין בחבל דלי ונפסק החבל ונשבר הדלי משלמין נזק שלם שמע מינה בתר מעיקרא אזלינן תרגמא אחבל", 
            "והא חבל משונה הוא דמאוס בלישה והא נשבר דלי קתני אלא סומכוס היא דאמר צרורות נזק שלם משלם", 
            "אי סומכוס אימא סיפא ניתז ממנו שבר ונפל על כלי אחר ושברה על הראשון משלם נזק שלם ועל האחרון משלם חצי נזק ואי סומכוס מי אית ליה חצי נזק", 
            "וכי תימא שאני ליה לסומכוס בין נזק כחו לכח כחו ואלא הא דבעי רב אשי כח כחו לסומכוס ככחו דמי או לאו ככחו דמי", 
            "תפשוט ליה דלאו ככחו דמי", 
            "אלא לאו רבנן היא שמע מינה בתר מעיקרא אזלינן", 
            "אמר רב ביבי בר אביי דקאזיל מיניה מיניה", 
            "בעי רבא חצי נזק צרורות מגופו משלם או מעלייה משלם מגופו משלם דלא אשכחן חצי נזק דמשלם מעלייה או דלמא מעלייה משלם דלא אשכחן כאורחיה דמשלם מגופיה", 
            "תא שמע הידוס אינו מועד ויש אומרים הרי זה מועד הידוס סלקא דעתך אלא לאו הידוס והתיז", 
            "ובהא קמיפלגי מאן דאמר אינו מועד קסבר מגופו משלם ומאן דאמר מועד קסבר מעלייה משלם", 
            "לא בפלוגתא דסומכוס ורבנן קמיפלגי", 
            "תא שמע הכלב שנטל חררה והלך לגדיש ואכל החררה והדליק את הגדיש על החררה משלם נזק שלם ועל הגדיש משלם חצי נזק", 
            "מאי טעמא לאו משום דהויא להו צרורות ותני עלה משלם חצי נזק מגופו", 
            "ותסברא לרבי אלעזר נזק שלם מגופיה מי אשכחן", 
            "אלא כגון דשני בהא בגחלת ורבי אלעזר סבר לה כרבי טרפון דאמר משונה קרן בחצר הניזק נזק שלם משלם", 
            "ולא היא מאי טעמא מוקמת לה כרבי טרפון משום נזק שלם", 
            "רבי אלעזר סבר כסומכוס דאמר צרורות נזק שלם משלם וסבר לה כרבי יהודה דאמר צד תמות במקומה עומדת וכי קתני מגופו אצד תמות", 
            "אמר ליה רב סמא בריה דרב אשי לרבינא אימור דשמעת ליה לרבי יהודה בתם ונעשה מועד במועד מתחילתו"
        ], 
        [
            "מי שמעת ליה", 
            "אלא כי קאמר רבי אלעזר נזק שלם כגון דאייעד ובהא קמיפלגי מר סבר יש העדאה לצרורות ומר סבר אין העדאה לצרורות", 
            "אלא הא דבעי רבא יש העדאה לצרורות או אין העדאה לצרורות אי לרבנן אין העדאה לצרורות אי לרבי אלעזר יש העדאה לצרורות", 
            "אמר לך רבא כי מיבעיא לי לדידי אליבא דרבנן דפליגי עליה דסומכוס אבל הכא בין לרבנן בין לרבי אלעזר כסומכוס סבירא להו דאמר צרורות נזק שלם משלם", 
            "וטעמא מאי אמור רבנן חצי נזק דשני ולא אייעד ובפלוגתא דרבי טרפון ורבנן קמיפלגי", 
            "אימור דשמעת ליה לרבי טרפון נזק שלם מגופו מי שמעת ליה", 
            "אין מהיכא מייתי לה מקרן מרשות הרבים", 
            "דיו לבא מן הדין להיות כנדון", 
            "והא רבי טרפון לית ליה דיו", 
            "כי לית ליה דיו היכא דמפריך קל וחומר היכא דלא מפריך קל וחומר אית ליה דיו", 
            "גופא בעי רבא יש העדאה לצרורות או אין העדאה לצרורות לקרן מדמינן ליה או דלמא תולדה דרגל הוא", 
            "תא שמע הידוס אינו מועד ויש אומרים הרי זה מועד הידוס סלקא דעתך אלא הידוס והתיז", 
            "מאי לאו כגון דעבד תלתא זימני ובהא קמיפלגי מר סבר יש העדאה ומר סבר אין העדאה לא בחד זימנא ובפלוגתא דסומכוס ורבנן קמיפלגי", 
            "תא שמע בהמה שהטילה גללים לעיסה רב יהודה אומר משלם נזק שלם ורבי אלעזר אומר חצי נזק מאי לאו כגון דעבד תלתא זימני ובהא קמיפלגי מר סבר יש העדאה ומר סבר אין העדאה", 
            "לא בחד זימנא ובפלוגתא דסומכוס ורבנן קמיפלגי והא משונה הוא דדחיק ליה עלמא", 
            "ולימא רב יהודה הלכה כסומכוס ולימא רבי אלעזר הלכה כרבנן גללים אצטריכא ליה סלקא דעתך אמינא הואיל ובתר גופיה גרירין כגופיה דמי קא משמע לן", 
            "תא שמע דתני רמי בר יחזקאל תרנגול שהושיט ראשו לאויר כלי זכוכית ותקע בו ושברו משלם נזק שלם ואמר רב יוסף אמרי בי רב סוס שצנף וחמור שנער ושיבר את הכלים משלם חצי נזק", 
            "מאי לאו כגון דעבד תלתא זימני"
        ], 
        [
            "ובהא קמיפלגי מר סבר יש העדאה ומר סבר אין העדאה", 
            "לא בחד זמנא ובפלוגתא דסומכוס ורבנן קמיפלגי והא משונה הוא דאית ביה בזרני", 
            "בעי רב אשי יש שנוי לצרורות לרביע נזק או אין שנוי לצרורות לרביע נזק", 
            "תפשוט ליה מדרבא דבעי רבא יש העדאה לצרורות או אין העדאה לצרורות מכלל דאין שנוי", 
            "דלמא רבא אם תמצי לומר קאמר אם תמצי לומר אין שנוי יש העדאה או אין העדאה תיקו", 
            "בעי רב אשי כח כחו לסומכוס ככחו דמי או לא", 
            "מי גמיר הלכה ומוקי לה בכח כחו או דלמא לא גמיר הלכה כלל תיקו", 
            "היתה מבעטת או שהיו צרורות מנתזין מתחת רגליה ושברה את הכלים משלם חצי נזק איבעיא להו היכי קאמר", 
            "היתה מבעטת והזיקה בביעוטה או צרורות כאורחייהו משלם חצי נזק ורבנן היא או דלמא היתה מבעטת והזיקה בביעוטה או צרורות מחמת ביעוט משלם חצי נזק הא כי אורחיה משלם נזק שלם ומני סומכוס היא", 
            "תא שמע מסיפא דרסה על הכלי ושברתו ונפל השבר על כלי אחר ושברו על הראשון משלם נזק שלם ועל האחרון חצי נזק ואי סומכוס מי אית ליה חצי נזק", 
            "וכי תימא ראשון ראשון להתזה ושני שני להתזה ושאני ליה לסומכוס בין כחו לכח כחו", 
            "אלא הא דבעי רב אשי כח כחו לסומכוס ככחו דמי או לאו ככחו דמי תפשוט ליה דלאו ככחו דמי", 
            "רב אשי כרבנן מוקי לה ובעי לה הכי היתה מבעטת והזיקה בביעוטה או צרורות כאורחייהו חצי נזק הא מחמת ביעוט רביע נזק ויש שנוי", 
            "או דלמא היתה מבעטת והזיקה בביעוטה או צרורות מחמת ביעוט חצי נזק ואין שנוי תיקו", 
            "בעי מיניה רבי אבא בר ממל מרבי אמי ואמרי לה מרבי חייא בר אבא היתה מהלכת במקום שאי אפשר לה אלא אם כן מנתזת ובעטה והתיזה והזיקה מהו כיון דאי אפשר לה אורחיה הוא או דלמא השתא מיהא מחמת ביעוט קמנתזה צרורות תיקו", 
            "בעא מיניה רבי ירמיה מרבי זירא היתה מהלכת ברשות הרבים ובעטה והתיזה והזיקה מהו לקרן מדמינן ליה וחייבת או דלמא תולדה דרגל הוא ופטורה אמר ליה מסתברא תולדה דרגל הוא", 
            "התיזה ברשות הרבים והזיקה ברשות היחיד מהו אמר ליה עקירה אין כאן הנחה יש כאן", 
            "איתיביה היתה מהלכת בדרך והתיזה בין ברשות היחיד בין ברשות הרבים חייב מאי לאו התיזה ברשות הרבים והזיקה ברשות הרבים לא התיזה ברשות הרבים והזיקה ברשות היחיד והאמרת עקירה אין כאן הנחה יש כאן אמר ליה הדרי בי", 
            "איתיביה דרסה על הכלי ושברתו ונפל השבר על כלי אחר ושברו על הראשון משלם נזק שלם ועל האחרון משלם חצי נזק ותני עלה במה דברים אמורים ברשות הניזק אבל ברשות הרבים על הראשון פטורה ועל האחרון חייבת מאי לאו התיזה ברשות הרבים והזיקה ברשות הרבים", 
            "לא התיזה ברשות הרבים והזיקה ברשות היחיד והאמרת עקירה אין כאן הנחה יש כאן אמר ליה הדרי בי", 
            "איני"
        ], 
        [
            "והאמר רבי יוחנן אין חצי נזק חלוק לא לרשות היחיד ולא לרשות הרבים מאי לאו התיזה ברשות הרבים והזיקה ברשות הרבים לא התיזה ברשות הרבים והזיקה ברשות היחיד", 
            "והאמרת עקירה אין כאן הנחה יש כאן אמר ליה הדרי בי איבעית אימא כי אמר רבי יוחנן אקרן", 
            "יתיב רבי יהודה נשיאה ורבי אושעיא אקילעא דרבי יהודה נפק מילתא מבינייהו כשכשה בזנבה מהו אמר ליה אידך וכי יאחזנה בזנבה וילך אי הכי קרן נמי נימא וכי יאחזנה בקרן וילך", 
            "הכי השתא קרן לאו אורחיה הא אורחיה", 
            "וכי מאחר דאורחיה מאי מבעיא ליה כשכוש יתירא מבעיא ליה", 
            "בעי רב עינא כשכשה באמתה מהו מי אמרינן מידי דהוה אקרן קרן לאו יצרא קתקיף ליה הכא נמי לא שנא או דלמא קרן כוונתו להזיק הא אין כוונתה להזיק תיקו", 
            "התרנגולין מועדין להלך כדרכן ולשבר וכו׳ אמר רב הונא לא שנו אלא שנקשר מאליו אבל קשרו אדם חייב", 
            "נקשר מאליו מאן חייב אילימא בעל הדליל היכי דמי אי דאצנעיה אנוס הוא ואי לא אצנעיה פושע הוא", 
            "אלא חייב בעל תרנגול מאי שנא כוליה נזק דלא דכתיב כי יפתח איש בור ולא שור בור חצי נזק נמי איש בור ולא שור בור", 
            "אלא מתניתין בדאדייה אדויי וכי אתמר דרב הונא בעלמא אתמר דליל הפקר אמר רב הונא נקשר מאליו פטור קשרו אדם חייב", 
            "משום מאי חייב אמר רב הונא בר מנוח משום בורו המתגלגל ברגלי אדם וברגלי בהמה", 
            "מתני׳ כיצד השן מועדת לאכול את הראוי לה הבהמה מועדת לאכול פירות וירקות אכלה כסות או כלים משלם חצי נזק במה דברים אמורים ברשות הניזק אבל ברשות הרבים פטור", 
            "ואם נהנית משלמת מה שנהנית", 
            "כיצד משלמת מה שנהנית אכלה מתוך הרחבה משלמת מה שנהנית מצדי הרחבה משלמת מה שהזיקה מפתח החנות משלמת מה שנהנית מתוך החנות משלמת מה שהזיקה", 
            "גמ׳ תנו רבנן השן מועדת לאכול את הראוי לה כיצד בהמה שנכנסה לחצר הניזק ואכלה אוכלין הראויין לה ושתתה משקין הראויין לה משלם נזק שלם וכן חיה שנכנסה לחצר הניזק וטרפה בהמה ואכלה בשר משלם נזק שלם", 
            "ופרה שאכלה שעורין וחמור שאכל כרשינן וכלב שליקק את השמן וחזיר שאכל חתיכה של בשר משלמין נזק שלם אמר רב פפא השתא דאמרת כל מידי דלאו אורחיה ואכלה ליה על ידי הדחק שמיה אכילה האי שונרא דאכל תמרי וחמרא דאכיל ביניתא משלם נזק שלם", 
            "ההוא חמרא דאכל נהמא ופלסיה לסלא חייביה רב יהודה לשלם נזק שלם אנהמא ואסלא חצי נזק ואמאי כיון דאורחיה למיכל נהמא אורחיה נמי לפלוסי סלא דאכל והדר פליס", 
            "ופת אורחיה הוא ורמינהו אכלה פת ובשר ותבשיל משלם חצי נזק מאי לאו בבהמה לא בחיה", 
            "חיה בשר אורחיה הוא דמטוי ואיבעית אימא בטביא ואיבעית אימא לעולם בבהמה ובפתורא"
        ], 
        [
            "ההוא ברחא דחזא ליפתא אפומא דדנא סריך סליק אכלה לליפתא ותבריה לדנא חייביה רבא אליפתא ואדנא נזק שלם מאי טעמא כיון דאורחיה למיכל ליפתא אורחיה נמי לסרוכי ולמסלק", 
            "אמר אילפא בהמה ברשות הרבים ופשטה צוארה ואכלה מעל גבי חברתה חייבת מאי טעמא גבי חברתה כחצר הניזק דמי", 
            "לימא מסייע ליה היתה קופתו מופשלת לאחוריו ופשטה צוארה ואכלה ממנו חייבת כדאמר רבא בקופצת הכא נמי בקופצת", 
            "והיכא איתמר דרבא אהא דאמר רבי אושעיא בהמה ברשות הרבים הלכה ואכלה פטורה עמדה ואכלה חייבת מאי שנא הלכה דאורחיה הוא עמדה נמי אורחיה הוא אמר רבא בקופצת", 
            "בעי רבי זירא מתגלגל מהו היכי דמי כגון דקיימא עמיר ברשות היחיד וקא מתגלגל ואתי מרשות היחיד לרשות הרבים מאי", 
            "תא שמע דתני רבי חייא משוי מקצתו בפנים ומקצתו בחוץ אכלה בפנים חייבת אכלה בחוץ פטורה מאי לאו מתגלגל ואתי לא אימא אכלה על מה שבפנים חייבת על מה שבחוץ פטורה", 
            "איבעית אימא כי קאמר רבי חייא בפתילה דאספסתא", 
            "אכלה כסות וכו׳", 
            "אהייא אמר רב אכולהו מאי טעמא כל המשנה ובא אחר ושינה בו פטור", 
            "ושמואל אמר לא שנו אלא פירות וירקות אבל כסות וכלים חייבת", 
            "וכן אמר ריש לקיש אכולהו ואזדא ריש לקיש לטעמיה דאמר ריש לקיש שתי פרות ברשות הרבים אחת רבוצה ואחת מהלכת בעטה מהלכת ברבוצה פטורה רבוצה במהלכת חייבת", 
            "ורבי יוחנן אמר לא שנו אלא פירות וירקות אבל כסות וכלים חייבת", 
            "לימא רבי יוחנן לית ליה דריש לקיש אפילו בשתי פרות לא לעולם אית ליה כסות עבדי אינשי דמנחי גלימי ומתפחי אבל בהמה לאו אורחה", 
            "ואם נהנית משלמת וכו׳ וכמה רבה אמר דמי עמיר רבא אמר דמי שעורים בזול", 
            "תניא כוותיה דרבה תניא כוותיה דרבא תניא כוותיה דרבה רבי שמעון בן יוחי אמר אין משלמת אלא דמי עמיר בלבד", 
            "תניא כוותיה דרבא אם נהנית משלמת מה שנהנית כיצד אכלה קב או קביים אין אומרים תשלם דמיהן אלא אומדין כמה אדם רוצה להאכיל לבהמתו דבר הראוי לה אף על פי שאינו רגיל לפיכך אכלה חטין או דבר הרע לה פטורה", 
            "אמר ליה רב חסדא לרמי בר חמא לא הוית גבן באורתא בתחומא דאיבעיא לן מילי מעלייתא אמר מאי מילי מעלייתא אמר ליה הדר בחצר חבירו שלא מדעתו צריך להעלות לו שכר או אין צריך", 
            "היכי דמי אילימא בחצר דלא קיימא לאגרא וגברא דלא עביד למיגר זה לא נהנה וזה לא חסר אלא בחצר דקיימא לאגרא וגברא דעביד למיגר זה נהנה וזה חסר", 
            "לא צריכא בחצר דלא קיימא לאגרא וגברא דעביד למיגר מאי מצי אמר ליה מאי חסרתיך או דלמא מצי אמר"
        ], 
        [
            "הא איתהנית", 
            "אמר ליה מתניתין היא הי מתניתין אמר ליה לכי תשמש לי שקל סודריה כרך ליה אמר ליה אם נהנית משלמת מה שנהנית", 
            "אמר רבא כמה לא חלי ולא מרגיש גברא דמריה סייעיה דאף על גב דלא דמי למתניתין קבלה מיניה האי זה נהנה וזה חסר והאי זה נהנה וזה לא חסר הוא", 
            "ורמי בר חמא סתם פירות ברשות הרבים אפקורי מפקר להו", 
            "תנן המקיף חבירו משלש רוחותיו וגדר את הראשונה ואת השניה ואת השלישית אין מחייבין אותו הא רביעית מחייבין אותו", 
            "שמע מינה זה נהנה וזה לא חסר חייב שאני התם דאמר ליה את גרמת לי הקיפא יתירא", 
            "תא שמע אמר רבי יוסי אם עמד ניקף וגדר את הרביעית מגלגלין עליו את הכל טעמא דגדר ניקף הא מקיף פטור", 
            "שמע מינה זה נהנה וזה לא חסר פטור שאני התם דאמר ליה לדידי סגי לי בנטירא בר זוזא", 
            "תא שמע הבית והעלייה של שנים שנפלו אמר בעל העלייה לבעל הבית לבנות והוא אינו רוצה הרי בעל העלייה בונה בית ויושב בה עד שיתן לו יציאותיו", 
            "יציאותיו הוא דמחייב ליה בעל הבית הא שכרו לא שמע מינה זה נהנה וזה לא חסר פטור שאני התם דביתא לעלייה משתעבד", 
            "תא שמע רבי יהודה אומר אף זה הדר בחצר חבירו שלא מדעתו צריך להעלות לו שכר שמע מינה זה נהנה וזה לא חסר חייב שאני התם משום שחרוריתא דאשייתא", 
            "שלחוה בי רבי אמי אמר וכי מה עשה לו ומה חסרו ומה הזיקו רבי חייא בר אבא אמר נתיישב בדבר הדר שלחוה קמיה דרבי חייא בר אבא אמר כוליה האי שלחו לי ואזלי אילו אשכחי בה טעמא לא שלחנא להו", 
            "אתמר רב כהנא אמר רבי יוחנן אינו צריך להעלות לו שכר רבי אבהו אמר רבי יוחנן צריך להעלות לו שכר", 
            "אמר רב פפא הא דרבי אבהו לאו בפירוש אתמר אלא מכללא אתמר דתנן נטל אבן או קורה של הקדש הרי זה לא מעל", 
            "נתנה לחבירו הוא מעל וחבירו לא מעל בנאה לתוך ביתו הרי זה לא מעל עד שידור תחתיה שוה פרוטה", 
            "ואמר שמואל והוא שהניחה על פי ארובה", 
            "ויתיב רבי אבהו קמיה דרבי יוחנן וקאמר משמיה דשמואל זאת אומרת הדר בחצר חבירו שלא מדעתו צריך להעלות לו שכר ושתק ליה", 
            "איהו סבר מדשתיק מודה ליה ולא היא אשגוחי לא אשגח ביה", 
            "כדרבה דאמר רבה הקדש שלא מדעת"
        ], 
        [
            "כהדיוט מדעת דמי", 
            "שלח ליה רבי אבא בר זבדא למרי בר מר בעי מיניה מרב הונא הדר בחצר חבירו שלא מדעתו צריך להעלות לו שכר או לא אדהכי נח נפשיה דרב הונא", 
            "אמר ליה רבה בר רב הונא הכי אמר אבא מרי משמיה דרב אינו צריך להעלות לו שכר והשוכר בית מראובן מעלה שכר לשמעון שמעון מאי עבידתיה הכי קאמר נמצא הבית של שמעון מעלה לו שכר", 
            "תרתי הא דקיימא לאגרא הא דלא קיימא לאגרא", 
            "אתמר נמי אמר רבי חייא בר אבין אמר רב ואמרי לה אמר רבי חייא בר אבין אמר רב הונא הדר בחצר חבירו שלא מדעתו אינו צריך להעלות לו שכר והשוכר בית מבני העיר מעלה שכר לבעלים בעלים מאי עבידתייהו הכי קאמר נמצאו לו בעלים מעלין להן שכר", 
            "תרתי הא דקיימא לאגרא הא דלא קיימא לאגרא", 
            "אמר רב סחורה אמר רב הונא אמר רב הדר בחצר חבירו שלא מדעתו אין צריך להעלות לו שכר משום שנאמר ושאיה יוכת שער אמר מר בר רב אשי לדידי חזי ליה ומנגח כי תורא רב יוסף אמר ביתא מיתבא יתיב", 
            "מאי בינייהו איכא בינייהו דקא משתמש ביה בציבי ותיבנא", 
            "ההוא גברא דבנה אפדנא אקילקלתא דיתמי אגביה רב נחמן לאפדניה מיניה לימא קסבר רב נחמן הדר בחצר חבירו שלא מדעתו צריך להעלות לו שכר ההוא מעיקרא קרמנאי הוו דיירי ביה ויהבי להו ליתמי דבר מועט אמר ליה זיל פייסינהו ליתמי ולא אשגח אגביה רב נחמן לאפדניה מיניה", 
            "כיצד משלמת מה שנהנית וכו׳ אמר רב ובמחזרת ושמואל אמר אפילו מחזרת נמי פטור", 
            "ולשמואל היכי משכחת לה דמחייב כגון דשבקתה לרחבה ואזלה וקמה בצידי רחבה", 
            "ואיכא דמתני להא שמעתא באפי נפשה מחזרת רב אמר חייבת ושמואל אמר פטורה ולשמואל משלמת מה שהזיקה היכי משכחת לה דמחייבא כגון דשבקה לרחבה ואזלה וקמה בצידי רחבה", 
            "מתיב רב נחמן בר יצחק מפתח החנות משלמת מה שנהנית היכי משכחת לה פשיטא במחזרת וקאמר (מר) מה שנהנית מה שנהנית אין מה שהזיקה לא", 
            "הוא מותיב לה והוא מפרק לה דקיימא בקרן זוית", 
            "איכא דאמרי מחזרת כולי עלמא לא פליגי דחייבת כי פליגי במקצה מקום מרשותו לרשות הרבים", 
            "והכי אתמר אמר רב לא שנו אלא מחזרת אבל מקצה מקום מרשותו לרשות הרבים פטורה ושמואל אמר אפילו מקצה מקום מרשותו לרשות הרבים חייבת", 
            "לימא בבור ברשותו קמפלגי רב דאמר פטור קסבר בור ברשותו חייב", 
            "ושמואל דאמר חייב קסבר בור ברשותו פטור", 
            "אמר לך רב לעולם אימא לך"
        ], 
        [
            "בעלמא בור ברשותו פטור ושאני הכא דאמר לאו כל כמינך דמקרבת להו לפירותך לרשות הרבים ומחייבת להו לתוראי", 
            "ושמואל אמר בעלמא בור ברשותו חייב דבשלמא בור איכא למימר לאו אדעתיה אלא פירות מי איכא למימר לאו אדעתיה הא חזי להו", 
            "לימא מחזרת תנאי היא דתניא אכלה מתוך הרחבה משלמת מה שנהנית מצידי הרחבה משלמת מה שהזיקה דברי רבי מאיר ורבי יהודה רבי יוסי ורבי אלעזר אומרים אין דרכה לאכול אלא להלך", 
            "רבי יוסי היינו תנא קמא אלא מחזרת איכא בינייהו תנא קמא סבר מחזרת נמי משלם מה שנהנית ורבי יוסי סבר משלמת מה שהזיקה", 
            "לא דכולי עלמא מחזרת אי כרב אי כשמואל והכא בבער בשדה אחר קא מיפלגי מר סבר ובער בשדה אחר ולא ברשות הרבים ומר סבר ובער בשדה אחר ולא ברשות המזיק", 
            "ברשות המזיק לימא פירך ברשותי מאי בעי אלא דאילפא ורבי אושעיא איכא בינייהו", 
            "מתני׳ הכלב והגדי שקפצו מראש הגג ושברו את הכלים משלם נזק שלם מפני שהן מועדין הכלב שנטל חררה והלך לגדיש אכל החררה והדליק הגדיש על החררה משלם נזק שלם ועל הגדיש משלם חצי נזק", 
            "גמ׳ טעמא דקפצו הא נפלו פטור אלמא קסבר תחלתו בפשיעה וסופו באונס פטור", 
            "תניא נמי הכי הכלב והגדי שקפצו מראש הגג ושברו את הכלים משלם נזק שלם נפלו פטורין הניחא למאן דאמר תחלתו בפשיעה וסופו באונס פטור אלא למאן דאמר חייב מאי איכא למימר", 
            "כגון דמקרבי כלים לגבי כותל דכי קפצי בקפיצה לא נפלי עלייהו ואפילו תחלתו בפשיעה ליכא", 
            "אמר רב זביד משמיה דרבא פעמים שאפילו נפלו נמי חייב משכחת לה בכותל רעוע מאי ניהו דאבעי ליה לאסוקי דעתא דנפיל ארחי סוף סוף לא נפל ארחי ונפול אינהו תחלתו בפשיעה וסופו באונס הוא לא צריכא בכותל צר", 
            "תנו רבנן הכלב והגדי שדלגו ממטה למעלה פטורין מלמעלה למטה חייבין אדם ותרנגול שדלגו בין מלמעלה למטה בין מלמטה למעלה חייבין"
        ], 
        [
            "והתניא הכלב והגדי שדילגו בין מלמעלה למטה בין מלמטה למעלה פטורין תרגמא רב פפא דאפיך מיפך כלבא בזקירא וגדיא בסריכא אי הכי אמאי פטורים פטור מנזק שלם וחייבין בחצי נזק", 
            "הכלב שנטל", 
            "אתמר רבי יוחנן אמר אשו משום חציו וריש לקיש אמר אשו משום ממונו", 
            "וריש לקיש מאי טעמא לא אמר כרבי יוחנן אמר לך חציו מכחו קאזלי האי לא מכחו קאזיל ורבי יוחנן מאי טעמא לא אמר כריש לקיש אמר לך ממונא אית ביה ממשא הא לית ביה ממשא", 
            "תנן הכלב שנטל חררה כו׳ בשלמא למאן דאמר אשו משום חציו חציו דכלב הוא", 
            "אלא למאן דאמר אשו משום ממונו האי אש לאו ממונו דבעל כלב הוא", 
            "אמר לך ריש לקיש הכא במאי עסקינן דאדייה אדויי דעל חררה משלם נזק שלם ועל מקום גחלת משלם חצי נזק ועל גדיש כולה פטור", 
            "ורבי יוחנן דאנחה אנוחי על חררה ועל מקום גחלת משלם נזק שלם ועל הגדיש משלם חצי נזק", 
            "תא שמע גמל טעון פשתן ועבר ברשות הרבים נכנסה פשתנו לתוך החנות ודלקו בנרו של חנווני והדליק את הבירה בעל גמל חייב הניח חנווני נרו מבחוץ חנווני חייב רבי יהודה אומר בנר חנוכה פטור", 
            "בשלמא למאן דאמר אשו משום חציו חציו דגמל הוא אלא למאן דאמר משום ממונו האי אש לאו ממונא דבעל גמל הוא אמר לך ריש לקיש הכא במאי עסקינן במסכסכת כל הבירה כולה", 
            "אי הכי אימא סיפא אם הניח חנווני נרו מבחוץ חנווני חייב ואי במסכסכת אמאי חייב בשעמדה", 
            "עמדה וסכסכה כל שכן דחנווני פטור ובעל גמל חייב אמר רב הונא בר מנוח משמיה דרב איקא הכא במאי עסקינן כגון שעמדה להטיל מימיה"
        ], 
        [
            "רישא בעל גמל חייב דלא איבעי ליה לאפושי בטעינה סיפא חנווני חייב דלא איבעי ליה לאנוחי נרו מאבראי", 
            "תא שמע המדליק את הגדיש והיה גדי כפות לו ועבד סמוך לו ונשרף עמו חייב עבד כפות לו וגדי סמוך לו ונשרף עמו פטור", 
            "בשלמא למאן דאמר אשו משום חציו משום הכי פטור אלא למאן דאמר אשו משום ממונו אמאי פטור אילו קטל תוריה עבדא הכי נמי דלא מיחייב", 
            "אמר לך רבי שמעון בן לקיש הכא במאי עסקינן כשהצית בגופו של עבד דקם ליה בדרבה מיניה", 
            "אי הכי מאי למימרא לא צריכא בגדי דחד ועבד דחד", 
            "תא שמע השולח את הבעירה ביד חרש שוטה וקטן פטור מדיני אדם וחייב בדיני שמים", 
            "בשלמא למאן דאמר אשו משום חציו חציו דחרש הוא אלא למאן דאמר אשו משום ממונו אילו מסר שורו לחרש שוטה וקטן הכי נמי דלא מיחייב", 
            "הא אתמר עלה אמר ריש לקיש משמיה דחזקיה לא שנו אלא כשמסר לו גחלת וליבה אבל מסר לו שלהבת חייב מאי טעמא ברי היזקא", 
            "ורבי יוחנן אמר אפילו שלהבת פטור קסבר צבתא דחרש קא גרים לא מיחייב עד דמסר ליה גווזא סילתא ושרגא", 
            "אמר רבא קרא ומתניתא מסייע ליה לרבי יוחנן קרא דכתיב כי תצא אש תצא מעצמה ישלם המבער את הבערה שמע מינה אשו משום חציו", 
            "מתניתא דתניא פתח הכתוב"
        ], 
        [
            "בנזקי ממונו וסיים בנזקי גופו לומר לך אשו משום חציו", 
            "אמר רבא קשיא ליה לאביי למאן דאמר אשו משום חציו טמון באש דפטר רחמנא היכי משכחת לה", 
            "וניחא ליה כגון שנפלה דליקה לאותו חצר ונפלה גדר שלא מחמת דליקה והלכה והדליקה והזיקה בחצר אחרת דהתם כלו ליה חציו", 
            "אי הכי לענין גלוי נמי כלו ליה חציו", 
            "אלא למאן דאית ליה משום חציו אית ליה נמי משום ממונו וכגון שהיה לו לגודרה ולא גדרה דהתם שורו הוא ולא טפח באפיה", 
            "וכי מאחר דמאן דאית ליה משום חציו אית ליה נמי משום ממונו מאי בינייהו", 
            "איכא בינייהו לחייבו בארבעה דברים", 
            "על החררה משלם כו׳ מאן חייב בעל כלב וליחייב נמי בעל גחלת בששימר גחלתו", 
            "אי כששימר גחלתו מאי בעי כלב התם בשחתר אמר רב מרי בריה דרב כהנא זאת אומרת סתם דלתות חתורות הן אצל כלב", 
            "דאכלה היכא אילימא דאכלה בגדיש דעלמא הא בעינן ובער בשדה אחר וליכא לא צריכא דאכלה בגדיש דבעל חררה", 
            "תפשוט דפי פרה"
        ], 
        [
            "כחצר הניזק דמי דאי כחצר המזיק דמי לימא ליה מאי בעי רפתך בפומא דכלבאי", 
            "דאיבעיא להו פי פרה כחצר הניזק דמי או כחצר המזיק דמי", 
            "ואי אמרת כחצר המזיק דמי שן דחייב רחמנא היכי משכחת לה", 
            "אמר רב מרי בריה דרב כהנא כגון שנתחככה בכותל להנאתה וטנפה פירות להנאתה", 
            "מתקיף לה מר זוטרא והא בעינא כאשר יבער הגלל עד תמו וליכא רבינא אמר דשף צלמי רב אשי אמר דפסעי פסועי", 
            "תא שמע שיסה בו את הכלב שיסה בו את הנחש פטור מאן פטור משסה פטור וחייב בעל כלב ואי אמרת כחצר המזיק דמי לימא ליה מאי בעי ידך בפומיה דכלבאי", 
            "אימא פטור אף משסה ואיבעית אימא דאפקיה לניביה וסרטיה", 
            "תא שמע השיך בו את הנחש רבי יהודה מחייב וחכמים פוטרים", 
            "ואמר רב אחא בר יעקב כשתימצי לומר לדברי רבי יהודה ארס נחש בין שיניו הוא עומד לפיכך מכיש בסייף ונחש פטור לדברי חכמים ארס נחש מעצמו מקיא לפיכך נחש בסקילה ומכיש פטור", 
            "ואי אמרת פי פרה כחצר המזיק דמי לימא ליה מאי בעי ידך בפומא דחיוואי לענין קטלא לא אמרינן", 
            "ומנא תימרא דתניא הנכנס לחצר בעל הבית שלא ברשות ונגחו שורו של בעל הבית ומת השור בסקילה ובעלים פטורים מן הכופר", 
            "בעלים פטורין מן הכופר מאי טעמא דאמר ליה ברשותי מאי בעית שורו נמי לימא ליה מאי בעית ברשותי אלא לענין קטלא לא אמרינן", 
            "הנהו עיזי דבי תרבו דהוו מפסדי ליה לרב יוסף אמר ליה לאביי זיל אימא להו למרייהו דליצנעינהו אמר ליה אמאי איזיל דאי אזילנא אמרי לי לגדור מר גדירא בארעיה", 
            "ואי גדר שן דחייב רחמנא היכי משכחת לה כשחתרה אי נמי דנפיל גודא בליליא", 
            "מכריז רב יוסף ואיתימא רבה דסלקין לעילא ודנחתין לתחתאה הני עיזי דשוקא דמפסדי מתרינן במרייהו תרי ותלתא זמנין אי ציית ציית ואי לא אמרין ליה תיב אמסחתא וקבל זוזך", 
            "מתני׳ איזהו תם ואיזו מועד מועד כל שהעידו בו שלשה ימים ותם משיחזור בו שלשה ימים דברי רבי יהודה רבי מאיר אומר מועד שהעידו בו שלשה פעמים ותם כל שיהו התינוקות ממשמשין בו ואינו נוגח", 
            "גמ׳ מאי טעמא דרבי יהודה אמר אביי תמל חד מתמל תרי שלשם תלתא ולא ישמרנו בעליו אתאן לנגיחה רביעית", 
            "רבא אמר תמל מתמל חד שלשם תרי ולא ישמרנו האידנא חייב", 
            "ורבי מאיר מאי טעמא דתניא אמר רבי מאיר"
        ], 
        [
            "ריחק נגיחותיו חייב קירב נגיחותיו לא כל שכן אמרו ליה זבה תוכיח שריחקה ראיותיה טמאה קירבה ראיותיה טהורה", 
            "אמר להן הרי הוא אומר וזאת תהיה טמאתו בזובו תלה הכתוב את הזב בראיות ואת הזבה בימים", 
            "ממאי דהאי וזאת למעוטי זבה מראיות אימא למעוטי זב מימים אמר קרא והזב את זובו לזכר ולנקבה מקיש זכר לנקבה מה נקבה בימים אף זכר בימים", 
            "ולקיש נקבה לזכר מה זכר בראיות אף נקבה בראיות הא מיעט רחמנא וזאת", 
            "ומה ראית מסתברא קאי בראיות ממעט ראיות קאי בראיות ממעט ימים", 
            "תנו רבנן איזהו מועד כל שהעידו בו שלשה ימים ותם שיהו התינוקות ממשמשין בו ואינו נוגח דברי רבי יוסי רבי שמעון אומר מועד כל שהעידו בו שלש פעמים ולא אמרו שלשה ימים אלא לחזרה בלבד", 
            "אמר רב נחמן אמר רב אדא בר אהבה הלכה כרבי יהודה במועד שהרי רבי יוסי מודה לו והלכה כרבי מאיר בתם שהרי רבי יוסי מודה לו", 
            "אמר ליה רבא לרב נחמן ולימא מר הלכה כרבי מאיר במועד שהרי רבי שמעון מודה לו והלכה כרבי יהודה בתם שהרי רבי שמעון מודה לו אמר ליה אנא כרבי יוסי סבירא לי דרבי יוסי נימוקו עמו", 
            "אבעיא להו שלשה ימים דקתני לייעודי תורא או לייעודי גברא", 
            "למאי נפקא מינה דאתו תלתא כיתי סהדי בחד יומא אי אמרת לייעודי תורא מייעד ואי אמרת לייעודי גברא לא מייעד מימר אמר השתא הוא דקמסהדו בי מאי", 
            "תא שמע אין השור נעשה מועד עד שיעידו בו בפני בעלים ובפני בית דין העידו בו בפני בית דין ושלא בפני בעלים בפני בעלים ושלא בפני בית דין אינו נעשה מועד עד שיעידו בו בפני בית דין ובפני בעלים", 
            "העידוהו שנים בראשונה ושנים בשניה ושנים בשלישית הרי כאן שלש עדיות והן עדות אחת להזמה", 
            "נמצאת כת ראשונה זוממת הרי כאן שתי עדיות והוא פטור והן פטורים נמצאת כת שניה זוממת הרי כאן עדות אחת והוא פטור והן פטורים", 
            "נמצאת כת שלישית זוממת כולן חייבין ועל זה נאמר ועשיתם לו כאשר זמם וגו׳", 
            "אי אמרת לייעודי תורא שפיר"
        ], 
        [
            "אלא אי אמרת לייעודי גברא לימרו הנך קמאי אנן מי הוה ידעינן דבתר תלתא יומי אתו הני ומייעדי ליה", 
            "אמר רב אשי אמריתה לשמעתא קמיה דרב כהנא ואמר לי ולייעודי תורא מי ניחא ולימרו הנך בתראי אנן מנא ידעינן דכל דקאי בי דינא לאסהודי בתורא קאתו אנן לחיובי גברא פלגא נזקא אתינן", 
            "דקמרמזי רמוזי רב אשי אמר כשבאו רצופים", 
            "רבינא אמר במכירין בעל השור ואין מכירין את השור", 
            "אלא היכי מייעדי ליה דאמרי תורא נגחנא אית לך בבקרך אבעי לך לנטורי לכוליה בקרא", 
            "אבעיא להו המשסה כלבו של חבירו בחבירו מהו משסה ודאי פטור בעל כלב מאי מי אמרינן מצי אמר ליה אנא מאי עבידנא ליה או דלמא אמרינן ליה כיון דידעת בכלבך דמשסי ליה ומשתסי לא אבעי לך לאשהוייה", 
            "אמר רבי זירא תא שמע ותם שיהו התינוקות ממשמשין בו ואינו נוגח הא נוגח חייב אמר אביי מי קתני נגח חייב דלמא הא נגח לא הוי תם ובההיא נגיחה לא מחייב", 
            "תא שמע שיסה בו את הכלב שיסה בו נחש פטור מאי לאו פטור משסה וחייב בעל כלב לא אימא פטור אף משסה", 
            "אמר רבא אם תמצי לומר המשסה כלבו של חבירו בחבירו חייב שיסהו הוא בעצמו פטור מאי טעמא כל המשנה ובא אחר ושינה בו פטור", 
            "אמר ליה רב פפא לרבא איתמר משמיה דריש לקיש כוותיך דאמר ריש לקיש שתי פרות ברשות הרבים אחת רבוצה ואחת מהלכת ובעטה מהלכת ברבוצה פטורה רבוצה במהלכת חייבת", 
            "אמר ליה אנא בההיא חיובי מחייבנא דאמרינן ליה כי אית לך רשותא לסגויי עלי לבעוטי בי לית לך רשותא", 
            "מתני׳ שור המזיק ברשות הניזק כיצד נגח נגף נשך רבץ בעט ברשות הרבים משלם חצי נזק ברשות הניזק רבי טרפון אומר נזק שלם וחכמים אומרים חצי נזק", 
            "אמר להם רבי טרפון ומה במקום שהקל על השן ועל הרגל ברשות הרבים שהוא פטור החמיר עליהן ברשות הניזק לשלם נזק שלם מקום שהחמיר על הקרן ברשות הרבים לשלם חצי נזק אינו דין שנחמיר עליו ברשות הניזק לשלם נזק שלם", 
            "אמרו לו דיו לבא מן הדין להיות כנדון מה ברשות הרבים חצי נזק אף ברשות הניזק חצי נזק", 
            "אמר להם אף אני"
        ], 
        [
            "לא אדון קרן מקרן אני אדון קרן מרגל ומה במקום שהקל על השן ועל הרגל ברשות הרבים החמיר בקרן מקום שהחמיר על השן ועל הרגל ברשות הניזק אינו דין שנחמיר בקרן", 
            "אמרו לו דיו לבא מן הדין להיות כנדון מה ברשות הרבים חצי נזק אף ברשות הניזק חצי נזק", 
            "גמ׳ ורבי טרפון לית ליה דיו והא דיו דאורייתא הוא דתניא מדין קל וחומר כיצד ויאמר ה׳ אל משה ואביה ירק ירק בפניה הלא תכלם שבעת ימים קל וחומר לשכינה ארבעה עשר יום אלא דיו לבא מן הדין להיות כנדון", 
            "כי לית ליה דיו היכא דמפריך קל וחומר היכא דלא מפריך קל וחומר אית ליה דיו התם שבעה דשכינה לא כתיבי אתא קל וחומר אייתי ארבסר אתא דיו אפיק שבעה ואוקי שבעה", 
            "אבל הכא חצי נזק כתיב ואתא קל וחומר ואייתי חצי נזק אחרינא ונעשה נזק שלם אי דרשת דיו אפריך ליה קל וחומר", 
            "ורבנן שבעה דשכינה כתיבי תסגר שבעת ימים", 
            "ורבי טרפון ההוא תסגר דדרשינן דיו הוא", 
            "ורבנן כתיב קרא אחרינא ותסגר מרים ורבי טרפון ההוא דאפילו בעלמא דרשינן דיו ולא תאמר הכא משום כבודו של משה אבל בעלמא לא קא משמע לן", 
            "אמר ליה רב פפא לאביי והא האי תנא דלא דריש דיו ואף על גב דלא מפריך קל וחומר דתניא קרי בזב מניין ודין הוא מה טהור בטהור טמא בטמא טמא בטהור אינו דין שיהא טמא בטמא", 
            "וקא מייתי לה בין למגע בין למשא ואמאי נימא אהני קל וחומר למגע אהני דיו לאפוקי משא", 
            "וכי תימא למגע לא אצטריך קל וחומר דלא גרע מגברא טהור איצטריך סלקא דעתך אמינא מקרה לילה כתיב מי שקריו גורם לו יצא זה שאין קריו גורם לו אלא דבר אחר גרם לו קא משמע לן", 
            "מידי ולא דבר אחר כתיב", 
            "ומאן תנא דשמעת ליה דאמר שכבת זרע של זב מטמא במשא לא רבי אליעזר ולא רבי יהושע דתנן שכבת זרע של זב מטמא במגע ואין מטמא במשא דברי רבי אליעזר ורבי יהושע אומר אף מטמא במשא לפי שאי אפשר בלא צחצוחי זיבה", 
            "עד כאן לא קאמר רבי יהושע התם אלא שאי אפשר בלא צחצוחי זיבה הא לאו הכי לא אלא האי תנא הוא דתנן למעלה מהן"
        ], 
        [
            "זובו של זב ורוקו ושכבת זרעו ומימי רגליו ודם הנדה מטמאין בין במגע בין במשא", 
            "ודלמא הכי נמי לפי שאי אפשר בלא צחצוחי זיבה אם כן לתנייה גבי זובו מאי שנא דקתני לה גבי רוקו אלא משום דאתי מרוקו", 
            "אמר ליה רב אחא מדפתי לרבינא והא האי תנא לא דריש דיו ואף על גב דלא מפריך קל וחומר דתניא מפץ במת מניין ודין הוא ומה פכין קטנים שטהורים בזב מטמא במת מפץ שמטמא בזב אינו דין שיטמא במת", 
            "וקמייתי לה בין לטומאת ערב בין לטומאת שבעה ואמאי אימא אהני קל וחומר לטומאת ערב ואהני דיו לאפוקי טומאת שבעה", 
            "אמר ליה כבר רמא ניהליה רב נחמן בר זכריה לאביי ואמר ליה אביי תנא ממפץ בשרץ מייתי לה והכי קאמר מפץ בשרץ מניין ודין הוא ומה פכין קטנים שטהורים בזב טמאין בשרץ מפץ שטמא בזב אינו דין שיהא טמא בשרץ", 
            "אלא מפץ במת מניין נאמר בגד ועור בשרץ ונאמר בגד ועור במת מה בגד ועור האמור בשרץ מפץ טמא בו אף בגד ועור האמור במת מפץ טמא בו", 
            "מופנה דאי לא מופנה איכא למפרך מה לשרץ שכן מטמא בכעדשה תאמר במת שאין מטמא בכעדשה אלא בכזית", 
            "לאיי אפנויי מופנה מכדי שרץ אתקש לשכבת זרע דכתיב או איש אשר תצא וגו׳ וסמיך ליה או איש אשר יגע בכל שרץ וכתיב ביה בשכבת זרע וכל בגד וכל עור אשר יהיה עליו שכבת זרע", 
            "בגד ועור דכתב רחמנא בשרץ למה לי שמע מינה לאפנויי", 
            "ואכתי מופנה מצד אחד הוא הניחא למאן דאמר מופנה מצד אחד למידין ואין משיבין שפיר אלא למאן דאמר למידין ומשיבין מאי איכא למימר", 
            "דמת נמי אפנויי מופנה מכדי מת אתקש לשכבת זרע דכתיב והנוגע בכל טמא נפש או איש אשר תצא ממנו וגו׳ וכתיב ביה בשכבת זרע וכל בגד וכל עור אשר יהיה עליו שכבת זרע בגד ועור דכתב רחמנא במת למה לי שמע מינה לאפנויי והוי מופנה משני צדדין", 
            "הניחא למאן דאמר דון מינה ואוקי באתרא אלא למאן דאמר דון מינה ומינה מאי איכא למימר", 
            "אמר רבא אמר קרא וכבסתם בגדיכם ביום השביעי כל טמאות שאתם מטמאין במת לא יהו פחותין משבעה", 
            "ותהא שן ורגל חייב ברשות הרבים מקל וחומר ומה קרן שברשות הניזק אינו משלם אלא חצי נזק ברשות הרבים חייבת שן ורגל שברשות הניזק משלם נזק שלם אינו דין שברשות הרבים חייב", 
            "אמר קרא ובער בשדה אחר ולא ברשות הרבים"
        ], 
        [
            "מידי כוליה קאמרינן פלגא קאמרינן", 
            "אמר קרא וחצו את כספו כספו של זה ולא כספו של אחר", 
            "ולא תהא שן ורגל חייבת ברשות הניזק אלא חצי נזק מקל וחומר מקרן ומה קרן שברשות הרבים חייבת ברשות הניזק אינה משלמת אלא חצי נזק שן ורגל שברשות הרבים פטורה אינו דין שברשות הניזק משלם חצי נזק", 
            "אמר קרא ישלם תשלומין מעליא", 
            "ולא תהא קרן ברשות הרבים חייב מקל וחומר ומה שן ורגל שברשות הניזק נזק שלם ברשות הרבים פטורה קרן שברשות הניזק חצי נזק אינו דין שברשות הרבים פטורה", 
            "אמר רבי יוחנן אמר קרא יחצון אין חצי נזק חלוק לא ברשות הרבים ולא ברשות היחיד", 
            "ויהא אדם חייב בכופר מקל וחומר ומה שור שאינו חייב בארבעה דברים חייב בכופר אדם שחייב בארבעה דברים אינו דין שיהא חייב בכופר", 
            "אמר קרא ככל אשר יושת עליו עליו ולא על אדם", 
            "ויהא שור חייב בארבעה דברים מקל וחומר ומה אדם שאינו חייב בכופר חייב בארבעה דברים שור שחייב בכופר אינו דין שיהא חייב בארבעה דברים", 
            "אמר קרא איש בעמיתו ולא שור בעמיתו", 
            "איבעיא להו רגל שדרסה על גבי תינוק בחצר הניזק מהו שתשלם כופר מי אמרינן מידי דהוה אקרן קרן כיון דעבד תרי ותלתא זמני אורחיה הוא ומשלם כופר הכא נמי לא שנא", 
            "או דלמא קרן כוונתו להזיק האי אין כוונתו להזיק", 
            "תא שמע הכניס שורו לחצר בעל הבית שלא ברשות ונגחו לבעל הבית ומת השור בסקילה ובעליו בין תם בין מועד משלם כופר שלם דברי רבי טרפון", 
            "כופר שלם בתם לרבי טרפון מנא ליה לאו משום דסבר ליה כרבי יוסי הגלילי דאמר תם משלם חצי כופר ברשות הרבים ומייתי לה מקל וחומר מרגל אלמא איכא כופר ברגל", 
            "אמר רב שימי מנהרדעא תנא מניזקין דרגל מייתי לה", 
            "ולפרוך מה לניזקין דרגל שכן ישנן באש מטמון", 
            "מה לטמון שכן ישנו בבור מכלים", 
            "מה לכלים שישנן באש מכלים טמונים מה לכלים טמונים שישנן באדם", 
            "אלא לאו שמע מינה מכופר דרגל מייתי לה אלמא איכא כופר ברגל שמע מינה", 
            "אמר ליה רב אחא מדפתי לרבינא הכי נמי מסתברא דאיכא כופר ברגל דאי סלקא דעתך ליכא כופר ברגל ותנא מניזקין דרגל מייתי לה לפרוך מה לניזקין דרגל שכן ישנן ברגל", 
            "אלא לאו שמע מינה מכופר דרגל מייתי לה אלמא איכא כופר ברגל שמע מינה", 
            "מתני׳ אדם מועד לעולם בין שוגג בין מזיד בין ער בין ישן סימא את עין חבירו ושיבר את הכלים משלם נזק שלם", 
            "גמ׳ קתני סימא את עין חבירו דומיא דשיבר את הכלים מה התם נזק אין ארבעה דברים לא אף סימא את עין חבירו נזק אין ארבעה דברים לא"
        ], 
        [
            "מנא הני מילי אמר חזקיה וכן תנא דבי חזקיה אמר קרא פצע תחת פצע לחייבו על השוגג כמזיד ועל האונס כרצון", 
            "האי מבעי ליה ליתן צער במקום נזק אם כן לכתוב קרא פצע בפצע מאי תחת פצע שמע מינה תרתי", 
            "אמר רבה היתה אבן מונחת לו בחיקו ולא הכיר בה ועמד ונפלה לענין נזקין חייב לענין ארבעה דברים פטור לענין שבת מלאכת מחשבת אסרה תורה לענין גלות פטור", 
            "לענין עבד פלוגתא דרבן שמעון בן גמליאל ורבנן דתניא הרי שהיה רבו רופא ואמר לו כחול עיני וסימאה חתור לי שיני והפילה שיחק באדון ויצא לחרות", 
            "רבן שמעון בן גמליאל אומר ושחתה עד שיתכוין לשחתה", 
            "הכיר בה ושכחה ועמד ונפלה לענין נזקין חייב לענין ארבעה דברים פטור לענין גלות חייב דאמר קרא בשגגה מכלל דהוה ליה ידיעה והא הויא ליה ידיעה לענין שבת פטור לענין עבד פלוגתא דרבן שמעון בן גמליאל ורבנן", 
            "נתכוין לזרוק שתים וזרק ארבע לענין נזקין חייב לענין ארבעה דברים פטור לענין שבת מלאכת מחשבת בעינן לענין גלות אשר לא צדה אמר רחמנא פרט לנתכוין לזרוק שתים וזרק ארבע לענין עבד פלוגתא דרבן שמעון בן גמליאל ורבנן", 
            "נתכוין לזרוק ארבע וזרק שמנה לענין נזקין חייב לענין ארבעה דברים פטור לענין שבת באומר כל מקום שתרצה תנוח אין אי לא לא לענין גלות אשר לא צדה פרט לנתכוין לזרוק ארבע וזרק שמנה לענין עבד פלוגתא דרבן שמעון בן גמליאל ורבנן", 
            "ואמר רבה זרק כלי מראש הגג ובא אחר ושברו במקל פטור מאי טעמא מנא תבירא תבר", 
            "ואמר רבה זרק כלי מראש הגג והיו תחתיו כרים או כסתות בא אחר וסלקן או קדם וסלקן פטור מאי טעמא בעידנא דשדייה פסוקי מפסקי גיריה", 
            "ואמר רבה זרק תינוק מראש הגג ובא אחר וקבלו בסייף פלוגתא דרבי יהודה בן בתירא ורבנן דתניא הכוהו עשרה בני אדם בעשרה מקלות בין בבת אחת בין בזה אחר זה כולן"
        ], 
        [
            "פטורין רבי יהודה בן בתירא אומר בזה אחר זה האחרון חייב מפני שקירב מיתתו", 
            "בא שור וקבלו בקרניו פלוגתא דרבי ישמעאל בנו של יוחנן בן ברוקא ורבנן דתניא ונתן פדין נפשו דמי ניזק רבי ישמעאל בנו של רבי יוחנן בן ברוקא אומר דמי מזיק", 
            "ואמר רבה נפל מראש הגג ונתקע באשה חייב בארבעה דברים וביבמתו לא קנה", 
            "חייב בנזק בצער בריפוי בשבת אבל בשת לא דתנן אינו חייב על הבשת עד שיהא מתכוין", 
            "ואמר רבה נפל מראש הגג ברוח שאינה מצויה והזיק ובייש חייב על הנזק ופטור בארבעה דברים ברוח מצויה והזיק ובייש חייב בארבעה דברים ופטור על הבשת ואם נתהפך חייב אף על הבשת", 
            "דתניא ממשמע שנאמר ושלחה ידה איני יודע שהחזיקה מה תלמוד לומר והחזיקה לומר לך כיון שנתכוין להזיק אף על פי שלא נתכוין לבייש", 
            "ואמר רבה הניח לו גחלת על לבו ומת פטור על בגדו ונשרף חייב", 
            "אמר רבא תרוייהו תננהי על לבו דתנן כבש עליו לתוך האור או לתוך המים ואינו יכול לעלות משם ומת חייב דחפו לתוך האור או לתוך המים ויכול לעלות משם ומת פטור", 
            "בגדו דתנן קרע את כסותי שבר את כדי חייב על מנת לפטור פטור", 
            "בעי רבה הניח גחלת על לב עבדו מהו כגופו דמי או כממונו דמי אם תמצא לומר כגופו דמי שורו מהו", 
            "הדר פשטה עבדו כגופו שורו כממונו", 
            "הדרן עלך כיצד הרגל", 
            "מתני׳ המניח את הכד ברשות הרבים ובא אחר ונתקל בה ושברה פטור ואם הוזק בה בעל החבית חייב בנזקו", 
            "גמ׳ פתח בכד וסיים בחבית", 
            "ותנן נמי זה בא בחביתו וזה בא בקורתו נשברה כדו של זה בקורתו של זה פטור פתח בחבית וסיים בכד", 
            "ותנן נמי זה בא בחביתו של יין וזה בא בכדו של דבש נסדקה חבית של דבש ושפך זה יינו והציל את הדבש לתוכו אין לו אלא שכרו פתח בכד וסיים בחבית", 
            "אמר רב פפא היינו כד היינו חבית למאי נפקא מינה למקח וממכר", 
            "היכי דמי אילימא באתרא דכדא לא קרו חבית וחבית לא קרו כדא הא לא קרו לה", 
            "לא צריכא דרובא קרו לה לכדא כדא ולחביתא חביתא ואיכא נמי דקרו לחביתא כדא ולכדא חביתא מהו דתימא זיל בתר רובא"
        ], 
        [
            "קא משמע לן דאין הולכין בממון אחר הרוב", 
            "ובא אחר ונתקל בה ושברה פטור אמאי פטור איבעי ליה לעיוני ומיזל", 
            "אמרי דבי רב משמיה דרב בממלא רשות הרבים כולה חביות שמואל אמר באפילה שנו רבי יוחנן אמר בקרן זוית", 
            "אמר רב פפא לא דיקא מתניתין אלא או כשמואל או כרבי יוחנן דאי כרב מאי אריא נתקל אפילו שבר נמי", 
            "אמר רב זביד משמיה דרבא הוא הדין דאפילו שבר והאי דקתני נתקל איידי דבעי למתני סיפא ואם הוזק בה בעל חבית חייב בנזקו דדוקא נתקל אבל שבר לא מאי טעמא הוא דאזיק אנפשיה קתני רישא נתקל", 
            "אמר ליה רבי אבא לרב אשי הכי אמרי במערבא משמיה דרבי עולא לפי שאין דרכן של בני אדם להתבונן בדרכים", 
            "הוה עובדא בנהרדעא וחייב שמואל בפומבדיתא וחייב רבא", 
            "בשלמא שמואל כשמעתיה אלא רבא לימא כשמואל סבירא ליה", 
            "אמר רב פפא קרנא דעצרא הוי דכיון דברשות קעבדי איבעי ליה לעיוני ומיזל", 
            "שלח ליה רב חסדא לרב נחמן הרי אמרו לרכובה שלש ולבעיטה חמש ולסנוקרת שלש עשרה לפנדא דמרא ולקופינא דמרא מאי", 
            "שלח ליה חסדא חסדא קנסא קא מגבית בבבל אימא לי גופא דעובדא היכי הוה", 
            "שלח ליה דההוא גרגותא דבי תרי דכל יומא הוה דלי חד מנייהו אתא חד קא דלי ביומא דלא דיליה אמר ליה יומא דידי הוא לא אשגח ביה שקל פנדא דמרא מחייה", 
            "אמר ליה מאה פנדי בפנדא למחייה אפילו למאן דאמר לא עביד איניש דינא לנפשיה במקום פסידא עביד איניש דינא לנפשיה", 
            "דאתמר רב יהודה אמר לא עביד איניש דינא לנפשיה רב נחמן אמר עביד איניש דינא לנפשיה", 
            "היכא דאיכא פסידא כולי עלמא לא פליגי דעביד איניש דינא לנפשיה כי פליגי היכא דליכא פסידא רב יהודה אמר לא עביד איניש דינא לנפשיה דכיון דליכא פסידא ליזיל קמיה דיינא רב נחמן אמר עביד איניש דינא לנפשיה דכיון דבדין עביד לא טרח", 
            "מתיב רב כהנא בן בג בג אומר אל תיכנס לחצר חברך ליטול את שלך שלא ברשות שמא תראה עליו כגנב אלא שבור את שיניו ואמור לו שלי אני נוטל", 
            "אמר ליה"
        ], 
        [
            "עמך בן בג בג יחידאה הוא ופליגי רבנן עליה", 
            "רבי ינאי אמר מאי שבור את שיניו בדין", 
            "אי הכי ואמור לו ואומרים לו מיבעי ליה שלי אני נוטל שלו הוא נוטל מיבעי ליה קשיא", 
            "תא שמע שור שעלה על גבי חבירו להורגו ובא בעל התחתון ושמט את שלו ונפל עליון ומת פטור מאי לאו במועד דליכא פסידא", 
            "לא בתם דאיכא פסידא", 
            "אי הכי אימא סיפא דחפו לעליון ומת חייב ואי בתם אמאי חייב", 
            "שהיה לו לשמטו ולא שמטו", 
            "תא שמע הממלא חצר חבירו כדי יין וכדי שמן בעל החצר משבר ויוצא משבר ונכנס", 
            "אמר רב נחמן בר יצחק משבר ויוצא לבית דין משבר ונכנס להביא זכיותיו", 
            "תא שמע מניין לנרצע שכלו לו ימיו ורבו מסרהב בו לצאת וחבל ועשה בו חבורה שהוא פטור", 
            "תלמוד לומר לא תקחו כפר לשוב לא תקחו כופר לשב", 
            "הכא במאי עסקינן בעבדא גנבא", 
            "עד האידנא לא גנב והשתא גנב עד האידנא הוה אימתיה דרביה עליה השתא לית ליה אימתא דרביה עליה", 
            "רב נחמן בר יצחק אמר בעבד שמסר לו רבו שפחה כנענית עד האידנא היתירא והשתא איסורא", 
            "תא שמע המניח את הכד ברשות הרבים ובא אחר ונתקל בה ושברה פטור טעמא דנתקל בה הא שברה חייב", 
            "אמר רב זביד משמיה דרבא הוא הדין אפילו שברה והאי דקתני נתקל איידי דקבעי למיתני סיפא אם הוזק בעל חבית חייב בנזקו דדוקא נתקל אבל שבר לא דהוא אזיק נפשיה קתני רישא נתקל", 
            "תא שמע וקצתה את כפה ממון מאי לאו בשאינה יכולה להציל על ידי דבר אחר לא שיכולה להציל על ידי דבר אחר", 
            "אבל אינה יכולה להציל על ידי דבר אחר פטורה אי הכי אדתני סיפא ושלחה ידה פרט לשליח בית דין לפלוג ולתני בדידה במה דברים אמורים בשיכולה להציל על ידי דבר אחר אבל אינה יכולה להציל על ידי דבר אחר פטורה", 
            "הכי נמי קאמר במה דברים אמורים בשיכולה להציל על ידי דבר אחר אבל אינה יכולה להציל על ידי דבר אחר נעשה ידה כשליח בית דין ופטורה", 
            "תא שמע הרי שהיתה דרך הרבים עוברת בתוך שדהו נטלה ונתן להם מן הצד מה שנתן נתן ושלו לא הגיעו", 
            "ואי אמרת עביד איניש דינא לנפשיה לנקוט פזרא וליתיב", 
            "אמר רב זביד משמיה דרבא גזירה שמא יתן להם דרך עקלתון", 
            "רב משרשיא אמר בנותן להם דרך עקלתון", 
            "רב אשי אמר כל מן הצד דרך עקלתון הוא קרובה לזה ורחוקה לזה", 
            "אי הכי אמאי שלו לא הגיעו לימא להו שקולו דידכו והבו לי דידי", 
            "משום דרב יהודה דאמר רב יהודה מיצר שהחזיקו בו רבים אסור לקלקלו", 
            "תא שמע בעל הבית שהניח פאה מצד אחד ובאו עניים ונטלו מצד אחר זה וזה פאה ואי אמרת עביד איניש דינא לנפשיה אמאי זה וזה פאה לנקוט פזרא וליתיב", 
            "אמר רבא מאי זה וזה פאה לפוטרן מן המעשר", 
            "כדתניא המפקיר את כרמו והשכים בבקר ובצרו חייב בפרט ובעוללות ובשכחה ובפאה ופטור מן המעשר", 
            "מתני׳ נשברה כדו ברשות הרבים והוחלק אחד במים או שלקה בחרסית חייב רבי יהודה אומר במתכוין חייב באינו מתכוין פטור", 
            "גמ׳ אמר רב יהודה אמר רב לא שנו אלא שטינפו כליו במים"
        ], 
        [
            "אבל הוא עצמו פטור קרקע עולם הזיקתו", 
            "כי אמריתה קמיה דשמואל אמר לי מכדי אבנו וסכינו ומשאו מבורו למדנו וכולן אני קורא בהן שור ולא אדם חמור ולא כלים", 
            "והני מילי לענין קטלא אבל לענין נזקין אדם חייב וכלים פטורין", 
            "ורב הני מילי היכא דאפקרינהו אבל היכא דלא אפקרינהו ממונו הוא", 
            "מתיב רב אושעיא ונפל שמה שור או חמור שור ולא אדם חמור ולא כלים מכאן אמרו נפל לתוכו שור וכליו ונשתברו חמור וכליו ונתקרעו חייב על הבהמה ופטור על הכלים הא למה זה דומה לאבנו וסכינו ומשאו שהניחן ברשות הרבים והזיקו", 
            "אדרבה מה דומה לזה מבעי ליה אלא מאי דומה לזה אבנו וסכינו ומשאו שהניחן ברשות הרבים והזיקו", 
            "לפיכך אם הטיח צלוחיתו באבן חייב", 
            "רישא קשיא לרב וסיפא קשיא לשמואל", 
            "ולטעמיך תיקשי לך היא גופא (קשיא) רישא פטור וסיפא חייב", 
            "אלא רב מתרץ לטעמיה ושמואל מתרץ לטעמיה", 
            "רב מתרץ לטעמיה במה דברים אמורים כשהפקירן אבל לא הפקירן חייב לפיכך הטיח צלוחיתו באבן חייב", 
            "ושמואל מתרץ לטעמיה השתא דאמרת אבנו סכינו ומשאו כבורו דמי לרבי יהודה דמחייב על נזקי כלים בבור לפיכך הטיח צלוחיתו באבן חייב", 
            "אמר רבי אלעזר לא שנו אלא שנתקל באבן ונשוף באבן אבל נתקל בקרקע ונשוף באבן פטור", 
            "כמאן דלא כרבי נתן", 
            "איכא דאמרי אמר רבי אלעזר לא תימא בנתקל באבן ונשוף באבן הוא דמחייב אבל נתקל בקרקע ונשוף באבן פטור אלא אפילו נתקל בקרקע ונשוף באבן חייב כמאן כרבי נתן", 
            "רבי יהודה אומר במתכוין חייב וכו׳ היכי דמי מתכוין", 
            "אמר רבה במתכוין להורידה למטה מכתיפו אמר ליה אביי מכלל דמחייב רבי מאיר אפילו נפשרה אמר ליה אין מחייב היה רבי מאיר אפילו אזנה בידו", 
            "אמאי אנוס הוא ואונס רחמנא פטריה דכתיב ולנער לא תעשה דבר", 
            "וכי תימא הני מילי לענין קטלא אבל לענין נזקין חייב והתניא נשברה כדו ולא סלקו נפל גמלו ולא העמידו רבי מאיר מחייב בהזיקן וחכמים אומרים"
        ], 
        [
            "פטור מדיני אדם וחייב בדיני שמים", 
            "ומודים חכמים לרבי מאיר באבנו סכינו ומשאו שהניחן בראש גגו ונפלו ברוח מצויה והזיקו שהוא חייב ומודה רבי מאיר לרבנן במעלה קנקנין על הגג על מנת לנגבן ונפלו ברוח שאינה מצויה והזיקו שהוא פטור", 
            "אלא אמר אביי בתרתי פליגי פליגי בשעת נפילה ופליגי לאחר נפילה", 
            "פליגי בשעת נפילה בנתקל פושע מר סבר נתקל פושע הוא ומר סבר נתקל לאו פושע הוא", 
            "פליגי לאחר נפילה במפקיר נזקיו מר סבר מפקיר נזקיו חייב ומר סבר פטור", 
            "וממאי מדקתני תרתי הוחלק אחד במים או שלקה בחרסית היינו הך אלא לאו הכי קאמר הוחלק אחד במים בשעת נפילה או שלקה בחרסית לאחר נפילה", 
            "ומדמתניתין בתרתי ברייתא נמי בתרתי", 
            "בשלמא כדו משכחת לה או בשעת נפילה או לאחר נפילה אלא גמלו בשלמא לאחר נפילה משכחת לה במפקיר נבלתו אלא בשעת נפילה היכי משכחת לה", 
            "אמר רב אחא כגון דעברה במיא דרך שרעתא דנהרא", 
            "היכי דמי אי דאיכא דרכא אחרינא פושע הוא ואי דליכא דרכא אחרינא אנוס הוא", 
            "אלא משכחת לה דאתקיל ואתקילה ביה גמלא", 
            "מפקיר נזקיו מאי מתכוין איכא", 
            "אמר רב יוסף במתכוין לזכות בחרסיה וכן אמר רב אשי במתכוין לזכות בחרסיה", 
            "רבי אלעזר אמר בשעת נפילה מחלוקת", 
            "אבל לאחר נפילה מאי דברי הכל פטור והא איכא רבי מאיר דמחייב אלא מאי דברי הכל חייב והא איכא רבנן דפטרי", 
            "אלא מאי בשעת נפילה אף בשעת נפילה וקמשמע לן כדאביי"
        ], 
        [
            "ורבי יוחנן אמר לאחר נפילה מחלוקת", 
            "אבל בשעת נפילה מאי דברי הכל פטור והא מדקאמר רבי יוחנן לקמן לא תימא מתניתין רבי מאיר היא דאמר נתקל פושע הוא מכלל דרבי מאיר מחייב", 
            "אלא מאי דברי הכל חייב והא מדקאמר רבי יוחנן לקמן לא תימא מתניתין רבי מאיר היא דאמר נתקל פושע הוא מכלל דפטרי רבנן", 
            "אלא הא קא משמע לן דמפקיר נזקיו דהכא הוא דפטרי רבנן דאנוס הוא אבל מפקיר נזקיו דעלמא מחייבי", 
            "איתמר מפקיר נזקיו רבי יוחנן ורבי אלעזר חד אמר חייב וחד אמר פטור", 
            "לימא מאן דמחייב כרבי מאיר ומאן דפטר כרבנן", 
            "אליבא דרבי מאיר כולי עלמא לא פליגי כי פליגי אליבא דרבנן מאן דפטר כרבנן ומאן דמחייב אמר לך אנא דאמרי אפילו לרבנן עד כאן לא פטרי רבנן אלא במפקיר נזקיו דהכא משום דאנוס הוא אבל מפקיר נזקיו דעלמא מחייבי", 
            "תסתיים דרבי אלעזר הוא דאמר חייב דאמר רבי אלעזר משום רבי ישמעאל שני דברים אינן ברשותו של אדם ועשאן הכתוב כאילו הן ברשותו ואלו הן בור ברשות הרבים וחמץ משש שעות ולמעלה תסתיים", 
            "ומי אמר רבי אלעזר הכי והא אמר רבי אלעזר איפכא דתנן ההופך את הגלל ברשות הרבים והוזק בהן אחר חייב בנזקו ואמר רבי אלעזר לא שנו אלא שנתכוין לזכות בהן אבל לא נתכוין לזכות בהן פטור אלמא מפקיר נזקיו פטור", 
            "אמר רב אדא בר אהבה שהחזירה למקומה אמר רבינא משל דרב אדא בר אהבה למה הדבר דומה למוצא בור מגולה וכסהו וחזר וגילהו", 
            "אמר ליה מר זוטרא בריה דרב מרי לרבינא מי דמי התם לא אסתלק להו מעשה ראשון הכא אסתלק להו מעשה ראשון", 
            "הא לא דמי אלא למוצא בור מגולה וטממה וחזר וחפרה דאסתלקו להו מעשה ראשון וקיימא לה ברשותו", 
            "אלא אמר רב אשי כשהפכה לפחות משלשה", 
            "ומאי דוחקיה דרבי אלעזר לאוקמיה כגון שהפכה לפחות משלשה וטעמא דכי נתכוין לזכות בה הא אין מתכוין לזכות בה לא לוקמה למעלה משלשה ואף על גב דלא נתכוין לזכות בה חייב", 
            "אמר רבא מתניתין קשיתיה מאי אריא הפך לתני הגביה אלא שמע מינה כל הפך למטה משלשה הוא", 
            "ומדרבי אלעזר אמר חייב רבי יוחנן אמר פטור", 
            "ומי אמר רבי יוחנן הכי והתנן המצניע את הקוץ ואת הזכוכית והגודר גדרו בקוצים וגדר שנפל לרשות הרבים והוזק בהן אחר חייב בנזקו", 
            "ואמר רבי יוחנן לא שנו אלא במפריח אבל במצמצם פטור מצמצם מאי טעמא פטור לאו משום דהויא ליה בור ברשותו מכלל דחיובא דבור ברשות הרבים הוא אלמא מפקיר נזקיו חייב", 
            "לא לעולם אימא לך מפקיר נזקיו פטור ומצמצם מאי טעמא פטור משום דאתמר עלה אמר רב אחא בריה דרב איקא לפי שאין דרכן של בני אדם להתחכך בכתלים", 
            "ומי אמר רבי יוחנן הכי והא אמר רבי יוחנן הלכה כסתם משנה ותנן החופר בור ברשות הרבים ונפל לתוכו שור או חמור ומת חייב", 
            "אלא לעולם רבי יוחנן אמר חייב", 
            "ומדרבי יוחנן אמר חייב רבי אלעזר אמר פטור והאמר רבי אלעזר"
        ], 
        [
            "משום רבי ישמעאל כו׳", 
            "לא קשיא הא דידיה הא דרביה", 
            "מתני׳ השופך מים ברשות הרבים והוזק בהן אחר חייב בנזקו המצניע את הקוץ ואת הזכוכית והגודר את גדרו בקוצים וגדר שנפל לרשות הרבים והוזקו בהן אחרים חייב בנזקן", 
            "גמ׳ אמר רב לא שנו אלא דנטנפו כליו במים אבל הוא עצמו פטור קרקע עולם הזיקתו", 
            "אמר ליה רב הונא לרב לא יהא אלא כרפשו", 
            "מי סברת דלא תמו מיא בדתמו מיא", 
            "ותרתי למה לי", 
            "חדא בימות החמה וחדא בימות הגשמים", 
            "דתניא כל אלו שאמרו פותקין ביבותיהן וגורפין מערותיהן בימות החמה אין להן רשות ובימות הגשמים יש להם רשות ואף על פי שברשות אם הזיקו חייבין לשלם", 
            "המצניע את הקוץ [וכו׳] אמר רבי יוחנן לא שנו אלא מפריח אבל מצמצם לא מאי טעמא פטור אמר רב אחא בריה דרב איקא לפי שאין דרכן של בני אדם להתחכך בכתלים", 
            "תנו רבנן המצניע קוצותיו וזכוכיותיו לתוך כותל של חבירו ובא בעל כותל וסתר כותלו ונפל לרשות הרבים והזיקו חייב המצניע", 
            "אמר רבי יוחנן לא שנו אלא בכותל רעוע אבל בכותל בריא המצניע פטור וחייב בעל הכותל", 
            "אמר רבינא זאת אומרת המכסה בורו בדליו של חבירו ובא בעל דלי ונטל דליו חייב בעל הבור", 
            "פשיטא", 
            "מהו דתימא התם הוא דלא הוי ידע ליה דלודעיה אבל הכא דידע ליה הוה ליה לאודועיה קא משמע לן", 
            "תנו רבנן חסידים הראשונים היו מצניעים קוצותיהם וזכוכיותיהם בתוך שדותיהן ומעמיקים להן שלשה טפחים כדי שלא יעכב המחרישה", 
            "רב ששת שדי להו בנורא רבא שדי להו בדגלת", 
            "אמר רב יהודה האי מאן דבעי למהוי חסידא לקיים מילי דנזיקין רבא אמר מילי דאבות ואמרי לה מילי דברכות", 
            "מתני׳ המוציא את תבנו וקשו לרשות הרבים לזבלים והוזק בהן אחר חייב בנזקו וכל הקודם בהן זכה רבן שמעון בן גמליאל אומר כל המקלקלין ברשות הרבים והזיקו חייבין לשלם וכל הקודם בהן זכה", 
            "ההופך את הגלל ברשות הרבים והוזק בהן אחר חייב בנזקו", 
            "גמ׳ לימא מתניתין דלא כרבי יהודה", 
            "דתניא רבי יהודה אומר בשעת הוצאת זבלים אדם מוציא זבלו לרשות הרבים וצוברו כל שלשים יום כדי שיהא נישוף ברגלי אדם וברגלי בהמה שעל מנת כן הנחיל יהושע את הארץ", 
            "אפילו תימא רבי יהודה מודה רבי יהודה שאם הזיק משלם מה שהזיק", 
            "והתנן רבי יהודה אומר בנר חנוכה פטור מפני שהוא ברשות מאי לאו משום רשות בית דין", 
            "לא משום רשות מצוה דתניא רבי יהודה אומר בנר חנוכה פטור מפני שהוא רשות מצוה", 
            "תא שמע כל אלו שאמרו מותרין לקלקל ברשות הרבים אם הזיקו חייבין לשלם ורבי יהודה פוטר", 
            "אמר רב נחמן מתניתין שלא בשעת הוצאת זבלים ורבי יהודה היא", 
            "רב אשי אמר"
        ], 
        [
            "תבנו וקשו תנן משום דמשרקי", 
            "כל הקודם בהן זכה אמר רב בין בגופן בין בשבחן וזעירי אמר בשבחן אבל לא בגופן", 
            "במאי קמיפלגי רב סבר קנסו גופן משום שבחן וזעירי סבר לא קנסו גופן משום שבחן", 
            "תנן ההופך את הגלל ברשות הרבים והוזק בהן אחר חייב בנזקו ואילו כל הקודם זכה לא קתני", 
            "תנא לרישא והוא הדין לסיפא", 
            "והא תני עלה אסורין משום גזל", 
            "כי קתני אסורין משום גזל אכולה מתניתין קאי לאותו שקדם וזכה", 
            "והא לא קתני הכי דתנן המוציא תבנו וקשו לרשות הרבים לזבלים והוזק בהן אחר חייב בנזקו וכל הקודם בהן זכה ומותר משום גזל וההופך את הגלל לרשות הרבים והוזק בהן אחר חייב ואסור משום גזל", 
            "אמר רב נחמן בר יצחק גלל קרמית דבר שיש בו שבח קנסו גופו משום שבחו דבר שאין בו שבח לא קנסו", 
            "איבעיא להו לדברי האומר קנסו גופן משום שבחן לאלתר קנסינן או לכי מייתי שבחא קנסינן", 
            "תא שמע מדקאיירינן גלל", 
            "ותסברא כי איירינן גלל מיקמי דלשני רב נחמן לבתר דשני רב נחמן מי איכא למירמא גלל כלל", 
            "לימא כתנאי שטר שכתוב בו רבית קונסין אותו ואינו גובה לא את הקרן ולא את הרבית דברי רבי מאיר וחכמים אומרים גובה את הקרן אבל לא את הרבית לימא רב דאמר כרבי מאיר וזעירי דאמר כרבנן", 
            "אמר לך רב אנא דאמרי אפילו לרבנן עד כאן לא קאמרי רבנן התם אלא קרן דבהתירא אבל הכא קרן גופא קמזיק", 
            "וזעירי אמר לך אנא דאמרי אפילו לרבי מאיר עד כאן לא קאמר רבי מאיר התם אלא דמשעת כתיבה דעבד ליה שומא אבל הכא מי יימר דמזיק", 
            "לימא כהני תנאי המוציא תבנו וקשו לרשות הרבים לזבלים והוזק בהן אחר חייב בנזקו וכל הקודם בהן זכה ואסורין משום גזל רבן שמעון בן גמליאל אומר כל המקלקלין ברשות הרבים והזיקו חייבין לשלם וכל הקודם בהן זכה ומותרין משום גזל", 
            "הא גופא קשיא אמרת כל הקודם בהן זכה והדר קאמר אסורין משום גזל אלא לאו הכי קאמר וכל הקודם בהן זכה בשבחן ואסורין משום גזל אגופן ואתא רבן שמעון בן גמליאל למימר אפילו גופן נמי כל הקודם בהן זכה", 
            "לזעירי ודאי תנאי היא לרב מי לימא תנאי היא", 
            "אמר לך רב דכולי עלמא קנסו גופן משום שבחן והכא בהלכה ואין מורין כן קא מיפלגי דאתמר רב הונא אמר רב הלכה ואין מורין כן רב אדא בר אהבה אמר הלכה ומורין כן", 
            "איני והא רב הונא אפקר חושלי רב אדא בר אהבה אפקר"
        ], 
        [
            "סליקוסתא", 
            "בשלמא רב אדא בר אהבה כשמעתיה אלא רב הונא לימא הדר ביה", 
            "הנהו מותרין הוו", 
            "מתני׳ שני קדרין שהיו מהלכין זה אחר זה ונתקל הראשון ונפל ונתקל השני בראשון הראשון חייב בנזקי שני", 
            "גמ׳ אמר רבי יוחנן לא תימא מתניתין רבי מאיר היא דאמר נתקל פושע הוא וחייב אלא אפילו לרבנן דאמרי אנוס הוא ופטור הכא חייב שהיה לו לעמוד ולא עמד", 
            "רב נחמן בר יצחק אמר אפילו תימא לא היה לו לעמוד היה לו להזהיר ולא הזהיר", 
            "ורבי יוחנן אמר כיון דלא היה לו לעמוד לא היה לו להזהיר דטריד", 
            "תנן היה בעל קורה ראשון ובעל חבית אחרון נשברה חבית בקורה פטור ואם עמד בעל קורה חייב", 
            "מאי לאו שעמד לכתף דאורחיה הוא וקתני חייב דהוה ליה להזהיר", 
            "לא כשעמד לפוש", 
            "אבל עמד לכתף מאי פטור אדתני סיפא ואם אמר לו לבעל חבית עמוד פטור לפלוג וליתני בדידה במה דברים אמורים כשעמד לפוש אבל עמד לכתף פטור", 
            "הא קא משמע לן דאף על גב דעמד לפוש כי קאמר לו לבעל חבית עמוד פטור", 
            "תא שמע הקדרין והזגגין שהיו מהלכין זה אחר זה נתקל הראשון ונפל ונתקל השני בראשון והשלישי בשני ראשון חייב בנזקי שני ושני חייב בנזקי שלישי ואם מחמת ראשון נפלו ראשון חייב בנזקי כולם ואם הזהירו זה את זה פטורין מאי לאו שלא היה להן לעמוד", 
            "לא שהיה להן לעמוד", 
            "אבל לא היה להם לעמוד מאי פטור אי הכי אדתני סיפא אם הזהירו זה את זה פטור לפלוג וליתני בדידה במה דברים אמורים שהיה להן לעמוד אבל לא היה להן לעמוד פטורין", 
            "הא קא משמע לן דאף על גב דהיה להן לעמוד כי הזהירו זה את זה פטורין", 
            "אמר רבא ראשון חייב בנזקי שני בין בנזקי גופו בין בנזקי ממונו שני חייב בנזקי שלישי בנזקי גופו אבל לא בנזקי ממונו", 
            "ממה נפשך אי נתקל פושע הוא שני נמי ליחייב אי נתקל לאו פושע הוא אפילו ראשון נמי ליפטר"
        ], 
        [
            "ראשון ודאי פושע הוא שני אגופו מחייב דהוה לו לעמוד ולא עמד אממונו פטור דאמר ליה האי בירא לאו אנא כריתיה", 
            "מיתיבי כולן חייבין על נזקי גופן ופטורין על נזקי ממונן מאי לאו אפילו ראשון", 
            "לא לבר מראשון והא כולם קתני אמר רב אדא בר אהבה כולן הניזקין", 
            "האי מאי אי אמרת בשלמא אפילו ראשון היינו דקתני כולן אלא אי אמרת לבר מראשון מאי כולן ליתני הניזקין", 
            "אלא אמר רבא ראשון חייב בין בנזקי גופו דשני בין בנזקי ממונו דשני ושני חייב בנזקי שלישי בנזקי גופו אבל לא בנזקי ממונו מאי טעמא דהוה ליה בור ולא מצינו בור שחייב בו את הכלים", 
            "הניחא לשמואל דאמר כל תקלה בור הוא אלא לרב דאמר אי אפקריה אין אי לא לא מאי איכא למימר", 
            "לעולם כדאמר מעיקרא ודקשיא לך כולן חייבין תרגמה רב אדא בר מניומי קמיה דרבינא שהוזקו כלים בכלים", 
            "אמר מר אם מחמת ראשון נפלו ראשון חייב בנזקי כולם מחמת ראשון היכי נפיל רב פפא אמר דפסקה לאורחיה כשלדא רב זביד אמר כחוטרא דסמיותא", 
            "מתני׳ זה בא בחביתו וזה בא בקורתו נשברה כדו של זה בקורתו של זה פטור שלזה רשות להלך ולזה רשות להלך", 
            "היה בעל הקורה ראשון ובעל חבית אחרון נשברה חבית בקורה פטור בעל הקורה"
        ], 
        [
            "ואם עמד בעל קורה חייב ואם אמר לבעל חבית עמוד פטור", 
            "היה בעל חבית ראשון ובעל קורה אחרון נשברה חבית בקורה חייב ואם עמד בעל חבית פטור ואם אמר לבעל קורה עמוד חייב וכן זה בא בנרו וזה בפשתנו", 
            "גמ׳ בעא מיניה רבה בר נתן מרב הונא המזיק את אשתו בתשמיש המטה מהו כיון דברשות קעביד פטור או דילמא איבעי ליה לעיוני", 
            "אמר ליה תניתוה שלזה רשות להלך ולזה רשות להלך", 
            "אמר רבא קל וחומר ומה יער שזה לרשותו נכנס וזה לרשותו נכנס נעשה כמי שנכנס לרשות חבירו וחייב זה שלרשות חבירו נכנס לא כל שכן", 
            "אלא הא קתני שלזה רשות להלך ולזה רשות להלך", 
            "התם תרוייהו כהדדי נינהו הכא איהו קעביד מעשה", 
            "והיא לא והכתיב ונכרתו הנפשות העשת מקרב עמם", 
            "הנאה לתרוייהו אית להו איהו מעשה הוא דקעביד", 
            "היה בעל קורה ראשון כו׳ אמר ריש לקיש שתי פרות ברשות הרבים אחת רבוצה ואחת מהלכת בעטה מהלכת ברבוצה פטורה בעטה רבוצה במהלכת חייבת", 
            "לימא מסייע ליה היה בעל קורה ראשון ובעל חבית אחרון נשברה החבית בקורה פטור ואם עמד בעל קורה חייב והא הכא דכרבוצה במהלכת דמי וקתני חייב", 
            "ותסברא הא סייעי בעיא לא מסתייא דלא מסייעי אלא מקשה נמי קשיא טעמא דבעטה הא הוזקה ממילא פטור והא מתניתין דממילא וקתני חייב", 
            "מתניתין דפסקה לאורחא כשלדא הכא כגון דרבעה בחד גיסא איבעי לה לסגויי באידך גיסא", 
            "אלא סיפא דמתניתין מסייע ליה לריש לקיש דקתני היה בעל חבית ראשון ובעל קורה אחרון נשברה חבית בקורה חייב ואם עמד בעל חבית פטור והא הכא דכמהלכת ברבוצה דמי וקתני פטור", 
            "מתניתין דכי אורחיה קא מסגי הכא אמרה לה נהי דאית לך רשות לסגויי עלי לבעוטי בי לית לך רשותא", 
            "מתני׳ שנים שהיו מהלכין ברשות הרבים אחד רץ ואחד מהלך או שהיו שניהם רצין והזיקו זה את זה שניהם פטורין", 
            "גמ׳ מתניתין דלא כאיסי בן יהודה דתניא איסי בן יהודה אומר רץ חייב מפני שהוא משונה ומודה איסי בערב שבת בין השמשות שהוא פטור מפני שרץ ברשות", 
            "אמר רבי יוחנן הלכה כאיסי בן יהודה ומי אמר רבי יוחנן הכי והאמר רבי יוחנן הלכה כסתם משנה ותנן אחד רץ ואחד מהלך או שהיו שניהם רצין פטורין", 
            "מתניתין בערב שבת בין השמשות", 
            "ממאי מדקתני או שהיו שניהם רצין פטורין הא תו למה לי השתא אחד רץ ואחד מהלך פטור שניהם רצין מיבעיא אלא הכי קאמר אחד רץ ואחד מהלך פטור במה דברים אמורים בערב שבת בין השמשות אבל בחול אחד רץ ואחד מהלך חייב שניהם רצין אפילו בחול פטורין", 
            "אמר מר ומודה איסי בערב שבת בין השמשות שהוא פטור מפני שרץ ברשות בערב שבת מאי ברשות איכא", 
            "כדרבי חנינא דאמר רבי חנינא"
        ], 
        [
            "בואו ונצא לקראת כלה מלכתא ואמרי לה לקראת שבת כלה מלכתא רבי ינאי מתעטף וקאי ואמר בואי כלה בואי כלה", 
            "מתני׳ המבקע ברשות הרבים והזיק ברשות היחיד ברשות היחיד והזיק ברשות הרבים ברשות היחיד והזיק ברשות היחיד אחר חייב", 
            "גמ׳ וצריכא דאי תנא המבקע ברשות היחיד והזיק ברשות הרבים משום דשכיחי רבים אבל מרשות הרבים לרשות היחיד דלא שכיחי רבים אימא לא", 
            "ואי תנא מרשות הרבים לרשות היחיד משום דמעיקרא שלא ברשות עביד אבל מרשות היחיד לרשות הרבים דברשות עביד אימא לא", 
            "ואי תנא הנך תרתי הא משום דשכיחי רבים והא משום דשלא ברשות אבל מרשות היחיד לרשות היחיד אחר דלא שכיחי רבים ומעיקרא ברשות אימא לא צריכא", 
            "תנו רבנן הנכנס לחנותו של נגר שלא ברשות ונתזה בקעת וטפחה על פניו ומת פטור ואם נכנס ברשות חייב", 
            "מאי חייב אמר רבי יוסי בר חנינא חייב בארבעה דברים ופטור מגלות", 
            "לפי שאין דומה ליער יער זה לרשותו נכנס וזה לרשותו נכנס זה לרשות חבירו נכנס", 
            "אמר רבא קל וחומר ומה יער זה לדעתו נכנס וזה לדעתו נכנס נעשה כמי שנכנס לדעת חבירו וגולה זה שלדעת חבירו נכנס לא כל שכן", 
            "אלא אמר רבא מאי פטור מגלות דלא סגי ליה בגלות והיינו טעמא דרבי יוסי בר חנינא משום דהוי ליה שוגג קרוב למזיד", 
            "מתיב רבא הוסיף לו רצועה אחת ומת הרי זה גולה על ידו והא הכא דשוגג קרוב למזיד הוא דאיבעי אסוקי אדעתיה דמייתי אינשי בחדא רצועה וקתני הרי זה גולה אמר רב שימי מנהרדעא דטעי במנינא", 
            "טפח ליה רבא בסנדליה אמר ליה אטו הוא מני והתניא גדול שבדיינין קורא והשני מונה והשלישי אומר הכהו", 
            "אלא אמר רב שימי מנהרדעא דטעה דיינא גופיה", 
            "מיתיבי הזורק את האבן לרשות הרבים והרג הרי זה גולה והא הכא דשוגג קרוב למזיד הוא דאיבעי ליה אסוקי אדעתיה דברשות הרבים שכיחי אינשי וקתני הרי זה גולה", 
            "אמר רב שמואל בר יצחק בסותר את כותלו", 
            "איבעי ליה עיוני בסותר בלילה", 
            "בלילה נמי איבעי ליה עיוני בסותר את כותלו ביום לאשפה", 
            "האי אשפה היכי דמי אי דשכיחי רבים מזיד הוא ואי לא שכיחי רבים אנוס הוא", 
            "אמר רב פפא [לא צריכא אלא] באשפה העשויה להפנות בלילה ואינה עשויה להפנות ביום ואיכא דמיקרי ויתיב מזיד לא הוי דהא אינה עשויה להפנות ביום אנוס נמי לא הוי דהא איכא דמיקרי ויתיב", 
            "רב פפא משמיה דרבא מתני לה ארישא הנכנס לחנותו של נגר שלא ברשות ונתזה לו בקעת וטפחה לו על פניו ומת פטור אמר רבי יוסי בר חנינא חייב בארבעה דברים ופטור מגלות", 
            "מאן דמתני לה אסיפא כל שכן ארישא ומאן דמתני לה ארישא אבל אסיפא כיון דברשות חייב גלות", 
            "ומי חייב גלות והתניא הנכנס לחנותו של נפח ונתזה ניצוצות וטפחה לו על פניו ומת פטור ואפילו נכנס ברשות", 
            "הכא במאי עסקינן בשוליא דנפחי שוליא דנפחי למקטלא קאי כשרבו מסרהב בו לצאת ואינו יוצא", 
            "ומשום דרבו מסרהב בו לצאת למיקטליה קאי כסבור יצא אי הכי אחר נמי"
        ], 
        [
            "אחר לית ליה אימתא דרביה האי אית ליה אימתא דרביה", 
            "רב זביד משמיה דרבא מתני לה אהא ומצא פרט לממציא את עצמו מכאן אמר רבי אליעזר בן יעקב מי שיצתה אבן מתחת ידו והוציא הלה את ראשו וקיבלה פטור אמר רבי יוסי בר חנינא פטור מגלות וחייב בארבעה דברים", 
            "מאן דמתני לה אהא כל שכן אקמייתא ומאן דמתני לה אקמייתא אבל אהא פטור לגמרי", 
            "תנו רבנן פועלים שבאו לתבוע שכרן מבעל הבית ונגחן שורו של בעל הבית ונשכן כלבו של בעל הבית ומת פטור אחרים אומרים רשאין פועלין לתבוע שכרן מבעל הבית", 
            "היכי דמי אי דשכיח במתא מאי טעמא דאחרים אי דשכיח בבית מאי טעמא דתנא קמא", 
            "לא צריכא בגברא דשכיח ולא שכיח וקרי אבבא ואמר להו אין מר סבר אין עול תא משמע ומר סבר אין קום אדוכתך משמע", 
            "תניא כמאן דאמר אין קום אדוכתך משמע דתניא פועל שנכנס לתבוע שכרו מבעל הבית ונגחו שורו של בעל הבית או נשכו כלבו פטור אף על פי שנכנס ברשות אמאי פטור אלא לאו דקרי אבבא ואמר ליה אין ושמע מינה אין קום אדוכתך משמע", 
            "מתני׳ שני שוורין תמין שחבלו זה את זה משלמין במותר חצי נזק שניהן מועדין משלמין במותר נזק שלם", 
            "אחד תם ואחד מועד מועד בתם משלם במותר נזק שלם תם במועד משלם במותר חצי נזק", 
            "וכן שני אנשים שחבלו זה בזה משלמין במותר נזק שלם", 
            "אדם במועד ומועד באדם משלם במותר נזק שלם אדם בתם ותם באדם אדם בתם משלם במותר נזק שלם תם באדם משלם במותר חצי נזק רבי עקיבא אומר אף תם שחבל באדם משלם במותר נזק שלם", 
            "גמ׳ תנו רבנן כמשפט הזה יעשה לו כמשפט שור בשור כך משפט שור באדם מה שור בשור תם משלם חצי נזק ומועד נזק שלם אף שור באדם תם משלם חצי נזק ומועד נזק שלם", 
            "רבי עקיבא אומר כמשפט הזה כתחתון ולא כעליון", 
            "יכול משלם מן העלייה תלמוד לומר יעשה לו מגופו משלם ואינו משלם מן העלייה", 
            "ורבנן זה למה לי לפוטרו מארבעה דברים", 
            "ורבי עקיבא לפוטרו מארבעה דברים מנא ליה נפקא ליה מאיש כי יתן מום בעמיתו איש בעמיתו ולא שור בעמיתו", 
            "ורבנן אי מההיא הוה אמינא צער לחודיה אבל ריפוי ושבת אימא ליתן ליה קא משמע לן", 
            "מתני׳ שור שוה מנה שנגח שור שוה מאתים ואין הנבילה יפה כלום נוטל את השור", 
            "גמ׳ מתניתין מני רבי עקיבא היא דתניא יושם השור בבית דין דברי רבי ישמעאל רבי עקיבא אומר הוחלט השור", 
            "במאי קמיפלגי רבי ישמעאל סבר בעל חוב הוא וזוזי הוא דמסיק ליה ורבי עקיבא סבר שותפי נינהו", 
            "וקמיפלגי בהאי קרא ומכרו את השור החי וחצו את כספו רבי ישמעאל סבר לבי דינא קמזהר רחמנא ורבי עקיבא סבר לניזק ומזיק מזהר להו רחמנא", 
            "מאי בינייהו הקדישו ניזק איכא בינייהו", 
            "בעא מיניה רבא מרב נחמן מכרו מזיק לרבי ישמעאל מהו כיון דאמר רבי ישמעאל בעל חוב הוא וזוזי הוא דמסיק ליה מכור או דלמא"
        ], 
        [
            "כיון דמשעבד ליה לניזק לאו כל כמיניה אמר ליה אינו מכור", 
            "והתניא מכרו מכור חוזר וגובהו וכי מאחר שחוזר וגובהו למה מכור לרידיא", 
            "שמע מינה לוה ומוכר מטלטלין בית דין גובין לו מהם שאני התם דכמאן דעשאו אפותיקי דמי", 
            "והאמר רבא עשה עבדו אפותיקי ומכרו בעל חוב גובה הימנו שורו אפותיקי ומכרו אין בעל חוב גובה הימנו", 
            "עבד מאי טעמא משום דאית ליה קלא האי נמי כיון דנגח קלא אית ליה דתורא נגחנא קרו ליה", 
            "תני רב תחליפא בר מערבא קמיה דרבי אבהו מכרו אין מכור הקדישו מוקדש", 
            "מכרו מאן אילימא מזיק מכרו אין מכור מני רבי עקיבא היא דאמר הוחלט השור והקדישו מוקדש אתאן לרבי ישמעאל דאמר יושם השור בבית דין", 
            "אלא ניזק מכרו אינו מכור מני רבי ישמעאל הקדישו מוקדש אתאן לרבי עקיבא", 
            "לעולם מזיק ודברי הכל מכרו אינו מכור אפילו לרבי ישמעאל דהא משעבדא ליה לניזק", 
            "הקדישו מוקדש אפילו לרבי עקיבא משום דרבי אבהו דאמר רבי אבהו גזירה שמא יאמרו הקדש יוצא בלא פדיון", 
            "תנו רבנן שור תם שהזיק עד שלא עמד בדין מכרו מכור הקדישו מוקדש שחטו ונתנו במתנה מה שעשה עשוי משעמד בדין מכרו אינו מכור הקדישו אינו מוקדש שחטו ונתנו במתנה לא עשה ולא כלום", 
            "קדמו בעלי חובות והגביהו בין חב עד שלא הזיק בין הזיק עד שלא חב לא עשו ולא כלום לפי שאין משתלם אלא מגופו", 
            "מועד שהזיק בין שעמד בדין בין שלא עמד בדין מכרו מכור הקדישו מוקדש שחטו ונתנו במתנה מה שעשה עשוי קדמו בעלי חובות והגביהו בין חב עד שלא הזיק בין הזיק עד שלא חב מה שעשה עשוי לפי שאין משתלם אלא מן העלייה", 
            "אמר מר מכרו מכור לרדיא", 
            "הקדישו מוקדש משום דרבי אבהו", 
            "שחטו ונתנו במתנה מה שעשה עשוי בשלמא נתנו במתנה מה שעשה עשוי לרדיא אלא שחטו ליתי ולשתלם מבשריה", 
            "דתניא חי אין לי אלא חי שחטו מנין תלמוד לומר ומכרו את השור מכל מקום", 
            "אמר רב שיזבי לא נצרכא אלא לפחת שחיטה", 
            "אמר רב הונא בריה דרב יהושע זאת אומרת המזיק שעבודו של חבירו פטור", 
            "פשיטא מהו דתימא התם הוא דאמר ליה לא חסרתיך ולא מידי דאמר ליה זיקא בעלמא הוא דשקלי מינך אבל בעלמא ליחייב קא משמע לן", 
            "הא נמי רבה אמרה דאמר רבה השורף שטרותיו של חבירו פטור", 
            "מהו דתימא התם הוא דאמר ליה ניירא בעלמא קלאי מינך אבל היכא דחפר בה בורות שיחין ומערות ליחייב קא משמע לן דהא הכא כמאן דחפר בה בורות שיחין ומערות דמי וקאמר מה שעשה עשוי", 
            "קדמו בעלי חובות והגביהו בין חב עד שלא הזיק בין הזיק עד שלא חב לא עשה ולא כלום לפי שאין משלם אלא מגופו", 
            "בשלמא הזיק עד שלא חב ניזקין קדמו אבל חב עד שלא הזיק בעל חוב קדים"
        ], 
        [
            "ואפילו הזיק עד שלא חב בעל חוב קדים שמע מינה בעל חוב מאוחר שקדם וגבה מה שגבה לא גבה", 
            "לא לעולם אימא לך מה שגבה גבה ושאני התם דאמר ליה אילו גבך הוה לא מינך הוה גבי ליה דהאי תורא דאזקן מיניה משתלמנא", 
            "תנו רבנן שור שוה מאתים שנגח שור שוה מאתים וחבל בו בחמשים זוז ושבח ועמד על ארבע מאות זוז שאלמלא לא הזיקו היה עומד על שמנה מאות זוז נותן כשעת הנזק", 
            "כחש כשעת העמדה בדין", 
            "שבח מזיק נותן לו כשעת הנזק כחש כשעת העמדה בדין", 
            "אמר מר שבח מזיק נותן כשעת הנזק מני רבי ישמעאל היא דאמר בעל חוב הוא וזוזי הוא דמסיק ליה", 
            "אימא סיפא כחש כשעת העמדה בדין אתאן לרבי עקיבא דאמר שותפי נינהו רישא רבי ישמעאל וסיפא רבי עקיבא", 
            "לא כולה רבי עקיבא היא והכא במאי עסקינן כשפיטמו", 
            "אי כשפיטמו אימא רישא שבח ועמד על ארבע מאות זוז נותן לו כשעת הנזק אי כשפיטמו צריכא למימר", 
            "אמר רב פפא רישא משכחת לה בין דפטמה פטומי בין דשבחא ממילא ואצטריך לאשמועינן דהיכא דשבחא ממילא נותן לו כשעת הנזק סיפא לא משכחת לה אלא כשפטמו", 
            "כחש כשעת העמדה בדין כחש מחמת מאי אילימא דכחשא מחמת מלאכה לימא ליה את מכחשת ואנא יהיבנא", 
            "אמר רב אשי דכחש מחמת מכה דאמר ליה קרנא דתורך קבירא ביה", 
            "מתני׳ שור שוה מאתים שנגח שור שוה מאתים ואין הנבילה יפה כלום אמר רבי מאיר על זה נאמר ומכרו את השור החי וחצו את כספו", 
            "אמר לו רבי יהודה וכן הלכה קיימת ומכרו את השור החי וחצו את כספו ולא קיימת וגם המת יחצון ואיזה זה שור שוה מאתים שנגח שור שוה מאתים והנבילה יפה חמשים זוז שזה נוטל חצי החי וחצי המת וזה נוטל חצי החי וחצי המת", 
            "גמ׳ תנו רבנן שור שוה מאתים שנגח שור שוה מאתים והנבילה יפה חמשים זוז זה נוטל חצי החי וחצי המת וזה נוטל חצי החי וחצי המת וזהו שור האמור בתורה דברי רבי יהודה", 
            "רבי מאיר אומר אין זהו שור האמור בתורה אלא שור שוה מאתים שנגח לשור שוה מאתים ואין הנבילה יפה כלום על זה נאמר ומכרו את השור החי וחצו את כספו אלא מה אני מקיים וגם את המת יחצון פחת שפחתו מיתה מחצין בחי", 
            "מכדי בין רבי מאיר בין רבי יהודה האי מאה ועשרים וחמשה שקיל והאי מאה ועשרים וחמשה שקיל מאי בינייהו", 
            "אמר רבא פחת נבילה איכא בינייהו רבי מאיר סבר פחת נבילה דניזק הוי ורבי יהודה סבר פחת נבילה דמזיק הוי פלגא", 
            "אמר ליה אביי אם כן מצינו לרבי יהודה"
        ], 
        [
            "תם חמור ממועד", 
            "וכי תימא הכי נמי כדתנן רבי יהודה אומר תם חייב ומועד פטור אימר דשמעת ליה לרבי יהודה לענין שמירה דכתיבי קראי לענין תשלומין מי שמעת ליה", 
            "והתניא רבי יהודה אומר יכול שור שוה מנה שנגח שור שוה חמש סלעים והנבילה יפה סלע זה נוטל חצי החי וחצי המת וזה נוטל חצי החי וחצי המת", 
            "אמרת וכי מועד למה יוצא להחמיר עליו או להקל עליו הוי אומר להחמיר עליו ומה מועד אינו משלם אלא מה שהזיק תם הקל לא כל שכן", 
            "אלא אמר רבי יוחנן שבח נבילה איכא בינייהו דמר סבר דניזק הוי ומר סבר פלגא", 
            "והיינו דקא קשיא ליה לרבי יהודה השתא דאמרת חס רחמנא עילויה דמזיק דשקיל בשבחא יכול שור שוה חמש סלעים שנגח שור שוה מנה והנבילה יפה חמשים זוז זה נוטל חצי החי וחצי המת וזה נוטל חצי החי וחצי המת", 
            "אמרת היכן מצינו מזיק נשכר שזה נשכר ואומר שלם ישלם בעלים משלמין ואין בעלים נוטלין", 
            "מאי ואומר וכי תימא הני מילי היכא דאיכא פסידא לניזק אבל היכא דליכא פסידא לניזק כגון שור שוה חמש סלעים שנגח שור שוה חמש סלעים והנבילה יפה שלשים זוז שקיל נמי מזיק בשבחא", 
            "ואומר שלם ישלם בעלים משלמין ואין בעלים נוטלין", 
            "אמר ליה רב אחא בר תחליפא לרבא אם כן מצינו לרבי יהודה תם משלם יותר מחצי נזק והתורה אמרה ומכרו את השור החי וחצו את כספו", 
            "אית ליה לרבי יהודה פחת שפחתה מיתה מחצין בחי", 
            "מנא ליה מוגם את המת יחצון והא אפקיה רבי יהודה לזה נוטל חצי החי וחצי המת וזה נוטל חצי החי וחצי המת", 
            "אם כן נכתוב קרא ואת המת מאי וגם שמע מינה תרתי", 
            "מתני׳ יש חייב על מעשה שורו ופטור על מעשה עצמו פטור על מעשה שורו וחייב על מעשה עצמו", 
            "כיצד שורו שבייש פטור והוא שבייש חייב שורו שסימא את עין עבדו והפיל את שינו פטור והוא שסימא את עין עבדו והפיל את שינו חייב", 
            "שורו שחבל באביו ובאמו חייב והוא שחבל באביו ואמו פטור שורו שהדליק את הגדיש בשבת חייב והוא שהדליק את הגדיש בשבת פטור מפני שהוא מתחייב בנפשו", 
            "גמ׳ תני רבי אבהו קמיה דרבי יוחנן כל המקלקלין פטורין חוץ מחובל ומבעיר אמר ליה פוק תני לברא חובל ומבעיר אינה משנה ואם תימצי לומר משנה חובל בצריך לכלבו מבעיר בצריך לאפרו", 
            "תנן שורו שהדליק את הגדיש בשבת חייב והוא שהדליק את הגדיש בשבת פטור וקתני הוא דומיא דשורו מה שורו דלא קבעי ליה"
        ], 
        [
            "אף הוא נמי דלא קבעי ליה וקתני פטור מפני שהוא נדון בנפשו", 
            "לא שורו דומיא דידיה מה הוא דקבעי ליה אף שורו דקבעי ליה", 
            "שורו היכי משכחת לה אמר ליה רב אויא הכא במאי עסקינן בשור פקח שעלתה לו נשיכה בגבו וקא בעי למקלייה ואיגנדר בקוטמא", 
            "ומנא ידעינן דלבתר דקלייה קמגנדר בקוטמא", 
            "ומי איכא כי האי גוונא אין דההוא תורא דהוה בי רב פפא דהוה כיבין ליה חינכיה עייל ופתקיה לנזייתא ושתי שיכרא ואיתסי", 
            "אמרו רבנן קמיה דרב פפא מי מצית אמרת שורו דומיא דידיה והא קתני שורו שבייש פטור והוא שבייש חייב שורו דומיא דידיה נתכוון לבייש היכי משכחת לה", 
            "כגון שנתכוון להזיק דאמר מר נתכוון להזיק אף על פי שלא נתכוון לבייש", 
            "רבא אמר מתניתין בשוגג", 
            "וכדתנא דבי חזקיה דתנא דבי חזקיה מכה אדם ומכה בהמה", 
            "מה מכה בהמה לא חלקת בה בין שוגג בין מזיד בין מתכוון לשאין מתכוון בין דרך ירידה לדרך עלייה לפוטרו ממון אלא לחייבו ממון אף מכה אדם לא תחלוק בו בין שוגג למזיד בין מתכוון לשאין מתכוון בין דרך ירידה לדרך עלייה לחייבו ממון אלא לפוטרו ממון", 
            "אמרו ליה רבנן לרבא מי מצית מוקמת לה בשוגג והא מפני שנדון בנפשו קתני", 
            "הכי קאמר כיון דבמזיד נדון בנפשו והיכי דמי דקא בעי לאפרו השתא בשוגג פטור", 
            "מתני׳ שור שהיה רודף אחר שור אחר והוזק זה אומר שורך הזיק וזה אומר לא כי אלא בסלע לקה המוציא מחבירו עליו הראיה", 
            "היו שנים רודפים אחר אחד זה אומר שורך הזיק וזה אומר שורך הזיק"
        ], 
        [
            "שניהם פטורים אם היו שניהם של איש אחד שניהם חייבים", 
            "היה אחד גדול ואחד קטן הניזק אומר גדול הזיק והמזיק אומר לא כי אלא קטן הזיק אחד תם ואחד מועד הניזק אומר מועד הזיק והמזיק אומר לא כי אלא תם הזיק המוציא מחבירו עליו הראיה", 
            "היו הניזקין שנים אחד גדול ואחד קטן והמזיקין שנים אחד גדול ואחד קטן הניזק אומר גדול הזיק את הגדול וקטן את הקטן והמזיק אומר לא כי אלא קטן את הגדול וגדול את הקטן אחד תם ואחד מועד הניזק אומר מועד הזיק את הגדול ותם את הקטן והמזיק אומר לא כי אלא תם את הגדול ומועד את הקטן המוציא מחבירו עליו הראיה", 
            "גמ׳ אמר רבי חייא בר אבא [זאת אומרת] חלוקים עליו חביריו על סומכוס דאמר ממון המוטל בספק חולקין", 
            "אמר ליה רבי אבא בר ממל לרבי חייא בר אבא אמר סומכוס אפילו ברי וברי אמר ליה אין אמר סומכוס אפילו ברי וברי", 
            "וממאי דמתניתין בברי וברי הוא דקתני זה אומר שורך הזיק וזה אומר לא כי", 
            "מתקיף לה רב פפא מדרישא ברי וברי סיפא נמי ברי וברי", 
            "אימא סיפא היה אחד גדול ואחד קטן ניזק אומר גדול הזיק ומזיק אומר לא כי אלא קטן הזיק אחד תם ואחד מועד ניזק אומר מועד הזיק והמזיק אומר לא כי אלא תם הזיק המוציא מחבירו עליו הראיה", 
            "הא לא מייתי ראיה שקיל כדאמר מזיק נימא תהוי תיובתא דרבה בר נתן דאמר טענו חטים והודה לו בשעורים פטור", 
            "אלא בברי ושמא", 
            "דקאמר ברי מאן דקאמר שמא מאן אי נימא דקאמר ניזק ברי וקאמר מזיק שמא אכתי לימא תהוי תיובתא דרבה בר נתן", 
            "אלא דקאמר ניזק שמא וקאמר מזיק ברי", 
            "ומדסיפא ניזק שמא ומזיק ברי רישא נמי ניזק שמא ומזיק ברי", 
            "ואמר סומכוס אפילו בהא דאיצטריך לאשמועינן דלא", 
            "לא סיפא ניזק שמא ומזיק ברי רישא ניזק ברי ומזיק שמא", 
            "והא לא דמיא רישא לסיפא", 
            "אמרי ברי ושמא שמא וברי חד מילתא היא ברי וברי שמא וברי תרי מילי נינהו", 
            "גופא אמר רבה בר נתן טענו חטין והודה לו בשעורין פטור מאי קא משמע לן תנינא טענו חטין והודה לו בשעורין פטור", 
            "אי מהתם הוה אמינא פטור מדמי חטין וחייב בדמי שעורין קא משמע לן דפטור לגמרי", 
            "תנן היו הניזקין שנים אחד גדול ואחד קטן וכו׳ הא לא מייתי ראיה שקיל כדקאמר מזיק אמאי חטים ושעורים נינהו", 
            "ראוי ליטול ואין לו", 
            "והתניא הרי זה משתלם על הקטן מן הגדול ולגדול מן הקטן", 
            "דתפס", 
            "תנן היה אחד תם ואחד מועד הניזק אומר מועד הזיק את הגדול ותם את הקטן והמזיק אומר לא כי אלא תם את הגדול ומועד את הקטן המוציא מחבירו עליו הראיה הא לא מייתי ראיה שקיל כדקאמר מזיק ואמאי חטין ושעורין נינהו"
        ], 
        [
            "ראוי ליטול ואין לו והתניא הרי זה משתלם לקטן מן המועד ולגדול מן התם דתפס", 
            "היו שניהם של איש אחד שניהם חייבים אמר ליה רבא מפרזיקא לרב אשי שמע מינה שוורים תמים שהזיקו רצה מזה גובה רצה מזה גובה", 
            "הכא במאי עסקינן במועדין", 
            "אי במועדין אימא סיפא היה אחד גדול ואחד קטן הניזק אומר גדול הזיק והמזיק אומר לא כי אלא קטן הזיק המוציא מחבירו עליו הראיה אי במועדין מאי נפקא ליה מיניה סוף סוף דמי תורא מעליא בעי לשלומי", 
            "אמר ליה סיפא בתמין ורישא במועדין", 
            "אמר ליה רב אחא סבא לרב אשי אי במועדין חייבים חייב גברא מיבעי ליה ותו מאי שניהם", 
            "אלא לעולם בתמין ורבי עקיבא היא דאמר שותפין נינהו וטעמא דאיתנהו לתרוייהו דלא מצי מדחי ליה אבל ליתנהו לתרוייהו מצי אמר ליה זיל אייתי ראיה דהאי תורא אזקך ואשלם לך", 
            "הדרן עלך המניח", 
            "מתני׳ שור שנגח ארבעה וחמשה שוורים זה אחר זה ישלם לאחרון שבהם ואם יש בו מותר יחזיר לשלפניו ואם יש בו מותר יחזיר לשלפני פניו והאחרון אחרון נשכר דברי רבי מאיר", 
            "רבי שמעון אומר שור שוה מאתים שנגח לשור שוה מאתים ואין הנבלה יפה כלום זה נוטל מנה וזה נוטל מנה", 
            "חזר ונגח שור אחר שוה מאתים האחרון נוטל מנה ושלפניו זה נוטל חמשים זוז וזה נוטל חמשים זוז", 
            "חזר ונגח שור אחר שוה מאתים האחרון נוטל מנה ושלפניו חמשים זוז ושנים הראשונים דינר זהב", 
            "גמ׳ מתניתין מני דלא כרבי ישמעאל ודלא כרבי עקיבא", 
            "אי כרבי ישמעאל דאמר בעלי חובות נינהו האי אחרון אחרון נשכר ראשון ראשון נשכר מבעי ליה אי כרבי עקיבא דאמר תורא דשותפי הוא האי יש בו מותר"
        ], 
        [
            "יחזיר לשלפניו לכולם מבעי ליה", 
            "אמר רבא לעולם כרבי ישמעאל דאמר בעלי חובות נינהו ודקשיא לך אחרון אחרון נשכר ראשון ראשון נשכר מבעי ליה הכא במאי עסקינן כגון שתפסו ניזק לגבות הימנו ונעשה עליו כשומר שכר לנזקין", 
            "אי הכי יש בו מותר יחזיר לשלפניו יחזיר לבעלים מבעי ליה", 
            "אמר רבינא הכי קתני אם יש בו מותר בנזקיו יחזיר לשלפניו", 
            "וכן כי אתא רבין אמר רבי יוחנן משום פשיעת שומרין נגעו בה", 
            "במאי אוקימתא כרבי ישמעאל אי הכי אימא סיפא רבי שמעון אומר שור שוה מאתים שנגח שור שוה מאתים ואין הנבלה יפה כלום זה נוטל מנה וזה נוטל מנה", 
            "חזר ונגח שור אחר שוה מאתים האחרון נוטל מנה ושלפניו זה נוטל חמשים זוז וזה נוטל חמשים זוז חזר ונגח שור שוה מאתים האחרון נוטל מנה ושלפניו נוטל חמשים זוז ושנים הראשונים דינר זהב", 
            "אתאן לרבי עקיבא דאמר תורא דשותפי הוא רישא רבי ישמעאל וסיפא רבי עקיבא", 
            "אמרי אין דהא אמר ליה שמואל לרב יהודה שיננא שבוק מתניתין ותא בתראי רישא רבי ישמעאל וסיפא רבי עקיבא", 
            "אתמר נמי אמר רבי יוחנן הקדישו ניזק איכא בינייהו", 
            "תנן התם התוקע לחבירו נותן לו סלע רבי יהודה אומר משום רבי יוסי הגלילי מנה", 
            "ההוא גברא דתקע לחבריה שלחיה רב טוביה בר מתנה לקמיה דרב יוסף סלע צורי תנן או סלע מדינה תנן", 
            "אמר ליה תניתוה ושנים הראשונים דינר זהב ואי סלקא דעתך תני תנא סלע מדינה נפלוג ונתני עד תריסר וסלע", 
            "אמר ליה תנא כי רוכלא ליתני וליזיל", 
            "מאי הוי עלה פשטוה מהא דאמר רב יהודה אמר רב כל כסף האמור בתורה כסף צורי ושל דבריהם כסף מדינה", 
            "אמר ליה ההוא גברא הואיל ופלגא דזוזא הוא לא בעינא נתביה לעניים הדר אמר ליה נתביה ניהלי איזיל ואברי ביה נפשאי", 
            "אמר ליה רב יוסף כבר זכו ביה עניים ואף על גב דליכא עניים הכא אנן יד עניים אנן דאמר רב יהודה אמר שמואל יתומים"
        ], 
        [
            "אינן צריכין פרוזבול", 
            "וכן תני רמי בר חמא היתומים אינן צריכין פרוזבול רבן גמליאל ובית דינו אביהן של יתומין היו", 
            "חנן בישא תקע ליה לההוא גברא אתא לקמיה דרב הונא אמר ליה זיל הב ליה פלגא דזוזא הוה ליה זוזא מכא בעי למיתבה ליה מיניה פלגא דזוזא לא הוה משתקיל ליה תקע ליה אחרינא ויהביה נהליה", 
            "מתני׳ שור שהוא מועד למינו ואינו מועד לשאינו מינו מועד לאדם ואינו מועד לבהמה מועד לקטנים ואינו מועד לגדולים את שהוא מועד לו משלם נזק שלם ואת שאינו מועד לו משלם חצי נזק", 
            "אמרו לפני רבי יהודה הרי זה מועד לשבתות ואינו מועד לחול אמר להם לשבתות משלם נזק שלם לימות החול משלם חצי נזק", 
            "אימתי הוא תם משיחזור בו שלשה ימי שבתות", 
            "גמ׳ איתמר רב זביד אמר ואינו מועד תנן רב פפא אמר אינו מועד תנן", 
            "רב זביד אמר ואינו מועד תנן הא סתמא הוי מועד רב פפא אמר אינו מועד תנן דסתמא לא הוי מועד", 
            "רב זביד דייק מסיפא רב פפא דייק מרישא", 
            "רב זביד דייק מסיפא דקתני מועד לקטנים ואינו מועד לגדולים אי אמרת בשלמא ואינו מועד קתני הא סתמיה הוי מועד הא קא משמע לן דאפילו מקטנים לגדולים נמי מסתמא הוי מועד", 
            "אלא אי אמרת אינו מועד קתני סתמא לא הוי מועד", 
            "השתא יש לומר מקטנים לקטנים דעלמא סתמא לא הוי מועד מקטנים לגדולים צריכא למימר דלא הוי מועד", 
            "ורב פפא אמר לך אצטריך סלקא דעתיך אמינא הואיל ופרץ ביה בההוא מינא פרץ ביה לא שנא גדולים דידיה ולא שנא קטנים דידיה קא משמע לן דלא הוי מועד", 
            "רב פפא דייק מרישא דקתני מועד לאדם אינו מועד לבהמה אי אמרת בשלמא אינו מועד תנן סתמא לא הוי מועד הא קא משמע לן דאפילו מאדם לבהמה נמי סתמא לא הוי מועד", 
            "אלא אי אמרת ואינו מועד קתני הא סתמא הוי מועד השתא יש לומר מבהמה לבהמה סתמא הוי מועד מאדם לבהמה צריכא למימר דהוי מועד", 
            "ורב זביד אמר לך רישא אחזרה קאי כגון דהוה מועד לאדם ומועד לבהמה והדר ביה מבהמה דקאי גבי בהמה תלתא זימני ולא נגח מהו דתימא כיון דלא הדר ביה מאדם חזרה דבהמה לאו חזרה היא קא משמע לן דחזרה דבהמה מיהא חזרה היא", 
            "מיתיבי סומכוס אומר מועד לאדם מועד לבהמה מקל וחומר ומה לאדם מועד לבהמה לא כל שכן מכלל דתנא קמא אינו מועד קאמר", 
            "אמר לך רב זביד סומכוס אחזרה קאי והכי קאמר ליה לתנא קמא דקאמרת חזרה דבהמה חזרה היא חזרה דבהמה לאו חזרה היא מקל וחומר מאדם ומה מאדם לא קא מהדר ביה מבהמה לא כל שכן", 
            "אמר רב אשי תא שמע אמרו לפני רבי יהודה הרי זה מועד לשבתות ואינו מועד לימות החול אמר להן לשבתות משלם נזק שלם לימות החול משלם חצי נזק", 
            "אי אמרת בשלמא ואינו מועד קתני שיולי הוא דקא משיילי [ליה] והוא נמי קמהדר להו אלא אי אמרת אינו מועד קתני אגמורי הוא דקא מגמרי ליה ותו איהו מאי קא מהדר להו", 
            "אמר רב ינאי מרישא נמי דיקא דקתני את שמועד לו משלם נזק שלם ואת שאינו מועד לו [משלם] חצי נזק", 
            "אי אמרת בשלמא ואינו מועד קתני פרושי קא מפרש לה", 
            "אלא אי אמרת אינו מועד קתני פסקה מאי תו את שמועד לו משלם נזק שלם ואת שאינו מועד לו משלם חצי נזק עד השתא לא אשמעינן דהתם משלם חצי נזק ומועד משלם נזק שלם", 
            "ואי תימצי לומר נמי איתא לדרב פפא נגח שור חמור וגמל נעשה מועד לכל", 
            "תנו רבנן ראה שור נגח שור לא נגח שור נגח שור לא נגח שור נגח שור לא נגח נעשה מועד לסירוגין לשוורים", 
            "תנו רבנן ראה שור נגח חמור לא נגח סוס נגח גמל לא נגח פרד נגח ערוד לא נגח נעשה מועד לסירוגין לכל", 
            "איבעיא להו נגח"
        ], 
        [
            "שור שור ושור חמור וגמל מהו", 
            "האי שור בתרא בתר שוורים שדינן ליה ואכתי לשוורים הוא דאייעד למידי אחרינא לא אייעד או דילמא האי שור בתרא בתר חמור וגמל שדינן ליה ואייעד ליה לכולהו מיני", 
            "חמור וגמל שור שור ושור מהו האי שור קמא בתר חמור וגמל שדינן ליה ואייעד ליה לכולהו מיני או דילמא בתר שוורים שדינן ליה ואכתי לשוורים הוא דאייעד למינא אחרינא לא אייעד", 
            "שבת שבת ושבת אחד בשבת ושני בשבת מהו הא שבת בתרייתא בתר שבת הוא דשדינן ליה ואכתי לשבת הוא דאייעד לימות החול לא אייעד או דילמא בתר אחד בשבת ושני בשבת שדינן ליה ואייעד ליה לכולי יומא", 
            "חמישי בשבת וערב שבת ושבת שבת ושבת מהו הא שבת קמייתא בתר חמישי בשבת וערב שבת שדינן ליה ואייעד לכולהו יומי או דילמא הא שבת קמייתא בתר שבתות הוא דשדינן ליה ולשבתות הוא דאייעד", 
            "תיקו", 
            "נגח שור יום חמשה עשר בחודש זה ויום ששה עשר בחודש זה ויום שבעה עשר בחודש זה פלוגתא דרב ושמואל", 
            "דאתמר ראתה יום חמשה עשר בחדש זה ויום ששה עשר בחדש זה ויום שבעה עשר בחדש זה רב אמר קבעה לה וסת ושמואל אמר עד שתשלש בדילוג", 
            "אמר רבא שמע קול שופר ונגח קול שופר ונגח קול שופר ונגח נעשה מועד לשופרות", 
            "פשיטא מהו דתימא הך שופר קמא סיוטא בעלמא הוא דנקטיה קא משמע לן", 
            "מתני׳ שור של ישראל שנגח שור של הקדש ושל הקדש שנגח לשור של הדיוט פטור שנאמר שור רעהו ולא שור של הקדש", 
            "שור של ישראל שנגח לשור של גוי פטור ושל גוי שנגח לשור של ישראל בין תם בין מועד משלם נזק שלם", 
            "גמ׳ מתניתין דלא כרבי שמעון בן מנסיא דתניא שור של הדיוט שנגח שור של הקדש ושל הקדש שנגח שור של הדיוט פטור שנאמר שור רעהו ולא שור של הקדש רבי שמעון בן מנסיא אומר שור של הקדש שנגח שור של הדיוט פטור ושל הדיוט שנגח שור של הקדש בין תם בין מועד משלם נזק שלם", 
            "אמרי מאי קא סבר רבי שמעון אי רעהו דוקא אפילו של הדיוט שנגח של הקדש ליפטר ואי רעהו לאו דוקא אפילו דהקדש נמי כי נגח דהדיוט ליחייב", 
            "וכי תימא לעולם קסבר רעהו דוקא ומיהו דהדיוט כי נגח דהקדש היינו טעמא דמיחייב משום דקא מייתי ליה מקל וחומר דהדיוט ומה הדיוט שנגח של הדיוט חייב כי נגח דהקדש לא כל שכן דמיחייב", 
            "דיו לבא מן הדין להיות כנדון מה להלן תם חצי נזק הכא נמי חצי נזק", 
            "אלא אמר ריש לקיש הכל היו בכלל נזק שלם כשפרט לך הכתוב רעהו גבי תם רעהו הוא דתם משלם חצי נזק מכלל דהקדש בין תם בין מועד משלם נזק שלם"
        ], 
        [
            "דאם כן נכתוב קרא להאי רעהו גבי מועד", 
            "שור של ישראל שנגח שור של גוי פטור אמרי ממה נפשך אי רעהו דוקא דגוי כי נגח דישראל נמי ליפטר ואי רעהו לאו דוקא אפילו דישראל כי נגח דגוי נחייב", 
            "אמר רבי אבהו אמר קרא עמד וימדד ארץ ראה ויתר גוים ראה שבע מצות שקיבלו עליהם בני נח כיון שלא קיימו עמד והתיר ממונן לישראל", 
            "רבי יוחנן אמר מהכא הופיע מהר פארן מפארן הופיע ממונם לישראל", 
            "תניא נמי הכי שור של ישראל שנגח שור של גוי פטור שור של גוי שנגח שור של ישראל בין תם בין מועד משלם נזק שלם שנאמר עמד וימדד ארץ ראה ויתר גוים ואומר הופיע מהר פארן", 
            "מאי ואומר", 
            "וכי תימא האי עמד וימדד ארץ מבעיא ליה לכדרב מתנה וכדרב יוסף תא שמע הופיע מהר פארן מפארן הופיע ממונן לישראל מאי דרב מתנה דאמר רב מתנה עמד וימדד ארץ ראה וכו׳ מה ראה ראה שבע מצות שנצטוו עליהן בני נח ולא קיימום עמד והגלה אותם מעל אדמתם", 
            "ומאי משמע דהאי ויתר לישנא דאגלויי הוא כתיב הכא ויתר גוים וכתיב התם לנתר בהן על הארץ ומתרגם לקפצא בהון על ארעא", 
            "מאי דרב יוסף דאמר רב יוסף עמד וימדד ארץ ראה וכו׳ מה ראה ראה שבע מצות שקיבלו עליהם בני נח ולא קיימום עמד והתירן להם", 
            "איתגורי אתגר אם כן מצינו חוטא נשכר אמר מר בריה דרבנא לומר שאפילו מקיימין אותן אין מקבלין עליהן שכר", 
            "ולא והתניא רבי מאיר אומר מנין שאפילו גוי ועוסק בתורה שהוא ככהן גדול תלמוד לומר אשר יעשה אתם האדם וחי בהם כהנים ולוים וישראלים לא נאמר אלא אדם הא למדת שאפילו גוי ועוסק בתורה הרי הוא ככהן גדול", 
            "אמרי אין מקבלים עליהן שכר כמצווה ועושה אלא כמי שאינו מצווה ועושה דאמר רבי חנינא גדול המצווה ועושה יותר ממי שאינו מצווה ועושה", 
            "תנו רבנן וכבר שלחה מלכות רומי שני סרדיוטות אצל חכמי ישראל למדונו תורתכם קראו ושנו ושלשו בשעת פטירתן אמרו להם דקדקנו בכל תורתכם ואמת הוא חוץ מדבר זה שאתם אומרים שור של ישראל שנגח שור של גוי פטור של גוי שנגח שור של ישראל בין תם בין מועד משלם נזק שלם", 
            "ממה נפשך אי רעהו דוקא אפילו דגוי כי נגח דישראל ליפטר ואי רעהו לאו דוקא אפילו דישראל כי נגח דגוי לחייב ודבר זה אין אנו מודיעים אותו למלכות", 
            "רב שמואל בר יהודה שכיבא ליה ברתא אמרו ליה רבנן לעולא קום ניזל נינחמיה אמר להו מאי אית לי גבי נחמתא דבבלאי דגידופא הוא דאמרי מאי אפשר למיעבד הא אפשר למיעבד עבדי", 
            "אזל הוא לחודאי גביה אמר ליה ויאמר ה׳ (אל משה) אל תצר את מואב ואל תתגר בם מלחמה וכי מה עלה על דעתו של משה לעשות מלחמה שלא ברשות אלא נשא משה קל וחומר בעצמו אמר ומה מדינים שלא באו אלא לעזור את מואב אמרה תורה צרור את המדינים והכיתם אותם"
        ], 
        [
            "מואבים עצמן לא כל שכן", 
            "אמר לו הקדוש ברוך הוא לא כשעלתה על דעתך עלתה על דעתי שתי פרידות טובות יש לי להוציא מהן רות המואביה ונעמה העמונית", 
            "והלא דברים קל וחומר ומה בשביל שתי פרידות טובות חס הקדוש ברוך הוא על שתי אומות גדולות ולא החריבן בתו של רבי אם כשרה היא וראויה היא לצאת ממנה דבר טוב על אחת כמה וכמה דהוה חיה", 
            "אמר רבי חייא בר אבא אמר רבי יוחנן אין הקדוש ברוך הוא מקפח שכר כל בריה אפילו שכר שיחה נאה", 
            "דאילו בכירה דקאמרה מואב אמר לו הקדוש ברוך הוא למשה אל תצר את מואב ואל תתגר בם מלחמה מלחמה הוא דלא הא אנגריא עביד בהו", 
            "צעירה דקאמרה בן עמי אמר ליה הקדוש ברוך הוא למשה וקרבת מול בני עמון אל תצרם ואל תתגר בם כלל דאפילו אנגריא לא תעביד בהו", 
            "ואמר רבי חייא בר אבא אמר רבי יהושע בן קרחה לעולם יקדים אדם לדבר מצוה שבשביל לילה אחת שקדמתה בכירה לצעירה קדמתה ארבע דורות לישראל עובד ישי ודוד ושלמה ואילו צעירה עד רחבעם דכתיב ושם אמו נעמה העמנית", 
            "תנו רבנן שור של ישראל שנגח שור של כותי פטור ושל כותי שנגח שור של ישראל תם משלם חצי נזק ומועד משלם נזק שלם", 
            "רבי מאיר אומר שור של ישראל שנגח שור של כותי פטור ושל כותי שנגח שור ישראל בין תם בין מועד משלם נזק שלם", 
            "למימרא דסבר רבי מאיר כותים גרי אריות הן", 
            "ורמינהי כל הכתמים הבאים מרקם טהורים רבי יהודה מטמא מפני שהן גרים וטועים", 
            "מבין הגוים טהורים מבין ישראל ומבין הכותים רבי מאיר מטמא וחכמים מטהרין שלא נחשדו ישראל על כתמיהן", 
            "אלמא קסבר רבי מאיר כותים גרי אמת הם", 
            "אמר רבי אבהו קנס הוא שקנס רבי מאיר בממונם שלא יטמעו בהם", 
            "מתיב רבי זירא ואלו נערות שיש להם קנס הבא על הממזרת ועל הנתינה ועל הכותית ואי סלקא דעתך קנס רבי מאיר בממונם הכי נמי נקנוס כדי שלא יטמעו בהן", 
            "אמר אביי כדי"
        ], 
        [
            "שלא יהא חוטא נשכר", 
            "ונתביה לעניים אמר רב מרי משום דהוי ממון שאין לו תובעים", 
            "מתני׳ שור של פקח שנגח שור של חרש שוטה וקטן חייב ושל חרש שוטה וקטן שנגח שור של פקח פטור", 
            "שור של חרש שוטה וקטן שנגח בית דין מעמידין להן אפוטרופוס ומעידין להן בפני אפוטרופוס", 
            "נתפקח החרש נשתפה השוטה והגדיל הקטן חזר לתמותו דברי רבי מאיר רבי יוסי אומר הרי הוא בחזקתו", 
            "שור האצטדין אינו חייב מיתה שנאמר כי יגח ולא שיגיחוהו", 
            "גמ׳ הא גופא קשיא אמרת שור של חרש שוטה וקטן שנגח שור של פקח פטור אלמא אין מעמידין אפוטרופוס לתם לגבות מגופו אימא סיפא שור של חרש שוטה וקטן שנגח בית דין מעמידין להם אפוטרופוס ומעידין להם בפני אפוטרופוס אלמא מעמידין להם אפוטרופוס לתם לגבות מגופו", 
            "אמר רבא הכי קתני ואם הוחזקו נגחנין מעמידין להם אפוטרופוס ומעידין להן בפני אפוטרופוס ומשוינן להו מועד דכי הדר ונגח לשלם מעלייה", 
            "מעליית מאן רבי יוחנן אמר מעליית יתומין רבי יוסי בר חנינא אמר מעליית אפוטרופוס", 
            "ומי אמר רבי יוחנן הכי והאמר רב יהודה אמר רב אסי אין נזקקין לנכסי יתומין אלא אם כן רבית אוכלת בהן", 
            "ורבי יוחנן אמר או לשטר שיש בו רבית או לכתובת אשה משום מזוני", 
            "איפוך רבי יוחנן אמר מעליית אפוטרופסין רבי יוסי בר חנינא אמר מעליית יתומין", 
            "אמר רבא משום דקשיא דרבי יוחנן אדרבי יוחנן משוית ליה לרבי יוסי בר חנינא טועה והא רבי יוסי בר חנינא דיינא הוא ונחית לעומקיה דדינא", 
            "אלא לעולם לא תיפוך ומזיק שאני רבי יוחנן אמר מעליית יתומים דאי אמרת מעליית אפוטרופוס"
        ], 
        [
            "ממנעי ולא עבדי רבי יוסי בר חנינא אמר מעליית אפוטרופוס וחוזרין ונפרעין מן היתומים לכי גדלי", 
            "ומעמידים להן אפוטרופין לתם לגבות מגופו תנאי היא", 
            "דתניא שור שנתחרשו בעליו ושנשתטו בעליו ושהלכו בעליו למדינת הים יהודה בן נקוסא אמר סומכוס הרי הוא בתמותו עד שיעידו בו בפני הבעלים וחכמים אומרים מעמידין להן אפוטרופין ומעידין בהן בפני אפוטרופין", 
            "נתפקח החרש נשתפה השוטה והגדיל הקטן ובאו בעליו ממדינת הים יהודה בן נקוסא אמר סומכוס חזר לתמותו עד שיעידו בו בפני בעלים רבי יוסי אמר הרי הוא בחזקתו", 
            "אמרו מאי הרי הוא בתמותו דקאמר סומכוס אילימא דלא מייעד כלל הא מדקתני סיפא חזר לתמותו מכלל דאייעד", 
            "אלא מאי הרי הוא בתמותו הרי הוא בתמימותו דלא מחסרינן ליה אלמא אין מעמידין אפוטרופוס לתם לגבות מגופו וחכמים אומרים מעמידין להן אפוטרופוס ומעידין להן בפני אפוטרופוס אלמא מעמידין אפוטרופוס לתם לגבות מגופו", 
            "וסיפא במאי קמיפלגי רשות משנה איכא בינייהו סומכוס סבר רשות משנה ורבי יוסי סבר רשות אינה משנה", 
            "תנו רבנן שור חרש שוטה וקטן שנגח רבי יעקב משלם חצי נזק", 
            "רבי יעקב מאי עבידתיה אלא אימא רבי יעקב אומר משלם חצי נזק", 
            "במאי עסקינן אי בתם פשיטא דכולי עלמא נמי חצי נזק הוא דמשלם ואי במועד אי דעבדי ליה שמירה כלל כלל לא בעי לשלומי ואי דלא עבדי ליה שמירה כוליה נזק בעי שלומי", 
            "אמר רבא לעולם במועד והכא במאי עסקינן דעבדי שמירה פחותה ולא עבדי ליה שמירה מעולה", 
            "ורבי יעקב סבר לה כרבי יהודה דאמר צד תמות במקומה עומדת וסבר לה כרבי יהודה דאמר מועד סגי ליה בשמירה פחותה", 
            "וסבר לה כרבנן דאמרי מעמידין אפוטרופוס לתם לגבות מגופו", 
            "אמר ליה אביי ולא פליגי והתניא שור של חרש שוטה וקטן שנגח רבי יהודה מחייב ורבי יעקב אומר חצי נזק הוא דמשלם אמר רבה בר עולא מה שמחייב רבי יהודה פירש רבי יעקב", 
            "ולאביי דאמר פליגי במאי פליגי", 
            "אמר לך הכא במאי עסקינן במועד ולא נטריה כלל", 
            "רבי יעקב סבר לה כרבי יהודה בחדא ופליג עליה בחדא סבר כרבי יהודה בחדא דאילו רבי יהודה סבר צד תמות במקומה עומדת ופליג עליה בחדא דאילו רבי יהודה סבר מעמידין להן אפוטרופוס לתם לגבות מגופו ורבי יעקב סבר אין מעמידין ולא משלם אלא פלגא דמועד", 
            "אמר ליה רב אחא בר אביי לרבינא בשלמא לאביי דאמר פליגי שפיר אלא לרבא דאמר לא פליגי אדמוקי לה במועד נוקמא בתם"
        ], 
        [
            "אי לרבי יהודה דעבד ליה שמירה פחותה ולא עבד ליה שמירה מעולה אי לרבי אליעזר בן יעקב דלא עביד ליה שמירה כלל", 
            "דתניא רבי אליעזר בן יעקב אומר אחד תם ואחד מועד ששמרן שמירה פחותה פטורין והא קא משמע לן רבי יעקב דמעמידין להן אפוטרופין לתם לגבות מגופו", 
            "אמר ליה הכי קאמר חדא דאית ביה תרתי טעמא", 
            "רבינא אמר רשות משנה איכא בינייהו כגון דהוה מועד ונתפקח החרש ונשתפה השוטה והגדיל הקטן רבי יהודה סבר הרי הוא בחזקתו רבי יעקב סבר רשות משנה", 
            "תנו רבנן אפוטרופסים משלמין מן העלייה ואין משלמין כופר", 
            "מאן תנא כופרא כפרה ויתמי לאו בני כפרה נינהו", 
            "אמר רב חסדא רבי ישמעאל בנו של רבי יוחנן בן ברוקה היא דתניא ונתן פדין נפשו דמי ניזק רבי ישמעאל בנו של רבי יוחנן בן ברוקה אומר דמי מזיק", 
            "מאי לאו בהא קמיפלגי דרבנן סברי כופרא ממונא הוא ורבי ישמעאל בנו של רבי יוחנן בן ברוקה סבר כופרא כפרה", 
            "אמר רב פפא לא דכולי עלמא כופרא כפרה הוא והכא בהא קמיפלגי רבנן סברי בדניזק שיימינן ורבי ישמעאל בנו של רבי יוחנן בן ברוקה סבר בדמזיק שיימינן", 
            "מאי טעמא דרבנן נאמרה שיתה למטה ונאמרה שיתה למעלה מה להלן בדניזק אף כאן בדניזק", 
            "ורבי ישמעאל בנו של רבי יוחנן בן ברוקה סבר ונתן פדין נפשו כתיב", 
            "ורבנן אין פדיון נפשו כתיב מיהו כי שיימינן בדניזק שיימינן", 
            "משבח ליה רבא לרב נחמן בדרב אחא בר יעקב דאדם גדול הוא אמר ליה לכשיבא לידך הביאהו לידי", 
            "כי אתא לגביה אמר ליה בעי מינאי מילתא בעא מיניה שור של שני שותפין כיצד משלמין כופר", 
            "משלם האי כופר והאי כופר כופר אחד אמר רחמנא ולא שני כופרין האי חצי כופר והאי חצי כופר כופר שלם אמר רחמנא ולא חצי כופר", 
            "אדיתיב וקא מעיין בה אמר ליה תנן חייבי ערכין ממשכנין אותן חייבי חטאות ואשמות אין ממשכנין אותן חייבי כופרין מאי", 
            "כיון דכפרה הוא כחטאת ואשם דמי מחמר חמיר עילויה ולא בעי משכוניה או דלמא כיון דלחבריה הוא דבעי מיתבא ליה ממונא הוא ולא לגבוה הוא ולא חמיר עליה ובעי משכוניה", 
            "אי נמי כיון דהוא לא חטא וממוניה הוא דאזיק לא חמיר מילתא עילויה ובעי משכוניה", 
            "אמר ליה שבקן אסתגר בקמייתא", 
            "תנו רבנן שאלו בחזקת תם ונמצא מועד בעלים משלמין חצי נזק ושואל משלם חצי נזק", 
            "הועד בבית שואל והחזירו לבעלים בעלים משלמין חצי נזק ושואל פטור מכלום", 
            "אמר מר שאלו בחזקת תם ונמצא מועד בעלים משלמין חצי נזק ושואל חצי נזק ואמאי לימא ליה תורא שאילי אריא לא שאילי", 
            "אמר רב הכא במאי עסקינן שהכיר בו שהוא נגחן", 
            "ונימא ליה תם שאילי מועד לא שאילי", 
            "משום דאמר ליה סוף סוף אי תם הוה פלגא נזקא בעית שלומי השתא נמי זיל שלים פלגא נזקא", 
            "ונימא ליה אי תם הוה משתלם מגופו", 
            "משום דאמר ליה סוף סוף את לאו תורא בעית שלומי לדידי", 
            "ונימא ליה"
        ], 
        [
            "אם תם הוה מודינא ומפטרינא", 
            "ואפילו למאן דאמר פלגא נזקא ממונא נימא ליה אי תם הוא הוה מעריקנא ליה לאגמא", 
            "אלא הכא במאי עסקינן כגון דאקדים בי דינא ותפסיה", 
            "אי הכי בעלים אמאי משלמים חצי נזק נימא ליה אתפסתיה לתוראי בידא מאן דלא מצינא לאשתעויי דינא בהדיה משום דאמר ליה אי אהדרתיה ניהלך לאו מינך הוו שקלי ליה", 
            "ונימא ליה אי אהדרתיה ניהליה הוה מעריקנא ליה לאגמא משום דאמר ליה סוף סוף לאו מעלייה הוו משתלמי", 
            "הניחא היכא דאית ליה נכסי היכא דלית ליה נכסי מאי איכא למימר", 
            "משום דאמר ליה כי היכא דמשתעבדנא לדידך הכי נמי משתעבדנא להאיך מדרבי נתן", 
            "דתניא רבי נתן אומר מנין לנושה בחבירו מנה וחבירו בחבירו מנין שמוציאין מזה ונותנים לזה תלמוד לומר ונתן לאשר אשם לו", 
            "הועד בבית שואל והחזירו לבעלים בעלים משלמין חצי נזק ושואל פטור מכלום", 
            "סיפא רשות משנה רישא רשות אינה משנה", 
            "אמר רבי יוחנן תברא מי ששנה זו לא שנה זו", 
            "רבה אמר מדרישא רשות אינה משנה סיפא נמי רשות אינה משנה וסיפא היינו טעמא משום דאמר ליה לאו כל כמינך דמייעדת ליה לתוראי", 
            "רב פפא אמר מדסיפא רשות משנה רישא נמי רשות משנה ורישא היינו טעמא משום דכל מקום שהולך שם בעליו עליו", 
            "שור האצטדין אינו חייב מיתה איבעיא להו מהו לגבי מזבח", 
            "רב אמר כשר ושמואל אמר פסול רב אמר כשר אנוס הוא ושמואל אמר פסול הרי נעבד בו עבירה", 
            "מיתיבי מן הבהמה להוציא את הרובע ואת הנרבע מן הבקר להוציא את הנעבד מן הצאן להוציא את המוקצה ומן הצאן להוציא את הנוגח", 
            "אמר רבי שמעון אם נאמר רובע למה נאמר נוגח ואם נאמר נוגח למה נאמר רובע", 
            "מפני שיש ברובע שאין בנוגח ויש בנוגח שאין ברובע", 
            "רובע עשה בו אונס כרצון נוגח לא עשה בו אונס כרצון נוגח משלם כופר רובע אינו משלם את הכופר לפיכך הוצרך לומר רובע והוצרך לומר נוגח", 
            "קתני מיהת רובע עשה בו אונס כרצון נוגח לא עשה בו אונס כרצון למאי הלכתא לאו לקרבן", 
            "לא לקטלא", 
            "הכי נמי מסתברא דאי אמרת לקרבן נוגח לא עשה בו אונס כרצון לאו אונס דידיה כתיב ולאו רצון דידיה כתיב אלא לאו לקטלא", 
            "אמר מר נוגח משלם את הכופר רובע אינו משלם את הכופר היכי דמי אילימא דרבעה וקטלה מה לי קטלה בקרנא מה לי קטלה ברביעה", 
            "ואלא דרבעה ולא קטלה האי דלא משלם כופר משום דלא קטלה הוא", 
            "אמר אביי לעולם דרבעה ולא קטלה דאתיוה לבי דינא וקטלוה מהו דתימא"
        ], 
        [
            "כמאן דקטלה דמי קא משמע לן", 
            "רבא אמר לעולם דרבעה וקטלה ודקא קשיא לך מה לי קטלה בקרנים מה לי קטלה ברביעה קרן כוונתו להזיק האי כוונתו להנאת עצמו הוא", 
            "במאי פליגי ברגל שדרסה על גבי תינוק בחצר הניזק לאביי משלם כופר לרבא לא משלם כופר", 
            "תניא כוותיה דרב שור האיצטדין אינו חייב מיתה וכשר לגבי מזבח מפני שהוא כמעושה", 
            "מתני׳ שור שנגח את האדם ומת מועד משלם כופר ותם פטור מן הכופר וזה וזה חייבין מיתה וכן בבן וכן בבת נגח עבד או אמה נותן שלשים סלעים בין שהוא יפה מאה מנה ובין שאינו יפה אלא דינר אחד", 
            "גמ׳ וכי מאחר דמתם קטלינן ליה מועד היכי משכחת לה", 
            "אמר רבה הכא במאי עסקינן כגון שאמדוהו לשלשה בני אדם", 
            "רב אשי אמר אומדנא לאו כלום הוא אלא הכא במאי עסקינן כגון שסיכן לשלשה בני אדם", 
            "רב זביד אמר כגון שהרג שלשה בהמות", 
            "ומועד לבהמה הוי מועד לאדם אלא אמר רב שימי כגון שהרג שלשה גוים", 
            "ומועד לגוים הוי מועד לישראל אלא אמר רבי שמעון בן לקיש כגון שהרג שלשה בני אדם טרפה", 
            "ומועד לטרפה הוי מועד לשלם אלא אמר רב פפא דקטל וערק לאגמא דקטל וערק לאגמא", 
            "רב אחא בריה דרב איקא אמר כגון שהוזמו זוממי זוממין", 
            "הניחא אי לייעודי תורא בעינן שפיר אלא אי לייעודי גברא בעינן מימר אמר ליה לא הוה ידענא כגון דאמרי כל אימת דקטיל תוריה גביה הוה קאי", 
            "רבינא אמר במכירין את בעל השור ואין מכירין את השור", 
            "מאי הוה ליה למעבד משום דאמרי ליה תורא נגחנא אית לך בבקרך איבעי לך נטורי כולי בקרך", 
            "וזה וזה חייבין מיתה כו׳ תנו רבנן ממשמע שנאמר סקל יסקל השור איני יודע שנבילה היא ונבילה אסורה באכילה מה תלמוד לומר לא יאכל את בשרו מגיד לך הכתוב שאם שחטו לאחר שנגמר דינו אסור באכילה", 
            "אין לי אלא באכילה בהנאה מנין תלמוד לומר ובעל השור נקי", 
            "מאי משמע שמעון בן זומא אומר כאדם שאומר לחבירו יצא איש פלוני נקי מנכסיו ואין לו בהם הנאה של כלום", 
            "וממאי דלא יאכל את בשרו להיכא דשחטו אחר שנגמר דינו שאסור באכילה אימא דהיכא דשחטו לאחר שנגמר דינו שרי באכילה הוא והאי לא יאכל את בשרו להיכא דסקליה מסקל דאסור בהנאה הוא כדרבי אבהו", 
            "דאמר רבי אבהו אמר רבי אלעזר כל מקום שנאמר לא יאכל לא תאכל לא תאכלו אחד איסור אכילה ואחד איסור הנאה במשמע", 
            "עד שיפרט לך הכתוב כדרך שפרט לך בנבילה לגר בנתינה ולנכרי במכירה", 
            "אמרי הני מילי היכא דנפיק ליה איסור אכילה ואיסור הנאה מקרא מלא יאכל אבל הכא דאיסור אכילה מסקל יסקל נפקא אי סלקא דעתך האי לא יאכל את בשרו איסור הנאה הוא נכתוב רחמנא לא יהנה אי נמי לא יאכל את בשרו למה לי דאף על גב דעבדיה כעין בשר דשחטיה אסור", 
            "מתקיף לה מר זוטרא אימא הני מילי"
        ], 
        [
            "היכא דבדק צור ושחט בו דעבדיה כעין סקילה אבל היכא דשחטיה בסכין לא", 
            "אמרי אטו סכין כתיבא באורייתא והתנן השוחט במגל יד בצור ובקנה שחיטתו כשירה", 
            "והשתא דנפקא ליה איסור אכילה ואיסור הנאה מלא יאכל את בשרו בעל השור נקי למה לי להנאת עורו דסלקא דעתך אמינא בשרו הוא דאסור בהנאה עורו נשתרי בהנאה קמשמע לן בעל השור נקי", 
            "ולהנך תנאי דמפקי ליה להאי בעל השור נקי לדרשה אחרינא [כדבעינן למימר קמן] הנאת עורו מנא להו", 
            "נפקא להו מאת בשרו את הטפל לבשרו מאי ניהו עורו", 
            "והאי תנא את לא דריש", 
            "כדתניא שמעון העמסוני ואמרי לה נחמיה העמסוני היה דורש כל אתין שבתורה כיון שהגיע לאת ה׳ אלהיך תירא פירש אמרו לו תלמידיו רבי כל אתין שדרשת מה תהא עליהן אמר להם כשם שקבלתי שכר על הדרישה כך קבלתי שכר על הפרישה", 
            "עד שבא רבי עקיבא ולימד את ה׳ אלהיך תירא לרבות תלמידי חכמים", 
            "תנו רבנן ובעל השור נקי רבי אליעזר אומר נקי מחצי כופר", 
            "אמר לו רבי עקיבא והלא הוא עצמו אין משתלם אלא מגופו הביאהו לבית דין וישלם לך", 
            "אמר לו רבי אליעזר כך אני בעיניך שדיני בזה שחייב מיתה אין דיני אלא כשהמית את האדם על פי עד אחד או על פי בעלים", 
            "על פי בעלים מודה בקנס הוא", 
            "קסבר כופרא כפרה", 
            "תניא אידך אמר לו רבי אליעזר עקיבא כך אני בעיניך שדיני בזה שחייב מיתה אין דיני אלא במתכוון להרוג את הבהמה והרג את האדם לגוי והרג ישראל לנפלים והרג בן קיימא", 
            "הי אמר ליה ברישא רב כהנא משמיה דרבא אמר מתכוון אמר ליה ברישא רב טביומי משמיה דרבא אמר המית אמר ליה ברישא", 
            "רב כהנא משמיה דרבא אמר מתכוון אמר ליה ברישא משל לציד ששולה דגים מן הים"
        ], 
        [
            "משכח רברבי שקיל זוטרי שקיל", 
            "רב טביומי משמיה דרבא אמר המית אמר ליה ברישא משל לצייד ששולה דגים מן הים משכח זוטרי שקיל משכח רברבי שדי זוטרי ושקיל רברבי", 
            "תניא אידך בעל השור נקי רבי יוסי הגלילי אומר נקי מדמי ולדות", 
            "אמר לו רבי עקיבא הרי הוא אומר כי ינצו אנשים ונגפו אשה אנשים ולא שוורים", 
            "שפיר קאמר רבי עקיבא", 
            "אמר רב עולא בריה דרב אידי איצטריך סלקא דעתך אמינא אנשים ולא שוורים הדומין לאנשים מה אנשים מועדין אף שוורים מועדין הא תם מיחייב כתב רחמנא בעל השור נקי דפטור", 
            "אמר רבא יציבא בארעא וגיורא בשמי שמיא", 
            "אלא אמר רבא איצטריך סלקא דעתך אמינא אנשים ולא שוורים הדומין לאנשים מה אנשים מועדין אף שוורים מועדין וקל וחומר לתמין דפטירי הדר כתב רחמנא בעל השור נקי תם פטור ומועד חייב", 
            "אמר ליה אביי אלא מעתה גבי בושת נמי נימא הכי אנשים ולא שוורים הדומין לאנשים מה אנשים מועדין אף שוורים מועדין וקל וחומר לתמין דפטירי הדר כתב רחמנא בעל השור נקי תם פטור ומועד חייב", 
            "וכי תימא הכי נמי אי הכי ליתני בעל השור נקי רבי יוסי הגלילי אומר פטור מדמי ולדות ומבושת", 
            "אלא אביי ורבא דאמרי תרוייהו אנשים אין אסון באשה יענשו יש אסון באשה לא יענשו ולא שוורים דאף על גב דיש אסון יענשו הדר כתב רחמנא בעל השור נקי דפטור", 
            "מתקיף לה רב אדא בר אהבה אטו באסון תליא מילתא בכוונה תליא מילתא", 
            "אלא אמר רב אדא בר אהבה אנשים כי נתכונו זה לזה אף על גב שיש אסון באשה יענשו כי נתכונו לאשה עצמה לא יענשו ולא שוורים דאפילו נתכונו לאשה עצמה יענשו כתב רחמנא בעל השור נקי דפטירי", 
            "וכן כי אתא רב חגי מדרומא אתא ואייתי מתניתא בידיה כוותיה דרב אדא בר אהבה", 
            "תניא אידך בעל השור נקי רבי עקיבא אומר נקי מדמי עבד"
        ], 
        [
            "ונימא רבי עקיבא לנפשיה והלא עצמו אין משתלם אלא מגופו הביאהו לבית דין וישלם לך", 
            "אמר רב שמואל בר רב יצחק כשקדם בעליו ושחטו מהו דתימא לישתלם מיניה קא משמע לן הואיל ובר קטלא הוא אף על גב דשחטיה לא לישתלם מיניה", 
            "אי הכי לרבי אליעזר נמי כשקדם ושחטו", 
            "הכי נמי וסבר דלמא אית ליה טעמא אחרינא דעדיף מהאי ונימא ליה", 
            "ורבי אליעזר נמי לישני ליה שקדם ושחטו אמר לך התם הוא דנתכוון להרוג את הבהמה והרג את האדם דשור לאו בר קטלא הוא כלל דסלקא דעתך אמינא ניחייב אצטריך קרא למעוטי אבל הכא דמעיקרא בר קטלא הוה לא צריך קרא אף על גב דשחטיה", 
            "ולרבי עקיבא נמי ודאי הכי הוה", 
            "אלא אמר רב אסי האי מילתא מפי דגברא רבה שמיע לי ומנו רבי יוסי ברבי חנינא סלקא דעתך אמינא הואיל ואמר רבי עקיבא אף תם שחבל באדם משלם במותר נזק שלם משתלם נמי [דמי עבד] מעלייה כתב רחמנא בעל השור נקי", 
            "אמר ליה רבי זירא לרב אסי והא תבריה רבי עקיבא לגזיזיה דתניא רבי עקיבא אומר יכול ישלם מן העלייה תלמוד לומר כמשפט הזה יעשה לו מגופו משלם ואינו משלם מן העלייה", 
            "אלא אמר רבא אצטריך סלקא דעתך אמינא הואיל ומחמירני בעבד יותר מבן חורין שבן חורין יפה סלע נותן סלע שלשים נותן שלשים ועבד יפה סלע נותן שלשים משתלם נמי דמי עבד מן העלייה כתב רחמנא בעל השור נקי", 
            "תניא כותיה דרבא בעל השור נקי רבי עקיבא אומר נקי מדמי עבד", 
            "והלא דין הוא הואיל וחייב בעבד וחייב בבן חורין מה כשחייב בבן חורין חלקת בו בין תם למועד אף כשחייב בעבד נחלק בו בין תם למועד", 
            "ועוד קל וחומר ומה בן חורין שנותן כל שוויו חלקת בו בין תם למועד עבד שאינו נותן אלא שלשים אינו דין שנחלוק בו בין תם למועד", 
            "לא מחמירני בעבד יותר מבן חורין שבן חורין יפה סלע נותן סלע שלשים נותן שלשים ועבד יפה סלע נותן שלשים יכול יהא חייב תלמוד לומר בעל השור נקי נקי מדמי עבד", 
            "תנו רבנן והמית איש או אשה אמר רבי עקיבא וכי מה בא זה ללמדנו אם לחייב על האשה כאיש הרי כבר נאמר כי יגח שור את איש או את אשה", 
            "אלא להקיש אשה לאיש מה איש נזקיו ליורשיו אף אשה נזקיה ליורשיה", 
            "וסבר רבי עקיבא לא ירית לה בעל והתניא וירש אותה מכאן שהבעל יורש את אשתו דברי רבי עקיבא", 
            "אמר ריש לקיש לא אמר אלא בכופר הואיל ואין משתלם אלא לאחר מיתה והוה ליה ראוי ואין הבעל נוטל בראוי כבמוחזק", 
            "מאי טעמא אמר קרא והמית איש או אשה השור יסקל וגם בעליו יומת אם כפר יושת עליו", 
            "ובנזקין לא אמר רבי עקיבא", 
            "והתניא הכה את האשה ויצאו ילדיה נותן נזק וצער לאשה ודמי ולדות לבעל אין הבעל נותן ליורשיו אין האשה נותנת ליורשיה היתה שפחה ונשתחררה"
        ], 
        [
            "או גיורת זכה", 
            "אמר רבה בגרושה וכן אמר רב נחמן בגרושה", 
            "אמרי גרושה נמי תיפלוג בדמי ולדות", 
            "אמר רב פפא התורה זכתה דמי ולדות לבעל אפילו בא עליה בזנות מאי טעמא אמר קרא כאשר ישית עליו בעל האשה", 
            "ונוקמה לרבה כגון שגבו מעות ולרב נחמן כגון שגבו קרקע", 
            "דאמר רבה גבו קרקע יש לו גבו מעות אין לו ורב נחמן אמר גבו מעות יש לו גבו קרקע אין לו", 
            "הני מילי לבני מערבא אליבא דרבנן", 
            "כי קאמרי הכא כרבי", 
            "אמר רבי שמעון בן לקיש שור שהמית את העבד שלא בכוונה פטור משלשים שקלים שנאמר כסף שלשים שקלים יתן לאדניו והשור יסקל כל זמן שהשור בסקילה הבעלים משלמין שלשים שקלים אין השור בסקילה אין הבעלים משלמין שלשים שקלים", 
            "אמר רבה שור שהמית בן חורין שלא בכוונה פטור מכופר שנאמר השור יסקל וגם בעליו יומת אם כפר יושת עליו כל זמן שהשור בסקילה בעלים משלמין כופר אין השור בסקילה אין בעלים משלמין כופר", 
            "איתיביה אביי המית שורי את פלוני או שורו של פלוני הרי זה משלם על פי עצמו מאי לאו כופר", 
            "לא דמים", 
            "אי דמים אימא סיפא המית שורי את עבדו של פלוני אינו משלם על פי עצמו ואי דמים אמאי לא", 
            "אמר ליה יכילנא לשנויי לך רישא דמים וסיפא קנס מיהו שנוייא דחיקא לא משנינא לך אידי ואידי דמים"
        ], 
        [
            "מיהו בן חורין דמשלם כופר על פי עצמו והיכי דמי דאי אתו סהדי ואסהידו ביה דקטל ולא ידעי אי תם הוה אי מועד הוה ואמר מריה דמועד הוא דמשלם כופר על פי עצמו היכא דליכא עדים משלם דמים", 
            "גבי עבד שאינו משלם קנס על פי עצמו והיכי דמי דאי אתו עדים ואסהידו ביה דקטל ולא ידעי אי תם הוה אי מועד הוה ואמר מריה מועד הוא לא משתלם קנס על פי עצמו היכא דליכא עדים לא משלם דמים", 
            "מתיב רב שמואל בר רב יצחק כל שחייב בבן חורין חייב בעבד בין בכופר בין במיתה", 
            "כופר בעבד מי איכא אלא לאו דמים", 
            "איכא דאמרי הוא מותיב לה והוא מפרק לה איכא דאמרי אמר ליה רבה הכי קתני כל שחייב בבן חורין בכוונה על פי עדים כופר חייב בעבד קנס וכל שחייב בבן חורין שלא בכוונה על פי עדים דמים חייב בעבד שלא בכוונה על פי עדים דמים", 
            "אמר ליה רבא אי הכי אשו שלא בכוונה על פי עדים נשלם דמים", 
            "ומנא ליה לרבא דלא משלם", 
            "אילימא מדתנן היה גדי כפות לו ועבד סמוך לו ונשרף עמו חייב עבד כפות לו וגדי סמוך לו ונשרף עמו פטור", 
            "האמר ריש לקיש כגון שהצית בגופו של עבד דקם ליה בדרבה מיניה", 
            "ואלא מהא דתניא חומר באש מבבור שהאש מועדת לאכול בין דבר הראוי לה בין דבר שאין ראוי לה מה שאין כן בבור ואילו שהאש משלמת שלא בכוונה דמים מה שאין כן בבור לא קתני", 
            "דלמא תנא ושייר", 
            "אלא רבא גופיה אבעויי מבעיא ליה אשו שלא בכוונה מי משלם דמים או לא", 
            "מי אמרינן גבי שור הוא דבכוונה משלם כופר שלא בכוונה משלם דמים אבל אשו דבכוונה לא משלם כופר שלא בכוונה נמי לא משלם דמים או דלמא כיון דגבי שורו שלא בכוונה אף על גב דליכא כופר משלם דמים גבי אשו נמי אף על גב דבכוונה לא משלם כופר שלא בכוונה מיהת משלם דמים", 
            "ולא ידעינן תיקו", 
            "כי אתא רב דימי אמר רבי יוחנן כפר מה תלמוד לומר אם כפר לרבות כופר שלא בכוונה ככופר בכוונה", 
            "אמר ליה אביי אלא מעתה עבד נמי מה תלמוד לומר אם עבד לרבות עבד שלא בכוונה כעבד בכוונה וכי תימא הכי נמי והאמר ריש לקיש שור שהמית את העבד שלא בכוונה פטור משלשים שקלים", 
            "אמר ליה גברא אגברא קא רמית", 
            "כי אתא רבין אמר רבי יוחנן עבד מה תלמוד לומר אם עבד לרבות עבד שלא בכוונה כעבד בכוונה", 
            "ולריש לקיש נמי נימא מדעבד אם עבד לא דריש כפר אם כפר נמי לא דריש", 
            "אמרי לא עבד אם עבד לא דריש כפר אם כפר דריש", 
            "ומאי שנא עבד אם עבד לא כתיב במקום תשלומין כפר אם כפר כתיב במקום תשלומין", 
            "וכן בבן או בבת תנו רבנן או בן יגח או בת יגח לחייב על הקטנים כגדולים", 
            "והלא דין הוא הואיל וחייב אדם באדם וחייב שור באדם מה כשחייב אדם באדם לא שנא בין קטנים לגדולים אף כשחייב שור באדם לא תחלוק בו בין קטנים לגדולים", 
            "ועוד קל וחומר הוא ומה אדם באדם שלא עשה בו קטנים כגדולים חייב בו על הקטנים כגדולים"
        ], 
        [
            "שור באדם שעשה בו קטנים כגדולים אינו דין שחייב על הקטנים כגדולים", 
            "לא אם אמרת אדם באדם שכן חייב בארבעה דברים תאמר בשור שאינו חייב בארבעה דברים תלמוד לומר או בן יגח או בת יגח לחייב על הקטנים כגדולים", 
            "ואין לי אלא במועדין בתם מנין", 
            "דין הוא הואיל וחייב באיש ואשה וחייב בבן ובת מה כשחייב באיש ואשה לא חלקת בו בין תם למועד אף כשחייב בבן ובת לא תחלוק בו בין תם למועד", 
            "ועוד קל וחומר מה איש ואשה שכן הורע כחם בנזקין לא חלקת בו בין תם למועד בן ובת שיפה כחם בנזקין אינו דין שלא תחלוק בהן בין תם למועד", 
            "אמרת וכי דנין קל מחמור להחמיר עליו אם החמיר במועד החמור תחמיר בתם הקל", 
            "ועוד אם אמרת באיש ואשה שכן חייבין במצות תאמר בבן ובת שפטורין מן המצות", 
            "תלמוד לומר או בן יגח או בת יגח נגיחה בתם נגיחה במועד נגיחה למיתה נגיחה לנזקין", 
            "מתני׳ שור שהיה מתחכך בכותל ונפל על האדם נתכוין להרוג את הבהמה והרג את האדם לגוי והרג בן ישראל לנפלים והרג בן קיימא פטור", 
            "גמ׳ אמר שמואל פטור ממיתה וחייב בכופר ורב אמר פטור מזה ומזה", 
            "ואמאי הא תם הוא כדאמר רב במועד ליפול על בני אדם בבורות הכא נמי במועד להתחכך על בני אדם בכתלים", 
            "אי הכי בר קטלא הוא בשלמא התם דחזא ירוקא ונפל אלא הכא מאי איכא למימר", 
            "הכא נמי במתחכך בכותל להנאתו ומנא ידעינן דבתר דנפל קא מתחכך ביה"
        ], 
        [
            "ואכתי צרורות נינהו אמר רב מרי בריה דרב כהנא דקאזיל מיניה מיניה", 
            "תניא כוותיה דשמואל ותיובתא דרב יש חייב במיתה ובכופר ויש חייב בכופר ופטור ממיתה ויש חייב במיתה ופטור מן הכופר ויש פטור מזה ומזה", 
            "הא כיצד מועד בכוונה חייב במיתה ובכופר מועד שלא בכוונה חייב בכופר ופטור ממיתה תם בכוונה חייב במיתה ופטור מכופר תם שלא בכוונה פטור מזה ומזה", 
            "והנזקין שלא בכוונה רבי יהודה מחייב ורבי שמעון פוטר", 
            "מאי טעמא דרבי יהודה יליף מכופרו מה כופרו שלא בכוונה חייב אף הנזקין נמי שלא בכוונה חייב", 
            "ורבי שמעון יליף מקטליה דשור מה קטליה שלא בכוונה פטור אף נזקין שלא בכוונה פטור", 
            "ורבי יהודה נמי נילף מקטליה דנין תשלומין מתשלומין ואין דנין תשלומין ממיתה", 
            "ורבי שמעון נמי נילף מכופרו דנין חיוביה דשור מחיוביה דשור לאפוקי כופר דחיוביה דבעלים הוא", 
            "נתכוין להרוג את הבהמה והרג את האדם [וכו׳] פטור הא נתכוין להרוג את זה והרג את זה חייב מתניתין דלא כרבי שמעון דתניא רבי שמעון אומר אפילו נתכוין להרוג את זה והרג את זה פטור", 
            "מאי טעמא דרבי שמעון דאמר קרא השור יסקל וגם בעליו יומת כמיתת בעלים כך מיתת השור מה בעלים עד דמיכוין ליה אף שור נמי עד דמיכוין ליה", 
            "ובעלים גופייהו מנלן דאמר קרא וארב לו וקם עליו עד שיתכוין לו", 
            "ורבנן האי וארב לו מאי עבדי ליה אמרי דבי רבי ינאי פרט לזורק אבן לגו", 
            "היכי דמי אילימא דאיכא תשעה גוים ואחד ישראל ביניהם תיפוק ליה דרובא גוים נינהו אי נמי פלגא ופלגא ספק נפשות להקל", 
            "לא צריכא דאיכא תשעה ישראלים ואחד גוי דאף על גב דרובא ישראלים נינהו כיון דאיכא חדא גוי בינייהו הוי ליה קבוע וכל קבוע כמחצה על מחצה דמי וספק נפשות להקל", 
            "מתני׳ שור האשה ושור היתומים שור האפוטרופוס שור המדבר שור ההקדש שור הגר שמת ואין לו יורשין הרי אלו חייבין מיתה רבי יהודה אומר שור המדבר שור ההקדש שור הגר שמת פטורין מן המיתה לפי שאין להם בעלים", 
            "גמ׳ תנו רבנן שור שור שבעה להביא שור האשה שור היתומים שור האפוטרופוס שור המדבר שור ההקדש שור הגר שמת ואין לו יורשין רבי יהודה אומר שור המדבר שור ההקדש שור הגר שמת ואין לו יורשין פטורין מן המיתה לפי שאין להם בעלים", 
            "אמר רב הונא פוטר היה רבי יהודה אפילו נגח ולבסוף הקדיש נגח ולבסוף הפקיר", 
            "ממאי מדקתני תרתי שור המדבר ושור הגר שמת ואין לו יורשין שור הגר שמת מאי ניהו דכיון דאין לו יורשין הוה ליה שור הפקר היינו שור המדבר היינו שור הגר שמת ואין לו יורשין אלא לאו הא קמשמע לן דאפילו נגח ולבסוף הקדיש נגח ולבסוף הפקיר שמע מינה", 
            "תניא נמי הכי יתר על כן אמר רבי יהודה אפילו נגח ולבסוף הקדיש נגח ולבסוף הפקיר פטור שנאמר והועד בבעליו והמית וגו׳ עד שתהא מיתה והעמדה בדין שוין כאחד", 
            "וגמר דין לא בעינן והא השור יסקל גמר דין הוא אלא אימא עד שתהא מיתה והעמדה בדין וגמר דין שוין כאחד", 
            "מתני׳ שור שהוא יוצא ליסקל והקדישו בעליו אינו מוקדש שחטו בשרו אסור ואם עד שלא נגמר דינו הקדישו בעליו מוקדש ואם שחטו בשרו מותר", 
            "מסרו לשומר חנם ולשואל לנושא שכר ולשוכר נכנסו תחת הבעלים מועד משלם נזק שלם ותם משלם חצי נזק", 
            "גמ׳ תנו רבנן שור שהמית עד שלא נגמר דינו מכרו"
        ], 
        [
            "מכור הקדישו מוקדש שחטו בשרו מותר החזירו שומר לבית בעליו מוחזר", 
            "משנגמר דינו מכרו אינו מכור הקדישו אינו מוקדש שחטו בשרו אסור החזירו שומר לבית בעליו אינו מוחזר רבי יעקב אומר אף משנגמר דינו החזירו שומר לבעליו מוחזר", 
            "לימא בהא קמיפלגי דרבנן סברי אין אומרין באיסורי הנאה הרי שלך לפניך ורבי יעקב סבר אומרין באיסורי הנאה הרי שלך לפניך", 
            "אמר רבה דכולי עלמא אומרין באיסורי הנאה הרי שלך לפניך דאם כן נפלוג לענין חמץ בפסח", 
            "אלא הכא בגומרין דינו של שור שלא בפניו קמיפלגי דרבנן סברי אין גומרין דינו של שור אלא בפניו דאמר ליה אי אהדרתיה ניהלי הוה מערקנא ליה לאגמא השתא אתפשתיה לתוראי בידא דלא יכילנא לאשתעויי דינא בהדיה", 
            "ורבי יעקב סבר גומרין דינו של שור שלא בפניו דאמר ליה סוף סוף מיגמר הוו גמרי ליה לדינא", 
            "מאי טעמא דרבנן השור יסקל וגם בעליו יומת כמיתת הבעלים כך מיתת השור מה בעלים בפניהם אף שור בפניו", 
            "ורבי יעקב בשלמא בעלים בני טענה נינהו אלא שור בר טענתא הוא", 
            "מסרו לשומר חנם ולשואל כו׳ תנו רבנן ארבעה נכנסו תחת הבעלים ואלו הן שומר חנם והשואל נושא שכר והשוכר הרגו תמין נהרגין ופטורין מן הכופר מועדין נהרגין ומשלמין את הכופר וחייבין להחזיר דמי שור לבעליו חוץ משומר חנם", 
            "אמרי היכי דמי אי דנטריה אפילו כולהו נמי ליפטרו ואי דלא נטריה אפילו שומר חנם ניחייב", 
            "אמרי הכא במאי עסקינן דנטריה שמירה פחותה ולא נטריה שמירה מעולה שומר חנם כלתה לו שמירתו הנך לא כלתה שמירתן", 
            "אמרי כמאן אי כרבי מאיר"
        ], 
        [
            "דאמר שוכר כשומר חנם דמי ליתני חוץ משומר חנם והשוכר", 
            "ואי כרבי יהודה דאמר שוכר כנושא שכר דמי ניתני חוץ משומר חנם וכולן במועדין פטורין לענין כופר", 
            "אמר רב הונא בר חיננא הא מני רבי אליעזר היא דאמר אין לו שמירה אלא סכין ולענין שוכר סבר לה כרבי יהודה דאמר שוכר כנושא שכר דמי", 
            "אביי אמר לעולם כרבי מאיר וכדמחליף רבה בר אבוה ותני שוכר כיצד משלם רבי מאיר אומר כשומר שכר רבי יהודה אומר כשומר חנם", 
            "אמר רבי אלעזר מסר שורו לשומר חנם הזיק חייב הוזק פטור", 
            "אמרי היכי דמי אי דקביל עליה שמירת נזקיו אפילו הוזק נמי ליחייב ואי דלא קביל עליה שמירת נזקיו אפילו הזיק נמי ליפטר", 
            "אמר רבא לעולם שקיבל עליו שמירת נזקיו והכא במאי עסקינן כגון שהכיר בו שהוא נגחן וסתמא דמילתא דלא אזיל איהו ומזיק אחריני קביל עליה דאתי אחריני ומזקי ליה לדידיה לא אסיק אדעתיה", 
            "מתני׳ קשרו בעליו במוסרה ונעל בפניו כראוי ויצא והזיק אחד תם ואחד מועד חייב דברי רבי מאיר", 
            "רבי יהודה אומר תם חייב ומועד פטור שנאמר ולא ישמרנו בעליו ושמור הוא זה", 
            "רבי אליעזר אומר אין לו שמירה אלא סכין", 
            "גמ׳ מאי טעמא דרבי מאיר קסבר סתם שוורים לאו בחזקת שימור קיימי ואמר רחמנא תם ניחייב דניבעי ליה שמירה פחותה הדר אמר רחמנא ולא ישמרנו גבי מועד דנבעי ליה שמירה מעולה ויליף נגיחה לתם נגיחה למועד", 
            "רבי יהודה סבר סתם שוורים בחזקת שימור קיימי אמר רחמנא תם נשלם דניבעי ליה שמירה מעולה הדר אמר רחמנא ולא ישמרנו גבי מועד דנעביד ליה שמירה מעולה הוי ריבוי אחר ריבוי ואין ריבוי אחר ריבוי אלא למעט מיעט הכתוב לשמירה מעולה", 
            "וכי תימא נגיחה לתם נגיחה למועד הא מיעט רחמנא ולא ישמרנו לזה ולא לאחר", 
            "והא מיבעי ליה ללאו אם כן נכתוב רחמנא ולא ישמור מאי ולא ישמרנו לזה ולא לאחר", 
            "תניא רבי אליעזר בן יעקב אומר אחד תם ואחד מועד ששמרו שמירה פחותה פטור", 
            "מאי טעמא סבר לה כרבי יהודה דאמר מועד בשמירה פחותה סגי ליה ויליף נגיחה לתם ונגיחה למועד", 
            "אמר רב אדא בר אהבה לא פטר רבי יהודה אלא צד העדאה שבו אבל צד תמות במקומה עומדת", 
            "אמר רב מועד לקרן ימין אינו מועד לקרן שמאל", 
            "אמרי אליבא דמאן אי אליבא דרבי מאיר האמר אחד תם ואחד מועד שמירה מעולה בעי אי אליבא דרבי יהודה מאי אריא קרן שמאל אפילו בימין נמי אית ביה צד תמות ואית ביה צד מועדת", 
            "אמרי לעולם כרבי יהודה ולא סבירא ליה דרב אדא בר אהבה והכי קאמר כי האי גוונא הוא דמשכחת ביה צד תמות ומועדת"
        ], 
        [
            "אבל מועד לגמרי לא משכחת ביה צד תמות כלל", 
            "רבי אליעזר אומר אין לו שמירה אלא סכין (כו׳) אמר רבה מאי טעמא דרבי אליעזר דאמר קרא ולא ישמרנו שוב אין לו שמירה לזה", 
            "אמר ליה אביי אלא מעתה דכתיב ולא יכסנו נמי שוב אין לו כיסוי לזה", 
            "וכי תימא הכי נמי והתנן כסהו כראוי ונפל לתוכו שור או חמור ומת פטור", 
            "אלא אמר אביי היינו טעמיה דרבי אליעזר כדתניא רבי נתן אומר מניין שלא יגדל אדם כלב רע בתוך ביתו ואל יעמיד סולם רעוע בתוך ביתו שנאמר ולא תשים דמים בביתך", 
            "הדרן עלך שור שנגח ארבעה וחמשה", 
            "מתני׳ שור שנגח את הפרה ונמצא עוברה בצדה ואין ידוע אם עד שלא נגחה ילדה אם משנגחה ילדה משלם חצי נזק לפרה ורביע נזק לולד", 
            "וכן פרה שנגחה את השור ונמצא ולדה בצדה ואין ידוע אם עד שלא נגחה ילדה אם משנגחה ילדה משתלם חצי נזק מן הפרה ורביע נזק מן הולד", 
            "גמ׳ אמר רב יהודה אמר שמואל זו דברי סומכוס דאמר ממון המוטל בספק חולקין אבל חכמים אומרים זה כלל גדול בדין המוציא מחבירו עליו הראיה", 
            "למה לי למימר זה כלל גדול בדין אצטריך דאפילו ניזק אומר ברי ומזיק אומר שמא המוציא מחבירו עליו הראיה", 
            "אי נמי לכי הא דאתמר המוכר שור לחבירו ונמצא נגחן רב אמר הרי זה מקח טעות ושמואל אמר יכול שיאמר לו לשחיטה מכרתיו לך", 
            "אמאי וניחזי אי גברא דזבין לרדיא אי גברא דזבין לנכסתא לא צריכא בגברא דזבין להא ולהא", 
            "וניחזי אי דמי רדיא לרדיא אי דמי נכסתא לנכסתא", 
            "לא צריכא דאוקיר בישרא וקאי בדמי רדיא", 
            "אמרי"
        ], 
        [
            "ואי ליכא לאשתלומי מיניה לישקליה לתורא בזוזי דאמרי אנשי ממרי רשוותך פארי אפרע", 
            "לא צריכא דאיכא לאשתלומי מיניה", 
            "רב אמר הרי זה מקח טעות זיל בתר רובא ורובא דאינשי לרדיא הוא דזבני ושמואל אמר יכול שיאמר לו לשחיטה מכרתיו לך ולא אזלינן בתר רובא כי אזלינן בתר רובא באיסורא אבל בממונא לא אזלינן בתר רובא אלא המוציא מחבירו עליו הראיה", 
            "תניא נמי הכי שור שנגח את הפרה ונמצא עוברה בצדה ואינו יודע אם עד שלא נגחה ילדה אם משנגחה ילדה משלם חצי נזק לפרה ורביע נזק לולד דברי סומכוס וחכמים אומרים המוציא מחבירו עליו הראיה", 
            "אמר רבי שמואל בר נחמני מניין להמוציא מחבירו עליו הראיה שנאמר מי בעל דברים יגש אלהם יגיש ראיה אליהם", 
            "מתקיף לה רב אשי הא למה לי קרא סברא הוא דכאיב ליה כאיבא אזיל לבי אסיא", 
            "אלא קרא לכדרב נחמן אמר רבה בר אבוה דאמר רב נחמן אמר רבה בר אבוה מניין שאין נזקקין אלא לתובע תחלה שנאמר מי בעל דברים יגש אלהם יגיש דבריו אליהם", 
            "אמרי נהרדעי פעמים שנזקקין לנתבע תחלה והיכי דמי דקא זילי נכסיה", 
            "וכן פרה שנגחה את השור [וכו׳] חצי נזק ורביע נזק פלגא נזקא הוא דבעי שלומי כולי נזקא נכי רבעא מאי עבידתיה", 
            "אמר אביי חצי נזק אחד מארבעה בנזק ורביע נזק אחד משמנה בנזק", 
            "ואי פרה וולד דחד נינהו הכי נמי דמצי אמר ליה לבעל פרה ממה נפשך חצי נזק הב לי אלא לא צריכא דפרה דחד וולד דחד", 
            "ואי דקדים תבעיה לבעל פרה תחלה הכי נמי דאמר ליה לבעל פרה פרה דידך אזיקתן הב לי ראיה דאית לך שותפי", 
            "אלא דקדים תבעיה לבעל ולד תחלה דאמר ליה גלית אדעתך דשותפא אית לי", 
            "איכא דאמרי אף על גב דקדים תבעיה לבעל פרה תחלה מצי מדחי ליה דאמר ליה מידע ידעי אנא דשותפא אית לי", 
            "אמר רבא אטו אחד מארבעה בנזק ואחד משמנה בנזק קתני חצי נזק ורביע נזק קתני אלא אמר רבא לעולם בפרה וולד דחד והכי קאמרינן איתה לפרה משתלם חצי נזק מפרה"
        ], 
        [
            "ליתא לפרה משתלם רביע נזק מולד", 
            "טעמא דלא ידעינן אי הוה ולד בהדה כי נגחה אי לא הוה אבל אי פשיטא לן דהוה ולד בהדה כי נגחה משתלם כוליה חצי נזק מולד", 
            "רבא לטעמיה דאמר רבא פרה שהזיקה גובה מולדה מאי טעמא גופה היא תרנגולת שהזיקה אינו גובה מביצתה מאי טעמא פירשא בעלמא הוא", 
            "ואמר רבא אין שמין לפרה בפני עצמה ולולד בפני עצמו אלא שמין לולד על גב פרה שאם אי אתה אומר כן נמצא אתה מכחיש את המזיק", 
            "וכן אתה מוצא בקוטע יד עבדו של חבירו וכן אתה מוצא במזיק שדה של חבירו", 
            "אמר ליה רב אחא בריה דרבא לרב אשי ואי דינא הוא ליכחוש מזיק", 
            "משום דאמר ליה פרה מעברתא אזיקתך פרה מעברתא שיימנא לך", 
            "פשיטא פרה דחד וולד דחד פיטמא לבעל פרה נפחא מאי רב פפא אמר לבעל פרה רב אחא בריה דרב איקא אמר חולקין והלכתא חולקין", 
            "מתני׳ הקדר שהכניס קדרותיו לחצר בעל הבית שלא ברשות ושברה בהמתו של בעל הבית פטור ואם הוזקה בהן בעל הקדרות חייב ואם הכניס ברשות בעל החצר חייב", 
            "הכניס פירותיו לחצר בעל הבית שלא ברשות ואכלתן בהמתו של בעל הבית פטור ואם הוזקה בהן בעל הפירות חייב ואם הכניס ברשות בעל החצר חייב", 
            "הכניס שורו לחצר בעל הבית שלא"
        ], 
        [
            "ברשות ונגחו שורו של בעל הבית או שנשכו כלבו של בעל הבית פטור נגח הוא שורו של בעל הבית חייב נפל לבורו והבאיש מימיו חייב היה אביו או בנו לתוכו משלם את הכופר ואם הכניס ברשות בעל החצר חייב", 
            "רבי אומר בכולן אינו חייב עד שיקבל עליו לשמור", 
            "גמ׳ טעמא דשלא ברשות הא ברשות לא מיחייב בעל קדירות בנזקי בהמתו דבעל חצר ולא אמרינן קבולי קביל בעל קדירות נטירותא דבהמתו דבעל חצר", 
            "מני רבי היא דאמר כל בסתמא לא קביל עליה נטירותא", 
            "אימא סיפא אם הכניס ברשות בעל חצר חייב אתאן לרבנן דאמרי בסתמא נמי קבולי קביל עליה נטירותא", 
            "ותו רבי אומר בכולן אינו חייב עד שיקבל עליו בעל הבית לשמור רישא וסיפא רבי ומציעתא רבנן", 
            "אמר רבי זירא תברא מי ששנה זו לא שנה זו רבא אמר כולה רבנן היא וברשות שמירת קדירות קבל עליו בעל החצר ואפילו נשברו ברוח", 
            "הכניס פירותיו לחצר בעל הבית וכו׳ אמר רב לא שנו אלא שהוחלקה בהן אבל אכלה פטור מאי טעמא הוה לה שלא תאכל", 
            "אמר רב ששת אמינא כי ניים ושכיב רב אמר להא שמעתא דתניא הנותן סם המות לפני בהמת חבירו פטור מדיני אדם וחייב בדיני שמים סם המות הוא דלא עבידא דאכלה אבל פירות דעבידא דאכלה בדיני אדם נמי מיחייב ואמאי הויא לה שלא תאכל", 
            "אמרי הוא הדין אפילו פירות נמי פטור מדיני אדם והא קא משמע לן דאפילו סם המות נמי דלא עבידא דאכלה חייב בדיני שמים", 
            "ואיבעית אימא סם המות נמי באפרזתא דהיינו פירי", 
            "מיתיבי האשה שנכנסה לטחון חטים אצל בעל הבית שלא ברשות ואכלתן בהמתו של בעל הבית פטור אם הוזקה חייבת ואמאי נימא הוה לה שלא תאכל", 
            "אמרי ומי עדיפא ממתניתין דאוקימנא שהוחלקה בהן", 
            "ודקארי לה מאי קארי לה אמר לך בשלמא מתניתין קתני אם הוזקה בהן שהוחלקה בהן הוא אבל הכא קתני אם הוזקה ולא קתני בהן אכילה הוא דקתני", 
            "ואידך אמר לך לא שנא", 
            "תא שמע הכניס שורו לחצר בעל הבית שלא ברשות ואכל חטין והתריז ומת פטור ואם הכניס ברשות בעל החצר חייב ואמאי הוה ליה שלא יאכל", 
            "אמר רבא ברשות אשלא ברשות קרמית ברשות שמירת שורו קבל עליו ואפילו חנק את עצמו", 
            "איבעיא להו היכא דקביל עליה נטירותא מהו דנפשיה הוא דקביל עליה או דלמא אפילו נטירותא דעלמא קביל עליה", 
            "תא שמע דתני רב יהודה בר סימון בנזקין דבי קרנא הכניס פירותיו לחצר בעל הבית שלא ברשות ובא שור ממקום אחר ואכלן פטור ואם הכניס ברשות חייב מאן פטור ומאן חייב לאו פטור בעל חצר [וחייב בעל חצר]", 
            "אמרי לא פטור בעל השור וחייב בעל השור", 
            "ואי בעל השור"
        ], 
        [
            "מאי ברשות ומאי שלא ברשות איכא", 
            "אמרי ברשות הויא לה שן ברשות הניזק ושן ברשות הניזק חייבת שלא ברשות הויא לה שן ברשות הרבים ושן ברשות הרבים פטורה", 
            "תא שמע הכניס שורו לחצר בעל הבית שלא ברשות ובא שור ממקום אחר ונגחו פטור ואם הכניס ברשות חייב מאן פטור ומאן חייב לאו פטור בעל חצר וחייב בעל חצר", 
            "לא פטור בעל השור וחייב בעל השור אי הכי מאי ברשות ומאי שלא ברשות איכא", 
            "אמרי הא מני רבי טרפון היא דאמר משונה קרן בחצר הניזק נזק שלם משלם ברשות הויא לה קרן בחצר הניזק ומשלם נזק שלם שלא ברשות הויא לה קרן ברשות הרבים ולא משלמא אלא חצי נזק", 
            "ההיא איתתא דעלתה למיפא בההוא ביתא אתא ברחא דמרי דביתא אכלה ללישא חביל ומית חייבה רבא לשלומי דמי ברחא", 
            "לימא פליגא אדרב דאמר רב הויא לה שלא תאכל", 
            "אמרי הכי השתא התם שלא ברשות לא קביל עליה נטירותא הכא ברשות קביל עליה נטירותא", 
            "ומאי שנא מהאשה שנכנסה לטחון חטין אצל בעל הבית שלא ברשות ואכלתן בהמתו של בעל הבית פטור ואם הוזקה חייבת טעמא שלא ברשות הא ברשות פטור", 
            "אמרי לטחון חטים כיון דלא בעיא צניעותא מידי לא בעי מסלקי מרוותא דחצר נפשייהו ועליה דידיה רמי נטירותא אבל למיפא כיון דבעיא היא צניעותא מרוותא דחצר מסלקי נפשייהו הלכך עלה דידה רמיא נטירותא", 
            "הכניס שורו לחצר בעל הבית אמר רבא הכניס שורו לחצר בעל הבית שלא ברשות וחפר בה בורות שיחין ומערות בעל השור חייב בנזקי חצר ובעל חצר חייב בנזקי הבור", 
            "אף על גב דאמר מר כי יכרה איש בור ולא שור בור הכא כיון דאית ליה להאיך למלוייה ולא קא מלייה כמאן דכרייה דמי", 
            "ואמר רבא הכניס שורו לחצר בעל הבית שלא ברשות והזיק את בעל הבית או בעל הבית הוזק בו חייב רבץ פטור", 
            "ומשום דרבץ פטור אמר רב פפא מאי רבץ שהרביץ גללים ונטנפו כליו של בעל הבית דהויא גללים בור ולא מצינו בור שחייב בו את הכלים", 
            "הניחא לשמואל דאמר כל תקלה בור הוא אלא לרב דאמר עד דמפקר ליה מאי איכא למימר", 
            "אמרי סתם גללים אפקורי מפקיר להו", 
            "ואמר רבא נכנס לחצר בעל הבית שלא ברשות והזיק את בעל הבית או בעל הבית הוזק בו חייב הזיקו בעל הבית פטור", 
            "אמר רב פפא לא אמרן אלא דלא הוה ידע ביה אבל הוה ידע ביה הזיקו בעל הבית חייב מאי טעמא משום דאמר ליה נהי דאית לך רשותא לאפוקי לאזוקי לית לך רשותא", 
            "ואזדו לטעמייהו דאמר רבא ואיתימא רב פפא"
        ], 
        [
            "שניהם ברשות או שניהם שלא ברשות הזיקו זה את זה חייבין הוזקו זה בזה פטורין טעמא דשניהם ברשות או שניהם שלא ברשות אבל אחד ברשות ואחד שלא ברשות דברשות פטור שלא ברשות חייב", 
            "נפל לבור והבאיש מימיו חייב אמר רבא לא שנו אלא שהבאיש בשעת נפילה אבל לאחר נפילה פטור מאי טעמא הוי שור בור ומים כלים ולא מצינו בור שחייב בו את הכלים", 
            "הניחא לשמואל דאמר כל תקלה בור הוא אלא לרב דאמר עד דמפקר ליה מאי איכא למימר", 
            "אלא אי איתמר הכי איתמר אמר רבא לא שנו אלא שהבאיש מגופו אבל הבאיש מריחו פטור מאי טעמא גרמא בעלמא הוא וגרמא בעלמא לא מיחייב", 
            "היה אביו או בנו לתוכו משלם את הכופר ואמאי הא תם הוא אמר רב במועד ליפול על בני אדם בבורות עסקינן", 
            "אי הכי בר קטלא הוא אמר רב יוסף דחזא ירוקא ונפל", 
            "שמואל אמר הא מני רבי יוסי הגלילי היא דאמר תם משלם חצי כופר", 
            "עולא אמר רבי יוסי הגלילי היא דאמר כרבי טרפון דאמר קרן בחצר הניזק נזק שלם משלם הכי נמי כופר שלם משלם", 
            "בשלמא לעולא היינו דקתני היה אביו או בנו לתוכו אלא לשמואל מאי איריא אביו או בנו אפילו אחר נמי", 
            "אורחיה דמילתא קתני", 
            "ואם הכניס ברשות בעל חצר חייב [כו׳] איתמר רב אמר הלכתא כתנא קמא ושמואל אמר הלכתא כרבי", 
            "תנו רבנן כנוס שורך ושמרו הזיק חייב הוזק פטור כנוס שורך ואני אשמרנו הוזק חייב הזיק פטור", 
            "הא גופא קשיא אמרת כנוס שורך ושמרו הזיק חייב הוזק פטור", 
            "טעמא דאמר ליה שמרו דחייב בעל השור ופטור בעל חצר הא סתמא חייב בעל חצר ופטור בעל השור דבסתמא מקבל עליה נטירותא", 
            "אימא סיפא כנוס שורך ואני אשמרנו הוזק חייב הזיק פטור", 
            "טעמא דאמר ליה ואני אשמרנו הוא דמחייב בעל החצר ופטור בעל השור הא סתמא חייב בעל השור ופטור בעל חצר דבסתמא לא מקבל עליה נטירותא", 
            "אתאן לרבי דאמר עד שיקבל עליה נטירותא בעל הבית לשמור רישא רבנן וסיפא רבי", 
            "אמר רבי אלעזר תברא מי ששנה זו לא שנה זו רבא אמר כולה רבנן היא איידי דנסיב רישא שמרו תנא סיפא ואני אשמרנו", 
            "רב פפא אמר כולה רבי היא וסבר לה כרבי טרפון דאמר קרן בחצר הניזק נזק שלם משלם", 
            "הלכך אמר ליה שמרו לא מקני ליה מקום בחצר והויא ליה קרן בחצר הניזק וקרן בחצר הניזק משלם נזק שלם", 
            "לא אמר ליה שמרו אקנויי אקני ליה מקום בחצר והויא ליה חצר השותפין וקרן בחצר השותפין אינו משלם אלא חצי נזק", 
            "מתני׳ שור שהיה מתכוין לחבירו והכה את האשה ויצאו ילדיה פטור מדמי ולדות ואדם שהיה מתכוין לחבירו והכה האשה ויצאו ילדיה משלם דמי ולדות", 
            "כיצד משלם דמי ולדות שמין האשה כמה היא יפה עד שלא ילדה וכמה היא יפה משילדה אמר רבן שמעון בן גמליאל"
        ], 
        [
            "אם כן משהאשה יולדת משבחת אלא שמין את הולדות כמה הן יפין ונותן לבעל ואם אין לה בעל נותן ליורשיו", 
            "היתה שפחה ונשתחררה או גיורת פטור", 
            "גמ׳ טעמא דמתכוין לחבירו הא מתכוין לאשה משלם דמי ולדות לימא תיהוי תיובתא דרב אדא בר אהבה דאמר רב אדא בר אהבה שוורים שנתכוונו לאשה פטורים מדמי ולדות", 
            "אמר לך רב אדא בר אהבה הוא הדין דאפילו נתכוונו לאשה נמי פטורים מדמי ולדות והא דקתני שור שהיה מתכוין לחבירו איידי דקא בעי למיתנא סיפא אדם שהיה מתכוין לחבירו דהכי כתיב קרא קתני רישא נמי שור שהיה מתכוין לחבירו", 
            "אמר רב פפא שור שנגח את השפחה ויצאו ילדיה משלם דמי ולדות מאי טעמא חמרתא מעברתא בעלמא הוא דאזיק דאמר קרא שבו לכם פה עם החמור עם הדומה לחמור", 
            "כיצד משלם דמי ולדות דמי ולדות שבח ולדות מיבעי ליה הכי נמי קאמר כיצד משלם דמי ולדות ושבח ולדות שמין את האשה כמה היא יפה עד שלא ילדה וכמה היא יפה משילדה", 
            "אמר רבן שמעון בן גמליאל אם כן משהאשה יולדת משבחת מאי קאמר אמר רבה הכי קאמר וכי אשה משבחת קודם שתלד יותר מלאחר שתלד והלא אשה משבחת לאחר שתלד יותר מקודם שתלד אלא שמין את הולדות ונותנין לבעל", 
            "תניא נמי הכי וכי אשה משבחת קודם שתלד יותר מלאחר שתלד והלא אשה משבחת לאחר שתלד יותר מקודם שתלד אלא שמין את הולדות ונותנין לבעל", 
            "רבא אמר הכי קתני וכי אשה למי שיולדת משבחת ואין לעצמה בשבח ולדות כלום אלא שמין את הולדות ונותנין לבעל ושבח ולדות חולקין", 
            "תניא נמי הכי אמר רבן שמעון בן גמליאל וכי אשה למי שיולדת משבחת ואין לעצמה בשבח ולדות כלום אלא שמין נזק בפני עצמו וצער בפני עצמו ושמין את הולדות ונותנין לבעל ושבח ולדות חולקין", 
            "קשיא דרבן שמעון בן גמליאל אדרבן שמעון בן גמליאל", 
            "לא קשיא כאן במבכרת כאן בשאינה מבכרת", 
            "ורבנן דאמרי שבח ולדות נמי לבעל מאי טעמא כדתנן ממשמע שנאמר ויצאו ילדיה איני יודע שהיא הרה מה תלמוד לומר הרה לומר לך שבח הריון לבעל", 
            "ורבן שמעון בן גמליאל האי הרה מאי דריש ביה מבעי ליה לכדתניא רבי אליעזר בן יעקב אומר לעולם אינו חייב עד שיכנה כנגד בית ההריון אמר רב פפא לא תימא כנגד בית הריון ממש אלא כל היכא דסליק ביה שיחמא לולד לאפוקי יד ורגל דלא", 
            "היתה שפחה ונשתחררה או גיורת פטור אמר רבה לא שנו אלא שחבל בה בחיי הגר ומת הגר דכיון דחבל בה בחיי הגר זכה בהו גר וכיון דמת הגר זכה בהו מן הגר אבל חבל בה לאחר מיתת הגר זכיא לה איהי בגוייהו ומיחייב לשלומי לה לדידה", 
            "אמר רב חסדא מרי דיכי אטו ולדות צררי נינהו וזכיא בהו אלא איתיה לבעל זכה ליה רחמנא ליתיה לבעל לא", 
            "מיתיבי הכה את האשה ויצאו ילדיה נותן נזק וצער לאשה ודמי ולדות לבעל אין הבעל נותן ליורשיו אין האשה נותן ליורשיה היתה שפחה ונשתחררה או גיורת זכה", 
            "אמרי ומי עדיפא ממתניתין דאוקימנא שחבל בה בחיי הגר ומת הגר הכא נמי שחבל בה בחיי הגר ומת הגר ואיבעית אימא לאחר מיתת הגר"
        ], 
        [
            "ותני זכתה", 
            "לימא כתנאי בת ישראל שנישאת לגר ונתעברה ממנו וחבל בה בחיי הגר נותן דמי ולדות לגר לאחר מיתת הגר תני חדא חייב ותני חדא פטור מאי לאו תנאי נינהו לרבה ודאי תנאי היא אלא לרב חסדא מי לימא תנאי היא", 
            "לא קשיא הא רבנן הא רבן שמעון בן גמליאל", 
            "אי רבן שמעון בן גמליאל מאי אריא לאחר מיתה אפילו מחיים נמי אית לה פלגא מחיים אית לה פלגא לאחר מיתה כוליה", 
            "ואיבעית אימא הא והא רבן שמעון בן גמליאל כאן בשבח ולדות כאן בדמי ולדות", 
            "אמרי משבח ולדות לישמע דמי ולדות ומרבן שמעון בן גמליאל לישמע לרבנן", 
            "אמרי לא שבח ולדות דשייכא ידה בגוייהו זכיא בהו בכולהו דמי ולדות לא שייכא ידה בגוייהו לא זכיא בהו כלל", 
            "בעי מיניה רב ייבא סבא מרב נחמן המחזיק בשטרותיו של גר מהו מאן דמחזיק בשטרא אדעתיה דארעא הוא מחזיק ובארעא הא לא אחזיק ושטרא נמי לא קנה דלאו דעתיה אשטרא או דלמא דעתיה נמי אשטרא", 
            "אמר ליה עני מורי וכי לצור על פי צלוחיתו הוא צריך אמר ליה לצור ולצור", 
            "אמר רבה משכונו של ישראל ביד גר ומת הגר ובא ישראל אחר והחזיק בו מוציאין אותו מידו מאי טעמא כיון דמית ליה גר פקע ליה שעבודיה", 
            "משכונו של גר ביד ישראל ומת הגר ובא ישראל אחר והחזיק בו זה קנה כנגד מעותיו וזה קנה את השאר", 
            "ואמאי תקני ליה חצירו דהאמר רבי יוסי בר חנינא חצירו של אדם קונה לו שלא מדעתו", 
            "אמרי הכא במאי עסקינן דליתיה כל היכא דאיתא לדידיה דאי בעי מקני [מצי] קני קניא ליה [נמי] חצירו כל היכא דליתיה לדידיה דאי בעי הוא למיקני לא מצי קני חצירו נמי לא קניא", 
            "והלכתא דליתיה בחצירו דלא קנה", 
            "מתני׳ החופר בור ברשות היחיד ופתחו לרשות הרבים או ברשות הרבים ופתחו לרשות היחיד ברשות היחיד ופתחו לרשות היחיד אחר חייב", 
            "גמ׳ תנו רבנן החופר בור ברשות היחיד ופתחו לרשות הרבים ברשות הרבים ופתחו לרשות היחיד חייב וזהו בור האמור בתורה דברי רבי ישמעאל רבי עקיבא אומר הפקיר רשותו ולא הפקיר בורו זהו בור האמור בתורה", 
            "אמר רבה בבור ברשות הרבים כולי עלמא לא פליגי דמיחייב מאי טעמא אמר קרא כי יפתח וכי יכרה אם על פתיחה חייב על כרייה לא כל שכן אלא שעל עסקי פתיחה ועל עסקי כרייה באה לו לא נחלקו אלא"
        ], 
        [
            "בבור ברשותו רבי עקיבא סבר בור ברשותו נמי חייב דכתיב בעל הבור בבור דאית ליה בעלים קאמר רחמנא", 
            "ורבי ישמעאל סבר בעל התקלה", 
            "אלא מאי זהו בור האמור בתורה דקאמר רבי עקיבא זהו בור שפתח בו הכתוב תחלה לתשלומין", 
            "ורב יוסף אמר בבור ברשות היחיד כולי עלמא לא פליגי דמחייב מאי טעמא בעל הבור אמר רחמנא בבור דאית ליה בעלים עסקינן", 
            "כי פליגי בבור ברשות הרבים רבי ישמעאל סבר בור ברשות הרבים נמי חייב דכתיב כי יפתח וכי יכרה אם על פתיחה חייב על כרייה לא כל שכן אלא שעל עסקי פתיחה ועל עסקי כרייה באה לו", 
            "ורבי עקיבא הנהו מיצרך צריכי דאי כתב רחמנא כי יפתח הוה אמינא פותח הוא דסגי ליה בכסוי כורה לא סגי ליה בכסוי עד דטאים ליה", 
            "ואי כתב רחמנא כי יכרה הוה אמינא כרייה הוא דבעי כסוי משום דעבד מעשה אבל פותח דלא עבד מעשה אימא כסוי נמי לא בעי קא משמע לן", 
            "ואלא מאי זהו בור האמור בתורה דקאמר רבי ישמעאל זהו בור שפתח בו הכתוב תחלה לניזקין", 
            "מיתיבי החופר בור ברשות הרבים ופתחו לרשות היחיד פטור ואף על פי שאינו רשאי לעשות כן לפי שאין עושין חלל תחת רשות הרבים", 
            "החופר בורות שיחין ומערות ברשות היחיד ופתחו לרשות הרבים חייב והחופר בורות ברשות היחיד הסמוכה לרשות הרבים כגון אלו החופרים לאושין פטור ורבי יוסי ברבי יהודה מחייב עד שיעשה מחיצה עשרה או עד שירחיק ממקום דריסת רגלי אדם וממקום דריסת רגלי בהמה ארבעה טפחים", 
            "טעמא דלאושין הא לאו לאושין חייב", 
            "הא מני בשלמא לרבה רישא רבי ישמעאל וסיפא רבי עקיבא", 
            "אלא לרב יוסף בשלמא סיפא דברי הכל אלא רישא מני לא רבי ישמעאל ולא רבי עקיבא", 
            "אמר לך רב יוסף כולה דברי הכל היא ורישא שלא הפקיר לא רשותו ולא בורו", 
            "אמר רב אשי השתא דאוקימתא לרב יוסף לדברי הכל לרבה נמי לא תוקמה כתנאי", 
            "מדרישא רבי ישמעאל סיפא נמי רבי ישמעאל וטעמא דלאושין הא לאו לאושין חייב כגון דארווח ארווחי לרשות הרבים", 
            "מיתיבי החופר בור ברשות היחיד ופתחו לרשות הרבים חייב ברשות היחיד הסמוכה לרשות הרבים פטור בשלמא לרבה כולה רבי ישמעאל היא אלא לרב יוסף בשלמא רישא רבי ישמעאל אלא סיפא מני לא רבי ישמעאל ולא רבי עקיבא", 
            "אמר לך בחופר לאושין ודברי הכל", 
            "תנו רבנן חפר ופתח ומסר לרבים פטור חפר ופתח ולא מסר לרבים חייב וכן מנהגו של נחוניא חופר בורות שיחין ומערות שהיה חופר ופותח ומוסר לרבים וכששמעו חכמים בדבר אמרו קיים זה הלכה זו הלכה זו ותו לא אלא אימא אף הלכה זו", 
            "תנו רבנן מעשה בבתו של נחוניא חופר שיחין שנפלה לבור גדול באו והודיעו את רבי חנינא בן דוסא שעה ראשונה אמר להם שלום שניה אמר להם שלום שלישית אמר להם עלתה", 
            "אמרו לה מי העלך אמרה להם זכר של רחלים נזדמן לי וזקן אחד מנהיגו אמרו לו נביא אתה אמר להם לא נביא אנכי ולא בן נביא אנכי אלא כך אמרתי דבר שאותו צדיק מצטער בו יכשל בו זרעו", 
            "אמר רבי אחא אף על פי כן מת בנו בצמא שנאמר וסביביו נשערה מאד מלמד שהקדוש ברוך הוא מדקדק עם סביביו אפילו כחוט השערה רבי נחוניא אמר מהכא אל נערץ בסוד קדשים רבה ונורא על כל סביביו", 
            "אמר רבי חנינא כל האומר הקדוש ברוך הוא ותרן הוא יותרו חייו שנאמר הצור תמים פעלו כי כל דרכיו משפט אמר רבי חנא ואיתימא רבי שמואל בר נחמני מאי דכתיב"
        ], 
        [
            "ארך אפים ולא כתיב ארך אף ארך אפים לצדיקים ולרשעים", 
            "תנו רבנן לא יסקל אדם מרשותו לרשות הרבים מעשה באדם אחד שהיה מסקל מרשותו לרשות הרבים ומצאו חסיד אחד אמר לו ריקה מפני מה אתה מסקל מרשות שאינה שלך לרשות שלך לגלג עליו", 
            "לימים נצרך למכור שדהו והיה מהלך באותו רשות הרבים ונכשל באותן אבנים אמר יפה אמר לי אותו חסיד מפני מה אתה מסקל מרשות שאינה שלך לרשות שלך", 
            "מתני׳ החופר בור ברשות הרבים ונפל לתוכו שור או חמור חייב אחד החופר בור שיח ומערה חריצין ונעיצין חייב אם כן למה נאמר בור מה בור שיש בו כדי להמית עשרה טפחים אף כל שיש בו כדי להמית עשרה טפחים היו פחותין מעשרה טפחים ונפל לתוכו שור או חמור ומת פטור ואם הוזק בו חייב", 
            "גמ׳ אמר רב בור שחייבה עליו תורה להבלו ולא לחבטו אלמא קסבר חבטה קרקע עולם הוא דמזקא ליה", 
            "ושמואל אמר להבלו וכל שכן לחבטו ואם תאמר לחבטו אמרה תורה ולא להבלו התורה העידה על הבור ואפילו מלא ספוגין של צמר", 
            "מאי בינייהו איכא בינייהו דעבד גובה ברשות הרבים לרב אגובה לא מיחייב לשמואל אגובה נמי מיחייב", 
            "מאי טעמא דרב דאמר קרא ונפל עד שיפול דרך נפילה ולשמואל ונפל כל דהו משמע", 
            "תנן אם כן למה נאמר בור מה בור שיש בו כדי להמית עשרה טפחים אף כל שיש בו כדי להמית עשרה טפחים בשלמא לשמואל אף כל לאתויי גובה אלא לרב אף כל לאתויי מאי", 
            "לאתויי חריצין ונעיצין חריצין ונעיצין בהדיא קתני להו תני והדר מפרש", 
            "והני כולהו דקתני למה לי צריכא דאי תנא בור הוה אמינא בור עשרה הוא דאית ביה הבלא משום דקטין וכריכא אבל שיח דאריך אימא בעשרה לית ביה הבלא", 
            "ואי תנא שיח הוה אמינא שיח עשרה הוא דאית ביה הבלא משום דקטין אבל מערה דמרבעא אימא בעשרה לית בה הבלא", 
            "ואי תני מערה הוה אמינא מערה בעשרה הוא דאית בה הבלא משום דמטללא אבל חריצין דלא מטללי אימא בעשרה לית בהו הבלא", 
            "ואי תנא חריצין הוה אמינא חריצין עשרה הוא דאית בהו הבלא משום דלית בהו רויחא מלעיל טפי מתתאי אבל נעיצין דרויחי מלעיל טפי מתתאי אימא בעשרה לית בהו הבלא קא משמע לן", 
            "תנן היו פחותין מעשרה טפחים ונפל לתוכו שור או חמור ומת פטור ואם הוזק בו חייב נפל לתוכו שור או חמור ומת פטור מאי טעמא לאו משום דלית ביה חבטה", 
            "לא משום דלית ביה הבלא אי הכי אם הוזק בו חייב הא לית ביה הבלא אמרי אין הבלא למיתה ויש הבלא לנזקין", 
            "ההוא תורא דנפל לאריתא דדלאי שחטיה מריה טרפיה רב נחמן", 
            "אמר רב נחמן אי שקיל מריה דהאי תורא קבא דקמחא ואזל תנא בי מדרשא אם שהתה מעת לעת כשירה לא אפסדיה לתורא דשוה כמה קבי אלמא קסבר רב נחמן יש חבטה בפחות מעשרה", 
            "איתיביה רבא לרב נחמן היו פחותין מעשרה טפחים ונפל לתוכו שור או חמור ומת פטור מאי טעמא לאו משום דלית ביה חבטה"
        ], 
        [
            "לא משום דלית ביה הבלא אי הכי הוזק בו חייב הא לית ביה הבלא אמר ליה אין הבל למיתה ויש הבל לנזקין", 
            "איתיביה בית הסקילה היה גבוה שתי קומות ותני עלה וקומה שלו הרי כאן שלש ואי סלקא דעתך יש חבטה בפחות מעשרה למה לי כולי האי", 
            "ולטעמיך נעביד עשרה אלא כרב נחמן דאמר רב נחמן אמר רבה בר אבוה אמר קרא ואהבת לרעך כמוך ברור לו מיתה יפה", 
            "אי הכי נגבה טפי משום דמינוול", 
            "איתיביה כי יפל הנפל ממנו ממנו ולא בתוכו", 
            "כיצד היתה רשות הרבים גבוה ממנו עשרה טפחים ונפל מתוכה לתוכו פטור עמוקה ממנו עשרה טפחים ונפל מתוכו לתוכה חייב", 
            "ואי סלקא דעתך יש חבטה בפחות מעשרה למה לי עשרה אמר ליה שאני בית דכל פחות מעשרה לאו בית הוא", 
            "אי הכי השתא נמי דהוי מאבראי עשרה דל מיניה תקרה ומעזיבה מגואי לא הוי עשרה אמר ליה כגון דחק מגואי", 
            "אי הכי כי לא הוי נמי מאבראי עשרה משכחת לה דהוי מגואי עשרה כגון דחק בה טפי", 
            "אלא היינו טעמא דרב נחמן סבר מכריסא דתורא לארעא כמה הוי ארבעה אריתא דדלאי כמה הוי שיתא הא עשרה אישתכח דכי קא מחבט מעשרה הוא דקא מחבט", 
            "אלא מתניתין דקתני מה בור שהוא כדי להמית עשרה טפחים אף כל שיש בו כדי להמית עשרה טפחים בשיתא נמי סגיא", 
            "אמרי מתניתין דאיגנדר לבור", 
            "מתני׳ בור של שני שותפין עבר עליו הראשון ולא כסהו והשני ולא כסהו השני חייב", 
            "גמ׳ אמרי בור של שני שותפין היכי משכחת לה הניחא אי סבירא לן כרבי עקיבא דאמר בור ברשותו חייב משכחת לה בחצר של שניהם ובור של שניהם והפקירו רשותן ולא הפקירו בורן", 
            "אלא אי סבירא לן בור ברשותו פטור היכי משכחת לה דחייב עליה ברשות הרבים וברשות הרבים בור של שני שותפין היכי משכחת לה", 
            "אי דשוו שליח תרוייהו ואמרי ליה זיל כרי לן ואזל כרה להו אין שליח לדבר עבירה ואי דכרה האי חמשה והאי חמשה נסתלקו להו מעשה ראשון", 
            "הניחא לרבי ולנזקין משכחת לה אלא לרבי ולמיתה ולרבנן בין למיתה בין לנזקין היכי משכחת לה", 
            "אמר רבי יוחנן כגון שעקרו שניהן חוליא בבת אחת והשלימו לעשרה", 
            "מאי רבי ומאי רבנן דתניא אחד החופר בור תשעה ובא אחר והשלימה לעשרה האחרון חייב רבי אומר אחר אחרון למיתה ואחר שניהם לנזקין", 
            "מאי טעמא דרבנן דאמר קרא כי יפתח וכי יכרה אם על פתיחה חייב על כרייה לא כל שכן אלא להביא כורה אחר כורה שסילק מעשה ראשון", 
            "ורבי אמר לך הנהו מיצרך צריכי כדאמרינן ורבנן נמי מיצרך צריכי", 
            "אלא היינו טעמא דרבנן אמר קרא כי יכרה איש בור אחד ולא שנים", 
            "ורבי ההוא מיבעי ליה כי יכרה איש בור ולא שור בור", 
            "ורבנן תרי איש בור כתיבי", 
            "ורבי איידי דכתב האי כתב האי", 
            "וממאי דלחיובי בתרא דלמא לחיובי קמא", 
            "לא סלקא דעתך דאמר קרא והמת יהיה לו ההוא דקא עביד מיתה", 
            "והאי והמת יהיה לו מבעי ליה לכדרבא דאמר רבא שור פסולי המוקדשין שנפל לבור פטור שנאמר והמת יהיה לו במי שהמת שלו", 
            "אמרי ולאו ממילא שמעת מינה דבההוא דעבד מיתה עסקינן", 
            "תנו רבנן אחד החופר בור עשרה ובא אחר והשלימה לעשרים ובא אחר והשלימה לשלשים כולן חייבין ורמינהו אחד החופר בור עשרה ובא אחר וסייד וכייד האחרון חייב"
        ], 
        [
            "לימא הא רבי והא רבנן", 
            "אמר רב זביד הא והא רבנן עד כאן לא קאמרי רבנן אחרון חייב אלא היכא דלא עבד קמא שיעור מיתה אבל היכא דעבד קמא שיעור מיתה אפילו רבנן מודו דכולן חייבין", 
            "והא סייד וכייד דקא עבד קמא שיעור מיתה וקתני אחרון חייב אמרי התם שלא היה בו הבל למיתה ובא אחר והוסיף בה הבל למיתה", 
            "איכא דאמרי אמר רב זביד הא והא רבי הך דקתני כולן חייבין שפיר הא דקתני אחרון חייב כגון שלא היה בו הבל לא למיתה ולא לנזקין ובא אחר והוסיף בו הבל בין למיתה בין לנזקין", 
            "אמר רבא הניח אבן על פי הבור והשלימה לעשרה באנו למחלוקת רבי ורבנן", 
            "פשיטא מהו דתימא למטה הוא דהבלא דידיה קא קטיל ליה אבל למעלה דלא הבלא דידיה קא קטיל אימא לא קא משמע לן", 
            "בעי רבא טם טפח וסילק אבניו מהו מי אמרינן מאי דעבד שקליה", 
            "או דלמא נסתלקו מעשה ראשון וקמה ליה כוליה ברשותיה תיקו", 
            "אמר רבה בר בר חנה אמר שמואל בר מרתא בור שמונה ומהן שני טפחים מים חייב מאי טעמא כל טפח דמיא כתרי דיבשה דמי", 
            "איבעיא להו בור תשעה ומהן טפח אחד מים מהו מי אמרינן כיון דלא נפישי מיא לית ביה הבלא או דלמא כיון דעמיק טפי אית ביה הבלא", 
            "בור שבעה ומהן שלשה טפחים מים מהו מי אמרינן כיון דנפישי מים טפי אית ביה הבלא או דלמא כיון דלא עמקא לית ביה הבלא תיקו", 
            "בעא מיניה רב שיזבי מרבה הרחיבה מהו אמר ליה הרי מיעט הבלא אמר ליה אדרבה הרי קירב הזיקא", 
            "אלא אמר רב אשי ניחזי אנן אי בהבלא מיית הרי מיעט הבלא אי בחבטה מיית הרי קירב הזיקא איכא דאמרי אמר רב אשי ניחזי אנן אי מההיא גיסא נפל הרי קירב הזיקא ואי מאידך גיסא נפל הרי מיעט הבלא", 
            "איתמר בור שעומקה כרחבה רבה ורב יוסף דאמרי תרוייהו משמיה דרבה בר בר חנה דאמר משמיה דרבי מני חד אמר לעולם יש בה הבל עד שיהא רחבה יתר על עומקה וחד אמר לעולם אין בה הבל עד שיהא עומקה יתר על רחבה", 
            "עבר עליו הראשון ולא כסהו וראשון מאימת מיפטר רבה ורב יוסף דאמרי תרוייהו משמיה דרבה בר בר חנה דאמר משמיה דרבי מני חד אמר משמניחו משתמש וחד אמר משימסור לו דליו", 
            "כתנאי המדלה מים מן הבור ובא חבירו ואמר לו הנח לי ואני אדלה מים כיון שהניחו משתמש פטור רבי אליעזר בן יעקב אומר משימסור לו דליו", 
            "במאי קמיפלגי רבי אליעזר בן יעקב סבר יש ברירה", 
            "האי מדידיה קא ממלא והאי מדידיה קא ממלא ורבנן סברי אין ברירה", 
            "אמר רבינא ואזדו לטעמייהו דתנן השותפין שנדרו הנאה זה מזה אסורין ליכנס לחצר רבי אליעזר בן יעקב אומר זה נכנס לתוך שלו וזה נכנס לתוך שלו", 
            "במאי קמיפלגי רבי אליעזר בן יעקב סבר יש ברירה האי לדנפשיה עייל והאי לדנפשיה עייל ורבנן סברי אין ברירה", 
            "אמר רבי אלעזר המוכר בור לחבירו כיון שמסר לו דליו קנה היכי דמי אי בכספא ליקני בכספא אי בחזקה ליקני בחזקה", 
            "לעולם בחזקה ובעי למימר ליה לך חזק וקני וכיון שמסר לו דליו כמאן דאמר ליה לך חזק וקני דמי", 
            "אמר רבי יהושע בן לוי המוכר בית לחבירו"
        ], 
        [
            "כיון שמסר לו מפתח קנה", 
            "היכי דמי אי בכספא ליקני בכספא אי בחזקה ליקני בחזקה לעולם בחזקה ובעי למימר ליה לך חזק וקני וכיון שמסר לו מפתח כמאן דאמר ליה לך חזק וקני דמי", 
            "אמר ריש לקיש משום רבי ינאי המוכר עדר לחבירו כיון שמסר לו משכוכית קנה", 
            "היכי דמי אי במשיכה ליקני במשיכה אי במסירה ליקני במסירה לעולם במשיכה ובעי למימר ליה לך משוך וקני וכיון דמסר לו משכוכית כמאן דאמר ליה לך משוך וקני דמי", 
            "מאי משכוכית הכא תרגמו קרקשתא רבי יעקב אומר עיזא דאזלא בריש עדרא כדדרש ההוא גלילאה עליה דרב חסדא כד רגיז רעיא על ענא עביד לנגדא סמותא", 
            "מתני׳ כסהו הראשון ובא השני ומצאו מגולה ולא כסהו השני חייב כסהו כראוי ונפל לתוכו שור או חמור ומת פטור לא כסהו כראוי ונפל לתוכו שור או חמור ומת חייב", 
            "נפל לפניו מקול הכרייה חייב לאחריו מקול הכרייה פטור", 
            "נפל לתוכו שור וכליו ונשתברו חמור וכליו ונתקרעו חייב על הבהמה ופטור על הכלים", 
            "נפל לתוכו שור חרש שוטה וקטן חייב בן או בת עבד או אמה פטור", 
            "גמ׳ וראשון עד אימת מיפטר אמר רב בכדי שידע ושמואל אמר בכדי שיודיעוהו ורבי יוחנן אמר בכדי שיודיעוהו וישכור פועלים ויכרות ארזים ויכסנו", 
            "כסהו כראוי ונפל לתוכו שור או חמור ומת פטור כיון דכסהו כראוי היכי נפל אמר רבי יצחק בר בר חנה שהתליע מתוכו", 
            "איבעיא להו כסהו כסוי שיכול לעמוד לפני שוורים ואין יכול לעמוד בפני גמלים ואתו גמלים וארעוה ואתו שוורים ונפלי ביה מאי אמרי היכי דמי אי דשכיחי גמלים פושע הוא ואי דלא שכיחי גמלים אנוס הוא", 
            "לא צריכא דאתו לפרקים מי אמרינן כיון דאתיין לפרקים פושע הוא דאיבעי ליה אסוקי אדעתיה או דלמא כיון דהשתא מיהת ליכא אנוס הוא", 
            "תא שמע כסהו כראוי ונפל לתוכו שור או חמור ומת פטור היכי דמי אילימא כראוי לשוורים וכראוי לגמלים היכי נפול אלא לאו כראוי לשוורים"
        ], 
        [
            "ולא כראוי לגמלים ואי דשכיחי גמלים אמאי פטור פושע הוא ואי דלא שכיחי גמלים פשיטא אנוס הוא אלא לאו דאתיין לפרקים ואתו גמלים וארעוה ואתו שוורים ונפלו ביה וקתני פטור אלמא כיון דהשתא ליכא אנוס הוא", 
            "אמרי לא לעולם כראוי לשוורים וכראוי לגמלים ודקא קשיא לך היכי נפול אמר רבי יצחק בר בר חנה שהתליע מתוכו", 
            "תא שמע לא כסהו כראוי ונפל לתוכו שור או חמור ומת חייב היכי דמי אילימא לא כראוי לשוורים ולא כראוי לגמלים פשיטא צריכא למימר דחייב אלא לאו כראוי לשוורים ולא כראוי לגמלים היכי דמי אי דשכיחי גמלים פושע הוא ואי דלא שכיחי גמלים אנוס הוא", 
            "אלא לאו דאתיין לפרקים ואתו גמלים וארעוהו ואתו שוורים ונפלו ביה וקתני חייב אלמא כיון דאתיין לפרקים פושע הוא דאיבעי ליה אסוקי אדעתיה", 
            "לעולם כראוי לשוורים ולא כראוי לגמלים ושכיחי גמלים ודקא קשיא לך פושע הוא איידי דנסיב רישא כסהו כראוי נסיב סיפא נמי לא כסהו כראוי", 
            "איכא דאמרי הא נמי ודאי לא איבעיא לן דכיון דאתיין לפרקים פושע הוא דאיבעי ליה אסוקי אדעתיה", 
            "כי איבעי לן הכי הוא דאיבעיא לן כסהו כסוי שיכול לעמוד בפני שוורים ואינו יכול לעמוד בפני גמלים ושכיחי גמלים והתליע מתוכו מהו מי אמרינן מגו דהוי פושע אצל גמלים הוי פושע נמי לענין התלעה או דלמא לא אמרינן מגו", 
            "תא שמע כסהו כראוי ונפל לתוכו שור או חמור ומת פטור ואתמר עלה אמר רבי יצחק בר בר חנה שהתליע מתוכו היכי דמי אילימא כראוי לשוורים וכראוי לגמלים והתליע מתוכו פשיטא דפטור מאי הוה ליה למעבד", 
            "אלא לאו כראוי לשוורים ולא כראוי לגמלים ושכיחי גמלים והתליע מתוכו וקתני פטור אלמא לא אמרינן מגו דהוי פושע לענין גמלים הוי פושע לענין התלעה", 
            "לא לעולם כראוי לגמלים וכראוי לשוורים והתליע מתוכו ודקא קשיא לך כי התליע מאי הוה ליה למעבד מהו דתימא איבעי ליה למיזל ומנקש עליה קא משמע לן", 
            "תא שמע לא כסהו כראוי ונפל לתוכו שור או חמור ומת חייב היכי דמי אילימא לא כראוי לשוורים ולא כראוי לגמלים צריכא למימר דחייב", 
            "אלא לאו כראוי לשוורים ולא כראוי לגמלים ואי דשכיחי גמלים פושע הוא ואי דלא שכיחי גמלים אנוס הוא אלא לאו דשכיחי גמלים והתליע מתוכו וקתני חייב אלמא אמרינן מגו דהוי פושע לענין גמלים הוי פושע לענין התלעה", 
            "אמרי לא לעולם כראוי לשוורים ולא כראוי לגמלים ושכיחי גמלים ואתו גמלים וארעוהו ואתו שוורים ונפלו ביה ודקא קשיא לך פשיטא פושע הוא איידי דנסיב רישא כסהו כראוי נסיב סיפא נמי לא כסהו", 
            "תא שמע נפל לתוכו שור חרש שוטה וקטן סומא ומהלך בלילה חייב פקח ומהלך ביום פטור ואמאי נימא מדהוי פושע לענין חרש הוי נמי פושע לענין פקח אלא לאו שמע מיניה לא אמרינן מגו שמע מיניה", 
            "נפל לפניו כו׳ אמר רב לפניו לפניו ממש לאחריו אחריו ממש"
        ], 
        [
            "וזה וזה בבור", 
            "רב לטעמיה דאמר רב בור שחייבה עליו תורה להבלו ולא לחבטו", 
            "ושמואל אמר בבור בין מלפניו בין מלאחריו חייב", 
            "שמואל לטעמיה דאמר להבלו וכל שכן לחבטו אלא היכי דמי לאחריו מקול הכרייה דפטור כגון דנתקל בבור ונפל לאחורי הבור חוץ לבור", 
            "איתיביה בבור בין לפניו בין לאחריו חייב תיובתא דרב", 
            "אמר רב חסדא מודה רב בבור ברשותו דחייב משום דאמר ליה ממה נפשך אי בהבלא מית הבלא דידך הוא אי בחבטא מית חבטא דידך הוא", 
            "רבה אמר הכא במאי עסקינן במתהפך דנפל אאפיה ואתהפיך ונפל אגביה דהבלא דאהני ביה אהני ביה", 
            "רב יוסף אמר הכא בנזקי בור בשור עסקינן מאי ניהו שהבאיש את מימיו דלא שנא לפניו ולא שנא לאחריו מיחייב", 
            "תני רב חנניה לסיועי לרב ונפל עד שיפול דרך נפילה מכאן אמרו נפל לפניו מקול הכרייה חייב לאחריו מקול הכרייה פטור וזה וזה בבור", 
            "אמר מר נפל לפניו מקול הכרייה חייב ואמאי נימא כורה גרם ליה אמר רב שימי בר אשי הא מני רבי נתן היא דאמר בעל הבור הזיקא קא עביד וכל היכא דלא אפשר לאשתלומי מהאי משתלם מהאי", 
            "דתניא שור שדחף את חבירו לבור בעל השור חייב בעל הבור פטור רבי נתן אומר בעל השור משלם מחצה ובעל הבור משלם מחצה", 
            "והתניא רבי נתן אומר בעל הבור משלם שלשה חלקים ובעל השור רביע לא קשיא הא בתם הא במועד", 
            "ובתם מאי קסבר אי קסבר האי כוליה הזיקא עבד והאי כוליה הזיקא עבד האי משלם פלגא והאי משלם פלגא", 
            "ואי קסבר האי פלגא הזיקא עבד והאי פלגא הזיקא עבד בעל הבור משלם פלגא ובעל השור רביע ואידך ריבעא מפסיד", 
            "אמר רבא רבי נתן דיינא הוא ונחית לעומקא דדינא לעולם קסבר האי כוליה הזיקא עבד והאי כוליה הזיקא עבד ודקא קשיא לך לשלם האי פלגא והאי פלגא משום דאמר ליה בעל השור לבעל הבור שותפותאי מאי אהניא לי", 
            "איבעית אימא לעולם קסבר האי פלגא הזיקא עבד והאי פלגא הזיקא עבד ודקא קשיא לך בעל הבור משלם פלגא ובעל השור משלם רביע ואידך ריבעא נפסיד משום דאמר ליה בעל השור לבעל הבור אנא תוראי בבירך אשכחיתיה את קטלתיה מאי דאית לי לאשתלומי מהיאך משתלמנא מאי דלית לי לאשתלומי מהיאך משתלמנא ממך", 
            "אמר רבא הניח אבן על פי הבור ובא שור ונתקל בה ונפל בבור באנו למחלוקת רבי נתן ורבנן פשיטא", 
            "מהו דתימא התם הוא דאמר בעל הבור לבעל השור אי לאו בירא דידי תורא דידך הוה קטיל ליה אבל הכא מצי אמר ליה בעל אבן לבעל הבור אי לאו בירא דידך אבנא דידי מאי הוה עבדא אי הוה מיתקל בה הוה נפל וקאי קא משמע לן דאמר ליה אי לאו אבן לא הוה נפיל לבירא", 
            "איתמר"
        ], 
        [
            "שור ושור פסולי המוקדשין שנגחו מאי ניהו שור בכור דלא פריק ליה אביי אמר משלם חצי נזק רבינא אמר משלם רביע נזק", 
            "הא והא בתם הא כרבנן והא כרבי נתן", 
            "איבעית אימא הא והא כרבנן הא בתם הא במועד", 
            "איכא דאמרי אביי אמר חצי נזק רבינא אמר כוליה נזק הא והא במועד הא כרבנן והא כרבי נתן", 
            "איבעית אימא הא והא כרבי נתן הא במועד והא בתם", 
            "אמר רבא שור ואדם שדחפו לבור לענין נזקין כולן חייבין לענין ארבעה דברים ודמי ולדות אדם חייב ושור ובור פטור", 
            "לענין כופר ושלשים של עבד שור חייב אדם ובור פטורים לענין כלים ושור פסולי המוקדשין אדם ושור חייבין ובור פטור", 
            "מאי טעמא אמר קרא והמת יהיה לו במי שהמת שלו יצא זה שאין המת שלו", 
            "למימרא דפשיטא ליה לרבא והא מיבעיא בעי ליה לרבא דבעי רבא שור פסולי המוקדשין שנפל לבור מהו האי והמת יהיה לו במי שהמת שלו יצא זה שאין המת שלו או דילמא והמת יהיה לו לבעלים מטפלין בנבילה הוא דאתא", 
            "בתר דבעיא הדר פשטה", 
            "אלא בעלים מטפלין בנבילה מנא ליה נפקא ליה מן והמת יהיה לו דשור מאי חזית דוהמת יהיה לו דשור מפקת ליה לבעלים מטפלין בנבילה והמת יהיה לו דבור מפקת ליה למי שהמת שלו איפוך אנא", 
            "מסתברא פטור גבי בור הואיל ופטר בו את הכלים אדרבה פטור גבי שור שכן פטר בו חצי נזק כוליה נזק מיהת לא אשכחן", 
            "נפל לתוכו שור וכליו ונשתברו כו׳ מתניתין דלא כרבי יהודה דתניא רבי יהודה מחייב על נזקי כלים בבור", 
            "מאי טעמא דרבנן דאמר קרא ונפל שמה שור או חמור שור ולא אדם חמור ולא כלים ורבי יהודה או לרבות את הכלים ורבנן"
        ], 
        [
            "או מיבעי ליה לחלק ורבי יהודה לחלק מונפל נפקא ורבנן ונפל טובא משמע", 
            "אימא ונפל כלל שור וחמור פרט כלל ופרט אין בכלל אלא מה שבפרט שור וחמור אין מידי אחרינא לא", 
            "אמרי בעל הבור ישלם חזר וכלל כלל ופרט וכלל אי אתה דן אלא כעין הפרט מה הפרט מפורש בעלי חיים אף כל בעלי חיים", 
            "אי מה הפרט מפורש דבר שנבלתה מטמאה במגע ובמשא אף כל דבר שנבלתה מטמאה במגע ובמשא אבל עופות לא", 
            "אם כן נכתוב רחמנא חד פרטא הי נכתוב אי כתב שור הוה אמינא קרב לגבי מזבח אין שאינו קרב לגבי מזבח לא ואי כתב רחמנא חמור הוה אמינא קדוש בבכורה אין שאין קדוש בבכורה לא", 
            "אלא אמר קרא והמת יהיה לו כל דבר מיתה", 
            "בין לרבנן דקא ממעטי להו לכלים ובין לרבי יהודה דקא מרבי להו לכלים כלים בני מיתה נינהו אמרי שבירתן זו היא מיתתן", 
            "ולרב דאמר בור שחייבה עליו תורה להבלו ולא לחבטו בין לרבנן בין לרבי יהודה כלים בני הבלא נינהו אמרי בחדתי דמיפקעי מהבלא", 
            "האי והמת יהיה לו מבעי ליה לכדרבא דאמר רבא שור פסולי המוקדשין שנפל לבור פטור שנאמר והמת יהיה לו במי שהמת שלו יצא זה שאין המת שלו", 
            "אלא אמר קרא כסף ישיב לבעליו לרבות כל דאית ליה בעלים אי הכי אפילו כלים ואדם נמי", 
            "אמר קרא שור ולא אדם חמור ולא כלים ולרבי יהודה דקא מרבי להו לכלים בשלמא שור ממעט ביה אדם אלא חמור מאי ממעט ביה", 
            "אלא אמר רבא חמור דבור לרבי יהודה ושה דאבידה לדברי הכל קשיא", 
            "נפל לתוכו שור חרש שוטה וקטן חייב מאי שור חרש שוטה וקטן אילימא שור של חרש שור של שוטה שור של קטן הא שור של פקח פטור", 
            "אמר רבי יוחנן שור שהוא חרש שור שהוא שוטה שור שהוא קטן"
        ], 
        [
            "הא שור שהוא פקח פטור", 
            "אמר רבי ירמיה לא מיבעיא קאמר לא מבעיא שור שהוא פקח דחייב אבל שור חרש שוטה וקטן אימא חרשותו גרמה לו קטנותו גרמה לו וליפטר קא משמע לן", 
            "אמר ליה רב אחא לרבינא והתניא נפל לתוכו בר דעת פטור מאי לאו שור בר דעת אמר ליה לא אדם אלא מעתה אדם בן דעת הוא דפטור הא לאו בן דעת הוא דחייב שור ולא אדם כתיב", 
            "אלא מאי בן דעת מין בן דעת אמר ליה והתניא נפל לתוכו שור בן דעת פטור", 
            "אלא אמר רבא שור והוא חרש שור והוא שוטה שור והוא קטן דוקא אבל שור והוא פקח פטור מאי טעמא דבעי ליה עיוני ומיזל תניא נמי הכי נפל לתוכו שור חרש שוטה וקטן וסומא ומהלך בלילה חייב פקח ומהלך ביום פטור", 
            "מתני׳ אחד שור ואחד כל בהמה לנפילת הבור ולהפרשת הר סיני ולתשלומי כפל ולהשבת אבידה לפריקה לחסימה לכלאים ולשבת", 
            "וכן חיה ועוף כיוצא בהן אם כן למה נאמר שור או חמור אלא שדבר הכתוב בהווה", 
            "גמ׳ לנפילת הבור כסף ישיב לבעליו כתיב כל דאית ליה בעלים כדאמרן להפרשת הר סיני אם בהמה אם איש לא יחיה וחיה בכלל בהמה הויא אם לרבות את העופות", 
            "לתשלומי כפל כדאמרינן על כל דבר פשע כלל כל דבר פשיעה להשבת אבידה לכל אבדת אחיך לפריקה יליף חמור חמור משבת", 
            "לחסימה יליף שור שור משבת", 
            "לכלאים אי כלאים דחרישה יליף שור שור משבת", 
            "אי כלאים דהרבעה יליף בהמתך בהמתך משבת", 
            "וגבי שבת מנלן דתניא רבי יוסי אומר משום רבי ישמעאל בדברות הראשונות נאמר עבדך ואמתך ובהמתך ובדברות האחרונות נאמר ושורך וחמרך וכל בהמתך והלא שור וחמור בכלל כל בהמה היו ולמה יצאו לומר לך מה שור וחמור האמור כאן חיה ועוף כיוצא בהן אף כל חיה ועוף כיוצא בהן", 
            "אימא בהמה דדברות הראשונות כלל שורך וחמרך דדברות האחרונות פרט כלל ופרט אין בכלל אלא מה שבפרט שור וחמור אין מידי אחרינא לא", 
            "אמרי וכל בהמתך דדברות האחרונות חזר וכלל כלל ופרט וכלל אי אתה דן אלא כעין הפרט מה הפרט מפורש בעלי חיים אף כל בעלי חיים", 
            "ואימא מה הפרט מפורש דבר שנבלתו מטמא במגע ובמשא אף כל דבר שנבלתו מטמא במגע ובמשא אבל עופות לא", 
            "אמרי אם כן נכתוב רחמנא חד פרטא הי נכתוב רחמנא אי כתב רחמנא שור הוה אמינא קרב לגבי מזבח אין שאינו קרב לגבי מזבח לא כתב רחמנא חמור ואי כתב רחמנא חמור הוה אמינא קדוש בבכורה אין שאין קדוש בבכורה לא כתב רחמנא שור", 
            "אלא וכל בהמתך ריבויא הוא", 
            "וכל היכא דכתב רחמנא כל ריבויא הוא והא גבי מעשר דכתיב כל וקא דרשינן ליה בכלל ופרט", 
            "דתניא ונתתה הכסף בכל אשר תאוה נפשך כלל בבקר ובצאן וביין ובשכר פרט ובכל אשר תשאלך נפשך חזר וכלל", 
            "כלל ופרט וכלל אי אתה דן אלא כעין הפרט מה הפרט מפורש פרי מפרי וגידולי קרקע אף כל פרי מפרי וגידולי קרקע", 
            "אמרי בכל כללא כל ריבויא איבעית אימא כל נמי כללא הוא מיהו האי כל דהכא ריבויא הוא מדהוה ליה למכתב ובהמתך כדכתיב בדברות הראשונות וכתב וכל בהמתך שמע מינה ריבויא", 
            "השתא דאמרת כל ריבויא הוא בהמתך דדברות הראשונות ושור וחמור דדברות האחרונות למה לי", 
            "אמרי שור לאגמורי שור שור לחסימה", 
            "חמור לאגמורי חמור חמור לפריקה", 
            "בהמתך לאגמורי בהמתך בהמתך לכלאים", 
            "אי הכי אפילו אדם ליתסר אלמה תנן אדם מותר עם כולן לחרוש ולמשוך", 
            "אמר רב פפא פפונאי ידעי טעמא דהא מילתא ומנו רב אחא בר יעקב אמר קרא למען ינוח עבדך ואמתך כמוך להנחה הקשתיו ולא לדבר אחר", 
            "שאל רבי חנינא בן עגיל את רבי חייא בר אבא מפני מה בדברות הראשונות לא נאמר בהם טוב ובדברות האחרונות"
        ], 
        [
            "נאמר בהם טוב אמר לו עד שאתה שואלני למה נאמר בהם טוב שאלני אם נאמר בהן טוב אם לאו שאיני יודע אם נאמר בהן טוב אם לאו כלך אצל רבי תנחום בר חנילאי שהיה רגיל אצל רבי יהושע בן לוי שהיה בקי באגדה", 
            "אזל לגביה אמר ליה ממנו לא שמעתי אלא כך אמר לי שמואל בר נחום אחי אמו של רב אחא ברבי חנינא ואמרי לה אבי אמו של רב אחי ברבי חנינא הואיל וסופן להשתבר", 
            "וכי סופן להשתבר מאי הוי אמר רב אשי חס ושלום פסקה טובה מישראל", 
            "אמר רבי יהושע הרואה טית בחלומו סימן יפה לו מאי טעמא אילימא משום דכתיב טוב אימא וטאטאתיה במטאטא השמד חד טית קאמרינן", 
            "אימא טמאתה בשוליה טית בית קאמרינן אימא טבעו בארץ שעריה", 
            "אלא הואיל ופתח בו הכתוב לטובה תחילה שמבראשית עד וירא אלהים את האור לא כתיב טית", 
            "ואמר רבי יהושע בן לוי הרואה הספד בחלומו חסו עליו מן השמים ופדאוהו הני מילי בכתבא", 
            "וכן חיה ועוף כיוצא בהן וכו׳ אמר ריש לקיש כאן שנה רבי תרנגול טווס ופסיוני כלאים זה בזה", 
            "פשיטא אמר רב חביבא משום דרבו בהדי הדדי מהו דתימא מין חד הוא קא משמע לן", 
            "אמר שמואל אווז ואווז הבר כלאים זה בזה מתקיף לה רבא בר רב חנן מאי טעמא אילימא משום דהאי אריך קועיה והאי זוטר קועיה אלא מעתה גמלא פרסא וגמלא טייעא דהאי אלים קועיה והאי קטין קועיה הכי נמי דהוו כלאים זה בזה", 
            "אלא אמר אביי זה ביציו מבחוץ וזה ביציו מבפנים רב פפא אמר הא טעונה חדא ביעתא בשיחלא והא טעונה כמה ביעתא בשיחלא", 
            "אמר רבי ירמיה אמר ריש לקיש המרביע שני מינים שבים לוקה מאי טעמא אמר רב אדא בר אהבה משמיה דעולא אתיא למינהו למינהו מיבשה", 
            "בעי רחבה המנהיג בעיזא ושיבוטא מהו מי אמרינן כיון דעיזא לא נחית בים ושיבוטא לא סליק ליבשה לא כלום עביד או דלמא השתא מיהת קא מנהיג", 
            "מתקיף לה רבינא אלא מעתה חיבר חטה ושעורה בידו וזרע חטה בארץ ושעורה בחוצה לארץ הכי נמי דמחייב", 
            "אמרי הכי השתא התם ארץ מקום חיובא חוצה לארץ לא מקום חיובא הכא אידי ואידי חיובא הוא", 
            "הדרן עלך שור שנגח את הפרה"
        ], 
        [
            "מתני׳ הכונס צאן לדיר ונעל בפניה כראוי ויצאה והזיקה פטור לא נעל בפניה כראוי ויצאה והזיקה חייב", 
            "נפרצה בלילה או שפרצוה לסטים ויצאה והזיקה פטור הוציאוה לסטים לסטים חייבין", 
            "הניחה בחמה או שמסרה לחרש שוטה וקטן ויצאה והזיקה חייב", 
            "מסרה לרועה נכנס הרועה תחתיו", 
            "נפלה לגינה ונהנית משלמת מה שנהנית ירדה כדרכה והזיקה משלמת מה שהזיקה כיצד משלמת מה שהזיקה שמין בית סאה באותה שדה כמה היתה יפה וכמה היא יפה", 
            "רבי שמעון אומר אכלה פירות גמורים משלמת פירות גמורים אם סאה סאה אם סאתים סאתים", 
            "גמ׳ תנו רבנן איזהו כראוי ואיזהו שלא כראוי דלת שיכולה לעמוד ברוח מצויה זהו כראוי שאינה יכולה לעמוד ברוח מצויה זהו שלא כראוי", 
            "אמר רבי מני בר פטיש מאן תנא מועד דסגי ליה בשמירה פחותה רבי יהודה היא דתנן קשרו בעליו במוסירה ונעל לפניו כראוי ויצא והזיק אחד תם ואחד מועד חייב דברי רבי מאיר", 
            "רבי יהודה אומר תם חייב מועד פטור שנאמר ולא ישמרנו בעליו ושמור הוא זה רבי אליעזר אומר אין לו שמירה אלא סכין", 
            "אפילו תימא רבי מאיר שאני שן ורגל דהתורה מיעטה בשמירתן דאמר רבי אלעזר ואמרי לה במתניתא תנא ארבעה דברים התורה מיעטה בשמירתן ואלו הן בור ואש שן ורגל", 
            "בור דכתיב כי יפתח איש בור או כי יכרה איש בר ולא יכסנו הא כסהו פטור", 
            "אש דכתיב שלם ישלם המבער את הבערה עד דעביד כעין מבעיר", 
            "שן דכתיב ובער בשדה אחר עד דעביד כעין ובער", 
            "רגל דכתיב ושלח עד דעביד כעין ושלח", 
            "ותניא ושלח זה הרגל וכן הוא אומר משלחי רגל השור והחמור ובער זה השן וכן הוא אומר כאשר יבער הגלל עד תמו", 
            "טעמא דעביד כעין ושלח ובער הא לא עביד לא", 
            "אמר רבה מתניתין נמי דיקא דקתני צאן מכדי בשור קא עסקינן ואתי ניתני שור מאי שנא דקתני צאן לאו משום דהתורה מיעטה בשמירתן", 
            "לאו משום דכאן קרן לא כתיבא בה שן ורגל הוא דכתיב ביה וקא משמע לן דשן ורגל דמועדין הוא שמע מינה", 
            "תניא אמר רבי יהושע ארבעה דברים העושה אותן פטור מדיני אדם וחייב בדיני שמים ואלו הן הפורץ גדר בפני בהמת חבירו והכופף קמתו של חבירו בפני הדליקה והשוכר עדי שקר להעיד והיודע עדות לחבירו ואינו מעיד לו", 
            "אמר מר הפורץ גדר בפני בהמת חבירו היכי דמי אילימא בכותל בריא בדיני אדם נמי ניחייב אלא"
        ], 
        [
            "בכותל רעוע", 
            "אמר מר הכופף קמתו של חבירו בפני הדליקה היכי דמי אילימא דמטיא ליה ברוח מצויה בדיני אדם נמי נחייב אלא דמטיא ברוח שאינה מצויה", 
            "ורב אשי אמר טמון אתמר משום דשויה טמון באש", 
            "אמר מר השוכר עדי שקר היכי דמי אילימא לנפשיה ממונא בעי שלומי ובדיני אדם נמי ניחייב אלא לחבריה", 
            "והיודע עדות לחבירו ואינו מעיד לו במאי עסקינן אילימא בבי תרי פשיטא דאורייתא הוא אם לוא יגיד ונשא עונו", 
            "אלא בחד", 
            "ותו ליכא והאיכא (סימן העושה בסם ושליח חבירו נשבר) העושה מלאכה במי חטאת ובפרת חטאת פטור מדיני אדם וחייב בדיני שמים", 
            "והאיכא הנותן סם המות בפני בהמת חבירו פטור מדיני אדם וחייב בדיני שמים", 
            "והאיכא השולח את הבערה ביד חרש שוטה וקטן פטור מדיני אדם וחייב בדיני שמים", 
            "והאיכא המבעית את חבירו פטור מדיני אדם וחייב בדיני שמים", 
            "והאיכא נשברה כדו ברשות הרבים ולא סילקה נפלה גמלו ולא העמידה רבי מאיר מחייב בהזיקן וחכמים אומרים פטור בדיני אדם וחייב בדיני שמים", 
            "אין מיהא איכא טובא והני אצטריכא ליה מהו דתימא בדיני שמים נמי לא ליחייב קא משמע לן", 
            "הפורץ גדר בפני בהמת חבירו מהו דתימא כיון דלמסתריה קאי מה עביד בדיני שמים נמי לא ליחייב קא משמע לן", 
            "הכופף קמתו של חבירו נמי מהו דתימא לימא מי הוה ידענא דאתיא רוח שאינה מצויה ובדיני שמים נמי לא ליחייב קא משמע לן", 
            "ולרב אשי דאמר נמי טמון איתמר מהו דתימא אנא כסויי כסיתיה ניהלך ובדיני שמים נמי לא ליחייב קא משמע לן", 
            "והשוכר עדי שקר נמי מהו דתימא לימא דברי הרב ודברי התלמיד דברי מי שומעין ובדיני שמים נמי לא ליחייב קא משמע לן", 
            "והיודע עדות לחבירו ואינו מעיד לו נמי מהו דתימא מי יימר דכי הוה אתינא מסהדינא ליה הוה מודה דלמא הוה משתבע לשקרא ובדיני שמים נמי לא ליחייב קא משמע לן", 
            "נפרצה בלילה או שפרצוה לסטים כו׳ אמר רבה והוא שחתרה", 
            "אבל לא חתרה מאי חייב היכי דמי אילימא בכותל בריא כי לא חתרה אמאי חייב מאי הוה ליה למעבד אלא בכותל רעוע כי חתרה אמאי פטור תחלתו בפשיעה וסופו באונס הוא", 
            "הניחא למאן דאמר תחילתו בפשיעה וסופו באונס פטור אלא למאן דאמר תחילתו בפשיעה וסופו באונס חייב מאי איכא למימר", 
            "אלא מתניתין בכותל בריא ואפילו לא חתרה וכי איתמר דרבה אסיפא איתמר הניחה בחמה או שמסרה לחרש שוטה וקטן ויצתה והזיקה חייב אמר רבה ואפילו חתרה", 
            "לא מבעיא היכא דלא חתרה דכולה בפשיעה הוא אלא אפילו חתרה נמי מהו דתימא הויא לה תחילתו בפשיעה וסופו באונס קא משמע לן דכולה פשיעה היא", 
            "מאי טעמא דאמר ליה מידע ידעת דכיון דשבקתה בחמה כל טצדקא דאית לה למיעבד עבדא ונפקא", 
            "הוציאוה לסטים לסטים חייבין"
        ], 
        [
            "פשיטא כיון דאפקוה קיימא לה ברשותייהו לכל מילי", 
            "לא צריכא דקמו לה באפה כי הא דאמר רבה אמר רב מתנה אמר רב המעמיד בהמת חברו על קמת חבירו חייב מעמיד פשיטא לא צריכא דקם לה באפה", 
            "אמר ליה אביי לרב יוסף הכישה אמרת לן ולסטים נמי דהכישוה", 
            "מסרה לרועה נכנס הרועה כו׳ אמרי תחתיו דמאן אילימא תחתיו דבעל בהמה תנינא חדא זמנא מסרו לשומר חנם ולשואל לנושא שכר ולשוכר כולן נכנסו תחת הבעלים אלא תחתיו דשומר", 
            "ושומר קמא אפטר ליה לגמרי לימא תיהוי תיובתא דרבא דאמר רבא שומר שמסר לשומר חייב", 
            "אמר לך רבא מאי מסרו לרועה לברזיליה דאורחיה דרועה למימסר לברזיליה", 
            "איכא דאמרי מדקתני מסרה לרועה ולא קתני מסרה לאחר שמע מינה מאי מסרה לרועה מסר רועה לברזיליה דאורחיה דרועה למימסר לברזיליה אבל לאחר לא", 
            "לימא מסייע ליה לרבא דאמר רבא שומר שמסר לשומר חייב אמרי לא דלמא אורחא דמילתא קתני והוא הדין לאחר", 
            "איתמר שומר אבידה רבה אמר כשומר חנם דמי רב יוסף אמר כשומר שכר דמי", 
            "רבה אמר כשומר חנם דמי מאי הנאה קא מטי ליה רב יוסף אמר כשומר שכר דמי בההיא הנאה דלא בעיא למיתבי ליה ריפתא לעניא הוי כשומר שכר", 
            "איכא דמפרשי הכי רב יוסף אמר כשומר שכר דמי כיון דרחמנא שעבדיה בעל כורחיה הלכך כשומר שכר דמי", 
            "(סימן החזירה לעולם השב חייא אמרת נשבר שכר)", 
            "איתיביה רב יוסף לרבה"
        ], 
        [
            "החזירה למקום שיראנה אינו חייב לטפל בה נגנבה או אבדה חייב באחריותה", 
            "מאי נגנבה או אבדה לאו נגנבה מביתו ואבדה מביתו", 
            "לא ממקום שהחזירה", 
            "והא קתני אינו חייב ליטפל בה", 
            "אמר ליה הכא במאי עסקינן כגון שהחזירה בצהרים", 
            "ותרתי קתני והכי קתני החזירה שחרית למקום שיראנה ושכיח דעייל ונפיק וחזי לה אינו חייב ליטפל בה החזירה בצהרים למקום שיראנה דלא שכיח דעייל ונפיק דלא חזי לה ונגנבה או אבדה חייב באחריותה", 
            "איתיביה לעולם הוא חייב עד שיחזירנה לרשותו מאי לעולם לאו אפילו מביתו שמע מינה כשומר שכר דמי", 
            "אמר ליה מודינא לך בבעלי חיים דכיון דנקטי להו ניגרא ברייתא בעי נטירותא יתירתא", 
            "איתיביה רבה לרב יוסף השב אין לי אלא בביתו לגינתו ולחורבתו מנין תלמוד לומר תשיבם מכל מקום", 
            "מאי לגינתו ולחורבתו אילימא לגינתו המשתמרת ולחורבתו המשתמרת היינו ביתו אלא פשיטא לגינתו שאינה משתמרת ולחורבתו שאינה משתמרת שמע מינה כשומר חנם דמי", 
            "אמר ליה לעולם לגינתו המשתמרת ולחורבתו המשתמרת ודקא קשיא לך היינו ביתו הא קא משמע לן דלא בעינן דעת בעלים כדרבי אלעזר", 
            "דאמר רבי אלעזר הכל צריכין דעת בעלים חוץ מהשבת אבידה שהרי ריבתה בו תורה השבות הרבה", 
            "אמר ליה אביי לרב יוסף ואת לא תסברא דשומר אבידה כשומר חנם דמי והא אמר רבי חייא בר אבא אמר רבי יוחנן הטוען טענת גנב באבידה משלם תשלומי כפל ואי סלקא דעתך שומר שכר הוי אמאי משלם תשלומי כפל קרנא בעי שלומי", 
            "אמר ליה הכא במאי עסקינן כגון שטוען טענת לסטים מזויין", 
            "אמר ליה ליסטים מזויין גזלן הוא", 
            "אמר ליה שאני אומר לסטים מזויין כיון דמיטמר מאינשי גנב הוא", 
            "איתיביה"
        ], 
        [
            "לא אם אמרת בשומר חנם שכן משלם תשלומי כפל תאמר בשומר שכר שאינו משלם תשלומי כפל", 
            "ואי סלקא דעתך לסטים מזויין גנב הוא נמצא בשומר שכר משלם תשלומי כפל בטוען טענת לסטים מזויין", 
            "אמר ליה הכי קאמר לא אם אמרת בשומר חנם שכן משלם תשלומי כפל בכל טענותיו תאמר בשומר שכר שאינו משלם תשלומי כפל אלא בטוען טענת לסטים מזויין", 
            "איתיביה ונשבר או מת אין לי אלא שבורה ומתה גניבה ואבידה מנין אמרת קל וחומר ומה שומר שכר שפטר בו שבורה ומתה חייב בגניבה ואבידה שואל שחייב בשבורה ומתה אינו דין שחייב בגניבה ואבידה וזהו קל וחומר שאין עליו תשובה", 
            "ואי סלקא דעתך לסטים מזויין גנב הוא אמאי אין עליו תשובה איכא למפרך מה לשומר שכר שכן משלם תשלומי כפל בטוען טענת לסטים מזויין", 
            "אמר ליה קסבר האי תנא קרנא בלא שבועה עדיפא מכפילא בשבועה", 
            "לימא מסייע ליה השוכר פרה מחבירו ונגנבה ואמר הלה הריני משלם ואיני נשבע ואחר כך נמצא הגנב משלם תשלומי כפל לשוכר", 
            "סברוה כרבי יהודה דאמר שוכר כנושא שכר דמי ומדקתני ואמר הריני משלם ואיני נשבע מכלל דאי בעי פטר ליה נפשיה בשבועה", 
            "היכי דמי כגון דקא טעין טענת לסטים מזויין וקתני ואחר כך נמצא הגנב משלם תשלומי כפל לשוכר שמע מינה לסטים מזויין גנב הוא", 
            "אמרי מי סברת כרבי יהודה דאמר שוכר כנושא שכר דמי דלמא כרבי מאיר סבירא ליה דאמר שוכר כשומר חנם דמי", 
            "איבעית אימא כדמחליף רבה בר אבוה ותני שוכר כיצד משלם רבי מאיר אומר כשומר שכר רבי יהודה אומר כשומר חנם", 
            "רבי זירא אמר הכא במאי עסקינן בטוען טענת לסטים מזויין ונמצא לסטים שאינו מזויין", 
            "נפלה לגינה ונהנית משלמת מה שנהנית אמר רב בנחבטה", 
            "אבל אכלה אפילו מה שנהנית אינה משלמת לימא רב לטעמיה דאמר רב היה לה שלא תאכל", 
            "אמרי הכי השתא אימור דאמר רב התם היה לה שלא תאכל היכא דאיתזקא היא דמצי אמר ליה מריה דפירי לא משלמנא היה לה שלא תאכל לאזוקי היא אחריני דפטירה לשלומי מי אמר", 
            "אלא"
        ], 
        [
            "לא מבעיא קאמר לא מבעיא אכלה דמשלמת מה שנהנית אבל נחבטה אימא מבריח ארי מנכסי חבירו הוא ומה שנהנית נמי לא משלם קא משמע לן", 
            "ואימא הכי נמי", 
            "מבריח ארי מנכסי חבירו מדעתו הוא האי לאו מדעתו אי נמי מבריח ארי מנכסי חבירו לית ליה פסידא האי אית ליה פסידא", 
            "היכי נפל רב כהנא אמר שהוחלקה במימי רגליה רבא אמר שדחפתה חברתה", 
            "מאן דאמר שדחפתה חברתה כל שכן שהוחלקה במימי רגליה ומאן דאמר שהוחלקה במימי רגליה אבל דחפתה חברתה פשעה ומשלמת מה שהזיקה דאמר ליה איבעי לך עבורי חדא חדא", 
            "אמר רב כהנא לא שנו אלא באותה ערוגה אבל מערוגה לערוגה משלמת מה שהזיקה ורבי יוחנן אמר אפילו מערוגה לערוגה ואפילו כל היום כולו עד שתצא ותחזור לדעת", 
            "אמר רב פפא לא תימא עד שתצא לדעת ותחזור לדעת אלא כיון שיצתה לדעת אף על פי שחזרה שלא לדעת מאי טעמא דאמר ליה כיון דילפא כל אימת דמשתמטא להתם רהטא", 
            "ירדה כדרכה והזיקה משלמת מה שהזיקה בעי רבי ירמיה ירדה כדרכה והזיקה במי לידה מהו", 
            "אליבא דמאן דאמר תחלתו בפשיעה וסופו באונס חייב לא תיבעי לך כי תיבעי לך אליבא דמאן דאמר תחלתו בפשיעה וסופו באונס פטור מאי", 
            "מי אמרינן כיון דתחלתו בפשיעה וסופו באונס פטור או דלמא הכא כולה בפשיעה הוא דכיון דקא חזי דקריבה לה למילד איבעי ליה לנטורה"
        ], 
        [
            "ולאסתמורי בגוה תיקו", 
            "כיצד משלמת מה שהזיקה וכו׳ מנא הני מילי", 
            "אמר רב מתנה דאמר קרא ובער בשדה אחר מלמד ששמין על גב שדה אחר", 
            "האי ובער בשדה אחר מבעי ליה לאפוקי רשות הרבים", 
            "אם כן לכתוב רחמנא ובער בשדה חבירו אי נמי שדה אחר מאי בשדה אחר ששמין על גב שדה אחר", 
            "ואימא כוליה להכי הוא דאתא לאפוקי רשות הרבים מנלן", 
            "אם כן לכתביה רחמנא גבי תשלומין מיטב שדהו ומיטב כרמו ישלם בשדה אחר למה לי דכתביה רחמנא גבי ובער שמע מינה תרתי", 
            "היכי שיימינן אמר רבי יוסי בר חנינא סאה בששים סאין רבי ינאי אמר תרקב בששים תרקבים חזקיה אמר קלח בששים קלחים", 
            "מיתיבי אכלה קב או קביים אין אומרים תשלם דמיהן אלא רואין אותה כאילו היא ערוגה קטנה ומשערים אותה מאי לאו בפני עצמה", 
            "לא בששים", 
            "תנו רבנן אין שמין קב מפני שמשביחו ולא בית כור מפני שפוגמו", 
            "מאי קאמר אמר רב פפא הכי קאמר אין שמין קב בששים קבים מפני שמשביח מזיק ולא כור בששים כורין מפני שפוגם מזיק", 
            "מתקיף לה רב הונא בר מנוח האי ולא בית כור ולא כור מבעי ליה", 
            "אלא אמר רב הונא בר מנוח משמיה דרב אחא בריה דרב איקא הכי קתני אין שמין קב בפני עצמו מפני שמשביח ניזק ולא קב בבית כור מפני שפוגם ניזק אלא בששים", 
            "ההוא גברא דקץ קשבא מחבריה אתא לקמיה דריש גלותא אמר ליה לדידי חזי לי ותלתא תאלתא בקינא הוו קיימי והוו שוו מאה זוזי זיל הב ליה תלתין ותלתא ותילתא אמר גבי ריש גלותא דדאין דינא דפרסאה למה לי אתא לקמיה דרב נחמן אמר ליה בששים", 
            "אמר ליה רבא אם אמרו בנזקי ממונו יאמרו בנזקי גופו", 
            "אמר ליה אביי לרבא בנזקי גופו מאי דעתיך דתניא המבכיר כרמו של חבירו סמדר רואין אותו כמה היתה יפה קודם לכן וכמה היא יפה לאחר מכאן ואילו בששים לא קתני", 
            "אטו גבי בהמתו נמי מי לא תניא כי האי גוונא דתניא קטמה נטיעה רבי יוסי אומר גוזרי גזירות שבירושלים אומרים נטיעה בת שנתה שתי כסף בת שתי שנים ארבעה כסף אכלה חזיז רבי יוסי הגלילי אומר נידון במשוייר שבו וחכמים אומרים רואין אותה כמה היתה יפה וכמה היא יפה"
        ], 
        [
            "אכלה סמדר רבי יהושע אומר רואין אותן כאילו הן ענבים עומדות ליבצר וחכמים אומרים רואין כמה היתה יפה וכמה היא יפה רבי שמעון בן יהודה אומר משום רבי שמעון במה דברים אמורים בזמן שאכלה לולבי גפנים ויחורי תאנים אבל אכלה פגים או בוסר רואין אותן כאילו ענבים עומדות ליבצר", 
            "קתני מיהת וחכמים אומרים רואין אותן כמה היתה יפה וכמה היא יפה ולא קתני בששים", 
            "אלא מאי אית לך למימר בששים הכא נמי בששים", 
            "אמר אביי רבי יוסי הגלילי ורבי ישמעאל אמרו דבר אחד", 
            "רבי יוסי הגלילי הא דאמרן", 
            "רבי ישמעאל דתניא מיטב שדהו ומיטב כרמו ישלם מיטב שדהו של ניזק ומיטב כרמו של ניזק דברי רבי ישמעאל רבי עקיבא אומר לא בא הכתוב אלא לגבות לניזקין מן העידית וקל וחומר להקדש", 
            "ולא תימא כרב אידי בר אבין דאמר רב אידי בר אבין כגון שאכלה ערוגה בין הערוגות ולא ידעינן אי כחושה הואי אי שמינה הואי דאמר קום שלים שמינה במיטב דאיכא השתא דהכי לא אמרינן", 
            "מאי טעמא המוציא מחבירו עליו הראיה אלא במיטב דלקמיה ומאי ניהו כי היאך דסליק", 
            "אמר מר רבי שמעון בן יהודה אומר משום רבי שמעון במה דברים אמורים שאכלה לולבי גפנים ויחורי תאנים הא סמדר רואין אותן כאילו ענבים עומדות ליבצר אימא סיפא אכלה פגים או בוסר הוא דרואין אותן כאילו ענבים עומדות ליבצר הא סמדר רואין אותן כמה היא יפה וכמה היתה יפה", 
            "אמר רבינא כרוך ותני במה דברים אמורים בזמן שאכלה לולבי גפנים ויחורי תאנים אבל אכלה סמדר פגין או בוסר רואין אותן כאילו ענבים עומדות ליבצר", 
            "אי הכי רבי שמעון בן יהודה היינו רבי יהושע", 
            "איכא בינייהו כחש גופנא ולא מסיימי", 
            "אביי אמר מסיימי ומסיימי מאן תנא דחייש לכחש גופנא רבי שמעון בן יהודה היא דתניא רבי שמעון בן יהודה אומר משום רבי שמעון בן מנסיא אונס אינו משלם את הצער מפני שסופה להצטער תחת בעלה אמרו לו אינו דומה נבעלת ברצון לנבעלת באונס", 
            "אמר אביי הני תנאי ורבי שמעון בן יהודה אמרו דבר אחד רבי שמעון בן יהודה הא דאמרן הני תנאי מאי היא", 
            "דתניא רבי יוסי אומר נכי חיה בן עזאי אומר נכי מזונות", 
            "מאן דאמר נכי חיה כל שכן נכי מזונות ומאן דאמר נכי מזונות אבל נכי חיה לא דאמר ליה אתתא דידי פקיחא היא ולא מבעיא חיה", 
            "רב פפא ורב הונא בריה דרב יהושע עבוד עובדא כוותיה דרב נחמן בששים", 
            "לישנא אחרינא רב פפא ורב הונא בריה דרב יהושע שמו דקלא אגב קטינא דארעא", 
            "והלכתא כוותיה דרב פפא ורב הונא בריה דרב יהושע בדקלא דארמאה והלכתא כוותיה דריש גלותא בדקלא פרסאה", 
            "אליעזר זעירא"
        ], 
        [
            "הוה סיים מסאני אוכמי וקאי בשוקא דנהרדעא אשכחוהו דבי ריש גלותא ואמרו ליה מאי שנא הני מסאני אמר להו דקא מאבילנא אירושלים אמרו ליה את חשיבת לאיתאבולי אירושלים סבור יוהרא הוה אתיוה וחבשוה", 
            "אמר להו גברא רבה אנא אמרו ליה מנא ידעינן אמר להו או אתון בעו מינאי מילתא או אנא איבעי מינייכו מילתא אמרו ליה בעי את", 
            "אמר להו האי מאן דקץ כופרא מאי משלם אמרו ליה משלם דמי כופרא והא הוו תמרי אמרו ליה משלם דמי תמרי אמר להו והא לאו תמרי שקל מיניה", 
            "אמרו ליה אימא לן את אמר להו בששים אמרו ליה מאן אמר כוותיך אמר להו הא שמואל חי ובית דינו קיים שדרו קמיה דשמואל אמר להו שפיר קאמר לכו בששים ושבקוהו", 
            "רבי שמעון אומר אכלה פירות גמורים כו׳ מאי טעמא הא דאמר רחמנא ובער בשדה אחר מלמד ששמין על גב השדה הני מילי מידי דצריך לשדה הני כיון דלא צריכי לשדה בעינייהו בעי שלומי", 
            "אמר רב הונא בר חייא אמר רבי ירמיה בר אבא דן רב כרבי מאיר ופסק הלכתא כרבי שמעון", 
            "דן רב כרבי מאיר דתניא כתב לראשון ולא חתמה לו לשני וחתמה לו אבדה כתובתה דברי רבי מאיר רבי יהודה אומר יכולה היא שתאמר נחת רוח עשיתי לבעלי אתם מה לכם עלי", 
            "ופסק הלכתא כרבי שמעון כי הא דתנן רבי שמעון אומר אכלה פירות גמורין משלמת פירות גמורין אם סאה סאה אם סאתים סאתים", 
            "מתני׳ המגדיש בתוך שדה חבירו שלא ברשות ואכלתן בהמתו של בעל השדה פטור ואם הוזקה בהן בעל הגדיש חייב ואם הגדיש ברשות בעל השדה חייב", 
            "גמ׳ לימא תנן דלא כרבי דאי כרבי האמר עד שיקבל עליו בעל הבית לשמור אמר רב פפא הכא בנטר בי דרי עסקינן דכיון דאמר ליה עייל וגדוש עייל ואנטר לך הוא", 
            "מתני׳ השולח את הבערה ביד חרש שוטה וקטן פטור בדיני אדם וחייב בדיני שמים שלח ביד פקח הפקח חייב", 
            "אחד הביא את האור ואחד הביא את העצים המביא את העצים חייב אחד הביא את העצים ואחד הביא את האור המביא את האור חייב", 
            "בא אחר וליבה המלבה חייב ליבתה הרוח כולן פטורין", 
            "גמ׳ אמר ריש לקיש משמיה דחזקיה לא שנו אלא שמסר לו גחלת וליבה אבל מסר לו שלהבת חייב מאי טעמא מעשיו קא גרמו לו", 
            "ורבי יוחנן אמר אפילו מסר לו שלהבת פטור מאי טעמא צבתא דחרש גרמה לו ולא מחייב עד שימסור לו גווזא"
        ], 
        [
            "סלתא שרגא דההוא ודאי מעשה דידיה גרמו", 
            "שלח ביד פקח הפקח חייב וכו׳ אמר רב נחמן בר יצחק מאן דתני ליבה לא משתבש ומאן דתני ניבה לא משתבש", 
            "מאן דתני ליבה לא משתבש דכתיב בלבת אש ומאן דתני ניבה לא משתבש דכתיב בורא ניב שפתים", 
            "לבתה הרוח כולן פטורין תנו רבנן ליבה ולבתה הרוח אם יש בלבויו כדי ללבותה חייב ואם לאו פטור", 
            "אמאי ליהוי כזורה ורוח מסייעתו", 
            "אמר אביי הכא במאי עסקינן כגון שליבה מצד אחד ולבתו הרוח מצד אחר רבא אמר כגון שליבה ברוח מצויה ולבתו הרוח ברוח שאינה מצויה רבי זירא אמר כגון דצמרה צמורי", 
            "רב אשי אמר כי אמרינן זורה ורוח מסייעתו הני מילי לענין שבת דמלאכת מחשבת אסרה תורה אבל הכא גרמא בעלמא הוא וגרמא בנזקין פטור", 
            "מתני׳ השולח את הבערה ואכלה עצים או אבנים או עפר חייב שנאמר כי תצא אש ומצאה קצים ונאכל גדיש או הקמה או השדה שלם ישלם המבער את הבערה", 
            "גמ׳ אמר רבא למה לי דכתב רחמנא קוצים גדיש קמה ושדה", 
            "צריכי דאי כתב רחמנא קוצים הוה אמינא קוצים הוא דחייב רחמנא משום דשכיח אש גבייהו ושכיח דפשע אבל גדיש דלא שכיח אש גבייהו ולא שכיח דפשע אימא לא ואי כתב רחמנא גדיש הוה אמינא גדיש חייב רחמנא משום דהפסד מרובה הוא אבל קוצים דהפסד מועט אימא לא", 
            "קמה למה לי מה קמה בגלוי אף כל בגלוי", 
            "ולרבי יהודה דמחייב אנזקי טמון באש קמה למה לי לרבות כל בעלי קומה ורבנן לרבות כל בעלי קומה מנא להו נפקא להו מאו הקמה", 
            "ורבי יהודה או מיבעי ליה לחלק ורבנן לחלק מנא להו נפקא להו מאו השדה", 
            "ורבי יהודה איידי דכתב רחמנא או הקמה כתב או השדה", 
            "שדה למה לי לאתויי לחכה נירו וסכסכה אבניו ולכתוב רחמנא שדה ולא בעי הנך צריכא דאי כתב רחמנא שדה הוה אמינא מה שבשדה אין מידי אחרינא לא קא משמע לן", 
            "אמר רבי שמואל בר נחמני אמר רבי יונתן אין פורענות באה לעולם אלא בזמן שהרשעים בעולם ואינה מתחלת אלא מן הצדיקים תחלה שנאמר כי תצא אש ומצאה קצים אימתי אש יוצאה בזמן שקוצים מצוין לה ואינה מתחלת אלא מן הצדיקים תחלה שנאמר ונאכל גדיש ואכל גדיש לא נאמר אלא ונאכל גדיש שנאכל גדיש כבר", 
            "תאני רב יוסף מאי דכתיב ואתם לא תצאו איש מפתח ביתו עד בקר כיון שניתן רשות למשחית אינו מבחין בין צדיקים לרשעים ולא עוד אלא שמתחיל מן הצדיקים תחלה שנאמר והכרתי ממך צדיק ורשע", 
            "בכי רב יוסף כולי האי נמי לאין דומין אמר ליה אביי טיבותא הוא לגבייהו דכתיב כי מפני הרעה נאסף הצדיק", 
            "אמר רב יהודה אמר רב"
        ], 
        [
            "לעולם יכנס אדם בכי טוב ויצא בכי טוב שנאמר ואתם לא תצאו איש מפתח ביתו עד בקר", 
            "תנו רבנן דבר בעיר כנס רגליך שנאמר ואתם לא תצאו איש מפתח ביתו עד בקר ואומר לך עמי בא בחדריך וסגור דלתך בעדך ואומר מחוץ תשכל חרב ומחדרים אימה", 
            "מאי ואומר וכי תימא הני מילי בליליא אבל ביממא לא תא שמע לך עמי בא בחדריך וסגור דלתך", 
            "וכי תימא הני מילי [היכא] דליכא אימה מגואי אבל היכא דאיכא אימה מגואי כי נפיק יתיב ביני אינשי בצוותא בעלמא טפי מעלי תא שמע מחוץ תשכל חרב ומחדרים אימה אף על גב דמחדרים אימה מחוץ תשכל חרב", 
            "רבא בעידן רתחא הוי סכר כוי דכתיב כי עלה מות בחלונינו", 
            "תנו רבנן רעב בעיר פזר רגליך שנאמר ויהי רעב בארץ וירד אברם מצרימה [לגור] (ויגר) שם ואומר אם אמרנו נבוא העיר והרעב בעיר ומתנו שם", 
            "מאי ואומר וכי תימא הני מילי היכא דליכא ספק נפשות אבל היכא דאיכא ספק נפשות לא תא שמע לכו ונפלה אל מחנה ארם אם יחינו נחיה", 
            "תנו רבנן דבר בעיר אל יהלך אדם באמצע הדרך מפני שמלאך המות מהלך באמצע הדרכים דכיון דיהיבא ליה רשותא מסגי להדיא שלום בעיר אל יהלך בצדי דרכים דכיון דלית ליה רשותא מחבי חבויי ומסגי", 
            "תנו רבנן דבר בעיר אל יכנס אדם יחיד לבית הכנסת שמלאך המות מפקיד שם כליו והני מילי היכא דלא קרו ביה דרדקי ולא מצלו ביה עשרה", 
            "תנו רבנן כלבים בוכים מלאך המות בא לעיר כלבים משחקים אליהו הנביא בא לעיר והני מילי דלית בהו נקבה", 
            "יתיב רב אמי ורב אסי קמיה דרבי יצחק נפחא מר אמר ליה לימא מר שמעתתא ומר אמר ליה לימא מר אגדתא פתח למימר אגדתא ולא שביק מר פתח למימר שמעתתא ולא שביק מר", 
            "אמר להם אמשול לכם משל למה הדבר דומה לאדם שיש לו שתי נשים אחת ילדה ואחת זקינה ילדה מלקטת לו לבנות זקינה מלקטת לו שחורות נמצא קרח מכאן ומכאן", 
            "אמר להן אי הכי אימא לכו מלתא דשויא לתרוייכו כי תצא אש ומצאה קצים תצא מעצמה שלם ישלם המבער את הבערה אמר הקדוש ברוך הוא עלי לשלם את הבערה שהבערתי", 
            "אני הציתי אש בציון שנאמר ויצת אש בציון ותאכל יסדתיה ואני עתיד לבנותה באש שנאמר ואני אהיה לה חומת אש סביב ולכבוד אהיה בתוכה", 
            "שמעתתא פתח הכתוב בנזקי ממונו וסיים בנזקי גופו לומר לך אשו משום חציו", 
            "ויתאוה דוד ויאמר מי ישקני מים מבאר בית לחם אשר בשער ויבקעו שלשת הגבורים במחנה פלשתים וישאבו מים מבאר בית לחם אשר בשער [וגו׳]", 
            "מאי קא מיבעיא ליה אמר רבא אמר רב נחמן טמון באש קמיבעיא ליה אי כרבי יהודה אי כרבנן ופשטו ליה מאי דפשטו ליה", 
            "רב הונא אמר גדישים דשעורים דישראל הוו דהוו מטמרי פלשתים בהו וקא מיבעיא ליה מהו להציל עצמו בממון חבירו", 
            "שלחו ליה אסור להציל עצמו בממון חבירו אבל אתה מלך אתה [ומלך] פורץ לעשות לו דרך ואין מוחין בידו", 
            "ורבנן ואיתימא רבה בר מרי אמרו גדישים דשעורין דישראל הוו וגדישין דעדשים דפלשתים וקא מיבעיא להו מהו ליטול גדישין של שעורין דישראל ליתן לפני בהמתו על מנת לשלם גדישין של עדשים דפלשתים", 
            "שלחו ליה חבל ישיב רשע גזלה ישלם אף על פי שגזילה משלם רשע הוא אבל אתה מלך אתה ומלך פורץ לעשות לו דרך ואין מוחין בידו", 
            "בשלמא למאן דאמר לאחלופי היינו דכתיב חד קרא ותהי שם חלקת השדה מלאה עדשים וכתיב חד קרא ותהי חלקת השדה מלאה שעורים", 
            "אלא למאן דאמר למקלי מאי איבעיא להו להני תרי קראי אמר לך דהוו נמי גדישים דעדשים דישראל דהוו מיטמרו בהו פלשתים", 
            "בשלמא למאן דאמר למקלי היינו דכתיב ויתיצב בתוך החלקה ויצילה אלא למאן דאמר לאחלופי מאי ויצילה", 
            "דלא שבק להו לאחלופי", 
            "בשלמא הני תרתי היינו דכתיב תרי קראי"
        ], 
        [
            "אלא למאן דאמר טמון באש קמיבעיא ליה מאי איבעי ליה קראי אמר לך טמון וחדא מהנך קמיבעיא ליה", 
            "בשלמא למאן דאמר הני תרתי היינו דכתיב ולא אבה (דוד) לשתותם אמר כיון דאיכא איסורא לא ניחא לי אלא למאן דאמר טמון באש קא מבעיא ליה מכדי גמרא הוא דשלחו ליה מאי לא אבה (דוד) לשתותם", 
            "דלא אמרינהו משמייהו אמר כך מקובלני מבית דינו של שמואל הרמתי כל המוסר עצמו למות על דברי תורה אין אומרים דבר הלכה משמו", 
            "ויסך אתם לה׳ בשלמא למאן דאמר הני תרתי משום דעבד לשם שמים אלא למאן דאמר טמון באש מאי ויסך אתם לה׳ דאמרינהו משמא דגמרא", 
            "מתני׳ עברה גדר שהוא גבוה ארבע אמות או דרך הרבים או נהר פטור", 
            "גמ׳ והתניא עברה גדר שהוא גבוה ארבע אמות חייב", 
            "אמר רב פפא תנא דידן קא חשיב מלמעלה למטה שש אמות פטור חמש אמות פטור עד ארבע אמות פטור תנא ברא מלמטה למעלה קא חשיב שתי אמות חייב שלש אמות חייב עד ארבע אמות חייב", 
            "אמר רבא ארבע אמות שאמרו דפטור אפילו בשדה קוצים אמר רב פפא ומשפת קוצים ולמעלה ארבע אמות", 
            "אמר רב לא שנו אלא בקולחת אבל בנכפפת אפילו עד מאה אמה חייב ושמואל אמר מתניתין בנכפפת אבל בקולחת אפילו כל שהוא פטור", 
            "תניא כוותיה דרב במה דברים אמורים בקולחת אבל בנכפפת ועצים מצויין לה אפילו עד מאה מיל חייב עברה נהר או שלולית שהם רחבים שמונה אמות פטור", 
            "דרך הרבים מאן תנא אמר רבא רבי אליעזר היא דתנן רבי אליעזר אומר שש עשרה אמות כדרך רשות הרבים (פטור)", 
            "או נהר רב אמר נהר ממש ושמואל אמר אריתא דדלאי", 
            "מאן דאמר נהר ממש אף על גב דליכא מיא ומאן דאמר אריתא דדלאי אי אית ביה מיא אין אבל לית ביה מיא לא", 
            "תנן התם ואלו מפסיקין לפאה הנחל והשלולית ודרך היחיד ודרך הרבים", 
            "מאי שלולית אמר רב יהודה אמר שמואל מקום שמי גשמים שוללין שם רב ביבי אמר רבי יוחנן אמת המים שמחלקת שלל לאגפיה", 
            "מאן דאמר מקום שמי גשמים שוללין שם כל שכן אמת המים ומאן דאמר אמת המים אבל מקום שמי גשמים שוללין שם לא מפסקי דהנהו"
        ], 
        [
            "באגני דארעא מקרו", 
            "מתני׳ המדליק בתוך שלו עד כמה תעבור הדליקה רבי אלעזר בן עזריה אומר רואין אותו כאילו הוא באמצע בית כור רבי אליעזר אומר שש עשרה אמות כדרך רשות הרבים רבי עקיבא אומר חמשים אמה רבי שמעון אומר שלם ישלם המבער את הבערה הכל לפי הדליקה", 
            "גמ׳ ולית ליה לרבי שמעון שיעורא בדליקה", 
            "והתנן לא יעמיד אדם תנור בתוך הבית אלא אם כן יש על גבו גובה דארבע אמות היה מעמידו בעלייה עד שיהא תחתיו מעזיבה שלשה טפחים ובכירה טפח ואם הזיק משלם מה שהזיק", 
            "רבי שמעון אומר לא נאמרו שיעורין הללו אלא שאם הזיק פטור מלשלם", 
            "אמר רב נחמן אמר רבה בר אבוה הכל לפי גובה הדליקה", 
            "אמר רב יוסף אמר רב יהודה אמר שמואל הלכה כרבי שמעון וכן אמר רב נחמן אמר שמואל הלכה כרבי שמעון", 
            "מתני׳ המדליק את הגדיש והיו בו כלים ודלקו רבי יהודה אומר משלם מה שבתוכו וחכמים אומרים אינו משלם אלא גדיש של חטין או של שעורין", 
            "היה גדי כפות לו ועבד סמוך לו ונשרף עמו חייב עבד כפות לו וגדי סמוך לו ונשרף עמו פטור", 
            "ומודים חכמים לרבי יהודה במדליק את הבירה שהוא משלם כל מה שבתוכה שכן דרך בני אדם להניח בבתים", 
            "גמ׳ אמר רב כהנא מחלוקת במדליק בתוך שלו והלכה ואכלה בתוך של חבירו דרבי יהודה מחייב אנזקי טמון באש ורבנן פטרי אבל במדליק בתוך של חבירו דברי הכל משלם כל מה שבתוכו", 
            "אמר ליה רבא אי הכי אדתני סיפא מודים חכמים לרבי יהודה במדליק את הבירה שמשלם כל מה שבתוכה שכן דרך בני אדם להניח בבתים לפלוג וליתני בדידה במה דברים אמורים במדליק בתוך שלו והלכה ואכלה בתוך של חבירו אבל מדליק בתוך של חבירו דברי הכל משלם כל מה שהיה בתוכו", 
            "אלא אמר רבא בתרתי פליגי פליגי במדליק בתוך שלו והלכה ואכלה בתוך של חבירו דרבי יהודה מחייב אטמון באש ורבנן סברי לא מחייב ופליגי נמי במדליק בשל חבירו דרבי יהודה סבר משלם כל מה שבתוכו ואפילו ארנקי ורבנן סברי כלים שדרכן להטמין בגדיש כגון מוריגין וכלי בקר הוא דמשלם כלים שאין דרכן להטמין בגדיש לא משלם", 
            "תנו רבנן המדליק את הגדיש והיו בו כלים ודלקו רבי יהודה אומר משלם כל מה שהיה בתוכו וחכמים אומרים אינו משלם אלא גדיש של חטין או גדיש של שעורין ורואין מקום כלים כאילו הוא מלא תבואה"
        ], 
        [
            "במה דברים אמורים במדליק בתוך שלו והלכה ודלקה בתוך של חבירו אבל מדליק בתוך של חבירו דברי הכל משלם כל מה שהיה בתוכו", 
            "ומודה רבי יהודה לחכמים במשאיל מקום לחבירו להגדיש גדיש והגדיש והטמין שאין משלם אלא דמי גדיש בלבד להגדיש חטין והגדיש שעורין שעורין והגדיש חטין חטין וחיפן בשעורין שעורין וחיפן בחטים שאינו משלם אלא דמי שעורין בלבד", 
            "אמר רבא הנותן דינר זהב לאשה ואמר לה הזהרי בו של כסף הוא הזיקתו משלמת דינר זהב משום דאמר לה מאי הוה ליך גביה דאזקתיה פשעה בו משלמת של כסף דאמרה ליה נטירותא דכספא קבילי עלי נטירותא דדהבא לא קבילי עלי", 
            "אמר ליה רב מרדכי לרב אשי אתון בדרבא מתניתו לה אנן ממתניתא פשיטא לן חטין וחיפן בשעורין שעורין וחיפן בחטין אינו משלם אלא דמי שעורין בלבד אלמא אמר ליה נטירותא דשערי קבילי עלי הכא נמי אמרה ליה נטירותא דדהבא לא קבילי עלי", 
            "אמר רב שמעית מילתא לרבי יהודה ולא ידענא מאי היא אמר שמואל ולא ידע אבא מאי שמיע ליה לרבי יהודה דמחייב על נזקי טמון באש עשו תקנת נגזל באשו", 
            "בעי אמימר עשו תקנת נגזל במסור או לא אליבא דמאן דאמר לא דיינינן דינא דגרמי לא תבעי לך דמסורות נמי לא דיינינן", 
            "אלא כי תבעי לך אליבא דמאן דאמר דיינינן דינא דגרמי עשו תקנת נגזל במסור דמשתבע ושקיל או לא תיקו", 
            "ההוא גברא דבטש בכספתא דחבריה שדייה בנהרא אתא מריה ואמר הכי והכי הוה לי בגוה יתיב רב אשי וקא מעיין ביה כי האי גוונא מאי", 
            "אמר ליה רבינא לרב אחא בריה דרבא ואמרי לה רב אחא בריה דרבא לרב אשי לאו היינו מתניתין דתנן ומודים חכמים לרבי יהודה במדליק את הבירה שמשלם כל מה שבתוכו שכן דרך בני אדם להניח בבתים", 
            "אמר ליה אי דקא טעין זוזי הכא נמי הכא במאי עסקינן דקא טעין מרגניתא מאי מי מנחי אינשי מרגניתא בכספתא או לא תיקו", 
            "אמר ליה רב יימר לרב אשי טעין כסא דכספא בבירה מאי אמר ליה חזינא אי איניש אמיד הוא דאית ליה כסא דכספא אי נמי איניש מהימנא הוא דמפקדי אינשי גביה משתבע ושקיל ואי לא לאו כל כמיניה", 
            "אמר ליה רב אדא בריה דרב אויא לרב אשי מה בין גזלן לחמסן אמר ליה חמסן יהיב דמי גזלן לא יהיב דמי", 
            "אמר ליה אי יהיב דמי חמסן קרית ליה והאמר רב הונא תלוה וזבין זביניה זביני לא קשיא הא דאמר רוצה אני הא דלא אמר רוצה אני"
        ], 
        [
            "מתני׳ גץ שיצא מתחת הפטיש והזיק חייב", 
            "גמל שהיה טעון פשתן ועבר ברשות הרבים ונכנס פשתנו לתוך החנות ודלקו בנרו של חנוני והדליק את הבירה בעל גמל חייב הניח חנוני נרו מבחוץ החנוני חייב רבי יהודה אומר בנר חנוכה פטור", 
            "גמ׳ אמר רבינא משמיה דרבא שמע מינה מדרבי יהודה נר חנוכה מצוה להניחה בתוך עשרה דאי סלקא דעתך למעלה מעשרה אמאי אמר רבי יהודה נר חנוכה פטור לימא ליה הוה ליה לאנוחה למעלה מגמל ורוכבו אלא לאו שמע מינה מצוה להניחה בתוך עשרה", 
            "אמרי לא לעולם אימא לך אפילו למעלה מעשרה מאי אמרת אבעי לך לאנוחה למעלה מגמל ורוכבו כיון דבמצוה קא עסיק כולי האי לא אטרחוה רבנן", 
            "אמר רב כהנא דרש רב נתן בר מניומי משמיה דרבי תנחום נר חנוכה שהניחה למעלה מעשרים אמה פסולה כסוכה וכמבוי", 
            "הדרן עלך הכונס", 
            "מתני׳ מרובה מדת תשלומי כפל ממדת תשלומי ארבעה וחמשה שמדת תשלומי כפל נוהגת בין בדבר שיש בו רוח חיים ובין בדבר שאין בו רוח חיים ומדת תשלומי ארבעה וחמשה אינה נוהגת אלא בשור ושה בלבד שנאמר כי יגנב איש שור או שה וטבחו או מכרו וגו׳", 
            "אין הגונב אחר הגנב משלם תשלומי כפל ולא הטובח ולא המוכר אחר הגנב משלם תשלומי ארבעה וחמשה", 
            "גמ׳ ואילו מדת תשלומי כפל נוהגת בין בגנב בין בטוען טענת גנב ומדת תשלומי ארבעה וחמשה אינה נוהגת אלא בגנב בלבד לא קתני", 
            "מסייע ליה לרבי חייא בר אבא דאמר רבי חייא בר אבא אמר רבי יוחנן הטוען טענת גנב בפקדון משלם תשלומי כפל טבח ומכר משלם תשלומי ארבעה וחמשה", 
            "איכא דאמרי לימא מסייע ליה לרבי חייא בר אבא דאמר רבי חייא בר אבא אמר רבי יוחנן הטוען טענת גנב בפקדון משלם תשלומי כפל טבח ומכר משלם תשלומי ארבעה וחמשה", 
            "מי קתני אין בין מרובה קתני תנא ושייר", 
            "שמדת תשלומי כפל נוהגת כו׳ מנא הני מילי דתנו רבנן על כל דבר פשע כלל על שור על חמור על שה ועל שלמה פרט על כל אבדה חזר וכלל", 
            "כלל ופרט וכלל אי אתה דן אלא כעין הפרט מה הפרט מפורש דבר המטלטל וגופו ממון אף כל דבר המטלטל וגופו ממון", 
            "יצאו קרקעות שאינן מטלטלין יצאו עבדים שהוקשו לקרקעות יצאו שטרות שאף על פי שמטלטלין אין גופן ממון יצא הקדש רעהו כתיב", 
            "אי מה הפרט מפורש דבר שנבלתו מטמא במגע ובמשא אף כל דבר שנבלתו מטמא במגע ובמשא אבל עופות לא", 
            "ומי מצית אמרת הכי והא שלמה כתיב אמרי אנן בבעלי חיים קאמרינן אימא בבעלי חיים דבר שנבלתו מטמא במגע ובמשא אין דבר שאין נבלתו מטמא במגע ובמשא לא"
        ], 
        [
            "דהא כל חד וחד כלל ופרט באפי נפשיה דרשינן ליה אבל עופות לא", 
            "אם כן נכתוב רחמנא חד פרטא", 
            "הי נכתוב רחמנא אי כתב רחמנא שור הוה אמינא קרב לגבי מזבח אין שאין קרב לגבי מזבח לא ואי כתב רחמנא חמור הוה אמינא קדוש בבכורה אין שאין קדוש בבכורה לא", 
            "אמרי אם כן נכתוב רחמנא שור וחמור שה למה לי שמע מינה לאתויי עופות", 
            "ואימא לאתויי עופות טהורים דומיא דשה דמטמא בגדים אבית הבליעה אבל עופות טמאים דלית בהו טומאה דלא מטמאי בגדים אבית הבליעה לא כל ריבויא הוא", 
            "וכל היכא דכתב כל ריבויא הוא והא גבי מעשר דכתיב כל וקא דרשינן ליה בכלל ופרט", 
            "דתניא ונתת הכסף בכל אשר תאוה נפשך כלל בבקר ובצאן וביין ובשכר פרט ובכל אשר תשאלך נפשך חזר וכלל כלל ופרט וכלל אי אתה דן אלא כעין הפרט מה הפרט מפורש פרי מפרי וגידולי קרקע אף כל פרי מפרי וגידולי קרקע", 
            "אמרי בכל כללא כל ריבויא הוא ואיבעית אימא כל כללא הוא מיהו כל דהכא ריבויא הוא", 
            "מכדי כתיב מעיקרא כלל ופרט וכלל דכתיב כי יתן איש אל רעהו כלל כסף או כלים פרט לשמר הדר וכלל", 
            "ואי סלקא דעתך האי על כל דבר פשע נמי לכלל ופרט הוא דאתא נכתוב רחמנא להני פרטי גבי האיך כלל ופרט על כל דבר פשע למה לי שמע מינה ריבויא הוא", 
            "השתא דאמרת כל ריבויא כל הני פרטי למה לי חד למעוטי קרקע וחד למעוטי עבדים וחד למעוטי שטרות שלמה למעוטי דבר שאינו מסויים על כל אבדה לכדרבי חייא בר אבא דאמר רבי חייא בר אבא אמר רבי יוחנן הטוען טענת גנב"
        ], 
        [
            "באבידה משלם תשלומי כפל שנאמר על כל אבדה אשר יאמר", 
            "תנן התם היכן פקדוני אמר ליה אבד משביעך אני ואמר אמן והעדים מעידים אותו שאכלו משלם את הקרן הודה על פי עצמו משלם קרן וחומש ואשם", 
            "היכן פקדוני אמר לו נגנב משביעך אני ואמר אמן והעדים מעידים אותו שגנבו משלם תשלומי כפל הודה מעצמו משלם קרן וחומש ואשם", 
            "קתני מיהא בטוען טענת גנב דמשלם תשלומי כפל אבל בטוען טענת אבד לא משלם תשלומי כפל ואפילו טוען טענת גנב בשבועה הוא דמשלם תשלומי כפל אבל שלא בשבועה אינו משלם תשלומי כפל", 
            "מנהני מילי דתנו רבנן אם ימצא הגנב בטוען טענת גנב הכתוב מדבר", 
            "אתה אומר בטוען טענת גנב או אינו אלא בגנב עצמו כשהוא אומר אם לא ימצא הגנב בטוען טענת גנב הכתוב מדבר", 
            "תניא אידך אם ימצא הגנב בגנב עצמו הכתוב מדבר אתה אומר בגנב עצמו או אינו אלא בטוען טענת גנב כשהוא אומר אם לא ימצא הגנב הרי טוען טענת גנב אמור הא מה אני מקיים אם ימצא הגנב בגנב עצמו הכתוב מדבר", 
            "דכולי עלמא מיהת אם לא ימצא הגנב בטוען טענת גנב כתיב מאי משמע אמר רבא אם לא ימצא כמה שאמר אלא שהוא עצמו גנבו ישלם שנים", 
            "ומנלן דבשבועה", 
            "דתניא ונקרב בעל הבית אל האלהים לשבועה אתה אומר לשבועה או אינו אלא לדין נאמר שליחות יד למטה ונאמר שליחות יד למעלה מה להלן לשבועה אף כאן לשבועה", 
            "בשלמא למאן דאמר חד בגנב וחד בטוען טענת גנב היינו דכתיבי תרי קראי אלא למאן דאמר תרוייהו בטוען טענת גנב תרי קראי למה לי", 
            "אמרי חד למעוטי טענת אבד", 
            "ולמאן דאמר חד בגנב וחד בטוען טענת גנב דלא מייתר למעוטי טענת אבד מנא ליה מגנב הגנב", 
            "ולמאן דאמר תרוייהו בטוען טענת גנב דמיעט ליה טוען טענת אבד גנב הגנב מאי דריש ביה", 
            "אמר לך מבעי ליה לכדרבי חייא בר אבא אמר רבי יוחנן דאמר רבי חייא בר אבא אמר רבי יוחנן הטוען טענת גנב בפקדון משלם תשלומי כפל טבח ומכר משלם תשלומי ארבעה וחמשה", 
            "למאן דאמר חד בגנב וחד בטוען טענת גנב דהאי גנב הגנב אפקיה למעוטי טענת אבד דרבי חייא בר אבא מנא ליה", 
            "אמר לך הקישא הוא ואין משיבין על הקישא", 
            "בשלמא למאן דאמר חד בגנב וחד בטוען טענת גנב שפיר אלא למאן דאמר תרוייהו בטוען טענת גנב גנב עצמו מנא ליה", 
            "וכי תימא ליתי בקל וחומר מטוען טענת גנב דיו לבא מן הדין להיות כנדון מה להלן בשבועה אף כאן בשבועה", 
            "נפקא ליה מדתנא דבי חזקיה דתנא דבי חזקיה יאמר שור וגניבה והכל בכלל", 
            "אילו כך הייתי אומר מה הפרט מפורש קרב לגבי מזבח אף כל קרב לגבי מזבח מה יש לך להביא שה"
        ], 
        [
            "כשהוא אומר שה הרי שה אמור הא מה אני מקיים גניבה לרבות כל דבר", 
            "יאמר שור שה וגניבה והכל בכלל אילו כך הייתי אומר מה הפרט מפורש דבר הקדוש בבכורה אף כל דבר הקדוש בבכורה", 
            "מה יש לך להביא חמור כשהוא אומר חמור הרי חמור אמור הא מה אני מקיים גניבה לרבות כל דבר", 
            "יאמר שור וחמור שה וגניבה והכל בכלל אילו כך הייתי אומר מה הפרט מפורש בעלי חיים אף כל בעלי חיים", 
            "מה יש לך להביא שאר בעלי חיים כשהוא אומר חיים הרי חיים אמור הא מה אני מקיים גניבה לרבות כל דבר", 
            "אמר מר יאמר שור וגניבה מי כתיב שור וגניבה גניבה ושור הוא דכתיב", 
            "וכי תימא אילו נאמר קאמר אילו נאמר שור וגניבה ומי מצית אמרת מה הפרט מפורש הוה שור פרט וגניבה כלל פרט וכלל נעשה כלל מוסיף על הפרט ואיתרבו להו כל מילי", 
            "אלא כדכתיב קאמרי גניבה ושור מי מצית אמרת הכל בכלל או מה הפרט מפורש הוה ליה גניבה כלל ושור פרט כלל ופרט אין בכלל אלא מה שבפרט שור אין מידי אחרינא לא", 
            "אמר רבא תנא אחיים קא סמיך ליה וכלל ופרט וכלל קאמר ליה", 
            "והא לא דמי כללא בתרא לכללא קמא הא תנא דבי רבי ישמעאל הוא דכהאי גוונא דריש כללי ופרטי", 
            "והכי קא קשיא ליה אם המצא תמצא למה לי יאמר שור וגניבה וחיים והכל בכלל", 
            "אילו כן הייתי אומר מה הפרט מפורש דבר הקרב לגבי מזבח אף כל הקרב לגבי מזבח מה יש להביא שה כשהוא אומר שה הרי שה אמור הא מה אני מקיים גניבה לרבות כל דבר", 
            "יאמר גניבה ושור ושה וחיים והכל בכלל אילו כן הייתי אומר מה הפרט מפורש דבר הקדוש בבכורה אף כל דבר הקדוש בבכורה", 
            "מה יש לך להביא חמור [כשהוא אומר חמור] הרי חמור אמור הא מה אני מקיים גניבה לרבות כל דבר", 
            "יאמר גניבה ושור ושה וחמור וחיים והכל בכלל אילו כן הייתי אומר מה הפרט מפורש בעלי חיים אף כל בעלי חיים ", 
            "מה יש לך להביא שאר בעלי חיים כשהוא אומר חיים הרי חיים אמור הא מה אני מקיים גניבה לרבות כל דבר אם המצא תמצא למה לי"
        ], 
        [
            "אי הכי שפיר קשיא ליה", 
            "משום דאית ליה פירכא לרבות כל דבר מהיכא קמייתי ליה מכלל בתרא כללא גופיה חיים כתיב ביה ", 
            "כלל ופרט וכלל מאי קא מהני ליה אי לאתויי כל דבר הא חיים כתיב בעלי חיים אין מידי אחרינא לא משום הכא איצטריך אם המצא", 
            "אמרי והא שני כללות דסמיכי אהדדי נינהו אמר רבינא כדאמרי במערבא כל מקום שאתה מוצא שני כללות הסמוכים זה לזה הטל פרט ביניהם ודונם בכלל ופרט", 
            "שדי שור בין המצא לתמצא לאתויי מאי אי לאתויי בעלי חיים מחיים נפקא אלא לאתויי דבר שאין בעלי חיים ודרוש הכי מה הפרט מפורש דבר המטלטל וגופו ממון אף כל דבר המטלטל וגופו ממון", 
            "ותו שדי חמור בין המצא לתמצא לאתויי מאי אי לאתויי דבר שאין בעלי חיים משור נפקא אלא לאתויי דבר מסויים", 
            "אי הכי שה למה לי אלא ריבה ומיעט וריבה הוא כדתנא דבי רבי ישמעאל", 
            "דתנא דבי רבי ישמעאל במים במים שתי פעמים אין זה כלל ופרט אלא ריבה ומיעט וריבה ריבה הכל", 
            "מאי רבי רבי כל מילי אי הכי כל הני פרטי למה לי חד למעוטי קרקע וחד למעוטי עבדים וחד למעוטי שטרות גניבה וחיים לכדרב דאמר אחייה לקרן כעין שגנב", 
            "ולמאן דאמר חד בגנב וחד בטוען טענת גנב וגנב עצמו נפקא ליה מאם ימצא הגנב האי אם המצא תמצא מאי דריש ביה", 
            "מבעי ליה לכדרבא בר אהילאי דאמר רבא בר אהילאי מאי טעמא דרב דאמר מודה בקנס ואחר כך באו עדים פטור דכתיב אם המצא תמצא אם המצא בעדים תמצא בדיינים פרט למרשיע את עצמו", 
            "ולמאן דאמר תרוייהו בטוען טענת גנב דהאי אם המצא תמצא מפיק ליה לגנב עצמו מרשיע עצמו מנלן מאשר ירשיען אלהים ולא המרשיע את עצמו", 
            "ולמאן דאמר חד בגנב וחד בטוען טענת גנב דאייתי ליה מהמצא תמצא למרשיע את עצמו האי אשר ירשיען מאי דריש ביה אמר לך ההוא מיבעי ליה למודה בקנס דפטור", 
            "ומאן דאמר תרוייהו בטוען טענת גנב קסבר מודה בקנס ואחר כך באו עדים חייב", 
            "ולמאן דאמר חד בגנב וחד בטוען טענת גנב דנפקא ליה גנב מהתם בשלמא אם המצא תמצא לכדרבא בר אהילאי אבל כל הני פרטי למה לי", 
            "כדתנא דבי רבי ישמעאל דתנא דבי רבי ישמעאל כל פרשה שנאמרה ונשנית לא נשנית אלא לדבר שנתחדש בה", 
            "ואימא גנב עצמו בשבועה", 
            "לא סלקא דעתך דתניא רבי יעקב אומר שנים ישלם שלא בשבועה אתה אומר שלא בשבועה או אינו אלא בשבועה אמרת לא כך היה", 
            "מאי לא כך היה אמר אביי לא לכתוב רחמנא שנים ישלם בגנב וליתי בקל וחומר מטוען טענת גנב ומה טוען טענת גנב דבהיתירא אתא לידיה אמר קרא לישלם תרי גנב עצמו דבאיסורא אתא לידיה לא כל שכן", 
            "אלא שנים ישלם דכתב רחמנא בגנב עצמו למה לי דאפילו שלא בשבועה", 
            "והאי אם המצא להכי הוא דאתא הא מיבעי ליה לכדתניא ידו"
        ], 
        [
            "אין לי אלא ידו גגו חצירו וקרפיפו מנין תלמוד לומר אם המצא תמצא מכל מקום", 
            "אם כן לימא קרא או המצא המצא או תמצא תמצא מדשני קרא שמע מינה תרתי", 
            "גופא אמר רב קרן כעין שגנב תשלומי כפל ותשלומי ארבעה וחמשה כשעת העמדה בדין", 
            "מאי טעמא דרב אמר קרא גניבה וחיים אמאי קאמר רחמנא חיים בגניבה אחייה לקרן כעין שגנב", 
            "אמר רב ששת אמינא כי ניים ושכיב רב אמר להא שמעתא דתניא כחושה והשמינה משלם תשלומי כפל ותשלומי ארבעה וחמשה כעין שגנב", 
            "אמרי משום דאמר ליה אנא פטימנא ואת שקלת", 
            "תא שמע שמינה והכחישה משלם תשלומי כפל ותשלומי ארבעה וחמשה כעין שגנב", 
            "התם נמי משום דאמרינן ליה מה לי קטלה כולה מה לי קטלה פלגא כי קאמר רב ביוקרא וזולא הוא דקאמר", 
            "היכי דמי אילימא דמעיקרא שויא זוזא ולבסוף שויא ארבעה זוזי קרן כעין שגנב לימא פליגא דרב אדרבה דאמר רבה האי מאן דגזל חביתא דחמרא מחבריה מעיקרא שויא זוזא ולבסוף שויא ארבעה זוזי תברה או שתייה משלם ארבע איתבר ממילא משלם זוזא", 
            "אמרי כי קאמר רב כגון דמעיקרא שויא ארבע ולבסוף שויא זוזא קרן כעין שגנב תשלומי כפל ותשלומי ארבעה וחמשה כשעת העמדה בדין", 
            "תני רבי חנינא לסיועיה לרב בעל הבית שטען טענת גנב בפקדון ונשבע והודה ובאו עדים אם עד שלא באו עדים הודה משלם קרן וחומש ואשם ואם משבאו עדים הודה משלם תשלומי כפל ואשם וחומשו עולה לו בכפילו דברי רבי יעקב"
        ], 
        [
            "וחכמים אומרים בראשו וחמשתיו ממון המשתלם בראש מוסיף חומש ממון שאין משתלם בראש אין מוסיף חומש רבי שמעון בן יוחאי אומר אין חומש ואשם משתלם במקום שיש כפל", 
            "קתני מיהת חומשו עולה לו בכפילו דברי רבי יעקב היכי דמי אילימא דמעיקרא שויא ארבעה ולבסוף שויא ארבעה חומשו עולה לו בכפילו", 
            "כפילא ארבעה וחומשא זוזא אלא לאו דמעיקרא שויא ארבעה ולבסוף שויא זוזא דכפילא זוזא וחומשיה זוזא", 
            "אלמא קרן כעין שגנב תשלומי כפל ותשלומי ארבעה וחמשה כשעת העמדה בדין", 
            "אמר רבא לעולם דמעיקרא שויא ארבעה והשתא נמי שויא ארבעה ודקא קשיא כפילא ארבעה וחומשיה זוזא הכא במאי עסקינן כגון שנשבע וחזר ונשבע ארבע פעמים והודה והתורה אמרה וחמשתיו", 
            "התורה ריבתה חמישיות הרבה בקרן אחת", 
            "אמר מר וחכמים אומרים בראשו וחמשתיו ממון המשתלם בראש מוסיף חומש ממון שאין משתלם בראש אין מוסיף חומש אבל אשם מייתי", 
            "מאי שנא חומש דלא משלם דכתיב בראשו וחמשתיו אשם נמי לא משלם דהא כתיב בראשו וחמשתיו ואת אשמו", 
            "אמרי לך רבנן את פסקיה קרא", 
            "ורבי שמעון בן יוחאי ואת ערביה קרא ורבנן אמרי לך לא ליכתוב רחמנא לא ויו ולא את", 
            "ורבי שמעון בן יוחאי אמר לך את לא סגיא דלא כתב לאפסוקי בין ממון גבוה לממון הדיוט הלכך אתא ויו ערביה קרא", 
            "אמר רבי אילעא גנב טלה ונעשה איל עגל ונעשה שור נעשה שינוי בידו וקנאו טבח ומכר שלו הוא טובח שלו הוא מוכר", 
            "איתיביה רבי חנינא לרבי אילעא גנב טלה ונעשה איל עגל ונעשה שור משלם תשלומי כפל ותשלומי ארבעה וחמשה כעין שגנב ואי סלקא דעתך קנייה בשינוי אמאי משלם שלו הוא טובח שלו הוא מוכר", 
            "אמר ליה ואלא מאי שינוי לא קני אמאי משלם כעין שגנב לשלם כי השתא", 
            "אמר ליה כי השתא היינו טעמא דלא משלם משום דאמר ליה תורא גנבי ממך דיכרא גנבי ממך אמר ליה רחמנא ניצלן מהאי דעתא אמר ליה אדרבה רחמנא ניצלן מדעתא דידך", 
            "מתקיף לה רבי זירא וניקנינהו בשינוי השם ", 
            "אמר רבא שור בן יומו קרוי שור איל בן יומו קרוי איל שור בן יומו קרוי שור דכתיב שור או כשב או עז כי יולד", 
            "איל בן יומו קרוי איל דכתיב ואילי צאנך לא אכלתי אילים הוא דלא אכל כבשים אכל אלא לאו שמע מינה איל בן יומו קרוי איל", 
            "מכל מקום קשיא אמר רב ששת הא מני בית שמאי היא דאמרי שינוי במקומו עומדת ולא קני", 
            "דתניא נתן לה באתננה חיטין ועשאן סולת זיתים ועשאן שמן ענבים ועשאן יין תני חדא אסור ותני חדא מותר ואמר רב יוסף תני גוריון דמאספורק בית שמאי אוסרין ובית הלל מתירין", 
            "מאי טעמא דבית שמאי דכתיב גם לרבות שינוייהם ובית הלל הם ולא שינוייהם ", 
            "ובית שמאי ההוא"
        ], 
        [
            "הם ולא ולדותיהם הוא דאתא ובית הלל תרתי שמעית מינה הם ולא שינויהם הם ולא ולדותיהם ובית הלל הכתיב גם גם לבית הלל קשיא ", 
            "עד כאן לא פליגי אלא דמר סבר שינוי קונה ומר סבר אין שינוי קונה אבל לענין שלומי כולי עלמא כדמעיקרא משלם דקתני משלם תשלומי כפל ותשלומי ארבעה וחמשה כעין שגנב", 
            "לימא תיהוי תיובתא דרב דאמר רב קרן כעין שגנב משלם תשלומי כפל ותשלומי ארבעה וחמשה כשעת העמדה בדין אמר רבא טלאים כדמעיקרא דמים כשל עכשיו", 
            "אמר רבה שינוי קונה כתיבא ותנינא כתיבא והשיב את הגזלה אשר גזל מה תלמוד לומר אשר גזל אם כעין שגזל יחזיר ואם לאו דמים בעלמא בעי שלומי", 
            "תנינא הגוזל עצים ועשאן כלים צמר ועשאן בגדים משלם כשעת הגזילה", 
            "אי נמי לא הספיק ליתנו לו עד שצבעו פטור אלמא שינוי קונה", 
            "יאוש אמרי רבנן דניקני מיהו לא ידעינן אי דאורייתא אי דרבנן", 
            "אי דאורייתא מידי דהוה אמוצא אבידה מוצא אבידה לאו כיון דמייאש מרה מינה מקמי דתיתי לידיה קני ליה האי נמי כיון דמייאש מרה קני ליה אלמא קני", 
            "או דלמא לא דמיא לאבידה אבידה הוא דכי אתאי לידיה בהתירא אתיא לידיה אבל האי כיון דבאיסורא אתאי לידיה מדרבנן הוא", 
            "דאמור רבנן ניקני מפני תקנת השבים", 
            "ורב יוסף אמר יאוש אינו קונה ואפילו מדרבנן ", 
            "איתיביה רב יוסף לרבה גזל חמץ ועבר עליו הפסח"
        ], 
        [
            "אומר לו הרי שלך לפניך והאי כיון דמטא עידן איסורא ודאי מייאש ואי סלקא דעתך יאוש קנה אמאי אומר לו הרי שלך לפניך דמי מעליא בעי שלומי ליה", 
            "אמר ליה כי קאמינא אנא זה מתייאש וזה רוצה לקנות האי זה מתייאש וזה אינו רוצה לקנות", 
            "איתיביה אביי לרבה קרבנו ולא הגזול היכי דמי אילימא לפני יאוש למה לי קרא פשיטא", 
            "אלא לאו לאחר יאוש שמע מינה יאוש לא קני", 
            "אמר ליה רבא וליטעמיך הא דתניא משכבו ולא הגזול", 
            "היכי דמי אילימא דגזל עמרא ועבדיה משכב מי איכא למאן דאמר שינוי מעשה לא קני אלא מאי אית לך למימר דגזל משכב דחבריה הכי נמי דגזל קרבן דחבריה", 
            "איתיביה אביי לרב יוסף עורות של בעל הבית מחשבה מטמאתן", 
            "ושל עבדן אין מחשבה מטמאתן", 
            "של גנב מחשבה מטמאתן של גזלן אין מחשבה מטמאתן", 
            "רבי שמעון אומר חילוף הדברים של גזלן מחשבה מטמאתן ושל גנב אין מחשבה מטמאתן לפי שלא נתייאשו הבעלים", 
            "ושמע מינה יאוש קנה אמר ליה הכא במאי עסקינן כגון שקיצען", 
            "מתקיף לה רבה בר רב חנן והלא עיצבא שנו כאן ועיצבא אין צריכה קיצוע", 
            "דתנן כל מקום שאין חסרון מלאכה מחשבה מטמאתו יש חסרון מלאכה אין מחשבה מטמאתו חוץ מן העיצבא", 
            "אלא אמר רבא האי מילתא קשי בה רבה לרב יוסף עשרין ותרתין שנין ולא איפרקה עד דיתיב רב יוסף ברישא ופרקה שינוי השם כשינוי מעשה דמי", 
            "שינוי מעשה מאי טעמא התם מעיקרא עצים השתא כלים שינוי השם נמי מעיקרא קרו ליה משכא והשתא אברזין", 
            "והרי מריש דאיכא שינוי השם דמעיקרא כשורא והשתא טללא ותנן על המריש הגזול שבנאו בבירה שנוטל דמיו מפני תקנת השבים", 
            "טעמא מפני תקנת השבים"
        ], 
        [
            "הא לאו הכי הדר בעיניה אמר רב יוסף מריש שמו עליו דתניא צלעות הבית אלו המלטטין והעבים אלו המרישות", 
            "רבי זירא אמר שינוי החוזר לברייתו בשינוי השם לא הוי שינוי", 
            "ושינוי השם שאינו חוזר לברייתו מי הוי שינוי והרי צינור דמעיקרא קציצתא והשתא צינורא ותניא צינור שחקקו ולבסוף קבעו פוסל את המקוה", 
            "קבעו ולבסוף חקקו אינו פוסל את המקוה", 
            "ואי אמרת שינוי השם מילתא היא אפילו קבעו ולבסוף חקקו נמי ליפסל", 
            "שאני שאיבה דמדרבנן היא אי הכי אפילו דרישא נמי התם איכא תורת כלי עליו בתלוש הכא אין תורת כלי עליו בתלוש", 
            "מיתיבי הגנב והגזלן והאנס הקדישן הקדש ותרומתן תרומה ומעשרותן מעשר", 
            "אמרי התם איכא שינוי השם דמעיקרא טיבלא והשתא תרומה הקדש מעיקרא חולין והשתא הקדש", 
            "אמר רב חסדא אמר רבי יונתן מניין לשנוי שהוא קונה שנאמר והשיב את הגזלה מה תלמוד לומר אשר גזל אם כעין שגזל יחזיר ואם לאו דמים בעלמא בעי שלומי ", 
            "האי אשר גזל מיבעי למעוטי גזל אביו שאינו מוסיף חומש על גזל אביו", 
            "אם כן ניכתוב רחמנא והשיב את גזילו אשר גזל למה לי למכתב שמע מינה תרתי", 
            "ואיכא דאמרי אמר רב חסדא אמר רבי יונתן מניין לשנויי שאינו קונה שנאמר והשיב את הגזילה מכל מקום והא כתיב אשר גזל ההוא מיבעי ליה על גזילו שלו מוסיף חומש ואין מוסיף חומש על גזל אביו", 
            "אמר עולא מניין ליאוש שאינו קונה שנאמר והבאתם גזול את הפסח ואת החולה גזול דומיא דפסח מה פסח דלית ליה תקנתא כלל"
        ], 
        [
            "אף גזול דלית ליה תקנתא לא שנא לפני יאוש ולא שנא אחר יאוש", 
            "רבא אמר מהכא קרבנו ולא הגזול אימת אילימא לפני יאוש פשיטא למה לי קרא ", 
            "אלא לאו לאחר יאוש ושמע מינה יאוש לא קני שמע מינה", 
            "והא רבא הוא דאמר דגזל קרבן דחבריה איבעית אימא הדר ביה ואיבעית אימא חד מינייהו רב פפא אמרה", 
            "ומדת תשלומי ארבעה וחמשה וכו׳", 
            "ואמאי נילף שור שור משבת מה להלן חיה ועוף כיוצא בהן אף כאן חיה ועוף כיוצא בהן", 
            "אמר רבא אמר קרא שור ושה שור ושה שני פעמים שור ושה אין מידי אחרינא לא", 
            "אמרי הי מייתר אילימא שור ושה דסיפא מייתר דניכתוב רחמנא כי יגנב שור או שה וטבחו ומכרו חמשה בקר ישלם תחתיו וארבע צאן תחתיו אי כתב רחמנא הכי הוה אמינא בעי שלומי תשעה לכל אחד ואחד", 
            "וכי תימא הא כתיב תחתיו תחתיו חד תחתיו מייתר", 
            "ההוא מיבעי ליה לדרשה אחרינא דתניא יכול גנב שור שוה מנה ישלם תחתיו נגידין תלמוד לומר תחתיו תחתיו", 
            "אלא שור ושה דרישא מיותר דנכתוב רחמנא כי יגנב איש וטבחו ומכרו חמשה בקר ישלם תחת השור וארבע צאן תחת השה", 
            "אי כתב רחמנא הכי הוה אמינא עד דגניב תרי וטבח להו וטבחו כתיב לחד", 
            "ואימא עד דגניב תרוייהו ומזבין להו ומכרו כתיב לחד", 
            "ואימא הוה אמינא עד דגניב תרי וטבח חד ומזבין חד או מכרו כתיב", 
            "ואכתי הוה אמינא עד דגניב תרוייהו וטבח חד ומשייר חד או מזבין חד ומשייר חד", 
            "אלא שור דסיפא ושה דרישא מייתר דניכתוב רחמנא כי יגנב איש שור וטבחו ומכרו חמשה בקר ישלם תחתיו וארבע צאן תחת השה שור דסיפא ושה דרישא למה לי שמע מינה שור ושה אין מידי אחרינא לא", 
            "אין הגונב אחר הגנב משלם תשלומי כפל אמר רב לא שנו אלא לפני יאוש אבל לאחר יאוש קנאו גנב ראשון וגנב שני משלם תשלומי כפל לגנב ראשון", 
            "אמר רב ששת אמינא כי ניים ושכיב רב אמר להא שמעתא דתניא אמר רבי עקיבא מפני מה אמרה תורה טבח ומכר משלם תשלומי ארבעה וחמשה מפני שנשתרש בחטא אימת אילימא לפני יאוש"
        ], 
        [
            "מי איכא נשתרש אלא לאחר יאוש ואי סלקא דעתך יאוש קני אמאי משלם תשלומי ארבעה וחמשה שלו הוא טובח שלו הוא מוכר", 
            "אמרי כדאמר רבא מפני ששנה בחטא הכא נמי מפני ששנה בחטא", 
            "תא שמע וטבחו או מכרו מה טביחה שאינה חוזרת אף מכירה שאינה חוזרת ", 
            "אימת אילימא לפני יאוש אמאי אינה חוזרת אלא לאחר יאוש ואי סלקא דעתך קנייה אמאי משלם ארבעה וחמשה שלו הוא טובח שלו הוא מוכר", 
            "כדאמר רב נחמן פרט לשהקנה לשלשים יום הכא נמי פרט לשהקנה לשלשים יום", 
            "מיתיבי גנב ובא אחר וגנבו הראשון משלם תשלומי כפל והשני אינו משלם אלא קרן בלבד", 
            "גנב ומכר ובא אחר וגנבו הראשון משלם תשלומי ארבעה וחמשה והשני משלם תשלומי כפל גנב וטבח ובא אחר וגנבו הראשון משלם תשלומי ארבעה וחמשה והשני אינו משלם תשלומי כפל אלא קרן בלבד", 
            "קתני מיהא מציעתא גנב ומכר ובא אחר וגנבו הראשון משלם תשלומי ארבעה וחמשה והשני משלם תשלומי כפל", 
            "אימת אילימא לפני יאוש שני אמאי משלם תשלומי כפל שינוי רשות בלא יאוש מי איכא למאן דאמר דקני", 
            "אלא פשיטא לאחר יאוש ואי סלקא דעתך יאוש קונה אמאי משלם תשלומי ארבעה וחמשה דידיה הוא דזבין", 
            "ותו דקתני רישא גנב ובא אחר וגנבו ראשון משלם תשלומי כפל והשני אין משלם אלא קרן", 
            "מכדי לאחר יאוש קיימינן ואי סלקא דעתך יאוש קונה שני אמאי אינו משלם אלא קרן אלא לאו שמע מינה יאוש לא קני וקשיא לרב", 
            "אמר רבא ותסברא הא מתרצתא היא אלא דקתני סיפא גנב וטבח ובא אחר וגנבו ראשון משלם תשלומי ארבעה וחמשה ושני אינו משלם אלא קרן ומי איכא למאן דאמר שינוי מעשה לא קני", 
            "אלא לעולם כולה לפני יאוש ואיפוך סיפא למציעתא ומציעתא לסיפא ואימא הכי גנב ומכר ובא אחר וגנבו הראשון משלם תשלומי ארבעה וחמשה והשני אינו משלם אלא קרן דשינוי רשות בלא יאוש לא קני", 
            "גנב וטבח ובא אחר וגנבו הראשון משלם תשלומי ארבעה וחמשה והשני משלם תשלומי כפל דקנייה בשינוי מעשה", 
            "רב פפא אמר לעולם לא תיפוך סיפא בית שמאי היא דאמרי שינוי במקומה עומד", 
            "אי הכי קשיא רישא ומציעתא לרב", 
            "אמר רב זביד לעולם כולה לפני יאוש והכא במאי עסקינן שנתייאשו הבעלים בלוקח ולא נתייאשו בגנב דהוה ליה יאוש ושינוי רשות", 
            "ולא תימא משום דבעינן יאוש ושינוי רשות אלא אפילו ביאוש לחודיה נמי קני גבי גנב", 
            "אלא דלא משכחת דמשלמי תרוייהו גנב ראשון וגנב שני אלא בהכי", 
            "איתמר המוכר לפני יאוש רב נחמן אמר חייב רב ששת אמר פטור ", 
            "רב נחמן אמר חייב ומכרו אמר רחמנא והא זבין לא שנא לפני יאוש לא שנא לאחר יאוש רב ששת אמר פטור חיוביה לאחר יאוש הוא דאהנו מעשיו אבל לפני יאוש דלא אהנו מעשיו לא מיחייב דומיא דטביחה בעינן דאהנו מעשיו", 
            "אמר רב ששת מנא אמינא לה דתניא אמר רבי עקיבא מפני מה אמרה תורה טבח ומכר משלם ארבעה וחמשה מפני שנשתרש בחטא", 
            "אימת אילימא לפני יאוש מי איכא נשתרש אלא לאו לאחר יאוש הוא אמר רבא מפני ששנה בחטא", 
            "תא שמע וטבחו ומכרו מה טביחה שאינה חוזרת אף מכירה שאינה חוזרת אימת אילימא לפני יאוש אמאי אינה חוזרת אלא לאחר יאוש ושמע מינה חיובא לאחר יאוש הוא תרגמה רב נחמן פרט לשהקנה לו לשלשים יום", 
            "ואף רבי אלעזר סבר חיוביה לאחר יאוש הוא דאמר רבי אלעזר"
        ], 
        [
            "תדע שסתם גניבה יאוש בעלים הוא", 
            "שהרי אמרה תורה טבח ומכר משלם תשלומי ארבעה וחמשה ודלמא לא אייאש אלא לאו משום דאמרינן סתם גניבה יאוש בעלים היא", 
            "ודלמא אף על גב דלא אייאש", 
            "אמרי לא סלקא דעתך דומיא דטביחה מה טביחה דאהנו מעשיו אף מכירה דאהנו מעשיו ואי לפני יאוש מאי אהנו", 
            "ודלמא דשמעיניה דאייאש אמרי לא סלקא דעתך דומיא דטביחה מה טביחה לאלתר אף מכירה לאלתר", 
            "אמר לו רבי יוחנן גניבה בנפש תוכיח שאין יאוש בעלים וחייב מכלל דסבר רבי יוחנן לפני יאוש חייב", 
            "לאחר יאוש מאי רבי יוחנן אמר חייב וריש לקיש אמר פטור", 
            "רבי יוחנן אמר חייב חיוביה בין לפני יאוש בין לאחר יאוש ריש לקיש אמר פטור חיוביה לפני יאוש הוא אבל לאחר יאוש קנה ושלו הוא טובח ושלו הוא מוכר", 
            "איתיביה רבי יוחנן לריש לקיש גנב והקדיש ואחר כך טבח משלם תשלומי כפל ואינו משלם תשלומי ארבעה וחמשה", 
            "אימת אלימא לפני יאוש מי קדוש איש כי יקדש את ביתו קדש אמר רחמנא מה ביתו שלו אף כל שלו", 
            "אלא פשיטא לאחר יאוש וטעמא דהקדיש הוא דאינו משלם תשלומי ארבעה וחמשה דכי קא טבח דהקדש קא טבח אבל לא הקדיש טבח משלם תשלומי ארבעה וחמשה ואי סלקא דעתך יאוש קונה אמאי משלם שלו הוא טובח שלו הוא מוכר", 
            "אמר ליה הכא במאי עסקינן כגון שהקדישוהו בעלים ביד גנב", 
            "ומי קדוש והאמר רבי יוחנן גזל ולא נתייאשו הבעלים שניהן אינן יכולין להקדיש זה לפי שאינו שלו וזה לפי שאינו ברשותו אמרי הוא דאמר כצנועין", 
            "דתנן הצנועין מניחין את המעות ואומרים כל הנלקט מזה יהא מחולל על המעות האלו", 
            "והרי חזרה קרן לבעלים ", 
            "כשעמד בדין", 
            "היכי דמי אי דאמרי צא תן לו מאי איריא הקדיש אפילו לא הקדיש נמי לא ליחייביה", 
            "דאמר רבא צא תן לו טבח ומכר פטור מאי טעמא", 
            "כיון דפסקוה למילתיה וטבח ומכר הוה ליה גזלן וגזלן אינו משלם תשלומי ארבעה וחמשה"
        ], 
        [
            "חייב אתה ליתן לו טבח ומכר משלם תשלומי ארבעה וחמשה מאי טעמא כיון דלא פסקה מילתא אכתי גנב הוא ", 
            "לא צריכא דאמרי ליה חייב אתה ליתן לו", 
            "גופא אמר רבי יוחנן גזל ולא נתייאשו הבעלים שניהם אינן יכולים להקדיש זה לפי שאינו שלו וזה לפי שאינו ברשותו ומי אמר רבי יוחנן הכי והאמר רבי יוחנן הלכה כסתם משנה", 
            "ותנן כרם רבעי היו מציינין אותו בקזוזות אדמה סימנא כי אדמה מה אדמה איכא הנאה מינה אף האי נמי כי מפרקא שרי לאיתהנויי מינה", 
            "ושל ערלה בחרסית סימנא כחרסית מה חרסית שאין הנאה מינה אף האי דלית ביה הנאה מיניה", 
            "ושל קברות בסיד סימנא דחיור כעצמות וממחה ושופך כי היכי דניחוור טפי", 
            "אמר רבן שמעון בן גמליאל במה דברים אמורים בשביעית דהפקר נינהו", 
            "אבל בשאר שני שבוע הלעיטהו לרשע וימות", 
            "והצנועין מניחין את המעות ואומרים כל הנלקט מזה מחולל על המעות הללו", 
            "וכי תימא מאן תנא צנועין רבן שמעון בן גמליאל ורבי יוחנן כסתם יחידאה לא אמר", 
            "והאמר רבה בר בר חנה אמר רבי יוחנן כל מקום ששנה רבן שמעון בן גמליאל במשנתנו הלכה כמותו חוץ מערב וצידן וראיה אחרונה", 
            "אמרי לא תימא כל הנלקט מזה אלא אימא כל המתלקט מזה", 
            "ומי אמר רבי יוחנן הכי והאמר רבי יוחנן צנועין ורבי דוסא אמרו דבר אחד ורבי דוסא נלקט קאמר", 
            "דתניא רבי יהודה אומר שחרית בעל הבית עומד ואומר כל שילקטו עניים היום יהא הפקר", 
            "רבי דוסא אומר לעיתותי ערב אומר כל שלקטו עניים יהא הפקר", 
            "איפוך דרבי יהודה לרבי דוסא ורבי דוסא לרבי יהודה אמאי אפכת מתניתא אפכה לרבי יוחנן ואימא צנועין ורבי יהודה אמרו דבר אחד", 
            "אמרי לא סגיא דלא מתהפכת מתניתא דבהא מתניתין קתני דאית ליה לרבי יהודה ברירה ושמעינן ליה לרבי יהודה בעלמא דלית ליה ברירה דתנן"
        ], 
        [
            "הלוקח יין מבין הכותים אומר שני לוגין שאני עתיד להפריש הרי הן תרומה עשרה מעשר ראשון תשעה מעשר שני ומיחל ושותה מיד דברי רבי מאיר", 
            "רבי יהודה ורבי יוסי ורבי שמעון אוסרין", 
            "אמרי סוף סוף אמאי קא אפכת לה למתניתין משום דקשיא דרבי יהודה אדרבי יהודה השתא נמי קשיא דרבי יוחנן אדרבי יוחנן", 
            "דאמרת לרבי יוחנן לא תימא כל הנלקט אלא אימא כל המתלקט אלמא אית ליה ברירה והא רבי יוחנן לית ליה ברירה", 
            "דאמר רב אסי אמר רבי יוחנן האחין שחלקו לקוחות הן ומחזירין זה לזה ביובל", 
            "אלא לעולם כל הנלקט", 
            "ורבי יוחנן סתמא אחרינא אשכח דתנן אין הגונב אחר הגנב משלם תשלומי כפל אמאי בשלמא לגנב ראשון לא משלם וגנב מבית האיש ולא מבית הגנב אלא לבעלים נשלם", 
            "אלא לאו שמע מינה זה לפי שאינו שלו וזה לפי שאינו ברשותו", 
            "ומאי חזית דאזיל בתר ההיא סתמא ליעביד כי האי סתמא דצנועין", 
            "משום דמסייע ליה קרא ואיש כי יקדש את ביתו קדש לה׳ מה ביתו ברשותו אף כל ברשותו", 
            "אמר אביי אי לאו דאמר רבי יוחנן צנועין ורבי דוסא אמרו דבר אחד הוה אמינא צנועין אית להו דרבי דוסא ורבי דוסא לית ליה דצנועין", 
            "צנועין אית להו דרבי דוסא ומה בגנב עבדו רבנן תקנתא עניים צריכא למימר רבי דוסא לית ליה דצנועין עניים הוא דעבדו להו רבנן תקנתא אבל גנב לא עבדו ליה רבנן תקנתא", 
            "אמר רבא אי לאו דאמר רבי יוחנן צנועין ורבי דוסא אמרו דבר אחד הוה אמינא מאן תנא צנועין רבי מאיר היא", 
            "לאו אמר רבי מאיר מעשר ממון גבוה הוא ואפילו הכי לענין פדייה אוקמיה רחמנא ברשותיה דכתיב ואם גאל יגאל איש ממעשרו חמשתו יסף עליו", 
            "קרייה רחמנא מעשרו ומוסיף חומש", 
            "כרם רבעי נמי גמר קדש קדש ממעשר כתיב הכא קדש הלולים וכתיב גבי מעשר וכל מעשר הארץ מזרע הארץ מפרי העץ לה׳ הוא קדש", 
            "מה קדש דכתיב גבי מעשר אף על גב דממון גבוה הוא לענין פדייה אוקמיה רחמנא ברשותיה אף האי קדש נמי דכתיב גבי כרם רבעי אף על גב דלאו ממון דידיה הוא לענין אחולי אוקמיה רחמנא ברשותיה", 
            "דהא כי איתיה ברשותיה נמי הא לאו דידיה הוא והא מצי מחיל משום הכי מצי מחיל", 
            "אבל גבי לקט כיון דממונא דידיה כי איתיה ברשותיה הוא דמצי מפקר ליה כי ליתיה ברשותיה לא מצי מפקר ליה", 
            "אמר רבינא אי לאו דאמר רבי יוחנן צנועין ורבי דוסא אמרו דבר אחד הוה אמינא מאן תנא צנועין רבי דוסא היא כי היכי דלא תקשי סתם משנה לרבי יוחנן ורבי יוחנן"
        ], 
        [
            "כסתם יחידאה לא אמר", 
            "אמרי נהרדעי לא כתבינן אורכתא אמטלטלי אמר רב אשי לאמימר מאי טעמא אמר ליה משום דרבי יוחנן", 
            "דאמר רבי יוחנן גזל ולא נתייאשו הבעלים שניהם אינן יכולין להקדיש זה לפי שאינו שלו וזה לפי שאינו ברשותו", 
            "איכא דאמרי אמרי נהרדעי לא כתבינן אורכתא אמטלטלי דכפריה טעמא דכפריה דמיחזי כשיקרא אבל לא כפריה כתבינן", 
            "ואמרי נהרדעי אורכתא דלא כתיב ביה זיל דון וזכי ואפיק לנפשך לית ביה מששא מאי טעמא משום דאמר ליה האיך לאו בעל דברים דידי את", 
            "אמר אביי ואי כתיב ביה למחצה לשליש ולרביע מיגו דמשתעי דינא אפלגא משתעי דינא אכולה", 
            "אמר אמימר אי תפס לא מפקינן מיניה רב אשי אמר כיון דכתביה ליה כל דמתעני מן דינא קבילית עלי שליח שויה", 
            "ואיכא דאמר שותפא שויה למאי נפקא מינה למיתפס פלגא והלכתא שליח שויה", 
            "מתני׳ גנב על פי שנים וטבח ומכר על פיהם או על פי שנים אחרים משלם תשלומי ארבעה וחמשה", 
            "גנב ומכר בשבת גנב ומכר לעבודה זרה גנב וטבח ביום הכפורים ", 
            "גנב משל אביו וטבח ומכר ואחר כך מת אביו גנב וטבח ואחר כך הקדיש משלם תשלומי ארבעה וחמשה", 
            "גנב וטבח לרפואה או לכלבים השוחט ונמצאת טריפה השוחט חולין בעזרה משלם תשלומי ארבעה וחמשה ", 
            "רבי שמעון פוטר בשני אלו", 
            "גמ׳ לימא מתניתין דלא כרבי עקיבא", 
            "דאי רבי עקיבא האמר דבר ולא חצי דבר", 
            "דתניא אמר רבי יוסי כשהלך אבא חלפתא אצל רבי יוחנן בן נורי ללמוד תורה ואמרי לה רבי יוחנן בן נורי אצל אבא"
        ], 
        [
            "חלפתא אמר לו", 
            "הרי שאכלה שנה ראשונה בפני שנים שניה בפני שנים שלישית בפני שנים מהו", 
            "אמר לו הרי זו חזקה אמר לו אף אני אומר כן אלא שרבי עקיבא חולק בדבר שהיה רבי עקיבא אומר דבר ולא חצי דבר", 
            "אמר אביי אפילו תימא רבי עקיבא מי לא מודה רבי עקיבא בשנים אומרים קידש ושנים אומרים בעל", 
            "דאף על גב דעדי ביאה צריכי לעדי קדושין כיון דעדי קדושין לא צריכי לעדי ביאה דבר קרינא ביה", 
            "הכא נמי אף על גב דעדי טביחה צריכי לעדי גניבה כיון דעדי גניבה לא צריכי לעדי טביחה דבר קרינא ביה", 
            "ורבנן האי דבר ולא חצי דבר למעוטי מאי למעוטי אחד אומר אחד בגבה ואחד אומר אחד בכריסה", 
            "האי חצי דבר וחצי עדות הוא", 
            "אלא למעוטי שנים אומרים אחד בגבה ושנים אומרים אחד בכריסה הני אמרי קטנה היא והני אמרי קטנה היא", 
            "גנב ומכר בשבת [וכו׳] והתניא פטור", 
            "אמר רמי בר חמא כי תניא ההיא דפטור באומר לו עקוץ לך תאינה מתאינתי ותיקני לי גניבותיך", 
            "אמרי וכיון דכי תבע ליה קמן בדינא לא אמרינן ליה זיל שלים דמחייב בנפשו הוא הא מכירה נמי לאו מכירה היא", 
            "אלא אמר רב פפא באומר לו זרוק גניבותיך לחצרי ותיקני לי גניבותיך", 
            "כמאן כרבי עקיבא דאמר קלוטה כמי שהונחה דמיא", 
            "דאי כרבנן כיון דמטיא לחצר ביתו קנה לענין שבת לא מחייב עד דמטיא לארעא", 
            "באומר לא תיקני לי גניבותיך עד שתנוח", 
            "רבא אמר לעולם כרמי בר חמא אתנן אסרה תורה ואפילו בא על אמו ואי תבעה ליה קמן בדינא מי אמרינן ליה קום הב לה אתנן", 
            "אלא אף על גב דכי קא תבעה ליה בדינא לא אמרינן ליה זיל הב לה כיון דכי יהיב לה הוי אתנן הכא נמי אף על גב דלענין תשלומין אי תבע בדינא קמן לא אמרינן ליה זיל שלים"
        ], 
        [
            "אפילו הכי כיון דקא מקני ליה בהכי הויא מכירה", 
            "גנב וטבח ביום הכפורים וכו׳ אמרי אמאי נהי דקטלא ליכא מלקות מיהא איכא וקיימא לן דאינו לוקה ומשלם", 
            "אמרי הא מני רבי מאיר היא דאמר לוקה ומשלם ", 
            "אי רבי מאיר אפילו טבח בשבת וכי תימא לוקה ומשלם אית ליה מת ומשלם לית ליה", 
            "ולא והתניא גנב וטבח בשבת גנב וטבח לעבודה זרה גנב שור הנסקל וטבחו משלם ארבעה וחמשה דברי רבי מאיר וחכמים פוטרין ", 
            "אמרי בר מינה דההיא דהא אתמר עלה אמר רבי יעקב אמר רבי יוחנן ואמרי לה אמר רבי ירמיה אמר רבי שמעון בן לקיש רבי אבין ורבי אלעא וכל חבורתא משמיה דרבי יוחנן אמרי בטובח על ידי אחר", 
            "וכי זה חוטא וזה מתחייב", 
            "אמר רבא שאני הכא דאמר קרא וטבחו ומכרו מה מכירה על ידי אחר אף טביחה על ידי אחר", 
            "דבי רבי ישמעאל תנא או לרבות את השליח דבי חזקיה תנא תחת לרבות את השליח", 
            "מתקיף לה מר זוטרא מי איכא מידי דאילו עביד איהו לא מיחייב ועביד שליח ומיחייב", 
            "אמר ליה רב אשי התם לאו משום דלא מיחייב הוא אלא דקם ליה בדרבה מיניה", 
            "ואי בטובח על ידי אחר מאי טעמא דרבנן דפטרי", 
            "אמרי מאן חכמים רבי שמעון דאמר שחיטה שאינה ראויה לא שמה שחיטה", 
            "אמרי בשלמא עבודה זרה ושור הנסקל שחיטה שאינה ראויה היא אלא שבת שחיטה ראויה היא דתנן השוחט בשבת וביום הכפורים אף על פי שמתחייב בנפשו שחיטתו כשירה", 
            "אמרי סבר לה כרבי יוחנן הסנדלר", 
            "דתנן המבשל בשבת בשוגג יאכל במזיד לא יאכל דברי רבי מאיר רבי יהודה אומר בשוגג יאכל במוצאי שבת במזיד לא יאכל עולמית", 
            "רבי יוחנן הסנדלר אומר בשוגג יאכל למוצאי שבת לאחרים ולא לו במזיד לא יאכל עולמית לא לו ולא לאחרים", 
            "מאי טעמא דרבי יוחנן הסנדלר כדדריש רבי חייא אפיתחא דבי נשיאה ושמרתם את השבת כי קדש הוא לכם מה קדש אסור באכילה אף מעשה שבת אסורין באכילה", 
            "אי מה קדש אסור בהנאה אף מעשה שבת אסור בהנאה תלמוד לומר לכם שלכם יהא", 
            "יכול אפילו בשוגג תלמוד לומר מחלליה מות יומת במזיד אמרתי לך ולא בשוגג", 
            "פליגי בה רב אחא ורבינא חד אמר מעשה שבת דאורייתא וחד אמר מעשה שבת דרבנן", 
            "מאן דאמר דאורייתא כדאמרן ומאן דאמר דרבנן אמר קרא קדש הוא הוא קדש ואין מעשיו קדש", 
            "בשלמא למאן דאמר דאורייתא אמטו"
        ], 
        [
            "להכי פטרי רבנן אלא למאן דאמר דרבנן אמאי פטרי רבנן", 
            "אשארא אעבודה זרה ושור הנסקל", 
            "ורבי מאיר אמאי מחייב שוחט לעבודה זרה", 
            "כיון דשחט בה פורתא אסרה אידך איסורי הנאה הוא ולא דמריה קא טבח ולא דידיה קא טבח", 
            "אמר רבא באומר בגמר זביחה הוא עובדה", 
            "שור הנסקל איסורי הנאה נינהו לאו דמריה קא טבח ולאו דידיה קא טבח", 
            "אמר רבא הכא במאי עסקינן כגון שמסרו לשומר והזיק בבית שומר והועד בבית שומר ונגמר דינו בבית שומר ורבי מאיר סבר לה כרבי יעקב וסבר לה כרבי שמעון", 
            "סבר לה כרבי יעקב דאמר אף משנגמר דינו החזירו שומר לבעלים מוחזר", 
            "וסבר לה כרבי שמעון דאמר דבר הגורם לממון כממון דמי", 
            "דתנן רבי שמעון אומר קדשים שחייב באחריותן חייב אלמא דבר הגורם לממון כממון דמי", 
            "אמר רב כהנא אמריתא לשמעתא קמיה דרב זביד מנהרדעא מי מצית מוקמת מתניתין כרבי מאיר ולא כרבי שמעון והא קתני סיפא רבי שמעון פוטר בשני אלו מכלל דבכולה מתניתין מודה", 
            "אמר ליה לא מכלל דמודה בטבח ומכר לרפואה ולכלבים", 
            "גנב משל אביו וטבח ומכר וכו׳ בעא מיניה רבא מרב נחמן גנב שור של שני שותפין וטבחו והודה לאחד מהן מהו", 
            "חמשה בקר אמר רחמנא ולא חמשה חצאי בקר או דלמא חמשה בקר אמר רחמנא ואפילו חמשה חצאי בקר אמר ליה חמשה בקר אמר רחמנא ולא חמשה חצאי בקר", 
            "איתיביה גנב משל אביו וטבח ומכר ואחר כך מת אביו משלם תשלומי ארבעה וחמשה והא הכא כיון דמת אביו כמו שקדם והודה לאחד מהן דמי וקתני משלם תשלומי ארבעה וחמשה", 
            "אמר ליה הכא במאי עסקינן כגון שעמד אביו בדין", 
            "אבל לא עמד בדין מאי אינו משלם תשלומי ארבעה וחמשה אי הכי אדתני סיפא גנב משל אביו ומת ואחר כך טבח ומכר אינו משלם תשלומי ארבעה וחמשה ניפלוג בדידיה במה דברים אמורים כשעמד בדין אבל לא עמד בדין אינו משלם תשלומי ארבעה וחמשה", 
            "אמר ליה הכי נמי איידי דנסיב רישא גנב משל אביו וטבח ומכר ואחר כך מת אביו נסיב סיפא נמי גנב משל אביו ומת אביו ואחר כך טבח ומכר", 
            "לצפרא אמר ליה חמשה בקר אמר רחמנא ואפילו חמשה חצאי בקר והאי דלא אמרי לך באורתא"
        ], 
        [
            "דלא אכלי בשרא דתורא", 
            "ואלא מאי שנא רישא ומאי שנא סיפא", 
            "אמר ליה רישא קרינא ביה וטבחו כולו באיסורא סיפא לא קרינא ביה וטבחו כולו באיסורא", 
            "השוחט ונמצאת טריפה וכו׳ אמר ליה רב חביבי מחוזנאה לרב אשי שמע מינה אינה לשחיטה אלא לבסוף", 
            "דאי ישנה לשחיטה מתחילה ועד סוף כיון דשחט בה פורתא אסרה אידך לא דמריה קא טבח", 
            "אמר ליה רב הונא בריה דרבא כי קא מחייב אההוא פורתא אמר ליה רב אשי לא תידחי וטבחו כולו בעינן וליכא", 
            "אלא קשיא אמר ליה הכי אמר רב גמדא משמיה דרבא כגון ששחט מקצת סימנין בחוץ וגמרן בפנים", 
            "איכא דמתני לה אהא אמר רבי שמעון משום דרבי לוי סבא אינה לשחיטה אלא לבסוף ורבי יוחנן אמר ישנה לשחיטה מתחילה ועד סוף אמר ליה רב חביבי מחוזנאה לרב אשי לימא קסבר רבי יוחנן חולין שנשחטו בעזרה לאו דאורייתא"
        ], 
        [
            "דאי סלקא דעתך דאורייתא מכי שחיט לה פורתא אסרה אידך לאו דמרה קא טבח", 
            "אמר ליה רב אחא בריה דרבא כי קא מחייב נמי אההוא פורתא אמר ליה רב אשי לא תידחיה וטבחו כולו בעינן וליכא", 
            "אלא קשיא אמר ליה הכי אמר רב גמדא משמיה דרבא כי קא מחייב כגון ששחט מקצת סימנין בחוץ וגמרן בפנים", 
            "מתני׳ גנב על פי שנים וטבח ומכר על פיהן ונמצאו זוממים משלמין הכל", 
            "גנב על פי שנים וטבח ומכר על פי שנים אחרים אלו ואלו נמצאו זוממין הראשונים משלמין תשלומי כפל ואחרונים משלמין תשלומי שלשה", 
            "נמצאו אחרונים זוממין הוא משלם תשלומי כפל והן משלמין תשלומי שלשה", 
            "אחד מן אחרונים זוממין בטלה עדות שניה אחד מן הראשונים זוממין בטלה כל העדות שאם אין גניבה אין טביחה ואין מכירה", 
            "גמ׳ איתמר עד זומם אביי אמר למפרע הוא נפסל רבא אמר מכאן ולהבא הוא נפסל", 
            "אביי אמר למפרע הוא נפסל מההוא שעתא דאסהיד הוה ליה רשע והתורה אמרה אל תשת רשע עד", 
            "רבא אמר מכאן ולהבא הוא נפסל עד זומם חידוש הוא דהא תרי ותרי נינהו מאי חזית דציית להני ציית להני", 
            "הלכך אין לך בו אלא משעת חידוש ואילך", 
            "איכא דאמרי רבא נמי כאביי סבירא ליה דאמר למפרע הוא נפסל והכא היינו טעמיה דרבא"
        ], 
        [
            "משום פסידא דלקוחות", 
            "מאי בינייהו דאסהידו ביה תרי לחד ותרי לחד אי נמי דפסלינהו בגזלנותא", 
            "להך לישנא דאמרת משום חידוש ליכא להך לישנא דאמרת משום פסידא דלקוחות איכא ", 
            "אמר רבי ירמיה מדפתי עבד רב פפא עובדא כוותיה דרבא רב אשי אמר הלכתא כוותיה דאביי והלכתא כוותיה דאביי ביעל קגם", 
            "תנן גנב על פי שנים וטבח ומכר על פיהם ונמצאו זוממין משלמין את הכל ", 
            "מאי לאו שהעידו על הגניבה וחזרו והעידו על הטביחה והוזמו על הגניבה וחזרו והוזמו על הטביחה", 
            "ואי סלקא דעתך למפרע הוא נפסל הני כיון דאיתזמו להו אגניבה איגלאי מילתא למפרע דכי אסהדו אטביחה פסולין הוו אמאי משלמין אטביחה", 
            "אמרי הכא במאי עסקינן כגון שהוזמו על הטביחה תחילה", 
            "אמרי סוף סוף כי הדרי מיתזמי אגניבה איגלאי מילתא דכי אסהדו אטביחה פסולין הוו אמאי משלמי אטביחה", 
            "והלכתא שהעידו בבת אחת והוזמו", 
            "לימא כתנאי היו שנים מעידין אותו שגנב והן מעידין אותו שטבח והוזמו על הגניבה עדות שבטלה מקצתה בטלה כולה", 
            "הוזמו על הטביחה הוא משלם תשלומי כפל והן משלמין תשלומי שלשה", 
            "אמר רבי יוסי במה דברים אמורים בשתי עדיות אבל בעדות אחת עדות שבטלה מקצתה בטלה כולה", 
            "מאי בשתי עדיות ומאי בעדות אחת אילימא בשתי עדיות בשתי עדיות ממש בשתי כתות בעדות אחת בכת אחת בזה אחר זה", 
            "ואמר רבי יוסי בעדות אחת בכת אחת בזה אחר זה כי מסהדי אגניבה והדר מסהדי אטביחה כי מתזמי אטביחה עדות שבטלה מקצתה בטלה כולה ואיתזמו להו אגניבה מהיכא תיתי הך", 
            "אלא לאו בשתי עדיות בעדות אחת כעין שתי עדיות ומאי נינהו כת אחת בזה אחר זה אבל בעדות אחת בבת אחת לא", 
            "וסברוה דכולי עלמא תוך כדי דיבור כדיבור דמי", 
            "מאי לאו בהא קמיפלגי דרבנן סברי מכאן ולהבא הוא נפסל וכיון דמההיא שעתא קא מיתזמי אטביחה דקא מיתזמי איתזום אגניבה דלא מיתזמי לא איתזום", 
            "רבי יוסי סבר למפרע הוא נפסל וכיון דמיד כי אסהידו הוא דמיפסלי אי איתזמו להו אטביחה איתזמו להו נמי אגניבה דהא תוך כדי דיבור כדיבור דמי", 
            "אמרי אי תוך כדי דיבור כדיבור דמי דכולי עלמא למפרע הוא נפסל אלא הכא בתוך כדי דיבור כדיבור דמי קא מיפלגי רבנן סברי תוך כדי דיבור"
        ], 
        [
            "לאו כדיבור דמי ורבי יוסי סבר תוך כדי דיבור כדיבור דמי", 
            "וסבר רבי יוסי תוך כדי דיבור כדיבור דמי והתנן הרי זו תמורת עולה תמורת שלמים הרי זו תמורת עולה דברי רבי מאיר", 
            "רבי יוסי אומר אם לכך נתכוון מתחילה הואיל ואי אפשר לקרות שני שמות כאחד דבריו קיימין ואם אמר תמורת עולה ונמלך ואמר תמורת שלמים הרי זו תמורת עולה", 
            "והוינן בה נמלך פשיטא", 
            "ואמר רב פפא נמלך בתוך כדי דיבור קאמרינן", 
            "אמרי תרי תוך כדי דיבור הוי חד כדי שאילת תלמיד לרב וחד כדי שאילת הרב לתלמיד כי לית ליה לרבי יוסי כדי שאילת תלמיד לרב שלום עליך רבי ומורי דנפיש כדי שאילת הרב לתלמיד שלום עליך אית ליה", 
            "אמר רבא עדים שהוכחשו ולבסוף הוזמו נהרגין דהכחשה תחילת הזמה היא אלא שלא נגמרה", 
            "אמר רבא מנא אמינא לה דתניא מעידני באיש פלוני שסימא את עין עבדו והפיל את שינו שהרי הרב אומר כן ונמצאו זוממין משלמין דמי עין לעבד", 
            "היכי דמי אילימא כדקתני דליכא כת אחרינא משלמין דמי עין לעבד בתר דמפקי ליה לחירות דמי עינו קבעי שלומי", 
            "ועוד דמי כוליה עבד לרב בעי לשלומי ועוד שהרי הרב אומר כן הרב מי ניחא ליה", 
            "אלא לאו כגון דאתו בי תרי ואמרי הפיל את שינו סימא את עינו דבעי מיתיב ליה הרב דמי עינו ואתו בי תרי מציעאי ואמרי עינו והדר שינו דלא בעי למיתב ליה אלא דמי שינו דקא מכחשי ליה קמאי למציעאי", 
            "והיינו שהרי הרב אומר כן דניחא ליה במאי דקאמרי", 
            "וקתני ונמצאו זוממין מציעאי משלמין דמי עין לעבד", 
            "שמע מינה הכחשה תחילת הזמה היא", 
            "אמר אביי לא", 
            "דאפכינהו ואזמינהו", 
            "ממאי"
        ], 
        [
            "מדסיפא במיפך והזמה רישא נמי במיפך והזמה ", 
            "דקתני סיפא מעידנו את איש פלוני שהפיל את שן עבדו וסימא את עינו שהרי העבד אומר כן ונמצאו זוממין משלמין דמי עין לרב", 
            "היכי דמי אי דלא קא מודו להו בתראי בחבלא כלל דמי כוליה עבד לרב בעי שלומי ליה", 
            "אלא פשיטא דקא מודו כולהו בחבלא ", 
            "ודקא אפכינן ואזמינהו", 
            "והיכי דמי אי דקא מאחרי אחורי הני בתראי אכתי דמי עבד לרב בעי שלומי", 
            "דכי מחייבי ליה לגברא אכתי גברא לאו בר חיובא הוא אלא דקא מקדמי קדומי הני בתראי", 
            "ואי דלא עמד בדין אכתי דמי כוליה עבד לרב בעי שלומי ליה דאכתי גברא לא מיחייב", 
            "אלא דעמד בדין", 
            "אמר ליה רב אחא בריה דרב איקא לרב אשי דוקיא דרבא מהיכא אילימא מרישא רישא מי קא מתכחשי מציעאי", 
            "כיון דאי לא מתזמי סהדותא כוותייהו קא קיימא דדינא כוותייהו פסקינן דיש בכלל מאתים מנה", 
            "הלכך קמאי הוא דקא מתכחשי מציעאי לא מתכחשי מידי", 
            "אמר ליה רבא סבר מדרישא בשלש כיתות סיפא נמי בשלש ודייק מסיפא", 
            "כגון דאתו בי תרי ואמרי הפיל את שינו וסימא עינו ופסקיניה לדינא אפומייהו", 
            "ואתו בי תרי אחריני ואמרי סימא את עינו והפיל את שינו דקא מכחשי להו להני קמאי ונמצאו זוממין קמאי משלמין דמי עין לרב", 
            "ואי סלקא דעתך הכחשה לאו תחילת הזמה היא אמאי משלמי הא אתכחשו להו מעיקרא אלא שמע מינה הכחשה תחילת הזמה היא", 
            "ואביי אמר לך בשלמא רישא לא סגי דלא שלש כיתות שהרי קתני הרב אומר כן", 
            "אלא סיפא למה לי שלש כיתות שהרי העבד אומר כן ", 
            "עבד כל דהו מימר אמר דניחא ליה דניפוק לחירות", 
            "מתקיף לה רבי זירא אימא סימא את עינו"
        ], 
        [
            "ניפוק בעינו הפיל את שינו ניפוק בשינו סימא את עינו והפיל את שינו ניפוק בעינו ושינו", 
            "אמר אביי עליך אמר קרא תחת עינו ולא תחת עינו ושינו תחת שינו ולא תחת שינו ועינו", 
            "אמר רב אידי בר אבין אף אנן נמי תנינא גנב על פי שנים וטבח ומכר על פיהם ונמצאו זוממין משלמין לו את הכל", 
            "מאי לאו דהעידו על הגניבה וחזרו והעידו על הטביחה והוזמו על הגניבה וחזרו והוזמו על הטביחה", 
            "והא כיון שהוזמו על הגניבה לגבי טביחה הוה להו מוכחשין וקתני משלמין לו את הכל ואי סלקא דעתך הכחשה לאו תחילת הזמה היא אטביחה אמאי משלמין אלא לאו שמע מינה הכחשה תחילת הזמה היא", 
            "אמרי הכא במאי עסקינן כגון שהוזמו על הטביחה תחילה", 
            "ובפלוגתא עדים שהוכחשו ולבסוף הוזמו רבי יוחנן ורבי אלעזר חד אמר נהרגין וחד אמר אין נהרגין", 
            "תסתיים דרבי אלעזר הוא דאמר אין נהרגין דאמר רבי אלעזר עדים שהוכחשו בנפש לוקין", 
            "ואי סלקא דעתך רבי אלעזר הוא דאמר נהרגין אמאי לוקין הוה ליה לאו שניתן לאזהרת מיתת בית דין וכל לאו שניתן לאזהרת מיתת בית דין אין לוקין עליו", 
            "אלא לאו שמע מינה רבי אלעזר הוא דאמר אין נהרגין תסתיים", 
            "לוקין תרי ותרי נינהו מאי חזית דסמכת אהני סמוך אהני", 
            "אמר אביי בבא הרוג ברגליו", 
            "מתני׳ גנב על פי שנים וטבח ומכר על פי עד אחד או על פי עצמו משלם תשלומי כפל ואינו משלם תשלומי ארבעה וחמשה", 
            "גנב וטבח בשבת גנב וטבח לעבודה זרה גנב משל אביו ומת אביו ואחר כך טבח ומכר גנב והקדיש ואחר כך טבח ומכר משלם תשלומי כפל ואינו משלם תשלומי ארבעה וחמשה", 
            "רבי שמעון אומר קדשים שחייב באחריותם משלם תשלומי ארבעה וחמשה שאין חייב באחריותם פטור", 
            "גמ׳ על פי עד אחד פשיטא ", 
            "אמרי הא קא משמע לן על פי עצמו דומיא דעל פי עד אחד מה על פי [עד] אחד כי אתי עד אחד מצטרף בהדיה מיחייב על פי עצמו נמי כי אתו עדים מיחייב", 
            "לאפוקי מדרב הונא אמר רב דאמר רב הונא אמר רב מודה בקנס ואחר כך באו עדים פטור", 
            "גופא אמר רב הונא אמר רב מודה בקנס ואחר כך באו עדים פטור איתיביה רב חסדא לרב הונא מעשה ברבן גמליאל שסימא את עין טבי עבדו והיה שמח שמחה גדולה", 
            "מצאו לרבי יהושע אמר לו אי אתה יודע שטבי עבדי יצא לחירות אמר לו למה אמר לו שסמיתי את עינו אמר לו אין בדבריך כלום שכבר אין לו עדים", 
            "הא יש לו עדים חייב ושמעינן מינה מודה בקנס ואחר כך באו עדים חייב", 
            "אמר ליה שאני רבן גמליאל דלא בפני בית דין אודי והא רבי יהושע אב בית דין הוה"
        ], 
        [
            "שלא בבית דין הוה קאי", 
            "והתניא אמר לו אין בדבריך כלום שכבר הודית ", 
            "מאי לאו תנאי היא האי תנא דאמר שכבר אין לך עדים סבר מודה בקנס ואחר כך באו עדים חייב והאי תנא דאמר שכבר הודית סבר מודה בקנס ואחר כך באו עדים פטור", 
            "לא דכולי עלמא מודה בקנס ואחר כך באו עדים פטור ובהא קמיפלגי האי תנא דאמר שכבר אין לך עדים סבר חוץ לבית דין הוה והך תנא דאמר שכבר הודית סבר בבית דין הוה", 
            "איתמר מודה בקנס ואחר כך באו עדים רב אמר פטור ושמואל אמר חייב", 
            "אמר רבא בר אהילאי מאי טעמא דרב אם המצא בעדים תמצא בדיינין פרט למרשיע את עצמו", 
            "למה לי מאשר ירשיען נפקא אלא שמע מינה מודה בקנס ואחר כך באו עדים פטור", 
            "ושמואל אמר לך ההוא מבעי ליה לגנב עצמו כדתנא דבי חזקיה", 
            "איתיביה רב לשמואל ראה עדים שממשמשים ובאים ואמר גנבתי אבל לא טבחתי ולא מכרתי אינו משלם אלא קרן אמר ליה הכא במאי עסקינן כגון שחזרו עדים לאחוריהם", 
            "והא מדתני סיפא רבי אלעזר ברבי שמעון אומר יבואו עדים ויעידו מכלל דתנא קמא סבר לא", 
            "אמר ליה שמואל לאו איכא רבי אלעזר ברבי שמעון דקאי כוותי אנא דאמרי כרבי אלעזר ברבי שמעון", 
            "לשמואל ודאי תנאי היא לרב מי לימא תנאי היא", 
            "אמר לך רב אנא דאמרי אפילו לרבי אלעזר ברבי שמעון עד כאן לא קאמר רבי אלעזר ברבי שמעון התם אלא משום דקא מודי מחמת ביעתותא דעדים אבל הכא דמודה מעצמו אפילו רבי אלעזר ברבי שמעון מודה", 
            "אמר רב המנונא מסתברא מילתיה דרב באומר גנבתי ובאו עדים שגנב פטור שהרי חייב עצמו בקרן", 
            "אבל אמר לא גנבתי ובאו עדים שגנב וחזר ואמר טבחתי ומכרתי ובאו עדים שטבח ומכר חייב שהרי פטר עצמו מכלום", 
            "אמר רבא [קפחתי] לסבי דבי רב דהא רבן גמליאל פוטר עצמו מכלום הוה וקאמר ליה רב חסדא לרב הונא ולא קא משני ליה", 
            "איתמר נמי אמר רבי חייא בר אבא אמר רבי יוחנן גנבתי ובאו עדים שגנב פטור שהרי חייב עצמו בקרן אבל אמר לא גנב ובאו עדים שגנב וחזר ואמר טבחתי ומכרתי ובאו עדים שטבח ומכר חייב שהרי פטר עצמו מכלום", 
            "אמר רב אשי מתניתין וברייתא נמי דיקא מתניתין דתנן גנב על פי שנים וטבח ומכר על פי עד אחד או על פי עצמו משלם תשלומי כפל ואינו משלם תשלומי ארבעה וחמשה", 
            "למה לי דתני גנב על פי שנים ליתני גנב וטבח [ומכר] על פי עד אחד או על פי עצמו אינו משלם אלא הקרן"
        ], 
        [
            "אלא לאו הא קא משמע לן גנב על פי שנים וטבח על פי עד אחד או על פי עצמו הוא דלא מחייב עצמו בקרן", 
            "הוא דאמרינן על פי עצמו דומיא דעל פי עד אחד מה על פי עד אחד כי אתי עד אחד מצטרף בהדיה מחייב על פי עצמו נמי כי אתו עדים מחייב", 
            "אבל גנב וטבח ומכר על פי עד אחד או על פי עצמו דחייב עצמו בקרן לא אמרינן על פי עצמו דומיא דעל פי עד אחד", 
            "ברייתא דתניא ראה עדים שממשמשין ובאין ואמר גנבתי אבל לא טבחתי ולא מכרתי אינו משלם אלא קרן למה לי למיתנא ואמר גנבתי אבל לא טבחתי ולא מכרתי ניתני או גנבתי או טבחתי ומכרתי", 
            "אלא הא קא משמע לן טעמא דאמר גנבתי הוא דחייב עצמו בקרן דפטור אבל אמר לא גנבתי ובאו עדים שגנב וחזר ואמר טבחתי ומכרתי ובאו עדים שטבח ומכר דלא חייב עצמו בקרן חייב אלמא הודאה דטביחה לאו הודאה היא", 
            "אמרי לא היא גופה קא משמע לן דכיון דאמר גנבתי אף על גב דאמר לא טבחתי ולא מכרתי ובאו עדים שטבח ומכר פטור מאי טעמא", 
            "תשלומי (ארבע) חמשה אמר רחמנא ולא תשלומי ארבעה ולא תשלומי שלשה", 
            "לימא כתנאי היו שנים מעידין שגנב והיו שנים מעידים אותו שטבח ומכר הוזמו עדי גניבה עדות שבטלה מקצתה בטלה כולה", 
            "הוזמו עדי טביחה הוא משלם תשלומי כפל והן משלמין תשלומי שלשה משום סומכוס אמרו הן משלמין תשלומי כפל והוא משלם תשלומי שלשה לפר ושנים לאיל", 
            "אהייא קאי סומכוס אילימא ארישא לית ליה לסומכוס עדות שבטלה מקצתה בטלה כולה", 
            "ואלא אסיפא שפיר קאמרי רבנן הוא משלם תשלומי כפל והם משלמין תשלומי שלשה", 
            "אלא מילתא אחריתי איכא בינייהו כגון דאתו בי תרי אמרי ליה גנבת אמר להו אין גנבתי וטבחתי ומכרתי מיהו לא בפניכם גנבתי ואייתי סהדי ואזמינהו דלא באפייהו גנב ואייתי בעל הבית סהדי ואסהידו ביה דגנב וטבח ומכר", 
            "ובהודאת טביחה קמיפלגי", 
            "דרבנן סברי אף על גב דהודאה דגניבה מחמת עדים הוא דקא מודה הודאה דטביחה הודאה היא ופטור", 
            "וסומכוס סבר כיון דהודאה דגניבה מחמת עדים הוא דקא מודה דטביחה לאו הודאה", 
            "והנך עדים קמאי דאזמינהו משלמין תשלומי כפל והוא משלם שלשה לפר ושנים לאיל", 
            "אמר רב אחא בריה דרב איקא לא דכולי עלמא הודאה דטביחה לאו הודאה היא", 
            "אלא בעדות שאי אתה יכול להזימה קמיפלגי כגון דאתו סהדי ואמרי ליה גנבת ואמר להו גנבתי וטבחתי ומכרתי מיהו לא בפניכם גנבתי אלא בפני פלוני ופלוני ואייתי סהדי ואזמינהו דלא באפייהו גנב ואתו פלוני ופלוני ואסהידו ביה דגנב וטבח ומכר", 
            "ובהא קמיפלגי דרבנן סברי הויא לה עדות שאי אתה יכול להזימה וכל עדות שאי אתה יכול להזימה לא הויא עדות", 
            "וסומכוס סבר עדות שאי אתה יכול להזימה הויא עדות", 
            "והא קיימא לן דעדות שאי אתה יכול להזימה לא הויא עדות הני מילי היכא דלא ידעי באיזה יום באיזה שעה דליכא לעדות כלל אבל הכא סיועי הוא דקא מסייעי ליה", 
            "אמר מר הן משלמין תשלומי כפל מדקא מודה דגנב קרן בעי שלומי אמר רבי אלעזר משמיה דרב תני"
        ], 
        [
            "תשלום דכפל", 
            "גנב והקדיש ואחר כך טבח ומכר כו׳ אמרי בשלמא אטביחה לא מחייב דכי קא טבח דהקדש קא טבח ולא דמריה קא טבח", 
            "אלא אהקדש ליחייב מה לי מכרו להדיוט מה לי מכרו לשמים", 
            "הא מני רבי שמעון היא דאמר קדשים שחייב באחריותן ברשותיה דמריה קיימי", 
            "הא מדסיפא רבי שמעון הוי רישא לאו רבי שמעון", 
            "אלא הכא במאי עסקינן בקדשים קלים ואליבא דרבי יוסי הגלילי דאמר קדשים קלים ממון בעלים הוא וברשותיה קיימי", 
            "אבל קדשי קדשים מאי משלם תשלומי ארבעה וחמשה אדתני רישא גנב וטבח ואחר כך הקדיש משלם תשלומי ארבעה וחמשה ליפלוג וליתני בדידה", 
            "במה דברים אמורים בקדשים קלים אבל בקדשי קדשים משלם תשלומי ארבעה וחמשה", 
            "אלא לעולם לא שנא קדשי קדשים ולא שנא קדשים קלים ודקשיא לך מה לי מכרו להדיוט מה לי מכרו לשמים מכרו להדיוט מעיקרא תורא דראובן והשתא תורא דשמעון מכרו לשמים מעיקרא תורא דראובן והשתא תורא דראובן", 
            "רבי שמעון אומר וכו׳ אמרי נהי דסבר רבי שמעון מה לי מכרו להדיוט מה לי מכרו לשמים איפכא מיבעי ליה", 
            "קדשים שחייב באחריותן פטור דאכתי לא נפק מרשותיה ", 
            "קדשים שאינו חייב באחריותן חייב דמפקי ליה מרשותיה", 
            "אמרי רבי שמעון אמילתא אחריתי קאי ", 
            "והכי קתני אין הגונב אחר הגנב משלם תשלומי ארבעה וחמשה וכן גונב הקדש מבית בעלים פטור", 
            "מאי טעמא וגנב מבית האיש ולא מבית הקדש", 
            "רבי שמעון אומר קדשים שחייב באחריותן חייב מאי טעמא קרינא ביה וגנב מבית האיש ושאינו חייב באחריותן פטור דלא קרינן ביה וגנב מבית האיש", 
            "מכדי שמעינן ליה לרבי שמעון דאמר שחיטה שאינה ראויה לא שמה שחיטה קדשים נמי שחיטה שאינה ראויה היא", 
            "כי אתא רב דימי אמר רבי יוחנן בשוחט תמימים מבפנים לשם בעלים", 
            "והרי חזרה קרן לבעלים אמר רבי יצחק בר אבין שנשפך הדם", 
            "כי אתא רבין אמר רבי יוחנן בשוחט תמימים בפנים שלא לשם בעלים"
        ], 
        [
            "וריש לקיש אמר בשוחט בעלי מומין בחוץ", 
            "תהי בה רבי אלעזר לרבי יוחנן שחיטה מתרת והלא זריקה מתרת", 
            "לריש לקיש שחיטה מתרת והלא פדייה מתרת", 
            "אישתמיטתיה הא דרבי שמעון כל העומד לזרוק כזרוק דמי וכל העומד לפדות כפדוי דמי", 
            "כל העומד לזרוק כזרוק דמי דתניא רבי שמעון אומר יש נותר שהוא מטמא טומאת אוכלין ויש נותר שאינו מטמא טומאת אוכלין", 
            "כיצד לן לפני זריקה אינו מטמא טומאת אוכלין לאחר זריקה מטמא טומאת אוכלין", 
            "וקיימא לן מאי לפני זריקה קודם שנראה לזריקה לאחר זריקה לאחר שנראה לזריקה", 
            "קודם שנראה לזריקה לן מאי היא דלא הויא שהות ביום למזרקיה דשחטיה סמוך לשקיעת החמה ואינו מטמא טומאת אוכלין", 
            "לאחר שנראה לזריקה לן דהויא שהות ביום למזרקיה מטמא טומאת אוכלין אלמא כל העומד לזרוק כזרוק דמי", 
            "וכל העומד לפדות כפדוי דמי דתניא רבי שמעון אומר"
        ], 
        [
            "פרה מטמא טומאת אוכלין הואיל והיתה לה שעת הכושר"
        ], 
        [
            "ואמר ריש לקיש אומר היה רבי שמעון פרה נפדית על גבי מערכתה אלמא כל העומד לפדות כפדוי דמי", 
            "בשלמא רבי יוחנן לא אמר כרבי שמעון בן לקיש דקא בעי לאוקמה למתניתין אפילו בתמימין אלא ריש לקיש מאי טעמא לא אמר כרבי יוחנן", 
            "אמר לך וטבחו ומכרו כל היכא דאיתיה במכירה איתיה בטביחה וכל היכא דליתיה במכירה ליתיה בטביחה והני קדשים הואיל דכי מזבין קדשים לא הויא מכירה ליתנהו בטביחה", 
            "ואזדו לטעמייהו דאתמר המוכר טריפה לדברי רבי שמעון רבי יוחנן אמר חייב וריש לקיש אמר פטור", 
            "רבי יוחנן אמר חייב אף על גב דליתיה בטביחה איתיה במכירה וריש לקיש אמר פטור כיון דליתיה בטביחה ליתיה במכירה", 
            "איתיביה רבי יוחנן לרבי שמעון בן לקיש גנב כלאים וטבחה טריפה ומכרה משלם תשלומי ארבעה וחמשה מאי לאו רבי שמעון היא אלמא אף על גב דליתיה בטביחה איתיה במכירה", 
            "אמר ליה לא רבנן", 
            "אי רבנן טריפה במכירה איתא בזביחה ליתא", 
            "ואלא מאי רבי שמעון כלאים בטביחה איתא במכירה ליתא", 
            "אלא תנא טביחה והוא הדין למכירה אימא לרבנן נמי תנא מכירה והוא הדין לטביחה", 
            "ורבי יוחנן אמר לך האי מאי אי אמרת בשלמא רבי שמעון איידי דתנא טריפה בחדא תנא כלאים בחדא", 
            "אלא אי אמרת רבנן נערבינהו וניתנינהו גנב כלאים וטריפה טבחן ומכרן משלם תשלומי ארבעה וחמשה קשיא", 
            "כלאים שה כתיב ואמר רבא זה בנה אב כל מקום שנאמר שה אינו אלא להוציא את הכלאים", 
            "שאני הכא דאמר קרא או לרבות את הכלאים", 
            "וכל או לרבות הוא והתניא שור או כשב פרט לכלאים או עז פרט לנדמה", 
            "אמר רבא הכא מענייניה דקרא והכא מענייניה דקרא הכא גבי גניבה דכתיב שור או שה שאי אתה יכול להוציא כלאים מביניהם או לרבות כלאים גבי קדשים דכתיב כשב ועז שאתה יכול להוציא כלאים מביניהם או למעט הוא"
        ], 
        [
            "הא גבי קדשים נמי נאמר שור או כשב שאין אתה יכול להוציא כלאים מביניהם ונרבי מדסיפא למעט רישא נמי למעט אדרבה מדרישא לרבות סיפא נמי לרבות", 
            "האי מאי אי אמרת בשלמא למעט הוא דאיצטריך תרי מיעוטי דאף על גב דאימעט כלאים איצטריך למעוטי נדמה אלא אי אמרת לרבות תרי ריבויי למה השתא כלאים אירבי ליה נדמה מבעיא", 
            "אלא הא דאמר רבא זה בנה אב כל מקום שנאמר שה אינו אלא להוציא את הכלאים למאי הלכתא אי לקדשים בהדיא כתיב בהו שור או כשב פרט לכלאים", 
            "אי למעשר תחת תחת יליף מקדשים", 
            "אי לבכור העברה העברה יליף ממעשר", 
            "אי נמי נדמה אמרת לא דכתיב אך בכור שור עד שיהא הוא שור ובכורו שור כלאים מבעיא", 
            "אלא כי איתמר דרבא לענין פטר חמור כדתנן אין פודין לא בעגל ולא בחיה ולא בשחוטה ולא בטריפה ולא בכלאים ולא בכוי", 
            "ולרבי אלעזר דמתיר בכלאים דתנן רבי אלעזר מתיר בכלאים מפני שהוא שה למאי הלכתא", 
            "אמר לך רבי אלעזר כי איתמר דרבא לטמא שנולד מן הטהור ועיבורו מן הטמא ודלא כרבי יהושע דאי רבי יהושע משה כשבים ושה עזים נפקא ליה עד שיהא אביו כבש ואמו כבשה", 
            "וטהורה מטמאה מי מיעברא אין דקיימא לן"
        ], 
        [
            "דאיעבר מקלוט כרבי שמעון", 
            "בעי רבא הרי עלי עולה והפריש שור ובא אחר וגנב מי פטר גנב נפשיה בכבש לרבנן בעולת העוף לרבי אלעזר בן עזריה דתנן הרי עלי עולה יביא כבש רבי אלעזר בן עזריה אומר יביא תור או בן יונה", 
            "מאי מי אמרינן שם עולה קביל עילויה או דלמא מצי אמר ליה אנא מצוה מן המובחר בעינא למיעבד", 
            "בתר דאיבעיא הדר פשט גנב פטר עצמו בכבש לרבנן בעולת העוף לרבי אלעזר בן עזריה", 
            "רב אחא בריה דרב איקא מתני לה בהדיא אמר רבא הרי עלי עולה והפריש שור ובא אחר וגנבו פטר עצמו בכבש לרבנן ובעולת העוף לרבי אלעזר בן עזריה", 
            "מתני׳ מכרו חוץ מאחד ממאה שבו או שהיתה לו בו שותפות השוחט ונתנבלה בידו הנוחר והמעקר משלם תשלומי כפל ואינו משלם תשלומי ארבעה וחמשה", 
            "גמ׳ מאי חוץ מאחד ממאה שבו אמר רב חוץ מדבר הניתר עמו בשחיטה ולוי אמר חוץ מגיזותיה וכן תניא במתניתא חוץ מגיזותיה", 
            "מיתיבי מכרה חוץ מידה חוץ מרגלה חוץ מקרנה חוץ מגיזותיה אינו משלם תשלומי ארבעה וחמשה רבי אומר דבר המעכב בשחיטה אינו משלם תשלומי ארבעה וחמשה", 
            "ושאינו מעכב בשחיטה משלם תשלומי ארבעה וחמשה", 
            "רבי שמעון בן אלעזר אומר חוץ מקרנה אינו משלם תשלומי ארבעה וחמשה חוץ מגיזותיה משלם תשלומי ארבעה וחמשה", 
            "בשלמא ללוי כתנא קמא אלא לרב כמאן", 
            "אמרי רב דאמר כי האי תנא דתניא רבי שמעון בן אלעזר אומר מכרה חוץ מידה וחוץ מרגלה אינו משלם תשלומי ארבעה וחמשה חוץ מקרנה חוץ מגיזותיה משלם תשלומי ארבעה וחמשה", 
            "במאי קמיפלגי תנא קמא סבר וטבחו כולו בעינן ומכרו כולו בעינן", 
            "ורבי סבר וטבחו מידי דהוי בטביחה לאפוקי מידי דלא הויא בטביחה ומכרו דומיא דטביחה", 
            "ורבי שמעון בן אלעזר סבר קרנא דלא למגזא קיימא הוי שיור ואינו משלם תשלום ארבעה וחמשה גיזותיה דלמיגז קיימי לא הוי שיור ומשלם תשלום ארבעה וחמשה", 
            "ואידך תנא דבי רבי שמעון בן אלעזר סבר ידיו ורגליו דצריכי טביחה הוי שיור ולא משלם תשלומי ארבעה וחמשה קרניה וגיזותיה דלא צריכי טביחה לא הוי שיור", 
            "קשיא דרבי שמעון בן אלעזר אדרבי שמעון בן אלעזר תרי תנאי ואליבא דרבי שמעון בן אלעזר", 
            "תנו רבנן הגונב הקיטעת ואת החיגרת ואת הסומא וכן הגונב בהמת השותפין חייב ושותפים שגנבו פטורים והתניא שותפין שגנבו חייבין", 
            "אמר רב נחמן לא קשיא כאן בשותף שגנב מחבירו כאן בשותף שגנב מעלמא", 
            "איתיביה רבא לרב נחמן יכול שותף שגנב מחבירו ושותפים שגנבו יהו חייבין תלמוד לומר וטבחו כולו בעינן וליכא", 
            "אלא אמר רב נחמן לא קשיא כאן בשותף שטבח לדעת חבירו כאן בשותף שטבח שלא לדעת חבירו", 
            "בעי רבי ירמיה מכרה חוץ משלשים יום חוץ ממלאכתה חוץ מעוברה מהו", 
            "אליבא דמאן דאמר עובר ירך אמו הוא לא תבעי לך דהא שייר בה כי תבעי לך אליבא דמאן דאמר דעובר לאו ירך אמו מאי מימר אמרינן כיון דמחובר בה הוי שיור או דלמא כיון דלמפרש מינה קאי לא הוי שיור", 
            "איכא דאמרי כיון דלאו ירך אמו הוא לא הוי שיור או דלמא כיון דצריך לאישתרויי בהדה בשחיטה כמאן דשייר בגופה דמי תיקו", 
            "בעי רב פפא גנבה קטעה ומכרה מהו מי אמרינן מאי דגנב הא לא זבין או דלמא מה דזבין הא לא שייר תיקו", 
            "תנו רבנן גנב ונתן לאחר וטבח גנב ונתן לאחר ומכר"
        ], 
        [
            "גנב והקדיש גנב והקיף גנב והחליף גנב ונתן במתנה גנב ופרע חובו גנב ופרע בהקיפו גנב ושלח סבלונות בבית חמיו משלם תשלומי ארבעה וחמשה", 
            "מאי קא משמע לן אשמעינן רישא גנב ונתן לאחר וטבח דיש שליח לדבר עבירה אף על גב דבכל התורה כולה אין שליח לדבר עבירה הכא יש שליח לדבר עבירה", 
            "מאי טעמא וטבחו ומכרו מה מכירה דלא אפשר דלאו על ידי אחר אף טביחה על ידי אחר מחייב", 
            "ואשמעינן סיפא גנב והקדיש מה לי מכרו להדיוט מה לי מכרו לשמים", 
            "מתני׳ גנב ברשות הבעלים וטבח ומכר חוץ מרשותם או שגנב חוץ מרשותם וטבח ומכר ברשותם או שגנב וטבח ומכר חוץ מרשותם משלם תשלומי ארבעה וחמשה אבל גנב וטבח ומכר ברשותם פטור", 
            "היה מושכו ויוצא ומת ברשות הבעלים פטור הגביהו או הוציאו מרשות בעלים ומת חייב", 
            "נתנו לבכורות בנו או לבעל חוב לשומר חנם לשואל לנושא שכר ולשוכר והיה מושכו ומת ברשות הבעלים פטור הגביהו או שהוציאו מרשות הבעלים ומת חייב", 
            "גמ׳ בעי אמימר תיקנו משיכה בשומרים או לא", 
            "אמר רב יימר תא שמע נתנו לבכורות בנו או לבעל חובו לשומר חנם ולשואל לנושא שכר ולשוכר היה מושכו ויוצא ומת ברשות הבעלים פטור מאי לאו שומר ושמע מינה תיקנו משיכה בשומרין", 
            "אמר ליה לא גנב ", 
            "הא תנא ליה רישא תנא גנב שגנב מבית הבעלים ותנא גנב שגנב מבית שומר", 
            "אמר ליה רב אשי לא תדחייה מה לי גנב שגנב מבית שומר מה לי גנב שגנב מבית בעלים", 
            "אלא לאו שומר ושמע מינה תיקנו משיכה בשומרין שמע מינה איתמר נמי אמר רבי אלעזר כדרך שתיקנו משיכה בלקוחות כך תיקנו משיכה בשומרין", 
            "תניא נמי הכי כדרך שתיקנו משיכה בלקוחות כך תיקנו משיכה בשומרין וכשם שהקרקע נקנית בכסף בשטר ובחזקה כך שכירות נקנית בכסף בשטר ובחזקה", 
            "שכירות דמאי אילימא"
        ], 
        [
            "שכירות דמטלטלין מטלטלי בני שטרא נינהו אמר רב חסדא שכירות דקרקע", 
            "אמר רבי אלעזר ראוהו שהטמין בחורשין וטבח ומכר משלם תשלומי ארבעה וחמשה אמאי הא לא משך אמר רב חסדא שהכישה במקל", 
            "אמרי וכיון דראוהו גזלן הוא כיון דקא מטמרי מנייהו גנב הוא", 
            "ואלא גזלן היכי דמי אמר רבי אבהו כגון בניהו בן יהוידע שנאמר ויגזל את החנית מיד המצרי ויהרגהו בחניתו", 
            "רבי יוחנן אמר כגון בעלי שכם שנאמר וישימו לו בעלי שכם מארבים על ראשי ההרים ויגזלו [את] כל אשר יעבר עליהם בדרך", 
            "ורבי אבהו מאי טעמא לא אמר מהאי אמר לך כיון דמטמרי איטמורי לא גזלני נינהו ורבי יוחנן הא דקא מטמרי דלא ניחזינהו אינשי וניערקו מנייהו", 
            "שאלו תלמידיו את רבן יוחנן בן זכאי מפני מה החמירה תורה בגנב יותר מגזלן אמר להן זה השוה כבוד עבד לכבוד קונו וזה לא השוה כבוד עבד לכבוד קונו", 
            "כביכול עשה עין של מטה כאילו אינה רואה ואוזן של מטה כאילו אינה שומעת שנאמר הוי המעמיקים מה׳ לסתר עצה והיה במחשך מעשיהם וגו׳ וכתיב ויאמרו לא יראה יה ולא יבין אלהי יעקב וכתיב כי [אמרו] עזב ה׳ את הארץ ואין ה׳ ראה", 
            "תניא אמר רבי מאיר משלו משל משום רבן גמליאל למה הדבר דומה לשני בני אדם שהיו בעיר ועשו משתה אחד זימן את בני העיר ולא זימן את בני המלך ואחד לא זימן את בני העיר ולא זימן את בני המלך איזה מהן עונשו מרובה הוי אומר זה שזימן את בני העיר ולא זימן את בני המלך", 
            "אמר רבי מאיר בא וראה כמה גדול כח של מלאכה שור שביטלו ממלאכתו חמשה שה שלא ביטלו ממלאכתו ארבעה", 
            "אמר רבן יוחנן בן זכאי בא וראה כמה גדול כבוד הבריות שור שהלך ברגליו חמשה שה שהרכיבו על כתיפו ארבעה", 
            "מתני׳ אין מגדלין בהמה דקה בארץ ישראל אבל מגדלין בסוריא ובמדברות של ארץ ישראל", 
            "אין מגדלין תרנגולין בירושלים מפני הקדשים ולא כהנים בארץ ישראל מפני הטהרות", 
            "אין מגדלין חזירין בכל מקום לא יגדל אדם את הכלב אלא אם כן היה קשור בשלשלת אין פורסין נישובים ליונים אלא אם כן היה רחוק מן הישוב שלשים ריס", 
            "גמ׳ תנו רבנן אין מגדלין בהמה דקה בארץ ישראל אבל מגדלין בחורשין של ארץ ישראל בסוריא אפילו בישוב ואין צריך לומר בחוצה לארץ", 
            "תניא אידך אין מגדלין בהמה דקה בארץ ישראל אבל מגדלין במדבר שביהודה ובמדבר שבספר עכו ואף על פי שאמרו אין מגדלין בהמה דקה אבל מגדלין בהמה גסה לפי שאין גוזרין גזרה על הצבור אלא אם כן רוב צבור יכולין לעמוד בה", 
            "בהמה דקה אפשר להביא מחוצה לארץ בהמה גסה אי אפשר להביא מחוצה לארץ", 
            "ואף על פי שאמרו אין מגדלין בהמה דקה אבל משהה הוא קודם לרגל שלשים יום וקודם משתה בנו שלשים יום ובלבד שלא ישהה את האחרונה שלשים יום", 
            "דסלקא דעתך אמינא דאי נפק ליה רגל ומכי זבנה עד השתא אכתי לא מלו ליה תלתין יומין לא נימא תלתין משרא שרי ליה לשהויי אלא כיון דנפק ליה רגל לא מבעי ליה לשהויי"
        ], 
        [
            "והטבח לוקח ושוחט לוקח ושוהה ובלבד שלא ישהה העגונה שבהן שלשים יום", 
            "שאלו תלמידיו את רבן גמליאל מהו לגדל אמר להן מותר והתנן אין מגדלין", 
            "אלא הכי קא בעו מיניה מהו לשהות אמר להן מותר ובלבד שלא תצא ותרעה בעדר אלא קושרה בכרעי המטה", 
            "תנו רבנן מעשה בחסיד אחד שהיה גונח מלבו ושאלו לרופאים ואמרו אין לו תקנה עד שינק חלב רותח משחרית לשחרית והביאו לו עז וקשרו לו בכרעי המטה והיה יונק ממנה משחרית לשחרית", 
            "לימים נכנסו חביריו לבקרו כיון שראו אותה העז קשורה בכרעי המטה חזרו לאחוריהם ואמרו לסטים מזויין בביתו של זה ואנו נכנסין אצלו", 
            "ישבו ובדקו ולא מצאו בו אלא אותו עון של אותה העז ואף הוא בשעת מיתתו אמר יודע אני שאין בי עון אלא עון אותה העז שעברתי על דברי חברי", 
            "אמר רבי ישמעאל מבעלי בתים שבגליל העליון היו בית אבא ומפני מה חרבו שהיו מרעין בחורשין ודנין דיני ממונות ביחיד ואף על פי שהיו להם חורשים סמוך לבתיהם שדה קטנה היתה ומעבירין דרך עליה", 
            "תנו רבנן רועה שעשה תשובה אין מחייבין אותו למכור מיד אלא מוכר על יד על יד וכן גר שנפלו לו כלבים וחזירים בירושתו אין מחייבין אותו למכור מיד אלא מוכר על יד על יד", 
            "וכן מי שנדר ליקח בית וליקח אשה בארץ ישראל אין מחייבין אותו ליקח מיד עד שימצא את ההוגנת לו", 
            "ומעשה באשה אחת שהיה בנה מיצר לה וקפצה ונשבעה כל מי שיבא איני מחזירתו וקפצו עליה בני אדם שאינן מהוגנין וכשבא הדבר אצל חכמים אמרו לא נתכוונה זו אלא להגון לה", 
            "כשם שאמרו אין מגדלין בהמה דקה כך אמרו אין מגדלין חיה דקה רבי ישמעאל אומר מגדלין כלבים כופרין וחתולים וקופין וחולדות סנאים מפני שעשויים לנקר את הבית", 
            "מאי חולדות סנאים אמר רב יהודה שרצא חרצא ואיכא דאמרי חרזא דקטיני שקיה ורעיא ביני וורדיני ומאי שרצא דמתתאי שקיה", 
            "אמר רב יהודה אמר רב עשינו עצמנו בבבל כארץ ישראל לבהמה דקה אמר ליה רב אדא בר אהבה לרב הונא דידך מאי", 
            "אמר ליה דידן קא מינטרא להו חובה אמר ליה חובה תקברינהו לבנה כולה שניה דרב אדא בר אהבה לא אקיים זרעא לרב הונא מחובה איכא דאמרי אמר רב הונא אמר רב עשינו עצמנו בבבל כארץ ישראל לבהמה דקה מכי אתא רב לבבל", 
            "רב ושמואל ורב אסי איקלעו לבי שבוע הבן ואמרי לה לבי ישוע הבן רב לא עייל קמיה דשמואל"
        ], 
        [
            "שמואל לא עייל קמיה דרב אסי רב אסי לא עייל קמיה דרב אמרי מאן נתרח נתרח שמואל וניתי רב ורב אסי", 
            "ונתרח רב או רב אסי רב מילתא בעלמא הוא דעבד ליה לשמואל משום ההוא מעשה דלטייה אדבריה רב עליה", 
            "אדהכי והכי אתא שונרא קטעיה לידא דינוקא נפק רב ודרש חתול מותר להורגו ואסור לקיימו ואין בו משום גזל ואין בו משום השב אבידה לבעלים", 
            "וכיון דאמרת מותר להורגו מאי ניהו תו אסור לקיימו מהו דתימא מותר להורגו איסורא ליכא קא משמע לן", 
            "אמרי וכיון דאמרת אין בו משום גזל מאי ניהו תו אין בו משום השב אבידה לבעלים אמר רבינא לעורו", 
            "מיתיבי רבי שמעון בן אלעזר אומר מגדלין כלבים כופרין וחתולין וקופין וחולדות סנאים מפני שעשויין לנקר את הבית לא קשיא הא באוכמא הא בחיוורא", 
            "והא מעשה דרב אוכמא הוה התם אוכמא בר חיורא הוה והא מבעיא בעיא ליה רבינא", 
            "דבעי רבינא אוכמא בר חיורא מהו כי קמבעיא ליה לרבינא באוכמא בר חיורא בר אוכמא מעשה דרב באוכמא בר חיורא בר חיורא הוה", 
            "(חבד ביח בחן סימן) אמר רבי אחא בר פפא משום רבי אבא בר פפא משום רבי אדא בר פפא ואמרי לה אמר רבי אבא בר פפא משום רבי חייא בר פפא משום רבי אחא בר פפא ואמרי לה אמר רבי אבא בר פפא משום רבי אחא בר פפא משום רבי חנינא בר פפא", 
            "מתריעין על החיכוך בשבת ודלת הננעלת לא במהרה תפתח והלוקח בית בארץ ישראל כותבין עליו אונו אפילו בשבת", 
            "מיתיבי ושאר פורעניות המתרגשות ובאות על הצבור כגון חיכוך חגב זבוב צירעה ויתוש ושילוח נחשים ועקרבים לא היו מתריעין אלא צועקים", 
            "לא קשיא כאן בלח כאן ביבש דאמר רבי יהושע בן לוי שחין שהביא הקדוש ברוך הוא על המצרים לח מבחוץ ויבש מבפנים שנאמר ויהי שחין אבעבעת פורח באדם ובבהמה", 
            "ודלת הננעלת לא במהרה תפתח מאי היא מר זוטרא אמר סמיכה רב אשי אמר כל המריעין לו לא במהרה מטיבין לו רב אחא מדיפתי אמר לעולם אין מטיבין לו ולא היא רב אחא מדיפתי מילתא דנפשיה הוא דאמר", 
            "והלוקח בית בארץ ישראל כותבין עליו אונו אפילו בשבת בשבת סלקא דעתך", 
            "אלא כדאמר רבא התם אומר לגוי ועושה הכי נמי אומר לגוי ועושה ואף על גב דאמירה לגוי שבות היא משום ישוב ארץ ישראל לא גזרו ביה רבנן", 
            "אמר רבי שמואל בר נחמני אמר רבי יונתן הלוקח עיר בארץ ישראל כופין אותו ליקח לה דרך מארבע רוחותיה משום ישוב ארץ ישראל", 
            "תנו רבנן עשרה תנאין התנה יהושע"
        ], 
        [
            "שיהו מרעין בחורשין ומלקטין עצים בשדותיהם ומלקטים עשבים בכל מקום חוץ מתלתן וקוטמים נטיעות בכל מקום חוץ מגרופיות של זית ומעין היוצא בתחילה בני העיר מסתפקין ממנו ומחכין בימה של טבריא ובלבד שלא יפרוס קלע ויעמיד את הספינה", 
            "ונפנין לאחורי הגדר ואפילו בשדה מליאה כרכום ומהלכים בשבילי הרשות עד שתרד רביעה שניה ומסתלקין לצידי הדרכים מפני יתידות הדרכים והתועה בין הכרמים מפסיג ועולה מפסיג ויורד ומת מצוה קונה מקומו", 
            "שיהו מרעין בחורשין אמר רב פפא לא אמרן אלא דקה בגסה אבל דקה בדקה וגסה בגסה לא וכל שכן גסה בדקה דלא", 
            "ומלקטין עצים משדותיהם לא אמרן אלא בהיזמי והיגי אבל בשאר עצים לא ואפילו בהיזמי והיגי לא אמרן אלא במחוברין אבל בתלושין לא", 
            "ואפילו במחוברין לא אמרן אלא בלח אבל ביבשים לא ובלבד שלא ישרש", 
            "ומלקטין עשבים בכל מקום חוץ משדה תלתן למימרא דתלתן מעלו לה עשבים ורמינהי תלתן שעלתה עם מיני עשבים אין מחייבין אותו לעקור", 
            "אמר רב ירמיה לא קשיא כאן לזרע כאן לזירין לזרע קשו לה עשבים דמכחשי לה לזירין מעלי לה דכי קיימי ביני עשבים מירכבא", 
            "איבעית אימא כאן לאדם כאן לבהמה דכיון דלבהמה הוא דזרעה עשבים נמי מיבעי לה ומנא ידעינן אמר רב פפא שאריה משארי לאדם לא שאריה משארי לבהמה", 
            "וקוטמין נטיעה בכל מקום חוץ מגרופיות של זית פירשו רבי תנחום ורבי ברייס משום זקן אחד בזית כביצה בקנים ובגפנים מן הפקק ולמעלה ושאר כל האילנות מן אובו של אילן ולא מן חודו של אילן", 
            "מן חדש שאינו עושה פירות ולא מן ישן שהוא עושה פירות ממקום שאינו רואה את החמה"
        ], 
        [
            "ולא ממקום שהוא רואה את החמה שנאמר וממגד תבואת שמש", 
            "ומעין היוצא תחילה בני העיר מסתפקין ממנו אמר רבה בר רב הונא ונותן לו דמים ולית הלכתא כוותיה", 
            "ומחכין בימה של טבריא ובלבד שלא יפרוס קלע ויעמיד את הספינה אבל צד הוא ברשתות ובמכמרות תנו רבנן בראשונה התנו שבטים זה עם זה שלא יפרוס קליעה ויעמיד את הספינה אבל צד הוא ברשתות ובמכמרות", 
            "תנו רבנן ימה של טבריא בחלקו של נפתלי היתה ולא עוד אלא שנטל מלא חבל חרם בדרומה לקיים מה שנאמר ים ודרום ירשה", 
            "תניא רבי שמעון בן אלעזר אומר תלושין שבהרים בחזקת כל השבטים הן עומדים ומחוברים בחזקת אותו השבט", 
            "ואין לך כל שבט ושבט מישראל שאין לו בהר ובשפלה ובנגב ובעמק שנאמר פנו וסעו לכם ובאו הר האמורי ואל כל שכניו בערבה בהר בשפלה ובנגב ובחוף הים וגו׳ וכן אתה מוצא בכנענים ובפריזים ובאמוריים שלפניהם שנאמר ואל כל שכניו אלמא שכניו הכי הוו", 
            "ונפנין לאחורי הגדר ואפילו בשדה שהיא מלאה כרכום אמר רב אחא בר יעקב לא נצרכה אלא ליטול הימנו צרור אמר רב חסדא ואפילו בשבת מר זוטרא חסידא שקיל ומהדר ואמר ליה לשמעיה (למחר) זיל שירקיה", 
            "ומהלכין בשבילי הרשות עד שתרד רביעה שניה אמר רב פפא והאי דידן אפילו טל קשי לה", 
            "ומסלקין לצידי הדרכים מפני יתידות הדרכים שמואל ורב יהודה הוו שקלי ואזלי באורחא הוה מסתלק שמואל לצידי הדרכים אמר ליה רב יהודה תנאין שהתנה יהושע אפילו בבבל אמר ליה שאני אומר אפילו בחוצה לארץ", 
            "רבי ורבי חייא הוו שקלי ואזלי באורחא אסתלקו לצידי הדרכים הוה קא מפסיע ואזיל רבי יהודה בן קנוסא קמייהו אמר ליה רבי לרבי חייא מי הוא זה שמראה גדולה בפנינו", 
            "אמר ליה רבי חייא שמא רבי יהודה בן קנוסא תלמידי הוא וכל מעשיו לשם שמים כי מטו לגביה חזייה אמר ליה אי לאו יהודה בן קנוסא את גזרתינהו לשקך בגיזרא דפרזלא", 
            "התועה בין הכרמים מפסיג ויורד מפסיג ועולה תנו רבנן הרואה חבירו תועה בין הכרמים מפסיג ועולה מפסיג ויורד עד שמעלהו לעיר או לדרך וכן הוא שתועה בין הכרמים מפסיג ועולה מפסיג ויורד עד שיעלה לעיר או לדרך", 
            "מאי וכן מהו דתימא חבירו הוא דידע להיכא מסלק דניפסוג אבל הוא דלא ידע להיכא קא סליק לא ניפסוג נהדריה נהדר בי מיצרי קא משמע לן", 
            "הא דאורייתא הוא דתניא השבת גופו מניין תלמוד לומר והשבותו", 
            "דאורייתא הוא דקאי בי מיצרי אתא הוא תקין דמפסיג ועולה מפסיג ויורד", 
            "ומת מצוה קנה מקומו ורמינהי המוצא מת מוטל באיסרטיא מפנהו לימין איסרטיא או לשמאל איסרטיא שדה בור ושדה ניר מפנהו לשדה בור", 
            "שדה ניר ושדה זרע מפנהו לשדה ניר היו שתיהן בורות שתיהן נירות שתיהן זרועות מפנהו למקום שירצה", 
            "אמר רב ביבי במוטל על המיצר מתוך שניתן לפנותו מפנהו לכל מקום שירצה", 
            "אמרי עשרה הני חד סרי הויין מהלכין בשבילי הרשות שלמה אמרה", 
            "כדתניא הרי שכלו פירותיו מן השדה ואינו מניח בני אדם ליכנס בתוך שדהו מה הבריות אומרות עליו מה הנאה יש לפלוני ומה הבריות מזיקות לו עליו הכתוב אומר מהיות טוב אל תקרי רע ומי כתיב מהיות טוב אל תקרי רע אין כתיב כי האי גוונא אל תמנע טוב מבעליו בהיות לאל ידך לעשות", 
            "ותו ליכא והא איכא דרבי יהודה דתניא רבי יהודה אומר בשעת הוצאת זבלים אדם מוציא זבלו לרשות הרבים וצוברו כל שלשים כדי שיהא נישוף ברגלי אדם וברגלי בהמה שעל מנת כן הנחיל יהושע לישראל את הארץ", 
            "והא איכא דרבי ישמעאל בנו של רבי יוחנן בן ברוקה דתניא רבי ישמעאל בנו של רבי יוחנן בן ברוקה אומר תנאי בית דין הוא שיהא זה יורד לתוך שדה חבירו וקוצץ שוכו של חבירו להציל נחיל שלו ונותן לו דמי שוכו של חבירו", 
            "ותנאי בית דין הוא שיהא זה שופך יינו ומציל דובשנו של חבירו ונוטל דמי יינו מתוך דובשנו של חבירו ותנאי בית דין הוא שיהא זה מפרק את עציו וטוען פשתנו של חבירו ונוטל דמי עציו מתוך פשתנו של חבירו שעל מנת כן הנחיל יהושע לישראל את הארץ", 
            "ביחידאי לא קאמרינן"
        ], 
        [
            "והא כי אתא רבי אבין אמר רבי יוחנן אחד אילן הנוטה לתוך שדה חבירו ואחד אילן הסמוך למצר מביא וקורא שעל מנת כן הנחיל יהושע לישראל את הארץ", 
            "אלא מאן תנא עשרה תנאין שהתנה יהושע רבי יהושע בן לוי הוא רב גביהה מבי כתיל מתני לה בהדיא רבי תנחום ורבי ברייס אמרי משום זקן אחד ומנו רבי יהושע בן לוי עשרה תנאין התנה יהושע", 
            "עשרה תקנות תיקן עזרא שקורין במנחה בשבת וקורין בשני ובחמישי ודנין בשני ובחמישי ומכבסים בחמישי בשבת ואוכלין שום בערב שבת ושתהא אשה משכמת ואופה ושתהא אשה חוגרת בסינר ושתהא אשה חופפת וטובלת ושיהו רוכלין מחזירין בעיירות ותיקן טבילה לבעלי קריין", 
            "שיהו קוראין במנחה בשבת משום יושבי קרנות", 
            "ושיהו קוראין בשני ובחמישי עזרא תיקן והא מעיקרא הוה מיתקנא דתניא וילכו שלשת ימים במדבר ולא מצאו מים דורשי רשומות אמרו אין מים אלא תורה שנאמר הוי כל צמא לכו למים", 
            "כיון שהלכו שלשת ימים בלא תורה נלאו עמדו נביאים שביניהם ותיקנו להם שיהו קורין בשבת ומפסיקין באחד בשבת וקורין בשני ומפסיקין שלישי ורביעי וקורין בחמישי ומפסיקין ערב שבת כדי שלא ילינו שלשה ימים בלא תורה", 
            "מעיקרא תקנו חד גברא תלתא פסוקי אי נמי תלתא גברי תלתא פסוקי כנגד כהנים לוים וישראלים אתא הוא תיקן תלתא גברי ועשרה פסוקי כנגד עשרה בטלנין", 
            "ודנין בשני ובחמישי דשכיחי דאתו למקרא בסיפרא", 
            "ושיהו מכבסין בחמישי בשבת משום כבוד שבת", 
            "ושיהו אוכלין שום בערב שבת משום עונה דכתיב אשר פריו יתן בעתו ואמר רבי יהודה ואיתימא רב נחמן ואיתימא רב כהנא ואיתימא רבי יוחנן זה המשמש מטתו מערב שבת לערב שבת", 
            "תנו רבנן חמשה דברים נאמרו בשום משביע ומשחין ומצהיל פנים ומרבה הזרע והורג כנים שבבני מעיים ויש אומרים מכניס אהבה ומוציא את הקנאה", 
            "ושתהא אשה משכמת ואופה כדי שתהא פת מצויה לעניים", 
            "ושתהא אשה חוגרת בסינר משום צניעותא", 
            "ושתהא אשה חופפת וטובלת דאורייתא היא", 
            "דתניא ורחץ את בשרו במים שלא יהא דבר חוצץ בין בשרו למים את בשרו את הטפל לבשרו ומאי ניהו שער", 
            "אמרי דאורייתא לעיוני דלמא מיקטר אי נמי מאוס מידי משום חציצה"
        ], 
        [
            "ואתא איהו תיקן חפיפה", 
            "ושיהו רוכלין מחזרין בעיירות משום תכשיטי נשים כדי שלא יתגנו על בעליהם", 
            "ותיקן טבילה לבעלי קריין דאורייתא הוא דכתיב ואיש כי תצא ממנו שכבת זרע ורחץ את בשרו במים דאורייתא הוא לתרומה וקדשים אתא הוא תיקן אפילו לדברי תורה", 
            "עשרה דברים נאמרו בירושלים אין הבית חלוט בה ואינה מביאה עגלה ערופה ואינה נעשית עיר הנדחת", 
            "ואינה מטמאה בנגעים ואין מוציאין בה זיזין וגזוזטראות ואין עושין בה אשפתות ואין עושין בה כבשונות ואין עושין בה גנות ופרדסות חוץ מגנות וורדין שהיו מימות נביאים הראשונים ואין מגדלים בה תרנגולין ואין מלינין בה את המת", 
            "אין הבית חלוט בה דכתיב וקם הבית אשר לו חומה לצמתת לקנה אתו לדרתיו וקסבר לא נתחלקה ירושלים לשבטים", 
            "ואינה מביאה עגלה ערופה דכתיב כי ימצא חלל באדמה אשר ה׳ אלהיך נותן לך לרשתה וירושלים לא נתחלקה לשבטים", 
            "ואינה נעשית עיר הנדחת דכתיב עריך וירושלים לא נתחלקה לשבטים", 
            "ואינה מטמאה בנגעים דכתיב ונתתי נגע צרעת בבית ארץ אחזתכם וירושלים לא נתחלקה לשבטים", 
            "ואין מוציאין בה זיזין וגזוזטראות מפני אהל הטומאה ומשום דלא ליתזקו עולי רגלים", 
            "ואין עושין בה אשפתות משום שקצים", 
            "ואין עושין בה כבשונות משום קוטרא", 
            "ואין עושין בה גנות ופרדסין משום סירחא", 
            "ואין מגדלין בה תרנגולין משום קדשים", 
            "ואין מלינין בה את המת גמרא", 
            "אין מגדלין חזירים בכל מקום תנו רבנן כשצרו בית חשמונאי זה על זה היה הורקנוס מבפנים ואריסטובלוס מבחוץ ובכל יום היו משלשים להם בקופה דינרין והיו מעלים להם תמידים", 
            "היה שם זקן אחד שהיה מכיר בחכמת יוונית אמר להם כל זמן שעוסקין בעבודה אין נמסרים בידכם למחר שילשלו דינרין בקופה והעלו להם חזיר כיון שהגיע לחצי החומה נעץ צפרניו בחומה ונזדעזעה ארץ ישראל ארבע מאות פרסה על ארבע מאות פרסה ", 
            "באותה שעה אמרו ארור האיש שיגדל חזירים וארור האדם שילמד את בנו חכמת יוונית ועל אותה שעה שנינו מעשה שבא עומר מגנות הצריפין ושתי הלחם מבקעת עין סוכר", 
            "וחכמת יוונית מי אסירא והתניא אמר רבי בארץ ישראל"
        ], 
        [
            "לשון סורסי למה או לשון הקדש או לשון יונית ואמר רבי יוסי בבל לשון ארמי למה או לשון הקדש או לשון פרסי אמרי לשון יוני לחוד חכמת יונית לחוד", 
            "וחכמת יונית מי אסירא והאמר רב יהודה אמר שמואל משום רבן שמעון בן גמליאל עיני עוללה לנפשי מכל בנות עירי אלף ילדים היו בבית אבא חמש מאות מהם למדו תורה חמש מאות למדו חכמת יונית ולא נשתייר מהם אלא אני כאן ובן אחי אבא בעסיא", 
            "אמרי שאני בית רבן גמליאל שהיו קרובים למלכות וכדתניא המספר קומי הרי זה מדרכי האמורי אבטולמוס בר ראובן התירו לו לספר קומי מפני שהוא קרוב למלכות של בית רבן גמליאל התירו להם לספר בחכמת יונית מפני שקרובים למלכות", 
            "לא יגדל אדם את הכלב אלא אם כן קשור בשלשלאות כו׳ תנו רבנן לא יגדל אדם את הכלב אלא אם כן קשור בשלשלת אבל מגדל הוא בעיר הסמוכה לספר וקושרו ביום ומתירו בלילה", 
            "תניא רבי אליעזר הגדול אומר המגדל כלבים כמגדל חזירים למאי נפקא מינה למיקם עליה בארור", 
            "אמר רב יוסף בר מניומי אמר רב נחמן בבל כעיר הסמוכה לספר דמי תרגמה נהרדעא", 
            "דריש רבי דוסתאי דמן בירי ובנחה יאמר שובה ה׳ רבבות אלפי ישראל ללמדך שאין שכינה שורה על ישראל פחות משני אלפים ושני רבבות חסר אחת והיתה אשה מעוברת ביניהם וראויה להשלים ונבח בה כלב והפילה נמצא זה גורם לשכינה שתסתלק מישראל", 
            "ההיא איתתא דעלת למיפא בההוא ביתא נבח בה כלבא אמר לה מריה לא תיסתפי מיניה שקולי ניביה אמרה ליה שקילי טיבותיך ושדיא אחיזרי כבר נד ולד", 
            "אין פורסין נישבין ליונים וכו׳ ומי אזלי כולי האי והתנן מרחיקין את השובך מן העיר חמשים אמה אמר אביי מישט שייטי טובא כרסייהו בחמשים אמה מליא", 
            "ומישט שלשים ריס ותו לא והתניא בישוב אפילו מאה מיל לא יפרוס רב יוסף אמר בישוב כרמים רבה אמר בישוב שובכין", 
            "ותיפוק ליה משום שובכין גופייהו איבעית אימא בדגוי ואיבעית אימא בדהפקר ואיבעית אימא בדידיה", 
            "הדרן עלך מרובה"
        ], 
        [
            "מתני׳ החובל בחבירו חייב עליו משום חמשה דברים בנזק בצער בריפוי בשבת ובושת", 
            "בנזק כיצד סימא את עינו קטע את ידו שיבר את רגלו רואין אותו כאילו הוא עבד נמכר בשוק ושמין כמה היה יפה וכמה הוא יפה", 
            "צער כואו (או) בשפוד או במסמר ואפילו על ציפורנו מקום שאינו עושה חבורה אומדין כמה אדם כיוצא בזה רוצה ליטול להיות מצטער כך", 
            "ריפוי הכהו חייב לרפאותו עלה בו צמחים אם מחמת המכה חייב שלא מחמת המכה פטור חייתה ונסתרה חייתה ונסתרה חייב לרפאותו חייתה כל צורכה אינו חייב לרפאותו", 
            "שבת רואין אותו כאילו הוא שומר קישואין שכבר נתן לו דמי ידו ודמי רגלו", 
            "בושת הכל לפי המבייש והמתבייש", 
            "גמ׳ אמאי עין תחת עין אמר רחמנא אימא עין ממש ", 
            "לא סלקא דעתך דתניא יכול סימא את עינו מסמא את עינו קטע את ידו מקטע את ידו שיבר את רגלו משבר את רגלו תלמוד לומר מכה אדם ומכה בהמה מה מכה בהמה לתשלומין אף מכה אדם לתשלומין", 
            "ואם נפשך לומר הרי הוא אומר לא תקחו כפר לנפש רצח אשר הוא רשע למות לנפש רוצח אי אתה לוקח כופר אבל אתה לוקח כופר לראשי אברים שאין חוזרין", 
            "הי מכה אילימא מכה בהמה ישלמנה ומכה אדם יומת ההוא בקטלא כתיב", 
            "אלא מהכא מכה נפש בהמה ישלמנה נפש תחת נפש וסמיך ליה ואיש כי יתן מום בעמיתו כאשר עשה כן יעשה לו האי לאו מכה הוא הכאה הכאה קאמרינן מה הכאה האמורה בבהמה לתשלומין אף הכאה האמורה באדם לתשלומין", 
            "והא כתיב ואיש כי יכה כל נפש אדם מות יומת בממון ממאי דבממון אימא במיתה ממש", 
            "לא סלקא דעתך חדא דהא איתקש למכה בהמה ישלמנה ועוד כתיב בתריה כאשר יתן מום באדם כן ינתן בו ושמע מינה ממון", 
            "ומאי אם נפשך לומר תו קא קשיא לתנא מאי חזית דילפת ממכה בהמה לילף ממכה אדם ", 
            "אמרי דנין ניזקין מניזקין ואין דנין ניזקין ממיתה אדרבה דנין אדם מאדם ואין דנין אדם מבהמה", 
            "היינו דקתני אם נפשך לומר הרי הוא אומר לא תקחו כפר לנפש רצח אשר הוא רשע למות כי מות יומת לנפש רוצח אי אתה לוקח כופר אבל אתה לוקח כופר לראשי אברים שאינן חוזרין", 
            "והאי לא תקחו כפר לנפש רצח למעוטי ראשי אברים הוא דאתא האי מבעי ליה דאמר רחמנא לא תעביד ביה תרתי לא תשקול מיניה ממון ותקטליה האי מכדי רשעתו נפקא רשעה אחת אתה מחייבו ואי אתה מחייבו שתי רשעיות", 
            "ואכתי מבעי ליה דקאמר רחמנא לא תשקול ממון ותפטריה אם כן לכתוב רחמנא לא תקחו כופר לאשר הוא רשע למות לנפש רצח למה לי שמע מינה לנפש רוצח אי אתה לוקח כופר אבל אתה לוקח כופר לראשי אברים שאינן חוזרין", 
            "וכי מאחר דכתיב לא תקחו כפר מכה מכה למה לי אמרי אי מהאי הוה אמינא אי בעי עינו ניתיב ואי בעי דמי עינו ניתיב קא משמע לן מבהמה מה מכה בהמה לתשלומין אף מכה אדם לתשלומין", 
            "תניא רבי דוסתאי בן יהודה אומר עין תחת עין ממון אתה אומר ממון או אינו אלא עין ממש אמרת הרי שהיתה עינו של זה גדולה ועינו של זה קטנה היאך אני קורא ביה עין תחת עין", 
            "וכי תימא כל כי האי שקיל מיניה ממונא התורה אמרה משפט אחד יהיה לכם משפט השוה לכולכם", 
            "אמרי מאי קושיא דלמא נהורא שקיל מיניה נהורא אמר רחמנא נישקול מיניה דאי לא תימא הכי"
        ], 
        [
            "קטן שהרג את הגדול וגדול שהרג את הקטן היכי קטלינן ליה התורה אמרה משפט אחד יהיה לכם משפט השוה לכולכם אלא נשמה שקיל מיניה נשמה אמר רחמנא נשקול מיניה הכי נמי נהורא שקיל מיניה נהורא אמר רחמנא נשקול מיניה", 
            "תניא אידך רבי שמעון בן יוחי אומר עין תחת עין ממון אתה אומר ממון או אינו אלא עין ממש הרי שהיה סומא וסימא קיטע וקיטע חיגר וחיגר היאך אני מקיים בזה עין תחת עין והתורה אמרה משפט אחד יהיה לכם משפט השוה לכולכם", 
            "אמרי ומאי קושיא דלמא היכא דאפשר אפשר היכא דלא אפשר לא אפשר ופטרינן ליה דאי לא תימא הכי טרפה שהרג את השלם מאי עבדינן ליה ", 
            "אלא היכא דאפשר אפשר היכא דלא אפשר לא אפשר ופטרינן ליה", 
            "דבי רבי ישמעאל תנא אמר קרא כן ינתן בו ואין נתינה אלא ממון אלא מעתה כאשר יתן מום באדם הכי נמי דממון הוא", 
            "אמרי דבי רבי ישמעאל קרא יתירא דרשי מכדי כתיב ואיש כי יתן מום בעמיתו כאשר עשה כן יעשה לו כן ינתן בו למה לי שמע מינה ממון כאשר יתן מום באדם למה לי איידי דבעי מיכתב כן ינתן בו כתב נמי כאשר יתן מום באדם", 
            "דבי רבי חייא תנא אמר קרא יד ביד דבר הניתן מיד ליד ומאי ניהו ממון אלא מעתה רגל ברגל נמי הכי הוא", 
            "אמרי דבי רבי חייא קרא יתירא קא דרשי מכדי כתיב ועשיתם לו כאשר זמם לעשות לאחיו אי סלקא דעתך ממש יד ביד למה לי שמע מינה ממון רגל ברגל למה לי איידי דכתיב יד ביד כתב נמי רגל ברגל", 
            "אביי אומר אתיא מדתני דבי חזקיה דתנא דבי חזקיה עין תחת עין נפש תחת נפש ולא נפש ועין תחת עין ואי סלקא דעתך ממש זימנין דמשכחת לה עין ונפש תחת עין דבהדי דעויר ליה נפקא ליה נשמתיה", 
            "ומאי קושיא דלמא מימד אמדינן ליה אי מצי מקבל עבדינן ואי לא מצי מקבל לא עבדינן ואי אמדינן דמצי מקבל ועבדינן ביה ונפק רוחיה אי מיית לימות מי לא תנן גבי מלקות אמדוהו ומת תחת ידו פטור", 
            "רב זביד משמיה דרבה אמר אמר קרא פצע תחת פצע ליתן צער במקום נזק ואי סלקא דעתך ממש כי היכי דלהאי הוי ליה צערא להאי נמי אית ליה צערא", 
            "ומאי קושיא דלמא איכא איניש דמפנק אית ליה צערא טפי ואיכא איניש דלא מפנק לית ליה צערא למאי נפקא מינה למתבי ליה היאך דביני ביני", 
            "רב פפא משמיה דרבא אמר אמר קרא ורפא ירפא ליתן רפואה במקום נזק ואי סלקא דעתך ממש כי היכי דהאי בעי אסייא האי נמי בעי אסייא", 
            "מאי קושיא דלמא איכא דסליק בשריה הייא ואיכא דלא סליק בשריה הייא למאי נפקא מינה למיתב ליה היאך דביני ביני", 
            "רב אשי אמר אתיא תחת תחת משור כתיב הכא עין תחת עין וכתיב התם שלם ישלם שור תחת השור מה להלן ממון אף כאן ממון", 
            "מאי חזית דילפת תחת תחת משור נילף תחת תחת מאדם דכתיב ונתת נפש תחת נפש מה להלן ממש אף כאן ממש ", 
            "אמרי דנין נזקין מנזקין ואין דנין נזקין ממיתה אדרבה דנין אדם מאדם ואין דנין אדם מבהמה", 
            "אלא אמר רב אשי מתחת אשר ענה יליף ליה אדם מאדם ונזיקין מנזיקין", 
            "תניא רבי אליעזר אומר עין תחת עין ממש ממש סלקא דעתך רבי אליעזר לית ליה ככל הני תנאי", 
            "אמר רבה לומר שאין שמין אותו כעבד אמר ליה אביי אלא כמאן כבן חורין בן חורין מי אית ליה דמי אלא אמר רב אשי לומר שאין שמין אותו בניזק אלא במזיק", 
            "ההוא חמרא דקטע ידא דינוקא אתא לקמיה דרב פפא בר שמואל אמר להו זילו שומו ליה ארבעה דברים אמר ליה רבא והא אנן חמשה תנן אמר ליה לבר מנזק קאמינא אמר ליה אביי והא חמור הוא וחמור אינו משלם אלא נזק אמר להו זילו שומו ליה נזקיה והא כעבדא בעי למשיימיה אמר להו זילו שיימוהו כעבדא", 
            "אמר להו אבוה דינוקא לא בעינא דזילא ביה מילתא אמרו ליה והא קא מחייבת ליה לינוקא אמר להו לכי גדיל מפייסנא ליה מדידי", 
            "ההוא תורא דאלס ידיה דינוקא אתא לקמיה דרבא אמר להו זילו שיימוהו כעבדא אמרו ליה והא מר הוא דאמר כל הנישום כעבד אין גובין אותו בבבל אמר להו לא צריכא דאי תפס", 
            "רבא לטעמיה דאמר רבא נזקי שור בשור ונזקי שור באדם גובין אותו בבבל נזקי אדם באדם ונזקי אדם בשור אין גובין אותו בבבל", 
            "מאי שנא נזקי אדם באדם ונזקי אדם בשור דלא אלהים בעינן וליכא נזקי שור בשור ושור באדם נמי"
        ], 
        [
            "אלהים בעינן וליכא", 
            "אלא מאי שנא שור בשור ושור באדם דשליחותייהו קא עבדינן מידי דהוה אהודאות והלואות אדם באדם ואדם בשור נמי שליחותייהו קא עבדינן מידי דהוה אהודאות והלואות", 
            "אמרי כי קא עבדינן שליחותייהו במידי דקים לן בגויה במידי דלא קים לן בגויה לא עבדינן שליחותייהו", 
            "אמרי שור בשור ושור באדם נמי לא קים לן בגויה אלא פוק חזי היכא מזדבני תורא בשוקא אדם באדם ואדם בשור נמי פוק חזי היכא מזדבני עבדי בשוקא", 
            "ועוד תשלום כפל ותשלום ארבעה וחמשה דקיצי נעבד שליחותייהו", 
            "אמרי כי קא עבדינן שליחותייהו בממונא בקנסא לא עבדינן שליחותייהו", 
            "אדם באדם דממונא הוא נעבד שליחותייהו כי קא עבדינן שליחותייהו במילתא דשכיחא אדם באדם דלא שכיחא לא עבדינן שליחותייהו", 
            "הרי בושת ופגם דשכיח נעביד שליחותייהו אמרי הכי נמי דהא רב פפא אגבי ארבע מאה זוזי לבושת והא ליתיה לדרב פפא דשלח ליה רב חסדא לרב נחמן ושלח ליה חסדא חסדא קנסא קא מגבית בבבל", 
            "אלא כי עבדינן שליחותייהו במילתא דשכיחא ואית ביה חסרון כיס אבל מילתא דשכיחא ולית ביה חסרון כיס אי נמי מילתא דלא שכיחא ואית ביה חסרון כיס לא עבדינן שליחותייהו הלכך אדם באדם אף על גב דאית ביה חסרון כיס כיון דלא שכיחא לא עבדינן שליחותייהו בושת אף על גב דשכיחא כיון דלית ביה חסרון כיס לא עבדינן שליחותייהו", 
            "ושור בשור גובין בבבל והאמר רבא שור שהזיק אין גובין אותו בבבל דאזיק מאן אילימא דאזיק אדם מאי איריא שור דאזיק אדם אפילו אדם דאזיק אדם נמי אין גובין אותו בבבל אלא פשיטא דאזיק שור וקתני אין גובין אותו בבבל", 
            "אמרי התם בתם הכא במועד והאמר רבא אין מועד בבבל אמרי דאייעד התם ואייתוה להכא ", 
            "והא מילתא דלא שכיחא היא ומילתא דלא שכיחא הא אמרת דלא עבדינן שליחותייהו דאתו רבנן דהתם וייעדוה הכא סוף סוף מילתא דלא שכיחא היא ואת אמרת מילתא דלא שכיחא לא קא עבדינן שליחותייהו", 
            "אלא כי קאמר רבא בשן ורגל דמועדין מתחילתן נינהו", 
            "צער כוואו בשפוד או במסמר וכו׳ צער שלא במקום נזק משתלם מאן תנא אמר רבא בן עזאי היא דתניא רבי אומר כויה נאמרה תחילה בן עזאי אומר חבורה נאמרה תחילה", 
            "במאי קא מיפלגי רבי סבר כויה דלית בה חבורה משמע כתב רחמנא חבורה לגלויי עלה דכויה דאית בה חבורה אין אי לא לא ", 
            "ובן עזאי סבר כויה דאית בה חבורה משמע כתב רחמנא חבורה לגלויי עלה דכויה דלית בה חבורה", 
            "מתקיף לה רב פפא אדרבה איפכא מסתברא רבי אומר כויה נאמרה תחילה סבר כויה דאית בה חבורה משמע כתב רחמנא חבורה לגלויי עלה דכויה דלית בה חבורה", 
            "בן עזאי אומר חבורה נאמרה תחילה סבר כויה דלית בה חבורה משמע כתב רחמנא חבורה לגלויי עלה דכויה דאית בה חבורה אין אי לא לא ואמסקנא קיימי", 
            "אי נמי דכולי עלמא כויה בין דאית בה חבורה בין דלית בה חבורה משמע והכא"
        ], 
        [
            "בכלל ופרט המרוחקים זה מזה קמיפלגי", 
            "רבי סבר אין דנין אותו בכלל ופרט ובן עזאי סבר דנין אותו בכלל ופרט וכי תימא חבורה לרבי למה לי לדמים יתרים", 
            "אומדין כמה אדם כיוצא בזה רוצה ליטול וכו׳ צער במקום נזק היכי שיימינן", 
            "אמר אבוה דשמואל אומדין כמה אדם רוצה ליטול לקטוע לו ידו לקטוע לו ידו לא צער לחודיה הוא הא כולהו חמשה דברים איכא ועוד בשופטני עסקינן אלא לקטוע ידו הקטועה ידו הקטועה נמי לא צער לחודיה איכא הא צער ובושת איכא דכסיפא ליה מילתא למשקל מבשרו למשדייה לכלבים", 
            "אלא אומדין כמה אדם רוצה ליטול לקטוע לו ידו המוכתב למלכות בין סם לסייף אמרי הכא נמי לא שקיל ומצער נפשיה", 
            "אלא אומדין כמה אדם רוצה ליתן לקטוע לו ידו המוכתב למלכות בין סייף לסם", 
            "האי ליטול ליתן מבעי ליה אמר רב הונא בריה דרב יהושע ליטול זה מזה מה שנתן זה", 
            "רפוי הכהו חייב לרפאותו וכו׳ [תנו רבנן] עלו בו צמחים מחמת המכה ונסתרה המכה חייב לרפאותו וחייב ליתן לו דמי שבתו שלא מחמת המכה אינו חייב לרפאותו ואינו חייב ליתן לו דמי שבתו", 
            "רבי יהודה אומר אף מחמת המכה חייב לרפאותו ואינו חייב ליתן לו דמי שבתו וחכמים אומרים שבתו ורפואתו כל שחייב בשבת חייב בריפוי ושאינו חייב בשבת אינו חייב בריפוי", 
            "במאי קא מיפלגי אמר רבה אשכחתינהו לרבנן בבי רב דיתבי וקאמרי הכא במכה ניתנה לאגד קמיפלגי ", 
            "רבנן סברי מכה ניתנה לאגד ורבי יהודה סבר מכה לא ניתנה לאגד ריפוי דתנא ביה קרא מיחייב שבת דלא תנא ביה קרא לא מיחייב", 
            "ואמינא להו אנא אי מכה לא ניתנה לאגד ריפוי נמי לא מיחייב אלא דכולי עלמא מכה ניתנה לאגד ולא ניתנה לאגד יתירה ", 
            "רבי יהודה סבר כיון דלא ניתנה לאגד יתירה ריפוי דתנא ביה קרא מיחייב שבת דלא תנא ביה קרא לא מיחייב ורבנן סברי כיון דתנא ביה קרא בריפוי אשבת נמי מיחייב דאיתקש לריפוי", 
            "ורבי יהודה סבר שבת לא מיחייב דמעטיה רחמנא רק ורבנן רק לשלא מחמת המכה הוא דאתא", 
            "ולרבנן בתראי דאמרי כל שחייב בשבת חייב בריפוי וכל שאינו חייב בשבת אינו חייב בריפוי ריפוי דתנא ביה קרא למה לי מיבעי ליה לכדתנא דבי רבי ישמעאל דתניא דבי רבי ישמעאל אומר ורפא ירפא מכאן שניתן רשות לרופא לרפאות", 
            "תנו רבנן מנין שאם עלו בו צמחים מחמת המכה ונסתרה המכה שחייב לרפאותו וחייב ליתן לו שבתו תלמוד לומר רק שבתו יתן ורפא ירפא יכול אפילו שלא מחמת המכה תלמוד לומר רק רבי יוסי בר יהודה אומר אף מחמת המכה פטור שנאמר רק", 
            "איכא דאמרי אף מחמת המכה פטור לגמרי כרבנן בתראי ואיכא דאמרי אף מחמת המכה פטור משבת וחייב בריפוי כמאן כאבוה", 
            "אמר מר יכול אפילו שלא מחמת המכה תלמוד לומר רק שלא מחמת המכה בעי קרא", 
            "אמרי מאי שלא מחמת המכה כדתניא הרי שעבר על דברי רופא ואכל דבש או כל מיני מתיקה מפני שדבש וכל מיני מתיקה קשין למכה והעלה מכתו גרגותני יכול יהא חייב לרפאותו תלמוד לומר רק מאי גרגותני אמר אביי נאתא כריכתא מאי אסותיה אהלא וקירא וקלבא", 
            "ואי אמר ליה אסייך אנא אמר ליה דמית עלי כאריא ארבא ואי אמר ליה מייתינא אסיא דמגן במגן אמר ליה אסיא דמגן במגן מגן שוה", 
            "ואי אמר מייתינא לך אסיא רחיקא אמר ליה אסיא רחיקא עינא עוירא", 
            "ואי אמר ליה היאך הב לי לדידי ואנא מסינא נפשאי אמר ליה פשעת בנפשך ושקלת מינאי טפי ואי אמר ליה קוץ לי מקץ אמר ליה כל שכן דפשעת בנפשך וקרו לי שור המזיק", 
            "תנא וכולן משתלמין במקום נזק מנהני מילי אמר רב זביד משמיה דרבא אמר קרא פצע תחת פצע ליתן צער במקום נזק ", 
            "האי מבעי ליה"
        ], 
        [
            "לרבות שוגג כמזיד ואונס כרצון אם כן נכתוב קרא פצע בפצע מאי פצע תחת פצע שמע מינה תרתי", 
            "רב פפא משמיה דרבא אמר אמר קרא ורפא ירפא ליתן רפואה במקום נזק ", 
            "האי מבעי ליה לכדתנא דבי רבי ישמעאל דתנא דבי רבי ישמעאל ורפא ירפא מכאן שניתנה רשות לרופא לרפאות אם כן נכתוב קרא ורופא ירפא שמע מינה ליתן רפואה במקום נזק", 
            "ואכתי מבעי ליה לכדאמרן למיתני ביה קרא בריפוי אם כן לימא קרא או רפא רפא או ירפא ירפא מאי ורפא ירפא שמע מינה ליתן רפואה במקום נזק", 
            "מכלל דמשכחת להו שלא במקום נזק שלא במקום נזק היכי משכחת להו", 
            "צער כדקתני צער כוואו בשפוד או במסמר ואפילו על צפורנו מקום שאינו עושה חבורה ריפוי דהוה כאיב ליה מידי וסליק ואייתי ליה סמא חריפא ואחווריה לבישריה דצריך לאותבי ליה סמא לאנקוטיה גוונא דבישריה", 
            "שבת דהדקיה באינדרונא ובטליה בושת דרק ליה באפיה", 
            "שבת רואין אותו כאילו הוא שומר קישואין תנו רבנן שבת רואין אותו כאילו הוא שומר קישואין ואם תאמר לקתה מדת הדין דכי מיתפח האי גברא לאו אגרא דשומר קישואין הוא שקיל אלא דלי דוולא ושקיל אגרא אי נמי אזיל בשליח ושקיל אגרא", 
            "מדת הדין לא לקתה שכבר נתן לו דמי ידו ודמי רגלו", 
            "אמר רבא קטע את ידו נותן לו דמי ידו ושבת רואין אותו כאילו הוא שומר קישואין שיבר את רגלו נותן לו דמי רגלו ושבת רואין אותו כאילו הוא שומר את הפתח", 
            "סימא את עינו נותן לו דמי עינו ושבת רואין אותו כאילו הוא מטחינו בריחים חירשו נותן לו דמי כולו", 
            "בעי רבא קטע את ידו ולא אמדוהו שיבר את רגלו ולא אמדוהו סימא את עינו ולא אמדוהו ולבסוף חירשו מהו מי אמרינן כיון דלא אמדוהו בחד אומדנא סגי ליה ויהיב ליה דמי כוליה בהדי הדדי או דלמא חדא חדא אמדינן ויהבינן ליה", 
            "נפקא מיניה דבעי למיתב ליה צער ובושת דכל חדא וחדא נהי דנזק וריפוי ושבת דכל חדא וחדא לא יהבינן ליה דכיון דקא יהיב ליה דמי כוליה כמאן דקטליה דמי והא יהיב ליה דמי כוליה צער ובושת מיהת דכל חדא וחדא יהיב דהא הוה ליה צער ובושת", 
            "ואם תימצי לומר כיון דלא אמדוהו קא יהיב ליה דמי כוליה בהדי הדדי אמדוהו מהו מי אמרינן כיון דאמדוהו חדא חדא בעי למיתב ליה או דלמא כיון דלא שלים יהיב ליה דמי כוליה תיקו", 
            "בעי רבה שבת הפוחתתו בדמים מהו היכי דמי כגון שהכהו על ידו וצמתה ידו וסופה לחזור מאי כיון דסופה לחזור לא יהיב ליה ולא מידי או דלמא השתא מיהת אפחתיה ", 
            "תא שמע המכה אביו ואמו ולא עשה בהן חבורה והחובל בחבירו ביום הכפורים"
        ], 
        [
            "חייב בכולן", 
            "האי לא עשה בו חבורה היכי דמי לאו כגון שהכהו על ידו וסופו לחזור וקתני חייב בכולן", 
            "אמרי הכא במאי עסקינן כגון שחירשו ולא עשה בו חבורה והאמר רבה החורש את אביו נהרג לפי שאי אפשר לחרישה בלא חבורה טיפתא דדמא נפלה ליה באודניה", 
            "אלא הכא במאי עסקינן כגון שגילחו גילחו מהדר הדר והיינו בעיין", 
            "אמרי הכא במאי עסקינן כגון שסכו נשא דלא הדר ", 
            "צער דאית ליה קרטופני ברישיה וצווחי מהנהו קרטופני ריפוי דבעיא אסויי שבת דהוה מרקיד בי כובי דבעיא מחוי גוני ארישא ולא מחוי מהנהו קרטופני בושת אין לך בושת גדול מזה", 
            "ומילתא דבעיא ליה לרבה פשיטא ליה לאביי להך גיסא ולרבא להך גיסא דאתמר הכהו על ידו וצמתה וסופה לחזור אביי אמר נותן לו שבת גדולה ושבת קטנה ורבא אמר אינו נותן לו אלא דמי שבתו שבכל יום ויום", 
            "איתמר הקוטע יד עבד עברי של חבירו אביי אמר נותן לו שבת גדולה לעבד ושבת קטנה לרב רבא אמר הכל ינתן לעבד וילקח בהן קרקע והרב אוכל פירות", 
            "פשיטא פיחת אצל עצמו ואצל רבו לא פיחת היכי דמי דפסקיה לריש אוניה או לריש נחיריה הכל לעצמו פיחת אצל רבו פלוגתא דאביי ורבא", 
            "בושת הכל לפי המבייש והמתבייש מני מתניתין לא רבי מאיר ולא רבי יהודה אלא רבי שמעון היא", 
            "דתנן וכולן רואין אותן כאילו הם בני חורין שירדו מנכסיהם שהן בני אברהם יצחק ויעקב דברי רבי מאיר רבי יהודה אומר הגדול לפי גודלו והקטן לפי קטנו רבי שמעון אומר עשירים רואין אותן כאילו הם בני חורין שירדו מנכסיהם עניים כפחותין שבהן", 
            "מני השתא אי רבי מאיר מתניתין קתני הכל לפי המבייש והמתבייש ורבי מאיר כולהו בהדי הדדי נינהו ואי רבי יהודה מתניתין קתני המבייש את הסומא חייב ואילו רבי יהודה אומר סומא אין לו בושת אלא לאו רבי שמעון היא", 
            "אפילו תימא רבי יהודה כי אמר רבי יהודה סומא אין לו בושת למשקל מיניה אבל למיתבא ליה יהבינן ליה", 
            "והא מדקתני סיפא המבייש את הישן חייב וישן שבייש פטור ולא קתני סומא שבייש פטור מכלל דלא שנא הכי ולא שנא הכי אלא מחוורתא מתניתין רבי שמעון היא", 
            "מאן תנא להא דתנו רבנן נתכוון לבייש את הקטן ובייש את הגדול נותן לגדול דמי בושתו של קטן לבייש את העבד ובייש את בן חורין נותן לבן חורין דמי בושתו של עבד מני לא רבי מאיר ולא רבי יהודה ולא רבי שמעון", 
            "קא סלקא דעתך קטן קטן בנכסים גדול גדול בנכסים אי רבי מאיר האמר כולהו בהדי הדדי נינהו ואי רבי יהודה האמר אין לעבדים בושת ואי רבי שמעון האמר נתכוון לבייש את זה ובייש את זה פטור", 
            "מאי טעמא כקטלא מה קטלא עד דמתכוון ליה דכתיב וארב לו וקם עליו עד שיתכוון לו בושת נמי עד דמיכוין ליה דכתיב ושלחה ידה והחזיקה במבשיו עד שיתכוון לו", 
            "לעולם רבי יהודה וכי קאמר רבי יהודה אין לעבדים בושת למיתבא להו אבל למישם שיימינן בהו", 
            "ואי בעית אימא אפילו תימא רבי מאיר מי סברת גדול גדול בנכסים קטן קטן בנכסים לא גדול גדול ממש וקטן קטן ממש", 
            "וקטן בר בושת הוא אין כדאמר רב פפא דמיכלמו ליה ומיכלם הכא נמי"
        ], 
        [
            "דמיכלמו ליה ומיכלם", 
            "מתני׳ המבייש את הערום המבייש את הסומא והמבייש את הישן חייב וישן שבייש פטור נפל מן הגג והזיק ובייש חייב על הנזק ופטור על הבושת עד שיהא מתכוין", 
            "גמ׳ תנו רבנן ביישו ערום חייב ואינו דומה ביישו ערום לביישו לבוש ביישו בבית המרחץ חייב ואינו דומה ביישו בבית המרחץ לביישו בשוק", 
            "אמר מר ביישו ערום חייב ערום בר בושת הוא אמר רב פפא מאי ערום דאתא זיקא כרכינהו למאניה ואתא הוא דלינהו טפי וביישיה ", 
            "ביישו בבית המרחץ חייב בית המרחץ בר בושת הוא אמר רב פפא שביישו על גב הנהר", 
            "בעי רבי אבא בר ממל ביישו ישן ומת מהו מאי קמבעיא ליה אמר רב זביד הכי קמבעיא ליה משום כיסופא הוא והא מית ליה ולית ליה כיסופא או דלמא משום זילותא הוא והא אוזליה", 
            "תא שמע רבי מאיר אומר חרש וקטן יש להן בושת שוטה אין לו בושת אי אמרת בשלמא משום זילותא היינו דקתני קטן אלא אי אמרת משום כיסופא קטן בר בושת הוא", 
            "אלא מאי משום זילותא אפילו שוטה נמי אמרי שוטה אין לך בושת גדולה מזו", 
            "מכל מקום ניפשוט מינה דמשום זילותא הוא דאי משום כיסופא קטן בר כיסופא הוא כדאמר רב פפא דמיכלמו ליה ומיכלם הכא נמי דמיכלמו ליה ומיכלם", 
            "רב פפא אמר הכי קמבעיא ליה משום כיסופא דידיה הוא והוא מיית ליה או דלמא משום בושת משפחה", 
            "תא שמע חרש וקטן יש לו בושת שוטה אין לו בושת אי אמרת בשלמא משום בושת משפחה היינו דקתני קטן אלא אי אמרת משום כיסופא דידיה קטן בר בושת הוא", 
            "אלא מאי משום בושת דבני משפחה אפילו שוטה נמי שוטה אין לך בושת גדולה מזו", 
            "מכל מקום ניפשוט מינה דמשום בושת משפחה דאי משום כיסופא קטן בר כיסופא הוא אמר רב פפא אין דמיכלמו ליה ומיכלם", 
            "והתניא רבי אומר חרש יש לו בושת שוטה אין לו בושת קטן פעמים יש לו פעמים אין לו הא דמיכלמו ליה ומיכלם הא דמיכלמו ליה ולא מיכלם", 
            "המבייש את הסומא וכו׳ מתניתין דלא כרבי יהודה דתניא רבי יהודה אומר סומא אין לו בושת וכך היה רבי יהודה פוטר מחייבי גליות ומחייבי מלקיות ומחייבי מיתות בית דין", 
            "מאי טעמא דרבי יהודה גמר עינך עינך מעדים זוממין מה התם סומין לא אף הכא סומין לא", 
            "מחייבי גליות דתניא בלא ראות פרט לסומא דברי רבי יהודה רבי מאיר אומר לרבות את הסומא", 
            "מאי טעמא דרבי יהודה אמר לך ואשר יבא את רעהו ביער לחטב עצים ואפילו סומא כתב רחמנא בלא ראות למעוטי", 
            "ורבי מאיר כתב רחמנא בלא ראות למעוטי וכתב רחמנא בבלי דעת למעוטי הוי מיעוט אחר מיעוט ואין מיעוט אחר מיעוט אלא לרבות", 
            "ורבי יהודה ההוא בבלי דעת פרט למתכוין הוא דאתא", 
            "חייבי מיתות בית דין אתיא רצח רצח מחייבי גליות", 
            "חייבי מלקיות אתיא רשע רשע מחייבי מיתות בית דין", 
            "תניא אידך רבי יהודה אומר סומא אין לו בושת"
        ], 
        [
            "וכן היה רבי יהודה פוטרו מכל דינים שבתורה מאי טעמא דרבי יהודה אמר קרא ושפטו העדה בין המכה ובין גאל הדם על המשפטים האלה כל שישנו במכה ובגואל הדם ישנו במשפטים כל שאינו במכה ובגואל הדם אינו במשפטים", 
            "תניא אידך רבי יהודה אומר סומא אין לו בושת וכן היה רבי יהודה פוטרו מכל מצות האמורות בתורה אמר רב שישא בריה דרב אידי מאי טעמא דרבי יהודה אמר קרא ואלה המצות החקים והמשפטים כל שישנו במשפטים ישנו במצות וחקים וכל שאינו במשפטים אינו במצות וחקים", 
            "אמר רב יוסף מריש הוה אמינא מאן דאמר הלכה כרבי יהודה דאמר סומא פטור מן המצות קא עבדינא יומא טבא לרבנן מאי טעמא דלא מפקדינא וקא עבדינא מצות", 
            "והשתא דשמעית להא דרבי חנינא דאמר רבי חנינא גדול המצווה ועושה ממי שאינו מצווה ועושה מאן דאמר לי אין הלכה כרבי יהודה עבדינא יומא טבא לרבנן מאי טעמא דכי מפקדינא אית לי אגרא טפי", 
            "מתני׳ זה חומר באדם מבשור שהאדם משלם נזק צער ריפוי שבת ובושת ומשלם דמי ולדות ושור אינו משלם אלא נזק ופטור מדמי ולדות", 
            "המכה את אביו ואת אמו ולא עשה בהן חבורה וחובל בחבירו ביום הכפורים חייב בכולן", 
            "החובל בעבד עברי חייב בכולן חוץ מן השבת בזמן שהוא שלו החובל בעבד כנעני של אחרים חייב בכולן רבי יהודה אומר אין לעבדים בושת", 
            "חרש שוטה וקטן פגיעתן רעה החובל בהן חייב והם שחבלו באחרים פטורין ", 
            "העבד והאשה פגיעתן רעה החובל בהם חייב והם שחבלו באחרים פטורין אבל משלמין לאחר זמן נתגרשה האשה נשתחרר העבד חייבין לשלם", 
            "המכה אביו ואמו ועשה בהן חבורה והחובל בחבירו בשבת פטור מכולן מפני שהוא נדון בנפשו", 
            "והחובל בעבד כנעני שלו פטור מכולן", 
            "גמ׳ בעא מיניה רבי אלעזר מרב החובל בבת קטנה של אחרים חבלה למי", 
            "מי אמרינן כיון דאקני ליה רחמנא שבח נעורים לאב חבלה נמי דאבוה הוי מאי טעמא דהא אפחתה מכספה או דילמא שבח נעורים הוא דאקני ליה רחמנא דאי בעי לממסר לה למוכה שחין מצי מסר אבל חבלה כיון דאי בעי מתחבל בה לא מצי חביל לא קנייה ליה רחמנא"
        ], 
        [
            "אמר ליה לא זכתה תורה לאב אלא שבח נעורים בלבד איתיביה החובל בעבד עברי חייב בכולן חוץ מן השבת בזמן שהוא שלו אמר אביי מודה רב בשבת דמעשה ידיה עד שעת בגרות דאבוה הוי", 
            "איתיביה החובל בבנו גדול יתן לו מיד בבנו קטן יעשה לו סגולה החובל בבתו קטנה פטור ולא עוד אלא אחרים שחבלו בה חייבין ליתן לאביה הכי נמי בשבת", 
            "ובבנו גדול יתן לו מיד ורמינהו החובל בבניו ובבנותיו של אחרים גדולים יתן להם מיד קטנים יעשה להם סגולה בבניו ובבנותיו שלו פטור", 
            "אמרי לא קשיא כאן כשסמוכים על שלחנו כאן כשאין סמוכין על שלחנו", 
            "במאי אוקימתא לקמייתא בשאין סמוכין על שלחנו אי הכי אימא סיפא החובל בבתו הקטנה פטור ולא עוד אלא אחרים שחבלו בה חייבין ליתן לאביה לדידה בעי למיתב לה דבעיא מזוני", 
            "ואפילו למאן דאמר יכול הרב לומר לעבד עשה עמי ואיני זנך הני מילי בעבד כנעני דאמר ליה עביד עבידתא כולי יומא ולאורתא זיל סחר ואכול אבל עבד עברי דכתיב כי טוב לו עמך עמך במאכל עמך במשתה לא כל שכן בתו", 
            "כדאמר רבא בריה דרב עולא לא נצרכה אלא להעדפה הכא נמי לא נצרכה אלא להעדפה", 
            "במאי אוקימתא לבתרייתא בסמוכין על שלחנו גדולים יתן להם מיד קטנים יעשה להם סגולה אמאי לאביהם בעי למיתבי", 
            "אמרי כי קא קפיד במידי דקא חסר במידי דאתא מעלמא לא קפיד", 
            "והא מציאה דמעלמא קאתי להו וקא קפיד אמרי רווחא דקאתי להו מעלמא ולית להו צערא דגופייהו בגווה קפיד אבל חבלה דאית להו צערא דגופייהו ומעלמא קאתי להו לא קפיד", 
            "והא התם דאית לה צערא דגופא ומעלמא קאתי לה וקא קפיד דקתני ולא עוד אלא (אפילו) אחרים שחבלו בה חייבין ליתן לאביה", 
            "אמרי התם דגברא קפדנא הוא דהא אין סמוכין על שלחנו אפילו במידי דאתי להו מעלמא קפיד הכא דלאו גברא קפדנא הוא דהא סמוכין על שלחנו כי קא קפיד במידי דקא חסר ליה במידי דאתי להו מעלמא לא קפיד", 
            "מאי סגולה רב חסדא אמר ספר תורה רבה בר רב הונא אמר דיקלא דאכיל מיניה תמרי", 
            "וכן אמר ריש לקיש לא זכתה תורה לאב אלא שבח נעורים בלבד ורבי יוחנן אמר אפילו פציעה", 
            "פציעה סלקא דעתך אפילו רבי אלעזר לא קמיבעיא ליה אלא חבלה"
        ], 
        [
            "דאפחתה מכספה אבל פציעה דלא אפחתה מכספה לא קמיבעיא ליה", 
            "אמר רבי יוסי בר חנינא שפצעה בפניה ואפחתה מכספה", 
            "החובל בעבד כנעני של אחרים חייב וכו׳ מאי טעמא דרבי יהודה אמר קרא כי ינצו אנשים יחדו איש ואחיו במי שיש לו אחוה יצא עבד שאין לו אחוה ורבנן אחיו הוא במצות", 
            "אלא מעתה לרבי יהודה זוממי עבד לא יהרוגו דכתיב ועשיתם לו כאשר זמם לעשות לאחיו אמר רבא אמר רב ששת אמר קרא ובערת הרע מקרבך מכל מקום", 
            "אלא מעתה לרבנן עבד יהא כשר למלכות אמרי ולטעמיך תיקשי לך גר לדברי הכל אלא אמר קרא מקרב אחיך ממובחר שבאחיך", 
            "אלא מעתה לרבנן יהא עבד כשר לעדות דכתיב והנה עד שקר העד שקר ענה באחיו", 
            "אמר עולא עדות לא מצית אמרת אתיא עדות בקל וחומר מאשה ומה אשה שהיא ראויה לבא בקהל פסולה לעדות עבד שאינו ראוי לבא בקהל אינו דין שפסול לעדות", 
            "מה לאשה שכן אינה ראויה למילה תאמר בעבד שהוא ראוי למילה קטן יוכיח שישנו במילה ופסול לעדות", 
            "מה לקטן שאינו במצות תאמר בעבד שהוא במצות אשה תוכיח שישנה במצות ופסולה לעדות", 
            "וחזר הדין לא ראי זה כראי זה ולא ראי זה כראי זה הצד השוה שבהן שכן אינן בכל המצות ופסולין להעיד אף אני אביא את העבד שאינו בכל המצות ופסול להעיד ", 
            "מה להצד השוה שבהם שכן אינו איש תאמר בעבד שהוא איש", 
            "אלא תיתי מגזלן מה לגזלן שכן מעשיו גרמו לו תאמר בעבד שאין מעשיו גרמו לו", 
            "אלא תיתי מגזלן ומחד מהנך", 
            "מר בריה דרבינא אמר אמר קרא לא יומתו אבות על בנים לא יומתו על פי אבות שאין להם חייס בנים דאי סלקא דעתך כדאמרינן לא יומתו אבות על בנים בעדות בנים לכתוב רחמנא לא יומתו אבות על בניהם מאי בנים שמע מינה דלא יומתו על פי אבות שאין להם חייס בנים", 
            "אלא מעתה ובנים לא יומתו על אבות הכי נמי לא יומתו על פי בנים שאין להם חייס אבות אלא גר הכי נמי דפסול לעדות", 
            "אמרי הכי השתא גר נהי דאין לו חייס למעלה למטה יש לו חייס לאפוקי עבד דאין לו חייס לא למעלה ולא למטה", 
            "דאי סלקא דעתך גר פסול לעדות לכתוב רחמנא לא יומתו אבות על בניהם לכדאמרינן לא יומתו בעדות בנים ונכתוב רחמנא ובנים לא יומתו על אבות דשמעת מינה תרי חדא לא יומתו בנים בעדות אבות ואידך לא יומתו על פי בנים שאין להם חייס אבות", 
            "ועבד נפקא ליה בקל וחומר מגר ומה גר דלמעלה הוא דאין לו חייס אבל למטה יש לו חייס פסול לעדות עבד שאין לו חייס לא למעלה ולא למטה אינו דין שיהא פסול לעדות", 
            "אלא מדכתב רחמנא לא יומתו אבות על בנים דמשמע לא יומתו על פי אבות שאין לו חייס בנים שמע מינה עבד שאין לו חייס לא למעלה ולא למטה הוא דפסול לעדות אבל גר כיון דיש לו חייס למטה כשר לעדות", 
            "וכי תימא לכתוב רחמנא ובנים לא יומתו על אבותיהם למה לי דכתב רחמנא ובנים לא יומתו על אבות דמשמע לא יומתו על פי בנים שאין להם חייס אבות איידי דכתב לא יומתו אבות על בנים כתב נמי ובנים לא יומתו על אבות", 
            "חרש שוטה וקטן פגיעתן רעה אימיה דרב שמואל בר אבא מהגרוניא הות נסיבא ליה לרבי אבא כתבתינהו לנכסי לרב שמואל בר אבא ברה בתר דשכיבא"
        ], 
        [
            "אזל רב שמואל בר אבא קמיה דרבי ירמיה בר אבא אוקמיה בנכסי אזל רבי אבא אמרה למילתא קמיה דרב הושעיא אזל רב הושעיא אמרה קמיה דרב יהודה אמר ליה הכי אמר שמואל האשה שמכרה בנכסי מלוג בחיי בעלה ומתה הבעל מוציא מיד הלקוחות", 
            "אמרוה קמיה דרבי ירמיה בר אבא אמר להו אנא מתניתא ידענא דתנן הכותב נכסיו לבנו לאחר מותו הבן אינו יכול למכור מפני שהן ברשות האב והאב אינו יכול למכור מפני שהן כתובין לבן מכר האב מכורים עד שימות מכר הבן אין לו ללוקח עד שימות האב", 
            "כי מיית אב מיהא אית ליה ללוקח ואף על גב דמת הבן בחיי אב דלא אתו לידי הבן", 
            "כרבי שמעון בן לקיש דאמר לא שנא מת הבן בחיי האב דלא אתו לידיה דבן לא שנא מת האב בחיי הבן דאתו לידיה דבן קנה לוקח", 
            "דאתמר מכר הבן בחיי האב ומת הבן בחיי האב רבי יוחנן אמר לא קנה לוקח ריש לקיש אמר קנה לוקח", 
            "רבי יוחנן אמר לא קנה לוקח אמר לך כי קתני מתניתין מכר הבן לא קנה לוקח עד שימות האב וכי מיית האב אית ליה ללוקח דלא מת הבן בחיי האב דאתו לידי הבן אבל מת הבן בחיי האב דלא אתו לידיה דבן כי מיית אב נמי לית ליה ללוקח", 
            "אלמא קא סבר קנין פירות כקנין הגוף דמי וכי זבין לאו דידיה זבין", 
            "רבי שמעון בן לקיש אומר קנה לוקח כי קתני מתניתין מכר הבן אין ללוקח עד שימות האב כי מיית אב מיהת אית ליה ללוקח לא שנא לא מת הבן בחיי האב דאתו לידיה דבן ולא שנא מת הבן בחיי האב דלא אתו לידיה דבן קנה לוקח", 
            "אלמא קסבר קנין פירות לאו כקנין הגוף דמי וכי קא זבין דידיה קא זבין", 
            "ואנן השתא בין רבי ירמיה בר אבא ובין רב יהודה כרבי שמעון בן לקיש סבירא להו וקאמר רבי ירמיה בר אבא אי סלקא דעתך קנין פירות כקנין הגוף דמי כי מיית אב ומיית הבן בחיי האב אמאי אית ליה ללוקח כי קא זבין האי לאו דידיה קא זבין ", 
            "אלא לאו שמע מינה קנין פירות לאו כקנין הגוף דמי", 
            "אהדרוה לקמיה דרב יהודה אמר להו הכי אמר שמואל זו אינה דומה למשנתנו", 
            "מאי טעמא אמר רב יוסף בשלמא אי תני איפכא הכותב נכסיו לאביו איכא למפשט מינה דקנין פירות לאו כקנין הגוף דמי ", 
            "אלא השתא דקתני הכותב נכסיו לבנו משום דראוי ליורשו הוא", 
            "אמר ליה אביי אטו ברא ירית אבא אבא לא ירית ברא אלא לאברוחינהו לנכסי מבריה קא אתי הכא נמי לאברוחינהו לנכסי מאחוה אתי", 
            "אלא מאי אינה דומה למשנתנו משום תקנת אושא דאמר רבי יוסי בר חנינא באושא התקינו האשה שמכרה בנכסי מלוג בחיי בעלה ומתה הבעל מוציא מיד הלקוחות", 
            "אמר רב אידי בר אבין אף אנן נמי תנינא מעידים אנו באיש פלוני שגירש את אשתו ונתן כתובתה"
        ], 
        [
            "והרי היא תחתיו ומשמשתו ונמצאו זוממין אין אומרים ישלמו כל כתובתה אלא טובת הנאת כתובתה איזהו טובת הנאת כתובתה אומדין כמה אדם רוצה ליתן בכתובה של זו שאם נתארמלה או נתגרשה ואם מתה יירשנה בעלה", 
            "ואי סלקא דעתך ליתא לתקנת אושא אמאי יירשנה בעלה תזבין כתובתה לגמרי", 
            "אמר אביי אם אמרו בנכסי מלוג יאמרו בנכסי צאן ברזל", 
            "אמר אביי טובת הנאה הואיל ואתא לידן נימא בה מילתא טובת הנאה לאשה הויא דאי סלקא דעתך לבעל הויא לימרו לה עדים מאי אפסדינך אי הות מזבנת לה לטובת הנאה בעל הוה שקיל מינך אמר רב שלמן משום דאיכא רווח ביתא", 
            "אמר רבא הלכתא טובת הנאה לאשה ואין הבעל אוכל פירות מאי טעמא פירא תקינו ליה רבנן פירא דפירא לא תקינו ליה רבנן", 
            "כי אתא רב פפא ורב הונא בריה דרב יהושע מבי רב אמרי תנינא לתקנת אושא העבד והאשה פגיעתן רעה החובל בהן חייב והם שחבלו באחרים פטורין ואי סלקא דעתך ליתא לתקנת אושא תזבין נכסי מלוג ותתן ליה ", 
            "ולטעמיך נהי נמי דאיתיה לתקנת אושא ולא מצי מזבנה לגמרי תזבין לנכסי מלוג בטובת הנאה ותתן ליה אלא דלית לה הכי נמי דלית לה", 
            "ותזבין כתובתה בטובת הנאה ותתן ליה הא מני רבי מאיר היא דאמר אסור לו לאדם שישהא את אשתו אפילו שעה אחת בלא כתובה ", 
            "וטעמא מאי כדי שלא תהא קלה בעיניו להוציאה הכא לא מגרש לה דאי מגרש לה אתו הנך דזבני גבו לה לכתובתה מיניה ", 
            "אלא טובת הנאה מילי נינהו ומילי לא משתעבדי ", 
            "אלמה לא מילי דמזדבני בדינרי נינהו אלא משום דשמואל דאמר שמואל המוכר שטר חוב לחבירו וחזר ומחלו מחול ואפילו יורש מוחל ", 
            "אמרי זבוני זבין ותתן ליה ואי מחלה ליה לגבי בעל תמחלה ", 
            "אמרי כל לגבי בעל ודאי מחלה ליה ואפסדיניה לההוא זבינא בידים לא אפסדינהו ", 
            "וכי תימא זבינא ניהליה לההוא דחבלה ביה בטובת הנאה"
        ], 
        [
            "דאי מחלה לגבי בעל לא קא מפסיד דהשתא נמי לא מידי קא יהבה ליה סוף סוף כל לגבי בעל ודאי מחלה ואטרוחי בי דינא בכדי לא מטרחינן", 
            "אלא הא דתניא וכן היא שחבלה בבעלה לא הפסידה כתובתה אמאי תזבנינה ניהליה לכתובתה לבעלה בטובת הנאה בהא חבלה דאי מחלה לגבי בעל ליכא פסידא", 
            "הא ודאי רבי מאיר היא דאמר אסור לאדם שישהא את אשתו אפילו שעה אחת בלא כתובה ", 
            "וטעמא מאי כדי שלא תהא קלה בעיניו להוציאה הכא מגרש לה וגבי ליה בחבליה מינה אי הכי השתא נמי מגרש לה וגבי ליה בחבליה מינה ", 
            "כגון דנפיש כתובתה דמשום ההוא פורתא לא מפסיד טובא ", 
            "ואי דנפישא כתובתה מכתובה דאורייתא נוקמא אכתובה דאורייתא ואידך תזבנה ניהליה בחבליה ", 
            "כגון דלא נפישא כתובתה מכתובה דאורייתא דהוי חבליה ארבעה זוזי דמשום ארבעה זוזי לא מפסיד עשרים וחמשה ", 
            "אלא הא דתניא כשם שלא תמכור והיא תחתיו כך לא תפסיד והיא תחתיו והא זימנין משכח לה דמפסדא והיכי דמי כגון דנפישא כתובתה מכתובה דאורייתא ", 
            "אמר רבא סיפא אתאן לכתובת בנין דכרין ", 
            "והכי קתני כשם שהמוכרת כתובתה לאחרים לא הפסידה כתובת בנין דכרין מאי טעמא זוזי הוא דאנסוה כך מוכרת כתובתה לבעלה לא הפסידה כתובת בנין דכרין מאי טעמא זוזי הוא דאנסוה", 
            "לימא תקנת אושא תנאי היא דתני חדא עבדי מלוג יוצאין בשן ועין לאשה אבל לא לאיש ותניא אידך לא לאיש ולא לאשה ", 
            "סברוה דכולי עלמא קנין פירות לאו כקנין הגוף דמי מאי לאו בהא קא מיפלגי דמאן דאמר לאשה לית ליה תקנת אושא ומאן דאמר לא לאיש ולא לאשה אית ליה תקנת אושא ", 
            "לא דכולי עלמא אית להו תקנת אושא אלא כאן קודם תקנה כאן לאחר תקנה ", 
            "ואי בעית אימא אידי ואידי לאחר תקנה ואית להו תקנת אושא אלא למאן דאמר לאשה ולא לאיש מאי טעמא כדרבא דאמר רבא"
        ], 
        [
            "הקדש חמץ ושחרור מפקיעים מידי שיעבוד", 
            "לימא דרבא תנאי היא לא דכולי עלמא אית להו דרבא והכא אלמוה רבנן לשיעבודא דבעל ", 
            "ואיבעית אימא דכולי עלמא לית להו להני תנאי תקנת אושא והכא בקנין פירות כקנין הגוף דמי קמיפלגי ", 
            "ובפלוגתא דהני תנאי דתניא המוכר עבדו לאחר ופסק עמו על מנת שישמשנו שלשים יום ", 
            "רבי מאיר אומר ראשון ישנו בדין יום או יומים מפני שהוא תחתיו קסבר קנין פירות כקנין הגוף דמי ", 
            "רבי יהודה אומר שני ישנו בדין יום או יומים מפני שהוא כספו קסבר קנין פירות לאו כקנין הגוף דמי ", 
            "רבי יוסי אומר שניהם ישנן בדין יום או יומים זה מפני שהוא תחתיו וזה מפני שהוא כספו מספקא ליה קנין פירות אי כקנין הגוף דמי אי לאו כקנין הגוף דמי וספק נפשות להקל ", 
            "רבי אליעזר אומר שניהם אינן בדין יום או יומים זה לפי שאינו תחתיו וזה לפי שאינו כספו", 
            "אמר רבא מאי טעמא דרבי אליעזר אמר קרא כי כספו הוא כספו המיוחד לו ", 
            "כמאן אזלא הא דאמר אמימר איש ואשה שמכרו בנכסי מלוג לא עשו ולא כלום כמאן כרבי אליעזר ", 
            "מאן תנא להא דתנו רבנן מי שחציו עבד וחציו בן חורין וכן עבד של שני שותפין אין יוצאין בראשי אברים שאינן חוזרין אמר ליה רב מרדכי לרב אשי הכי אמרי משמיה דרבא רבי אליעזר היא ", 
            "מי לא אמר רבי אליעזר כספו המיוחד לו הכא נמי עבדו המיוחד לו", 
            "מתני׳ התוקע לחבירו נותן לו סלע רבי יהודה אומר משום רבי יוסי הגלילי מנה סטרו נותן לו מאתים זוז לאחר ידו נותן לו ארבע מאות זוז ", 
            "צרם באזנו תלש בשערו רקק והגיע בו רוקו העביר טליתו ממנו פרע ראש האשה בשוק נותן לו ארבע מאות זוז"
        ], 
        [
            "זה הכלל הכל לפי כבודו אמר רבי עקיבא אפילו עניים שבישראל רואין אותם כאילו הם בני חורין שירדו מנכסיהם שהם בני אברהם יצחק ויעקב ", 
            "ומעשה באחד שפרע ראש האשה בשוק באת לפני רבי עקיבא וחייבו ליתן לה ארבע מאות זוז אמר לו רבי תן לי זמן ונתן לו זמן ", 
            "שמרה עומדת על פתח חצרה ושבר את הכד בפניה ובו כאיסר שמן גילתה את ראשה והיתה מטפחת ומנחת ידה על ראשה ", 
            "העמיד עליה עדים ובא לפני רבי עקיבא אמר לו לזו אני נותן ארבע מאות זוז ", 
            "אמר לו לא אמרת כלום החובל בעצמו אף על פי שאינו רשאי פטור אחרים שחבלו בו חייבים והקוצץ נטיעותיו אף על פי שאינו רשאי פטור אחרים חייבין", 
            "גמ׳ איבעיא להו מנה צורי תנן או מנה מדינה תנן ", 
            "תא שמע דההוא גברא דתקע ליה לחבריה אתא לקמיה דרבי יהודה נשיאה אמר ליה הא אנא הא רבי יוסי הגלילי הב ליה מנה צורי שמע מינה מנה צורי תנן שמע מינה ", 
            "מאי הא אנא הא רבי יוסי הגלילי אילימא הכי קאמר ליה הא אנא דחזיתך והא רבי יוסי הגלילי דאמר מנה צורי זיל הב ליה מנה צורי למימרא דעד נעשה דיין ", 
            "והתניא סנהדרין שראו אחד שהרג את הנפש מקצתן נעשו עדים ומקצתן נעשו דיינין דברי רבי טרפון רבי עקיבא אומר כולם עדים הם ואין עד נעשה דיין ", 
            "עד כאן לא קאמר רבי טרפון אלא דמקצתן נעשו עדים ומקצתן נעשו דיינין אבל עד נעשה דיין לא קאמר ", 
            "כי תניא ההיא כגון שראו בלילה דלא למעבד דינא נינהו ", 
            "ואיבעית אימא הכי קאמר ליה הא אנא דסבירא לי כרבי יוסי הגלילי דאמר מנה צורי והא סהדי דמסהדי בך זיל הב ליה מנה צורי", 
            "וסבר רבי עקיבא דאין עד נעשה דיין ", 
            "והתניא והכה איש את רעהו באבן או באגרף שמעון התימני אומר מה אגרוף מיוחד שמסור לעדה ולעדים אף כל שמסור לעדה ולעדים פרט לשיצתה מתחת יד העדים ", 
            "אמר לו רבי עקיבא וכי בפני בית דין הכהו שיודעין כמה הכהו ועל מה הכהו אם על שוקו או ציפר נפשו", 
            "ועוד הרי שדחף את חבירו מראש הגג או מראש הבירה ומת בית דין הולכין אצל בירה או בירה הולכת אצל בית דין ועוד אם נפלה חוזר ובונה", 
            "אלא מה אגרוף מיוחד שהוא מסור לעדים אף כל שהוא מסור לעדים ", 
            "פרט לכשיצתה אבן מתחת ידו של מכה פטור ", 
            "קתני מיהת אמר לו רבי עקיבא וכי בפני בית דין הכהו שיודעין כמה הכהו הא הכהו בפניהם עד נעשה דיין ", 
            "לדבריו דרבי שמעון התימני קאמר וליה לא סבירא ליה", 
            "תנו רבנן שור תם שהמית והזיק דנין אותו דיני נפשות ואין דנין אותו דיני ממונות ", 
            "מועד שהמית והזיק דנין אותו דיני ממונות וחוזרין ודנין אותו דיני נפשות קדמו ודנוהו דיני נפשות אין חוזרין ודנין אותו דיני ממונות", 
            "וכי קדמו ודנוהו דיני נפשות מאי הוי ליהדר ולידייניה נמי ממונות ", 
            "אמר רבא אשכחתינהו לרבנן דבי רב דיתבי וקאמרי הא מני רבי שמעון התימני היא דאמר מה אגרוף מיוחד שמסור לעדה ולעדים"
        ], 
        [
            "אלמא בעינן אומדנא דבי דינא והא כיון דגמר דינא לקטלא לא משהינן ליה לאומדנא דבי דינא ולא מענינן לדיניה ", 
            "ואמינא להו אנא אפילו תימא רבי עקיבא הכא במאי עסקינן כגון שברח ", 
            "אי ברח כי לא דנוהו דיני נפשות היכי דיינינא ליה דיני ממונות בלא בעלים דקביל סהדי וברח ", 
            "סוף סוף מהיכא משתלם מרידיא אי הכי תם נדייניה דיני ממונות ברישא ונשתלם מרידיא והדר נדייניה דיני נפשות ", 
            "אמר רב מרי בריה דרב כהנא זאת אומרת רידייא עלייה דמרה הוא", 
            "איבעיא להו יש אומד לנזקין או אין אומד לנזקין ", 
            "מי אמרינן לקטלא הוא דאמדינן בהכי נפקא נשמה בהכי לא נפקא נשמה אבל לנזקין כל דהו או דלמא לא שנא", 
            "תא שמע מה בור שיש בו כדי להמית עשרה טפחים אף כל שיש בו כדי להמית עשרה טפחים היו פחותין מעשרה טפחים ונפל לתוכו שור או חמור ומת פטור הוזק בו חייב ", 
            "מאי לאו ממטה למעלה קא חשיב והכי קאמר מטפח ועד עשרה מיתה ליכא נזקין איכא אלמא לנזקין כל דהו שמע מינה אין אומדין לנזקין ", 
            "לא ממעלה למטה קא חשיב והכי קאמר עשרה מיתה איכא פחות מעשרה פורתא נזקין איתא מיתה ליכא ולעולם אימא לך יש אומד לנזקין וכל מידי ומידי כי היכי דמיתזקה ביה בעינן ", 
            "תא שמע הכהו על עינו וסימאו על אזנו וחירשו עבד יוצא בהן לחירות כנגד עינו ואינו רואה כנגד אזנו ואינו שומע אין עבד יוצא בהן לחירות מאי טעמא לאו משום דבעינן אומדנא ושמע מינה יש אומדנא לנזקין ", 
            "לא משום דאמרינן הוא דאבעית נפשיה כדתניא המבעית את חבירו פטור מדיני אדם וחייב בדיני שמים כיצד תקע באזנו וחירשו פטור אחזו ותקע באזנו וחירשו חייב ", 
            "תא שמע חמשה דברים אומדין אותו ונותנין לו מיד ריפוי ושבת עד שיתרפא אמדוהו והיה מתנונה והולך אין נותנין לו אלא כמו שאמדוהו ", 
            "אמדוהו והבריא נותנין לו כל מה שאמדוהו שמע מינה יש אומד לנזקין למימד גברא כמה ליקצר מיהא מכה כמה לא מקצר לא קא מבעי לן דודאי אמדינן כי קא מבעיא לן למימד חפצא אי עביד האי נזקא או לא מאי", 
            "תא שמע שמעון התימני אומר מה אגרוף מיוחד שמסור לעדה ולעדים אף כל מיוחד שמסור לעדה ולעדים שמע מינה יש אומד לנזקין שמע מינה", 
            "אמר מר אמדוהו והבריא נותנין לו כל מה שאמדוהו מסייע ליה לרבא דאמר רבא האי מאן דאמדוהו לכולי יומא ואיתפח לפלגא דיומא וקא עביד עבידתא יהבינן ליה דכולי יומא מן שמיא הוא דרחמי עליה", 
            "רקק והגיע בו הרוק והעביר כו׳ אמר רב פפא לא שנו אלא בו אבל בבגדו לא וניהוי כי בייש בדברים ", 
            "אמרי במערבא משמיה דרבי יוסי בר אבין זאת אומרת ביישו בדברים פטור מכלום", 
            "הכל לפי כבודו [וכו׳] איבעיא להו תנא קמא לקולא קאמר או לחומרא קאמר לקולא קאמר דאיכא עני דלא בעי למשקל כולי האי או דלמא לחומרא קאמר דאיכא עשיר דבעי למיתב ליה טפי ", 
            "תא שמע מדקאמר רבי עקיבא אפילו עניים שבישראל רואין אותן כאילו הן בני חורין שירדו מנכסיהם שהם בני אברהם יצחק ויעקב שמע מינה תנא קמא לקולא קאמר שמע מינה", 
            "ומעשה באחד שפרע ראש האשה [וכו׳] ומי יהבינן זמן והאמר רבי חנינא אין נותנין זמן לחבלות ", 
            "כי לא יהבינן ליה זמן לחבלה דחסריה ממונא אבל לבושת דלא חסריה ממונא יהבינן", 
            "שמרה עומדת על פתח חצירה וכו׳ והתניא אמר לו רבי עקיבא צללת במים אדירים והעלית חרס בידך אדם רשאי לחבל בעצמו ", 
            "אמר רבא לא קשיא כאן בחבלה כאן בבושת והא מתניתין בבושת הוא"
        ], 
        [
            "וקתני החובל בעצמו אף על פי שאינו רשאי פטור הכי קאמר ליה לא מבעיא בושת דאדם רשאי לבייש את עצמו אלא אפילו חבלה דאין אדם רשאי לחבל בעצמו אחרים שחבלו בו חייבין", 
            "ואין אדם רשאי לחבל בעצמו והתניא יכול נשבע להרע בעצמו ולא הרע יהא פטור תלמוד לומר להרע או להטיב מה הטבה רשות אף הרעה רשות אביא נשבע להרע בעצמו ולא הרע ", 
            "אמר שמואל באשב בתענית ", 
            "דכוותה גבי הרעת אחרים להשיבם בתענית אחרים מי מותיב להו בתעניתא ", 
            "אין דמהדק להו באנדרונא ", 
            "והתניא איזהו הרעת אחרים אכה פלוני ואפצע את מוחו ", 
            "אלא תנאי היא דאיכא למאן דאמר אין אדם רשאי לחבל בעצמו ואיכא מאן דאמר אדם רשאי לחבל בעצמו ", 
            "מאן תנא דשמעת ליה דאמר אין אדם רשאי לחבל בעצמו אילימא האי תנא הוא דתניא ואך את דמכם לנפשתיכם אדרש רבי אלעזר אומר מיד נפשותיכם אדרש את דמכם ", 
            "ודלמא קטלא שאני", 
            "אלא האי תנא הוא דתניא מקרעין על המת ולא מדרכי האמורי אמר רבי אלעזר שמעתי שהמקרע על המת יותר מדאי לוקה משום בל תשחית וכל שכן גופו ", 
            "ודלמא בגדים שאני דפסידא דלא הדר הוא כי הא דרבי יוחנן קרי למאני מכבדותא ורב חסדא כד הוה מסגי ביני היזמי והגא מדלי להו למאניה אמר זה מעלה ארוכה וזה אינו מעלה ארוכה", 
            "אלא האי תנא הוא דתניא אמר רבי אלעזר הקפר ברבי מה תלמוד לומר וכפר עליו מאשר חטא על הנפש וכי באיזה נפש חטא זה אלא שציער עצמו מן היין והלא דברים קל וחומר ומה זה שלא ציער עצמו אלא מן היין נקרא חוטא המצער עצמו מכל דבר על אחת כמה וכמה", 
            "הקוצץ נטיעותיו [וכו׳] תני רבה בר בר חנה קמיה דרב שורי הרגת נטיעותי קצצת אתה אמרת לי להורגו אתה אמרת לי לקוצצו פטור אמר ליה אם כן לא שבקת חיי לברייתא כל כמיניה ", 
            "אמר ליה איסמייה אמר ליה לא תתרגם מתניתך בשור העומד להריגה ובאילן העומד לקציצה ", 
            "אי הכי מאי קא טעין ליה דאמר ליה אנא בעינא למיעבד הא מצוה ", 
            "דתניא ושפך וכסה מי ששפך יכסה ומעשה באחד ששחט וקדם חבירו וכסה וחייבו רבן גמליאל ליתן לו עשרה זהובים", 
            "אמר רב דיקלא דטען קבא אסור למקצציה ", 
            "מיתיבי כמה יהא בזית ולא יקצצו רובע שאני זיתים דחשיבי", 
            "אמר רבי חנינא לא שכיב שיבחת ברי אלא דקץ תאינתא בלא זמנה אמר רבינא ואם היה מעולה בדמים מותר ", 
            "תניא נמי הכי רק עץ אשר תדע זה אילן מאכל כי לא עץ מאכל הוא זה אילן סרק ", 
            "וכי מאחר שסופו לרבות כל דבר מה תלמוד לומר כי לא עץ מאכל להקדים סרק למאכל"
        ], 
        [
            "יכול אפילו מעולה בדמים תלמוד לומר רק ", 
            "שמואל אייתי ליה אריסיה תמרי אכיל טעים בהו טעמא דחמרא אמר ליה מאי האי אמר ליה ביני גופני קיימי אמר מכחשי בחמרא כולי האי למחר אייתי לי מקורייהו", 
            "רב חסדא חזא תאלי בי גופני אמר ליה לאריסיה עקרינהו גופני קני דקלי דקלי לא קני גופני", 
            "מתני׳ אף על פי שהוא נותן לו אין נמחל לו עד שיבקש ממנו שנאמר ועתה השב אשת וגו׳ ומנין שאם לא מחל לו שהוא אכזרי שנאמר ויתפלל אברהם אל האלהים וירפא אלהים את אבימלך וגו׳", 
            "האומר סמא את עיני קטע את ידי שבר את רגלי חייב על מנת לפטור חייב", 
            "קרע את כסותי שבר את כדי חייב על מנת לפטור פטור עשה כן לאיש פלוני על מנת לפטור חייב בין בגופו בין בממונו", 
            "גמ׳ תנו רבנן כל אלו שאמרו דמי בושתו אבל צערו אפילו הביא כל אילי נביות שבעולם אין נמחל לו עד שיבקש ממנו שנאמר השב אשת האיש כי נביא הוא ויתפלל בעדך ", 
            "דאשת נביא בעי אהדורי אשת אחר לא בעי אהדורי ", 
            "אמר רבי שמואל בר נחמני אמר רבי יונתן השב אשת האיש מכל מקום ודקא אמרת הגוי גם צדיק תהרג הלא הוא אמר לי אחתי היא והיא גם היא אמרה אחי הוא נביא הוא וכבר לימד אכסנאי שבא לעיר על עסקי אכילה ושתיה שואלין אותו או על עסקי אשתו שואלין אותו אשתך היא אחותך היא ", 
            "מכאן לבן נח שנהרג שהיה לו ללמוד ולא למד", 
            "כי עצר עצר ה׳ אמר רבי אלעזר שתי עצירות הללו למה אחת באיש שכבת זרע שתים באשה שכבת זרע ולידה", 
            "במתניתא תנא שתים באיש שכבת זרע וקטנים שלשה באשה שכבת זרע וקטנים ולידה", 
            "רבינא אמר שלש באיש שכבת זרע וקטנים ופי טבעת ארבעה באשה שכבת זרע ולידה וקטנים ופי טבעת ", 
            "בעד כל רחם אמרי דבי רבי ינאי אפילו תרנגולת של בית אבימלך לא הטילה ביצתה", 
            "אמר ליה רבא לרבה בר מרי מנא הא מילתא דאמור רבנן כל המבקש רחמים על חבירו והוא צריך לאותו דבר הוא נענה תחילה אמר ליה דכתיב וה׳ שב את שבות איוב בהתפללו בעד רעהו ", 
            "אמר ליה את אמרת מהתם ואנא אמינא מהכא ויתפלל אברהם אל האלהים וירפא אלהים את אבימלך ואת אשתו ואמהותיו [וגו׳] וכתיב וה׳ פקד את שרה כאשר אמר וגו׳ כאשר אמר אברהם אל אבימלך", 
            "אמר ליה רבא לרבה בר מרי מנא הא מילתא דאמרי אינשי בהדי הוצא לקי כרבא אמר ליה דכתיב למה תריבו אלי כלכם פשעתם בי נאם ה׳ ", 
            "אמר ליה את אמרת מהתם ואנא אמינא מהכא עד אנה מאנתם לשמר מצותי ותורתי", 
            "אמר ליה רבא לרבה בר מרי כתיב ומקצה אחיו לקח חמשה אנשים מאן נינהו חמשה אמר ליה הכי אמר רבי יוחנן אותן שהוכפלו בשמות ", 
            "יהודה נמי איכפולי מיכפל", 
            "אמר ליה למילתיה הוא דאיכפל דאמר רבי שמואל בר נחמני אמר רבי יונתן מאי דכתיב יחי ראובן ואל ימת ויהי מתיו מספר וזאת ליהודה", 
            "כל אותן ארבעים שנה שהיו ישראל במדבר היו עצמותיו של יהודה מגולגלין בארון עד שבא משה ובקש רחמים אמר לפניו רבונו של עולם מי גרם לראובן שיודה יהודה ", 
            "מיד שמע ה׳ קול יהודה על איבריה לשפא לא הוו קא מסקי למתיבתא דרקיעא ואל עמו תביאנו לא הוה ידע מאי קאמרי רבנן ולמשקל ומיטרח בהדי רבנן ידיו רב לו לא הוה סליק ליה שמעתתא אליבא דהלכתא ועזר מצריו תהיה", 
            "אמר ליה רבא לרבה בר מרי מנא הא מילתא דאמרי אינשי בתר עניא אזלא עניותא אמר ליה דתנן עשירים מביאין בכורים בקלתות של זהב ושל כסף ועניים בסלי נצרים של ערבה קלופה הסלים והבכורים נותנים לכהנים אמר ליה את אמרת מהתם ואנא אמינא מהכא"
        ], 
        [
            "וטמא טמא יקרא", 
            "אמר ליה רבא לרבה בר מרי מנא הא מילתא דאמור רבנן השכם ואכול בקיץ מפני החמה ובחורף מפני הצינה ואמרי אינשי שיתין רהוטי רהוט ולא מטו לגברא דמצפרא כרך דכתיב לא ירעבו ולא יצמאו ולא יכם שרב ושמש ", 
            "אמר ליה את אמרת מהתם ואנא אמינא מהכא ועבדתם את ה׳ אלהיכם זו קרית שמע ותפלה וברך [את] לחמך ואת מימיך זו פת במלח וקיתון של מים מכאן ואילך והסירתי מחלה מקרבך ", 
            "ותניא מחלה זו מרה ולמה נקרא שמה מחלה ששמונים ושלשה חלאין יש בה מחלה בגימטריא הכי הוו וכולן פת במלח שחרית וקיתון של מים מבטלן", 
            "אמר ליה רבא לרבה בר מרי מנא הא מילתא דאמור רבנן חברך קרייך חמרא אוכפא לגביך מוש אמר ליה דכתיב ויאמר הגר שפחת שרי אי מזה באת ואנה תלכי ותאמר מפני שרי גברתי אנכי בורחת", 
            "אמר ליה רבא לרבה בר מרי מנא הא מילתא דאמרי אינשי מילתא גנאה דאית ביך קדים אמרה אמר ליה דכתיב ויאמר עבד אברהם אנכי", 
            "אמר ליה רבא לרבה בר מרי מנא הא מילתא דאמרי אינשי שפיל ואזיל בר אווזא ועיניה מטייפי אמר ליה דכתיב והטיב ה׳ לאדני וזכרת [את] אמתך", 
            "אמר ליה רבא לרבה בר מרי מנא הא מילתא דאמרי אינשי שיתין תכלי מטייה לככא דקל חבריה שמע ולא אכל אמר ליה דכתיב ולי אני עבדך ולצדק הכהן ולבניהו בן יהוידע ולשלמה עבדך לא קרא", 
            "אמר ליה את אמרת מהתם ואנא אמינא מהכא ויבאה יצחק האהלה שרה אמו ויקח את רבקה ותהי לו לאשה ויאהבה וינחם יצחק אחרי אמו וכתיב בתריה ויסף אברהם ויקח אשה ושמה קטורה", 
            "אמר ליה רבא לרבה בר מרי מנא הא מילתא דאמרי אינשי חמרא למריה טיבותא לשקייה אמר ליה דכתיב וסמכת את ידך עליו למען ישמעון ויראון כל עדת בני ישראל וכתיב ויהושע בן נון מלא רוח חכמה כי סמך משה את ידיו עליו וישמעו אליו כל בני ישראל וגו׳", 
            "אמר ליה רבא לרבה בר מרי מנא הא מילתא דאמרי אינשי כלבא בכפניה גללי מבלע דכתיב נפש שבעה תבוס נפת ונפש רעבה כל מר מתוק", 
            "אמר ליה רבא לרבה בר מרי מנא הא מילתא דאמרי אינשי מטייל ואזיל דיקלא בישא גבי קינא דשרכי אמר ליה דבר זה כתוב בתורה שנוי בנביאים ומשולש בכתובים ותנן במתניתין ותנינא בברייתא ", 
            "כתוב בתורה דכתיב וילך עשו אל ישמעאל שנוי בנביאים דכתיב ויתלקטו אל יפתח אנשים רקים ויהיו עמו ומשולש בכתובים דכתיב כל עוף למינו ישכון ובני אדם לדומה לו תנן במתניתין כל המחובר לטמא טמא כל המחובר לטהור טהור ותנינא בברייתא רבי אליעזר אומר לא לחנם הלך זרזיר אצל עורב אלא מפני שהוא מינו", 
            "אמר ליה רבא לרבה בר מרי מנא הא מילתא דאמרי אינשי קרית חברך ולא ענך רמי גודא רבה שדי ביה אמר ליה יען טהרתיך ולא טהרת מטמאתך לא תטהרי עוד", 
            "אמר ליה רבא לרבה בר מרי מנא הא מילתא דאמרי אינשי בירא דשתית מיניה לא תשדי ביה קלא אמר ליה דכתיב לא תתעב אדמי כי אחיך הוא ולא תתעב מצרי כי גר היית בארצו", 
            "אמר ליה רבא לרבה בר מרי מנא הא מילתא דאמרי אינשי אי דלית דורא דלינא ואי לא לא דלינא אמר ליה דכתיב ויאמר אליה ברק אם תלכי עמי והלכתי ואם לא תלכי עמי לא אלך", 
            "אמר ליה רבא לרבה בר מרי מנא הא מילתא דאמרי אינשי כד הוינן זוטרי לגברי השתא דקשישנא לדרדקי אמר ליה מעיקרא כתיב וה׳ הולך לפניהם יומם בעמוד ענן לנחתם הדרך ולילה בעמוד אש להאיר להם ולבסוף כתיב"
        ], 
        [
            "הנה אנכי שלח מלאך לפניך לשמרך בדרך", 
            "אמר ליה רבא לרבה בר מרי מנא הא מילתא דאמרי אינשי בתר מרי ניכסי ציבי משך אמר ליה דכתיב וגם ללוט ההלך את אברם היה צאן ובקר ואהלים", 
            "אמר רב חנן המוסר דין על חבירו הוא נענש תחילה שנאמר ותאמר שרי אל אברם חמסי עליך וכתיב ויבא אברהם לספד לשרה ולבכתה והני מילי דאית ליה דינא בארעא ", 
            "אמר רבי יצחק אוי לו לצועק יותר מן הנצעק תניא נמי הכי אחד הצועק ואחד הנצעק במשמע אלא שממהרין לצועק יותר מן הנצעק ", 
            "ואמר רבי יצחק לעולם אל תהי קללת הדיוט קלה בעיניך שהרי אבימלך קלל את שרה ונתקיים בזרעה שנאמר הנה הוא לך כסות עינים אמר לה הואיל וכסית ממני ולא גילית שהוא אישך וגרמת אלי הצער הזה יהי רצון שיהו לך בני כסויי עינים ונתקיים בזרעה דכתיב ויהי כי זקן יצחק ותכהין עיניו מראת ", 
            "אמר רבי אבהו לעולם יהא אדם מן הנרדפין ולא מן הרודפין שאין לך נרדף בעופות יותר מתורים ובני יונה והכשירן הכתוב לגבי מזבח", 
            "האומר סמא את עיני כו׳ אמר ליה רב אסי בר חמא לרבא מאי שנא רישא ומאי שנא סיפא ", 
            "אמר ליה רישא לפי שאין אדם מוחל על ראשי אברים ", 
            "אמר ליה וכי אדם מוחל על צערו דתניא הכני פצעני על מנת לפטור פטור אישתיק ", 
            "אמר מידי שמיע לך בהא אמר ליה הכי אמר רב ששת משום פגם משפחה", 
            "איתמר רבי אושעיא אמר משום פגם משפחה רבא אמר משום שאין אדם מוחל על ראשי אברים שלו ", 
            "רבי יוחנן אמר יש הן שהוא כלאו ויש לאו שהוא כהן ", 
            "תניא נמי הכי הכני פצעני על מנת לפטור ואמר לו הן הרי יש הן שהוא כלאו קרע את כסותי על מנת לפטור ואמר לו לאו הרי לאו שהוא כהן", 
            "שבר את כדי קרע את כסותי חייב ורמינהי לשמור ולא לאבד לשמור ולא לקרוע לשמור ולא לחלק לעניים ", 
            "אמר רב הונא לא קשיא הא דאתי לידיה הא דלא אתי לידיה", 
            "אמר ליה רבה לשמור דאתי לידיה משמע ", 
            "אלא אמר רבה הא והא דאתא לידיה ולא קשיא הא דאתא לידיה בתורת שמירה הא דאתא לידיה בתורת קריעה ", 
            "ההוא ארנקא דצדקה דאתי לפומבדיתא אפקדה רב יוסף גבי ההוא גברא פשע בה אתו גנבי גנבוה חייביה רב יוסף אמר ליה אביי והתניא לשמור ולא לחלק לעניים ", 
            "אמר ליה עניי דפומבדיתא מיקץ קיץ להו ולשמור הוא", 
            "הדרן עלך החובל"
        ], 
        [
            "מתני׳ הגוזל עצים ועשאן כלים צמר ועשאן בגדים משלם כשעת הגזלה", 
            "גזל פרה מעוברת וילדה רחל טעונה וגזזה משלם דמי פרה העומדת לילד ודמי רחל העומדת ליגזז", 
            "גזל פרה ונתעברה אצלו וילדה רחל ונטענה אצלו וגזזה משלם כשעת הגזלה זה הכלל כל הגזלנים משלמין כשעת הגזלה", 
            "גמ׳ אמרי עצים ועשאן כלים אין שיפן לא צמר ועשאן בגדים אין ליבנן לא", 
            "ורמינהי גזל עצים ושיפן אבנים וסיתתן צמר וליבנן פשתן ונקהו משלם כשעת הגזלה", 
            "אמר אביי תנא דידן קתני שינוי דרבנן דהדרא וכל שכן שינוי דאורייתא", 
            "עצים ועשאן כלים בעצים משופין ומאי נינהו נסרים דשינוי דהדר לברייתא הוא דאי בעי משליף להו צמר ועשאן בגדים בצמר טווי דשינוי דהדר לברייתא הוא דאי בעי סתר ליה וכל שכן שינוי דאורייתא", 
            "ותנא ברא שינוי דאורייתא קתני ושינוי דרבנן לא קתני", 
            "רב אשי אמר תנא דידן נמי שינוי דאורייתא קתני עצים ועשאן כלים בוכאני דהיינו שיפן צמר ועשאן בגדים נמטי דהיינו שינוי דלא הדר", 
            "וליבון מי הוי שינוי ורמינהי לא הספיק ליתנו לו עד שצבעו פטור לבנו ולא צבעו חייב", 
            "אמר אביי לא קשיא הא רבי שמעון הא רבנן דתניא גזזו טוואו וארגו אין מצטרף לבנו רבי שמעון אומר אין מצטרף וחכמים אומרים מצטרף", 
            "רבא אמר הא והא רבי שמעון ולא קשיא הא דנפציה נפוצי הא דסרקיה סרוקי", 
            "רבי חייא בר אבין אמר הא דחווריה חוורי הא דכבריה כברויי", 
            "השתא יש לומר צבע לרבי שמעון לא הוי שינוי ליבון הוי שינוי דתניא גזז ראשון ראשון וצבעו ראשון ראשון וטוואו ראשון ראשון וארגו אין מצטרף רבי שמעון בן יהודה אומר משום רבי שמעון צבעו מצטרף", 
            "אמר אביי לא קשיא הא רבנן אליבא דרבי שמעון הא רבי שמעון בן יהודה אליבא דרבי שמעון", 
            "רבא אמר לעולם לא פליגי רבנן עליה דרבי שמעון בן יהודה ושאני צבע הואיל ויכול להעבירו על ידי צפון וכי קתני התם לא הספיק ליתנו לו עד שצבעו פטור ואוקימנא כדברי הכל בקלא אילן דלא עבר", 
            "אמר אביי רבי שמעון בן יהודה ובית שמאי ורבי אליעזר בן יעקב ורבי שמעון בן אלעזר ורבי ישמעאל כולהו סבירא להו שינוי במקומו עומד רבי שמעון בן יהודה הא דאמרן", 
            "בית שמאי מאי היא דתניא נתן לה חטין באתננה ועשאן סולת זיתים ועשאן שמן ענבים ועשאן יין תני חדא אסור ותניא אידך מותר ואמר רב יוסף תני גוריון"
        ], 
        [
            "דמאספורק בית שמאי אוסרין ובית הלל מתירין מאי טעמיה דבית שמאי אמר קרא גם שניהם לרבות שינוייהם ובית הלל אמר קרא הם ולא שינוייהם", 
            "ובית שמאי הא כתיב הם ההוא מיבעי ליה הם ולא ולדותיהם ובית הלל תרתי שמעת מינה הם ולא שינוייהם הם ולא ולדותיהם", 
            "ובית הלל נמי הכתיב גם גם לבית הלל קשיא", 
            "רבי אליעזר בן יעקב מאי היא", 
            "דתניא רבי אליעזר בן יעקב אומר הרי שגזל סאה של חטין טחנה לשה ואפאה והפריש ממנה חלה כיצד מברך אין זה מברך אלא מנאץ ועל זה נאמר בצע ברך נאץ ה׳", 
            "רבי שמעון בן אלעזר מאי היא דתניא כלל זה אמר רבי שמעון בן אלעזר כל שבח שהשביח גזלן ידו על העליונה רצה נוטל שבחו רצה אומר לו הרי שלך לפניך", 
            "מאי קאמר אמר רב ששת הכי קאמר השביחה נוטל שבחו כחש אומר לו הרי שלך לפניך דשינוי במקומו עומד", 
            "אי הכי אפילו השביח נמי אמרי מפני תקנת השבים", 
            "רבי ישמעאל מאי היא דתניא מצות פאה להפריש מן הקמה לא הפריש מן הקמה מפריש מן העומרים לא הפריש מן העומרים מפריש מן הכרי עד שלא מרחו", 
            "מרחו מעשר ונותן לו משום רבי ישמעאל אמרו אף מפריש מן העיסה ונותן לו", 
            "אמר ליה רב פפא לאביי איכפל כל הני תנאי לאשמועינן כבית שמאי אמר ליה הכי קאמרי לא נחלקו בית שמאי ובית הלל בדבר זה", 
            "אמר רבא ממאי דלמא עד כאן לא קאמר רבי שמעון בן יהודה התם אלא בצבע הואיל ויכול להעבירו על ידי צפון", 
            "ועד כאן לא קאמרי בית שמאי התם אלא לגבוה משום דאימאיס", 
            "ועד כאן לא קאמר רבי אליעזר בן יעקב התם אלא לענין ברכה משום דהוה ליה מצוה הבאה בעבירה", 
            "ועד כאן לא קאמר רבי שמעון בן אלעזר התם אלא בהכחשה דהדר", 
            "ועד כאן לא קאמר רבי ישמעאל התם אלא לענין פאה משום דכתיב תעזב יתירא וכי תימא ליגמר מיניה מתנות עניים שאני", 
            "כדבעי רבי יונתן דבעי רבי יונתן מאי טעמא דרבי ישמעאל משום דקסבר שינוי אינו קונה או דלמא בעלמא קסבר שינוי קונה והכא משום דכתיב תעזב יתירא", 
            "ואם תמצי לומר טעמא דרבי ישמעאל משום דקסבר שינוי אינו קונה תעזב יתירא דכתב רחמנא למה לי ותו לרבנן תעזב יתירא דכתב רחמנא למה לי", 
            "מבעי ליה לכדתניא המפקיר כרמו והשכים לבקר ובצרו חייב בפרט ובעוללות ובשכחה ובפאה ופטור מן המעשר", 
            "אמר רב יהודה אמר שמואל הלכה כרבי שמעון בן אלעזר", 
            "ומי אמר שמואל הכי והאמר שמואל אין שמין לא לגנב ולא לגזלן אלא לנזקין", 
            "בשלמא לרבא דאמר כי קאמר רבי שמעון בן אלעזר התם בהכחשה דהדר לא קשיא כי קאמר הלכה כרבי שמעון בן אלעזר דשינוי במקומו עומד בהכחשה דהדר וכי קאמר שמואל התם אין שמין לא לגנב ולא לגזלן אלא לנזקין בהכחשה דלא הדר", 
            "אלא לאביי דאמר כי קאמר רבי שמעון בן אלעזר בהכחשה דלא הדר קאמר מאי איכא למימר", 
            "אביי מתני הכי אמר רב יהודה אמר שמואל"
        ], 
        [
            "אמרו הלכה כרבי שמעון בן אלעזר וליה לא סבירא ליה", 
            "אמר רבי חייא בר אבא אמר רבי יוחנן דבר תורה גזילה הנשתנית חוזרת בעיניה שנאמר והשיב את הגזלה אשר גזל מכל מקום ואם תאמר משנתנו משום תקנת השבים", 
            "ומי אמר רבי יוחנן הכי והאמר רבי יוחנן הלכה כסתם משנה ותנן לא הספיק ליתנו לו עד שצבעו פטור", 
            "אמר להו ההוא מדרבנן ורבי יעקב שמיה לדידי מפרשא לי מיניה דרבי יוחנן כגון שגזל עצים משופין ועשאן כלים דהוה ליה שינוי החוזר לברייתו", 
            "תנו רבנן הגזלנין ומלוי ברבית שהחזירו אין מקבלין מהן והמקבל מהן אין רוח חכמים נוחה הימנו", 
            "אמר רבי יוחנן בימי רבי נשנית משנה זו דתניא מעשה באדם אחד שבקש לעשות תשובה אמרה לו אשתו ריקה אם אתה עושה תשובה אפילו אבנט אינו שלך ונמנע ולא עשה תשובה באותה שעה אמרו הגזלנין ומלוי רביות שהחזירו אין מקבלין מהם והמקבל מהם אין רוח חכמים נוחה הימנו", 
            "מיתיבי הניח להם אביהם מעות של רבית אף על פי שהן יודעין שהן רבית אין חייבין להחזיר אינהו הוא דלא הא אביהם חייב להחזיר", 
            "בדין הוא דאביהם נמי אינו חייב להחזיר והא דקתני בדידהו משום דקא בעי למתני סיפא הניח להם אביהם פרה וטלית וכל דבר המסויים חייבין להחזיר מפני כבוד אביהם תנא רישא נמי בדידהו", 
            "ומפני כבוד אביהם חייבין להחזיר אקרי כאן ונשיא בעמך לא תאר בעושה מעשה עמך", 
            "כדאמר רב פנחס בשעשה תשובה הכא נמי בשעשה תשובה אי עשה תשובה מאי בעי גביה איבעי ליה לאהדורי שלא הספיק להחזיר עד שמת", 
            "תא שמע הגזלנים ומלוי ברבית אף על פי שגבו מחזירין", 
            "גזלנין מאי שגבו איכא אי גזול גזול ואי לא גזול לא גזול אלא אימא הגזלנין ומאי ניהו מלוי רביות אף על פי שגבו מחזירין אמרי מחזירין ואין מקבלין מהם", 
            "אלא למה מחזירין לצאת ידי שמים", 
            "תא שמע הרועים והגבאין והמוכסין תשובתן קשה ומחזירין למכירין", 
            "אמרי מחזירין ואין מקבלין מהם ואלא למה מחזירין לצאת ידי שמים אי הכי אמאי תשובתן קשה", 
            "ועוד אימא סיפא ושאין מכירין יעשה בהן צרכי ציבור ואמר רב חסדא בורות שיחין ומערות אלא לא קשיא כאן קודם תקנה כאן לאחר תקנה", 
            "והשתא דאמר רב נחמן בשאין גזילה קיימת אפילו תימא אידי ואידי לאחר תקנה ולא קשיא"
        ], 
        [
            "כאן בגזילה קיימת כאן בשאין גזילה קיימת והא אבנט דגזילה קיימת היא מאי אבנט דמי אבנט", 
            "וכל היכא דגזילה קיימת לא עבוד רבנן תקנתא והרי מריש דגזילה קיימת היא ותנן על המריש הגזול שבנאו בבירה שיטול דמיו מפני תקנת השבים שאני התם דכיון דאיכא פסידא דבירה שויוה רבנן כדליתא", 
            "גזל פרה מעוברת וילדה וכו׳ תנו רבנן הגוזל רחל וגזזה פרה וילדה משלם אותה ואת גיזותיה ואת ולדותיה דברי רבי מאיר רבי יהודה אומר גזילה חוזרת בעיניה רבי שמעון אומר רואין אותה כאילו היא שומא אצלו בכסף", 
            "איבעיא להו מאי טעמיה דרבי מאיר משום דקסבר שינוי במקומו עומד או דילמא בעלמא שינוי קונה והכא קנסא הוא דקא קניס", 
            "למאי נפקא מינה להיכא דכחשא מכחש", 
            "תא שמע גזל בהמה והזקינה עבדים והזקינו משלם כשעת הגזילה רבי מאיר אומר בעבדים אומר לו הרי שלך לפניך ואילו בהמה כשעת הגזילה", 
            "ואי סלקא דעתך סבר רבי מאיר שינוי במקומו עומד אפילו בהמה נמי אלא לאו שמע מינה קסבר רבי מאיר שינוי קונה והכא קנסא הוא דקא קניס", 
            "אמרי רבי מאיר לדבריהם דרבנן קאמר להו לדידי שינוי אין קונה ואפילו בהמה נמי אלא לדידכו דאמריתו שינוי קונה אודו לי מיהת בעבדא דכמקרקעי דמי וקרקע אינה נגזלת ואמרי ליה רבנן לא עבדא כמטלטלי דמי", 
            "תא שמע לצבוע לו אדום וצבעו שחור שחור וצבעו אדום רבי מאיר אומר נותן לו דמי צמרו דמי צמרו אין דמי צמרו ושבחו לא ואי סלקא דעתך סבר רבי מאיר שינוי אין קונה דמי צמרו ושבחו בעי למיתב ליה", 
            "אלא לאו שמע מינה קסבר רבי מאיר שינוי קונה והכא קנסא הוא דקא קניס שמע מינה", 
            "איכא דאמרי הא לא איבעי לן מדאפיך רב ותני גזל פרה והזקינה עבדים והזקינו משלם כשעת הגזילה דברי רבי מאיר וחכמים אומרים בעבדים אומר לו הרי שלך לפניך ודאי לרבי מאיר שינוי קונה והכא קנסא הוא דקא קניס ליה", 
            "כי קא איבעי לן הכי איבעי לן כי קא קניס במזיד אבל בשוגג לא קניס או דילמא אפילו בשוגג נמי קניס", 
            "תא שמע חמשה גובין מן המחוררין", 
            "ואלו הן פירות ושבח פירות והמקבל עליו לזון בן אשתו ובת אשתו וגט חוב שאין בו אחריות וכתובת אשה שאין בה אחריות", 
            "מאן שמעת ליה דאמר אחריות לאו טעות סופר הוא רבי מאיר וקתני פירות ושבח פירות", 
            "שבח פירות היכי דמי כגון שגזל שדה מחבירו ומכרה לאחר והשביחה והרי היא יוצאה מתחת ידו כשהוא גובה"
        ], 
        [
            "גובה את הקרן מנכסים משועבדים ואת השבח מנכסים בני חורין דאתא בעל ארעא ושקיל ארעיה ושבחיה", 
            "מאי לאו בעם הארץ דלא ידע דקרקע נגזלת או אינה נגזלת ואפילו הכי קאתי בעל קרקע ושקיל לארעא ושבחה ושמע מינה בשוגג נמי קניס אמרי לא בלוקח תלמיד חכם וידע", 
            "תא שמע לצבוע לו אדום וצבעו שחור שחור וצבעו אדום רבי מאיר אומר נותן לו דמי צמרו דמי צמרו אין דמי צמרו ושבחו לא", 
            "ואי סלקא דעתך בשוגג נמי קניס דמי צמרו ושבחו בעי למיתבא ליה אלא לאו שמע מינה במזיד קניס בשוגג לא קניס שמע מינה", 
            "רבי יהודה אומר גזילה חוזרת בעיניה רבי שמעון אומר רואין אותה כאילו היא שומא אצלו בכסף מאי בינייהו", 
            "אמר רב זביד בשבח שעל גבי גזילה קמיפלגי רבי יהודה סבר דנגזל הוי ורבי שמעון סבר דגזלן הוי", 
            "רב פפא אמר דכולי עלמא שבח שעל גבי גזילה דגזלן הוי והכא למחצה לשליש ולרביע קמיפלגי רבי יהודה סבר שבח שעל גבי גזילה כוליה דגזלן הוי ורבי שמעון סבר למחצה לשליש ולרביע הוא דשקיל גזלן", 
            "תנן גזל פרה ונתעברה אצלו וילדה רחל ונטענה אצלו וגזזה משלם כשעת הגזילה ילדה אין לא ילדה הדרא בעינא", 
            "בשלמא לרב זביד דאמר שבח שעל גבי גזילה דנגזל הוי לרבי יהודה הא מני רבי יהודה היא אלא לרב פפא דאמר דגזלן הוי הא מני לא רבי יהודה ולא רבי שמעון", 
            "אמר לך רב פפא הוא הדין אפילו לא ילדה נמי כשעת הגזילה הוא דמשלם והא דקתני ילדה איידי דנסיב רישא ילדה נסיב סיפא נמי ילדה", 
            "תניא כוותיה דרב פפא רבי שמעון אומר רואין אותה כאילו היא שומא אצלו בכסף למחצה לשליש ולרביע", 
            "אמר רב אשי כי הוינן בי רב כהנא איבעיא לן לרבי שמעון דאמר למחצה לשליש ולרביע הוא דשקיל גזלן כי מסלקינן ליה בדמי מסלקינן ליה או דילמא מבשרא שקול", 
            "ופשטנא מהא דאמר רב נחמן אמר שמואל שלשה שמין להן השבח ומעלין אותן בדמים ואלו הן בכור לפשוט", 
            "ובעל חוב ללוקח ובעל חוב ליתומים", 
            "אמר ליה רבינא לרב אשי מי אמר שמואל בעל חוב ללוקח יהיב ליה שבח והאמר שמואל בעל חוב גובה את השבח אמר ליה לא קשיא כאן בשבח המגיע לכתפים וכאן בשבח שאין מגיע לכתפים", 
            "אמר ליה והא מעשים בכל יום וקא מגבי שמואל אפילו שבח המגיע לכתפים אמר ליה לא קשיא"
        ], 
        [
            "הא דמסיק ביה כשיעור ארעא ושבחא הא דלא מסיק ביה אלא כשיעור ארעא", 
            "אמר ליה הניחא למאן דאמר אי אית ליה זוזי ללוקח לא מצי מסלק ליה לבעל חוב שפיר אלא למאן דאמר אי אית ליה זוזי ללוקח מצי מסלק ליה לבעל חוב לימא ליה אי הוו לי זוזי הוה מסלקינא לך מכוליה ארעא השתא הב לי גריוא דארעא שיעור שבחאי", 
            "אמר ליה הכא במאי עסקינן כגון דשויה ניהליה אפותיקי דאמר ליה לא יהא לך פרעון אלא מזה", 
            "אמר רבא גזל והשביח ומכר וגזל והשביח והוריש מה שהשביח מכר מה שהשביח הוריש", 
            "בעי רבא השביח לוקח מהו בתר דבעיא הדר פשטה מה מכר ראשון לשני כל זכות שתבא לידו", 
            "בעי רבא השביח גוי מהו אמר ליה רב אחא מדפתי לרבינא תקנתא לגוי ניקו ונעבוד אמר ליה לא צריכא כגון דזבניה לישראל סוף סוף הבא מחמת גוי הרי הוא כגוי", 
            "לא צריכא כגון דגזל ישראל וזבנה ניהליה והשביחה גוי והדר גוי וזבנה לישראל מאי מי אמרינן כיון דמעיקרא ישראל והדר ישראל עבדי רבנן תקנתא או דלמא כיון דאיכא גוי באמצע לא עבדו ליה רבנן תקנתא תיקו", 
            "אמר רב פפא האי מאן דגזל דיקלא מחבריה וקטליה אף על גב דשדיא מארעא לארעא דידיה לא קני מאי טעמא מעיקרא דיקלא מיקרי והשתא נמי דיקלא מיקרי דיקלא ועביד גובי לא קני השתא מיהת גובי דדיקלא מיקרי", 
            "גובי ועבדינהו כשורי קני כשורי רברבי ועבדינהו כשורי זוטרי לא קני עבדינהו קצוצייתא קני", 
            "אמר רבא האי מאן דגזל לוליבא ועבדינהו הוצי קני דמעיקרא לוליבא מיקרי והשתא הוצי הוצי ועבדינהו חופיא קני מעיקרא הוצי והשתא חופיא חופיא ועבדיה שרשורא לא קני מאי טעמא דהדר סתר ליה והוי חופיא", 
            "בעי רב פפא נחלקה התיומת מהו תא שמע דאמר רבי מתון אמר רבי יהושע בן לוי ניטלה התיומת פסול"
        ], 
        [
            "מאי לאו הוא הדין לנחלקה לא ניטלה שאני דהא חסר לה", 
            "איכא דאמרי תא שמע דאמר רבי מתון אמר רבי יהושע בן לוי נחלקה התיומת נעשה כמי שנטלה ופסול שמע מינה", 
            "אמר רב פפא האי מאן דגזל עפרא מחבריה ועבדיה לבינתא לא קני מאי טעמא דהדר משוי ליה עפרא לבינתא ועבדיה עפרא קני מאי אמרת דלמא הדר ועביד ליה לבינתא האי לבינתא אחריתי הוא ופנים חדשות באו לכאן", 
            "ואמר רב פפא האי מאן דגזל נסכא מחבריה ועביד זוזי לא קני מאי טעמא הדר עביד להו נסכא זוזי ועבדינהו נסכא קני מאי אמרת הדר עביד להו זוזי פנים חדשות באו לכאן", 
            "שחימי ועבדינהו חדתי לא קני חדתי ועבדינהו שחימי קני מאי אמרת הדר עביד להו חדתי מידע ידיע שיחמייהו", 
            "זה הכלל כל הגזלנין משלמין כשעת הגזלה זה הכלל לאתויי מאי לאתויי הא דאמר רבי אלעא גנב טלה ונעשה איל עגל ונעשה שור נעשה שינוי בידו וקנאו טבח ומכר שלו הוא טובח שלו הוא מוכר", 
            "ההוא גברא דגזל פדנא דתורי מחבריה אזל כרב בהו כרבא זרע בהו זרעא לסוף אהדרינהו למריה אתא לקמיה דרב נחמן אמר להו זילו שומו שבחא דאשבח", 
            "אמר ליה רבא תורי אשבח ארעא לא אשבח אמר מי קאמינא נשיימו כוליה פלגא קאמינא אמר ליה סוף סוף גזילה הוא וקא הדרה בעינא דתנן כל הגזלנין משלמין כשעת הגזלה", 
            "אמר ליה לא אמינא לך כי יתיבנא בדינא לא תימא לי מידי דאמר הונא חברין עלאי אנא ושבור מלכא אחי בדינא האי אינש גזלנא עתיקא הוא ובעינא דאיקנסיה", 
            "מתני׳ גזל בהמה והזקינה עבדים והזקינו משלם כשעת הגזלה רבי מאיר אומר בעבדים אומר לו הרי שלך לפניך", 
            "גזל מטבע ונסדק פירות והרקיבו יין והחמיץ משלם כשעת הגזלה", 
            "מטבע ונפסל תרומה ונטמאת חמץ ועבר עליו הפסח בהמה ונתעבדה בה עבירה או שנפסלה מעל גבי המזבח או שהיתה יוצאה ליסקל אומר לו הרי שלך לפניך", 
            "גמ׳ אמר רב פפא לא הזקינה הזקינה ממש אלא אפילו כחשה והא אנן הזקינה תנן כחשה כגון הזקינה דלא הדר בריא", 
            "אמר ליה מר קשישא בריה דרב חסדא לרב אשי הכי קאמרי משמיה דרבי יוחנן אפילו גנב טלה ונעשה איל עגל ונעשה שור נעשה שינוי בידו וקנאו טבח ומכר שלו הוא טובח שלו הוא מוכר אמר ליה לאו אמינא לך לא תחליף גברי ההוא משמיה דרבי אלעא איתמר", 
            "רבי מאיר אומר בעבדים אומר לו הרי שלך לפניך אמר רב חנינא בר אבדימי אמר רב הלכה כרבי מאיר ורב שביק רבנן ועביד כרבי מאיר אמרי משום דברייתא איפכא תניא ורב שביק מתניתין ועביד כברייתא רב מתניתין נמי איפכא תני", 
            "ומאי טעמיה דרב דאפיך מתניתין מקמי דברייתא אדרבה ניפוך לברייתא מקמי מתניתין אמרי רב נמי מתניתין איפכא אתניה", 
            "ואי בעית אימא כי לא אפיך חדא מקמי חדא חדא מקמי תרתי אפיך", 
            "דתניא המחליף פרה בחמור וילדה וכן המוכר שפחתו וילדה זה אומר ברשותי ילדה והלה שותק זכה בה זה אומר איני יודע וזה אומר איני יודע יחלוקו", 
            "זה אומר ברשותי וזה אומר ברשותי ישבע המוכר שברשותו ילדה לפי שכל הנשבעין שבתורה נשבעין ולא משלמין דברי רבי מאיר", 
            "וחכמים אומרים אין נשבעין לא על העבדים ולא על הקרקעות", 
            "האי הלכה כרבי מאיר הלכה כרבנן מיבעי ליה הכי קאמר למאי דאפכיתו ותניתו הלכה כרבי מאיר"
        ], 
        [
            "ומי אמר רב עבדא כמקרקעי דמי והאמר רב דניאל בר רב קטינא אמר רב התוקף בעבדו של חבירו ועשה בו מלאכה פטור ואי סלקא דעתך עבדא כמקרקעי דמי אמאי פטור ברשותא דמריה קאי", 
            "הכא במאי עסקינן שלא בשעת מלאכה כי הא דשלח ליה רבי אבא למרי בר מר בעי מיניה מרב הונא הדר בחצר חבירו שלא מדעתו צריך להעלות לו שכר או אין צריך להעלות לו שכר ושלחו ליה אינו צריך להעלות לו שכר", 
            "הכי השתא בשלמא התם בין למאן דאמר ביתא מיתבא יתיב ניחא ליה בין למאן דאמר ושאיה יכת שער ניחא ליה", 
            "אלא הכא מי ניחא ליה דנכחוש עבדיה אמרי הכי נמי ניחא ליה דלא ליסתרי עבדיה", 
            "בי רב יוסף בר חמא הוו תקיף עבדי דאינשי דמסיק בהו זוזי ועבדי בהו מלאכה אמר ליה רבה בריה מאי טעמא עביד מר הכי אמר ליה דאמר רב נחמן עבדא נהום כריסיה לא שוי אמר ליה אימא דאמר רב נחמן כגון דארו עבדיה דמרקיד בי כובי כולהו עבדי מעבד עבדי", 
            "אמר ליה אנא כרב דניאל סבירא לי דאמר רב דניאל בר רב קטינא אמר רב התוקף בעבדו של חבירו ועשה בו מלאכה פטור אלמא ניחא ליה דלא ליסתרי עבדיה", 
            "אמר ליה הני מילי היכא דלא מסיק בהו זוזי מר כיון דמסיק בהו זוזי מחזי כרבית דאמר רב יוסף בר מניומי אמר רב נחמן אף על פי שאמרו הדר בחצר חבירו שלא מדעתו אין צריך להעלות לו שכר הלוהו ודר בחצר חבירו צריך להעלות לו שכר אמר ליה הדרי בי", 
            "איתמר התוקף ספינתו של חבירו ועשה בה מלאכה אמר רב רצה שכרה נוטל רצה פחתה נוטל ושמואל אמר אינו נוטל אלא פחתה", 
            "אמר רב פפא לא פליגי הא דעבידא לאגרא הא דלא עבידא לאגרא ואיבעית אימא הא והא דעבידא לאגרא הא דנחית ליה אדעתא דאגרא והא דנחית ליה אדעתא דגזלנותא", 
            "גזל מטבע ונסדק [וכו׳] אמר רב הונא נסדק נסדק ממש נפסל פסלתו מלכות", 
            "ורב יהודה אמר פסלתו מלכות נמי היינו נסדק אלא היכי דמי נפסל שפסלתו מדינה זו ויוצאה במדינה אחרת", 
            "אמר ליה רב חסדא לרב הונא לדידך דאמרת נפסל פסלתו מלכות הרי פירות והרקיבו יין והחמיץ דכי פסלתו מלכות דמי וקתני משלם כשעת הגזילה", 
            "אמר ליה התם נשתנה טעמו וריחו הכא לא נשתנה", 
            "אמר ליה רבא לרב יהודה לדידך דאמרת פסלתו מלכות נמי היינו נסדק הרי תרומה ונטמאת דכי פסלתו מלכות דמי וקתני אומר לו הרי שלך לפניך", 
            "אמר ליה התם לא מינכר היזיקה הכא מינכר היזיקה", 
            "איתמר המלוה את חבירו על המטבע ונפסלה המטבע רב אמר"
        ], 
        [
            "נותן לו מטבע היוצא באותה שעה ושמואל אמר יכול לומר לו לך הוציאו במישן אמר רב נחמן מסתברא מילתיה דשמואל דאית ליה אורחא למיזל למישן אבל לית ליה אורחא לא", 
            "איתיביה רבא לרב נחמן אין מחללין על המעות שאינם יוצאות כיצד היו לו מעות כוזביות ירושלמיות או של מלכים הראשונים אין מחללין הא של אחרונים דומיא דראשונים מחללין", 
            "אמר ליה הכא במאי עסקינן כשאין מלכיות מקפידות זו על זו", 
            "אלא כי אמר שמואל כשמלכיות מקפידות זו על זו היכי מצי ממטי להו דממטי לה על ידי הדחק דלא בחשי ואי משכחי קפדי", 
            "תא שמע אין מחללין על מעות של כאן והן בבבל ושל בבל והן כאן של בבל והן בבבל מחללין קתני מיהת אין מחללין על מעות של כאן והן בבבל אף על גב דסופו למיסק להתם", 
            "הכא במאי עסקינן כשמלכיות מקפידות זו על זו אי הכי של בבל והן בבבל למאי חזו חזו דזבין בהו בהמה ומסיק לירושלים", 
            "והתניא התקינו שיהו המעות יוצאות בירושלים מפני כך אמר רבי זירא לא קשיא כאן בזמן שיד ישראל תקיפה על אומות העולם כאן בזמן שיד אומות העולם תקיפה על עצמן", 
            "תנו רבנן איזהו מטבע של ירושלים דוד ושלמה מצד אחד וירושלים עיר הקודש מצד אחר ואיזהו מטבע של אברהם אבינו זקן וזקינה מצד אחד ובחור ובתולה מצד אחר", 
            "בעא מיניה רבא מרב חסדא המלוה את חבירו על המטבע והוסיפו עליו מהו אמר לו נותן לו מטבע היוצא באותה שעה אמר ליה ואפילו כי נפיא אמר ליה אין אמר ליה אפילו כי תרטיא אמר ליה אין", 
            "והא קא זיילין פירי אמר רב אשי חזינן אי מחמת טיבעא זיל מנכינן ליה"
        ], 
        [
            "ואי מחמת תרעא זיל לא מנכינן ליה", 
            "והא קא שבח לענין נסכא אלא כי הא דרב פפא ורב הונא בריה דרב יהושע עבדי עובדא בזוזי דאגרדמיס טייעא עד עשרה בתמניא", 
            "אמר רבה הזורק מטבע של חבירו לים הגדול פטור מאי טעמא אמר הא מנח קמך אי בעית שקליה והני מילי בצלולין דקא חזי ליה אבל עכורין דלא קחזי ליה לא והני מילי דאדייה אדויי אבל שקליה בידיה מיגזל גזליה השבה בעי מיעבד", 
            "מתיב רבא אין מחללין על מעות שאינן ברשותו כיצד היו לו מעות בקסטרא או בהר המלך או שנפל כיסו לים הגדול אין מחללין אמר רבה שאני לענין מעשר דבעינן מצוי בידך דרחמנא אמר וצרת הכסף בידך וליכא", 
            "ואמר רבה השף מטבע של חבירו פטור מאי טעמא דהא לא עבד ולא מידי והני מילי דמחייה בקורנסא וטרשיה אבל שייפא בשופינא חסורי חסריה", 
            "מתיב רבא הכהו על עינו וסמאה על אזנו וחרשו עבד יוצא בהן לחירות כנגד עינו ואינו רואה כנגד אזנו ואינו שומע אין עבד יוצא בהן לחירות", 
            "רבה לטעמיה דאמר רבה חרשו לאביו נהרג שאי אפשר לחרישה בלא חבורה דטפתא דדמא נפלת ליה באוניה", 
            "ואמר רבה הצורם אוזן פרתו של חבירו פטור מאי טעמא פרה כדקיימא קיימא דלא עבד ולא מידי וכולהו שוורים לאו לגבי מזבח קיימי", 
            "מתיב רבא העושה מלאכה במי חטאת ובפרת חטאת פטור מדיני אדם וחייב בדיני שמים מלאכה הוא דלא מינכר היזיקה אבל צורם דמינכר היזיקה הכי נמי דמחייב בדיני אדם", 
            "אמרי הוא הדין דאפילו צורם פטור והא קא משמע לן דאפילו מלאכה דלא מינכר היזיקה חייב בדיני שמים", 
            "ואמר רבה השורף שטרו של חבירו פטור דאמר ליה ניירא קלאי מינך מתקיף לה רמי בר חמא היכי דמי"
        ], 
        [
            "אי דאיכא סהדי דידעי מאי הוה בשטרא ליכתבו ליה שטרא מעליא ואי דליכא סהדי אנן מנא ידעינן אמר רבא תהא במאמינו", 
            "אמר רב דימי בר חנינא הא דרבה מחלוקת רבי שמעון ורבנן היא לרבי שמעון דאמר דבר הגורם לממון כממון דמי מחייב לרבנן דאמרי דבר הגורם לממון לאו כממון דמי לא מחייב", 
            "מתקיף לה רב הונא בריה דרב יהושע אימר דשמעת ליה לרבי שמעון דבר הגורם לממון כממון דמי בדבר שעיקרו ממון כדרבה דאמר רבה גזל חמץ לפני הפסח ובא אחר ושרפו במועד פטור שהכל מצווים עליו לבערו לאחר הפסח מחלוקת רבי שמעון ורבנן", 
            "לרבי שמעון דאמר דבר הגורם לממון כממון דמי חייב לרבנן דאמרי דבר הגורם לממון לאו כממון דמי פטור בדבר שאין עיקרו ממון מי אמרינן", 
            "אמר אמימר מאן דדאין דינא דגרמי מגבי ביה דמי שטרא מעליא ומאן דלא דאין דינא דגרמי מגבי ביה דמי ניירא בעלמא הוה עובדא וכפייה רפרם לרב אשי ואגבי ביה כי כשורא לצלמא", 
            "חמץ ועבר עליו הפסח אומר לו הרי שלך לפניך מאן תנא אומרין באיסורי הנאה הרי שלך לפניך אמר רב חסדא רבי יעקב היא דתניא שור שהמית עד שלא נגמר דינו מכרו מכור הקדישו מוקדש שחטו בשרו מותר החזירו שומר לבעליו מוחזר", 
            "משנגמר דינו מכרו אינו מכור הקדישו אינו מוקדש שחטו בשרו אסור החזירו שומר לבעליו אינו מוחזר רבי יעקב אומר אף משנגמר דינו החזירו שומר לבעליו מוחזר", 
            "מאי לאו בהא קמיפלגי דרבי יעקב סבר אומרין באיסורי הנאה הרי שלך לפניך ורבנן סברי אין אומרין באיסורי הנאה הרי שלך לפניך", 
            "אמר ליה רבה לא דכולי עלמא אמרינן באיסורי הנאה הרי שלך לפניך דאם כן נפלגו בחמץ בפסח אלא אמר רבה הכא בגומרין דינו של שור שלא בפניו קא מיפלגי", 
            "רבנן סברי אין גומרין דינו של שור שלא בפניו דאמר ליה אי אייתיתיה ניהליה הוה מעריקנא ליה לאגמא השתא מסרתיה ביד מאן דלא מצינא לאישתעויי דינא בהדיה ורבי יעקב סבר גומרין דינו של שור שלא בפניו דאמר ליה מאי עבדי ליה סוף סוף הוה גמרי ליה דינא שלא בפניו", 
            "אשכחיה רב חסדא לרבה בר שמואל אמר ליה תנית מידי באיסורי הנאה אמר ליה אין תנינא והשיב את הגזלה מה תלמוד לומר אשר גזל יחזיר כעין שגזל", 
            "מכאן אמרו גזל מטבע ונפסל פירות והרקיבו יין והחמיץ תרומה ונטמאת חמץ ועבר עליו הפסח בהמה ונעבדה בה עבירה ושור עד שלא נגמר דינו אומר לו הרי שלך לפניך", 
            "מאן שמעת ליה דאמר עד שלא נגמר דינו אין משנגמר דינו לא רבנן וקתני חמץ ועבר עליו הפסח אומר לו הרי שלך לפניך אמר ליה אי משכחת להו לא תימא להו ולא מידי", 
            "פירות והרקיבו אומר לו הרי שלך לפניך והתנן פירות והרקיבו משלם כשעת הגזילה אמר רב פפא כאן שהרקיבו כולן כאן שהרקיבו מקצתן", 
            "מתני׳ נתן לאומנין לתקן וקלקלו חייבין לשלם נתן לחרש שידה תיבה ומגדל לתקן וקלקל חייב לשלם והבנאי שקיבל עליו לסתור את הכותל ושיבר האבנים או שהזיקן חייב לשלם היה סותר מצד זה ונפל מצד אחר פטור ואם מחמת המכה חייב", 
            "גמ׳ אמר רב אסי לא שנו אלא שנתן לחרש שידה תיבה ומגדל לנעץ בהן מסמר ונעץ בהן מסמר ושיברן אבל נתן לחרש עצים לעשות שידה תיבה ומגדל ועשה מהן שידה תיבה ומגדל ושיברן פטור", 
            "מאי טעמא אומן קונה בשבח כלי", 
            "תנן נתן לאומנין וקלקלו חייבין לשלם מאי לאו דיהיב להו עצים לא שידה תיבה ומגדל", 
            "הא מדקתני סיפא שידה תיבה ומגדל מכלל דרישא עצים אמרי פרושי קא מפרש לה כיצד נתן לאומנין לתקן וקלקלו חייבין לשלם כגון שנתן לחרש שידה תיבה ומגדל", 
            "והכי נמי מסתברא דכיצד קתני דאי סלקא דעתך רישא עצים השתא אשמעינן עצים חייבין לשלם ולא אמרינן אומן קונה בשבח כלים שידה תיבה ומגדל מבעיא", 
            "אי משום הא לא איריא תנא סיפא לגלויי רישא שלא תאמר רישא שידה תיבה ומגדל אבל עצים לא תנא סיפא שידה תיבה ומגדל מכלל דרישא עצים ואפילו הכי חייב לשלם", 
            "לימא מסייע ליה הנותן צמר לצבע"
        ], 
        [
            "והקדיחו יורה נותן לו דמי צמרו דמי צמרו אין דמי צמרו ושבחו לא לאו שהקדיחו לאחר נפילה דאיכא שבחא ושמע מינה אומן קונה בשבח כלי", 
            "אמר שמואל הכא במאי עסקינן כגון שהקדיחו בשעת נפילה דליכא שבחא אבל הקדיחו לאחר נפילה מאי נותן לו דמי צמרו ושבחו לימא שמואל לית ליה דרב אסי", 
            "אמר לך שמואל הכא במאי עסקינן כגון דצמר וסמנין דבעל הבית וצבע אגר ידיה הוא דשקיל", 
            "אי הכי נותן לו דמי צמרו וסמנין מיבעי ליה אלא שמואל דחויי קא מדחי ליה", 
            "תא שמע הנותן טליתו לאומן גמרו והודיעו אפילו מכאן ועד עשרה ימים אינו עובר עליו משום לא תלין נתנה לו בחצי היום כיון ששקעה עליו החמה עובר עליו משום בל תלין", 
            "ואי סלקא דעתך אומן קונה בשבח כלי אמאי עובר משום בל תלין", 
            "אמר רב מרי בריה דרב כהנא בגרדא דסרבלא דליכא שבחא", 
            "סוף סוף למאי יהבה נהליה לרכוכי כיון דרככיה היינו שבחא לא צריכא דאגריה לביטשי ביטשא ביטשא במעתא דהיינו שכירות", 
            "ולמאי דסליק אדעתין מעיקרא דלא אגריה לביטשי מסייע ליה לרב ששת דבעו מיניה מרב ששת קבלנות עובר עליו משום בל תלין או אינו עובר ואמר להו רב ששת עובר", 
            "לימא דרב ששת פליגא אדרב אסי אמר שמואל בר אחא בשליחא דאיגרתא", 
            "לימא כתנאי עשה לי שירים נזמין וטבעות ואקדש לך כיון שעשאן מקודשת דברי רבי מאיר וחכמים אומרים אינה מקודשת עד שיגיע ממון לידה", 
            "מאי ממון אילימא אותו ממון מכלל דרבי מאיר סבר אותו ממון לא אלא במאי מקדשא אלא פשיטא מאי ממון ממון אחר", 
            "וסברוה דכולי עלמא ישנה לשכירות מתחילה ועד סוף ודכולי עלמא המקדש במלוה אינה מקודשת", 
            "מאי לאו באומן קונה בשבח כלי קמיפלגי דרבי מאיר סבר אומן קונה בשבח כלי ורבנן סברי אין אומן קונה בשבח כלי", 
            "לא דכולי עלמא אין אומן קונה בשבח כלי אלא הכא בישנה לשכירות מתחילה ועד סוף קא מיפלגי", 
            "רבי מאיר סבר אין לשכירות אלא לבסוף ורבנן סברי יש לשכירות מתחילה ועד סוף", 
            "ואי בעית אימא דכולי עלמא ישנה לשכירות מתחילה ועד סוף והכא במקדש במלוה קמיפלגי דרבי מאיר סבר המקדש במלוה מקודשת ורבנן סברי המקדש במלוה אינה מקודשת"
        ], 
        [
            "רבא אמר דכולי עלמא ישנה לשכירות מתחילה ועד סוף ודכולי עלמא המקדש במלוה אינה מקודשת ודכולי עלמא אין אומן קונה בשבח כלי", 
            "אלא הכא במאי עסקינן כגון שהוסיף לה נופך משלו רבי מאיר סבר מלוה ופרוטה דעתה אפרוטה ורבנן סברי מלוה ופרוטה דעתה אמלוה", 
            "ובפלוגתא דהני תנאי דתניא בשכר שעשיתי עמך אינה מקודשת בשכר שאעשה עמך מקודשת רבי נתן אומר בשכר שאעשה עמך אינה מקודשת וכל שכן בשכר שעשיתי עמך", 
            "ורבי יהודה הנשיא אומר באמת אמרו בין בשכר שעשיתי עמך ובין בשכר שאעשה עמך אינה מקודשת ואם הוסיף לה נופך משלו מקודשת", 
            "מאי איכא בין תנא קמא לרבי נתן איכא בינייהו שכירות בין רבי נתן לרבי יהודה הנשיא איכא בינייהו מלוה ופרוטה", 
            "אמר שמואל טבח אומן שקלקל חייב לשלם מזיק הוא פושע הוא נעשה כאומר לו שחוט לי מכאן ושחט לו מכאן", 
            "למה ליה למימר מזיק הוא פושע הוא אי אמר מזיק הוא הוה אמינא הני מילי היכא דקא עביד בשכר אבל היכא דקא עביד בחנם לא קא משמע לן פושע הוא", 
            "איתיביה רב חמא בר גוריא לשמואל הנותן בהמה לטבח וניבלה אומן פטור הדיוט חייב ואם נותן שכר בין הדיוט בין אומן חייב אמר ליה לעכר מוחך", 
            "אתא ההוא מרבנן קא מותיב ליה אמר ליה השתא שקלת מאי דשקל חברך קאמינא לכו אנא רבי מאיר וקאמריתו לי רבנן אמאי לא דייקת מילי שאני אומר מזיק הוא פושע הוא נעשה כאומר לו שחוט לי מכאן ושחט לו מכאן מאן אית ליה האי סברא רבי מאיר דאמר מבעי ליה למירמי אנפשיה", 
            "הי רבי מאיר אילימא [הא] רבי מאיר (קלן סימן)", 
            "דתנן קשרו בעליו במוסירה ונעל בפניו כראוי ויצא והזיק בין תם בין מועד חייב דברי רבי מאיר", 
            "התם בקראי פליגי", 
            "אלא הא רבי מאיר דתנן לצבוע לו אדום וצבעו שחור שחור וצבעו אדום רבי מאיר אומר נותן לו דמי צמרו התם בידים קלאו מיניה", 
            "אלא הא רבי מאיר דתנן נשברה כדו ולא סילקה נפלה גמלו ולא העמידה רבי מאיר אומר חייב בנזקן וחכמים אומרים פטור מדיני אדם וחייב בדיני שמים וקיימא לן דבנתקל פושע הוא פליגי", 
            "אמר רבה בר בר חנה אמר רבי יוחנן טבח אומן שקלקל חייב ואפילו הוא אומן כטבחי ציפורי ומי אמר רבי יוחנן הכי והאמר רבה בר בר חנה עובדא הוה קמיה דרבי יוחנן בכנישתא דמעון ואמר ליה זיל אייתי ראיה דממחית לתרנגולים ואפטרך", 
            "לא קשיא כאן בחנם כאן בשכר כי הא דאמר רבי זירא הרוצה שיתחייב לו טבח יקדים לו דינר", 
            "מיתיבי המוליך חטים לטחון ולא לתתן ועשאן סובין או מורסן קמח לנחתום ועשאו פת ניפולין בהמה לטבח וניבלה חייב מפני שהוא כנושא שכר אימא מפני שהוא נושא שכר", 
            "ההוא מגרומתא דאתאי לקמיה דרב טרפיה ופטריה לטבח מלשלומי דמי פגעו ביה רב כהנא ורב אסי בההוא גברא אמרו ליה עביד בך רב תרתי", 
            "מאי תרתי אילימא תרתי לגריעותא דאיבעי ליה לאכשורי כרבי יוסי ברבי יהודה וטרפה כרבנן ואי נמי כרבנן דאיבעי ליה חיובא לטבחא ומי שרי למימר כי האי גונא", 
            "והתניא לכשיצא לא יאמר אני מזכה וחבירי מחייבין אבל מה אעשה שחבירי רבו עלי ועל זה נאמר הולך רכיל מגלה סוד", 
            "אלא תרתי למעליותא דלא אוכלך ספק איסורא ומנעך מספק גזילה", 
            "איתמר המראה דינר לשולחני ונמצא רע תני חדא אומן פטור הדיוט חייב ותניא אידך בין אומן בין הדיוט חייב", 
            "אמר רב פפא כי תניא אומן פטור כגון דנכו ואיסור דלא צריכי למיגמר כלל אלא במאי טעו טעו בסיכתא חדתא דההיא שעתא דנפק מתותי סיכתא", 
            "ההיא איתתא דאחזיא דינרא לרבי חייא אמר לה מעליא הוא למחר אתאי לקמיה ואמרה ליה אחזיתיה ואמרו לי בישא הוא ולא קא נפיק לי אמר ליה לרב זיל חלפיה ניהלה וכתוב אפנקסי דין עסק ביש", 
            "ומאי שנא דנכו ואיסור דפטירי משום דלא צריכי למיגמר רבי חייא נמי לאו למיגמר קא בעי רבי חייא לפנים משורת הדין הוא דעבד כדתני רב יוסף והודעת להם זה"
        ], 
        [
            "בית חייהם את הדרך זו גמילות חסדים ילכו זו ביקור חולים בה זו קבורה את המעשה זה הדין אשר יעשון זו לפנים משורת הדין", 
            "ריש לקיש אחוי ליה דינרא לרבי אלעזר אמר מעליא הוא אמר ליה חזי דעלך קא סמכינא אמר ליה כי סמכת עלי מאי למימרא דאי משתכח בישא בעינא לאיחלופי לך והא את הוא דאמרת רבי מאיר הוא דדאין דינא דגרמי מאי לאו רבי מאיר ולא סבירא לן כוותיה", 
            "אמר ליה לא רבי מאיר וסבירא לן כוותיה", 
            "הי רבי מאיר אילימא רבי מאיר (ד׳ ל׳ מ׳ פ׳ סימן)", 
            "דתנן דן את הדין זיכה את החייב חייב את הזכאי טימא את הטהור טיהר את הטמא מה שעשה עשוי וישלם מביתו", 
            "הא איתמר עלה אמר רבי אילעא אמר רב והוא שנטל ונתן ביד", 
            "אלא הא רבי מאיר דתנן לצבוע לו אדום וצבעו שחור שחור וצבעו אדום רבי מאיר אומר נותן לו דמי צמרו התם קא עביד בידים", 
            "אלא הא רבי מאיר דתנן המסכך גפנו על גבי תבואתו של חבירו הרי זה קידש וחייב התם נמי קא עביד בידים", 
            "אלא הא רבי מאיר דתניא מחיצת הכרם שנפרצה"
        ], 
        [
            "אומר לו גדור נפרצה אומר לו גדור נתייאש ממנה ולא גדרה הרי זה קידש וחייב באחריותו", 
            "מתני׳ הנותן צמר לצבע והקדיחו יורה נותן לו דמי צמרו צבעו כאור אם השבח יתר על היציאה נותן לו את היציאה ואם היציאה יתירה על השבח נותן לו את השבח", 
            "לצבוע לו אדום וצבעו שחור שחור וצבעו אדום רבי מאיר אומר נותן לו דמי צמרו רבי יהודה אומר אם השבח יתר על היציאה נותן לו את היציאה ואם היציאה יתירה על השבח נותן לו את השבח", 
            "גמ׳ מאי כאור אמר רב נחמן אמר רבה בר בר חנה כלבוס מאי כלבוס אמר רבה בר שמואל"
        ], 
        [
            "כפרא דודי", 
            "תנו רבנן הנותן עצים לחרש לעשות מהן כסא ועשה מהן ספסל ספסל ועשה מהן כסא רבי מאיר אומר נותן לו דמי עציו רבי יהודה אומר אם השבח יתר על היציאה נותן לו את היציאה ואם היציאה יתירה על השבח נותן לו את השבח", 
            "ומודה רבי מאיר אם נתן עצים לחרש לעשות מהן כסא נאה ועשה מהן כסא כעור ספסל נאה ועשה ספסל כעור אם השבח יתר על היציאה נותן לו דמי היציאה ואם היציאה יתירה על השבח נותן לו דמי השבח", 
            "איבעיא להו יש שבח סמנין על הצמר או אין שבח סמנין על הצמר", 
            "היכי דמי אילימא דגזל סמנין ודקינהו ותרנהו וצבע בהן תיפוק ליה משום דקנינהו בשינוי", 
            "לא צריכא דגזל סמנין שרויין וצבע בהו מאי יש שבח סמנין על גבי צמר דאמר ליה הב לי סמנאי דשקלתינהו או דלמא אין שבח סמנין על גבי הצמר דאמר ליה לית לך גבאי ולא מידי", 
            "אמרי ואי אין שבח סמנין על גבי צמר מי מצי אמר ליה לית לך גבאי ולא מידי נימא ליה הב לי סמנאי דאפסדתינהו", 
            "אלא להך גיסא אין שבח סמנין על גבי הצמר ובעי שלומי ליה או דלמא יש שבח סמנין על גבי צמר ואמר ליה הא מנחי קמך שקלינהו שקלינהו במאי שקליה בצפון צפון עבורי מיעבר השבה לא עביד", 
            "אלא הכא במאי עסקינן כגון דגזל צמר וסמנין דחד וצבעיה לההוא צמר בהנך סמנין וקא מהדר ליה ניהליה לצמר יש שבח סמנין על גבי הצמר וקא מהדר ליה סמנין וצמר או דלמא אין שבח סמנין על גבי צמר וצמר מהדר ליה סמנין לא מהדר ליה", 
            "אמרי תיפוק ליה דאייקר ליה ניהליה בדמי לא צריכא דזל ציבעא ואיבעית אימא כגון שצבע בהו קופא", 
            "רבינא אמר הכא במאי עסקינן כגון דצמר דחד וסמנין דחד וקאתי קוף וצבעיה לההוא צמר בהנך סמנין יש שבח סמנין על גבי צמר דאמר ליה הב לי סמנאי דגבך נינהו או דלמא אין שבח סמנין על גבי צמר ואמר ליה לית לך גבאי כלום", 
            "תא שמע בגד שצבעו בקליפי ערלה ידלק אלמא חזותא מילתא היא", 
            "אמר רבא הנאה הנראה לעינים אסרה תורה דתניא ערלים לא יאכל אין לי אלא איסור אכילה מנין שלא יהנה ממנו ולא יצבע [בו] ולא ידליק בו את הנר ", 
            "תלמוד לומר וערלתם ערלתו את פריו ערלים לא יאכל לרבות את כולם", 
            "תא שמע בגד שצבעו בקליפי שביעית ידלק שאני התם דאמר קרא תהיה בהויתה תהא"
        ], 
        [
            "רבא רמי תנן בגד שצבעו בקליפי ערלה ידלק אלמא חזותא מילתא היא ורמינהי רביעית דם שנבלעה בבית הבית טמא ואמרי לה הבית טהור ולא פליגי הא בכלים דהוו מעיקרא הא בכלים דאתו לבסוף", 
            "נבלעה בכסות רואין אם מתכבסת הכסות ויוצא ממנה רביעית דם טמאה ואם לאו טהורה ", 
            "אמר רב כהנא מקולי רביעיות שנו כאן בדם תבוסה דרבנן", 
            "רבא רמי תנן ממין הצובעין ספיחי סטים וקוצה יש להן שביעית ולדמיהן שביעית יש להן ביעור ולדמיהן ביעור אלמא עצים יש בהן משום קדושת שביעית", 
            "ורמינהי עלי קנים ועלי גפנים שגיבבן בחבא על פני השדה לקטן לאכילה יש בהן משום קדושת שביעית לעצים אין בהן משום קדושת שביעית", 
            "ומשני אמר קרא לאכלה במי שהנאתו וביעורו שוין יצאו עצים שהנאתן אחר ביעורן ", 
            "והא איכא עצים דמשחן דהנאתן וביעורן שוין", 
            "אמר רבא"
        ], 
        [
            "סתם עצים להסקה הן עומדין", 
            "אמר רב כהנא ועצים להסקה תנאי היא דתניא אין מוסרין פירות שביעית לא למשרה ולא לכבוסה ורבי יוסי אומר נותנין פירות שביעית לתוך המשרה ולתוך הכבוסה ", 
            "מאי טעמא דרבנן אמר קרא לאכלה ולא למשרה לאכלה ולא לכבוסה ורבי יוסי אומר אמר קרא לכם לכל צרכיכם", 
            "ורבנן נמי הכתיב לכם לכם דומיא דלאכלה במי שהנאתו וביעורו שוין יצאו משרה וכבוסה שהנאתן אחר ביעורן", 
            "ורבי יוסי נמי הכתיב לאכלה אמר לך ההוא מיבעי ליה לכדתניא דתניא לאכלה ולא למלוגמא אתה אומר לאכלה ולא למלוגמא או אינו אלא לאכלה ולא לכבוסה כשהוא אומר לכם הרי כבוסה אמור הא מה אני מקיים לאכלה לאכלה ולא למלוגמא", 
            "ומה ראית לרבות הכבוסה ולהוציא את המלוגמא מרבה אני את הכבוסה ששוה בכל אדם ומוציא אני את המלוגמא שאינו שוה בכל אדם", 
            "כמאן אזלא הא דתניא לאכלה ולא למלוגמא לאכלה ולא לזילוף לאכלה ולא לעשות ממנה אפיקטויזין כמאן כרבי יוסי דאי כרבנן איכא נמי משרה וכבוסה", 
            "רבי יהודה אומר אם השבח כו׳ (סימן סבן)", 
            "יתיב רב יוסף אחורי דרבי אבא קמיה דרב הונא ויתיב רב הונא וקאמר הלכה כרבי יהושע בן קרחה והלכה כרבי יהודה", 
            "אהדרינהו רב יוסף לאפיה אמר בשלמא רבי יהושע בן קרחה אצטריך סלקא דעתך אמינא יחיד ורבים הלכה כרבים קא משמע לן הלכה כיחיד", 
            "רבי יהושע בן קרחה מאי היא דתניא רבי יהושע בן קרחה אומר מלוה בשטר אין נפרעין מהן מלוה על פה נפרעין מהן מפני שהוא כמציל מידם", 
            "אלא הלכה כרבי יהודה למה לי מחלוקת ואחר כך סתם היא ומחלוקת ואחר כך סתם הלכה כסתם", 
            "מחלוקת בבבא קמא לצבוע לו אדום וצבעו שחור שחור וצבעו אדום רבי מאיר אומר נותן לו דמי צמרו רבי יהודה אומר אם השבח יתר על היציאה נותן לו את היציאה ואם היציאה יתירה על השבח נותן לו את השבח וסתם בבבא מציעא דתנן כל המשנה ידו על התחתונה וכל החוזר בו ידו על התחתונה", 
            "ורב הונא אצטריך סלקא דעתך אמינא אין סדר למשנה וסתם ואחר כך מחלוקת היא ורב יוסף אי הכי כל מחלוקת ואחר כך סתמא נימא אין סדר למשנה וסתם ואחר כך מחלוקת היא", 
            "ורב הונא כי לא אמרינן אין סדר למשנה בחדא מסכתא אבל בתרי מסכתות אמרינן ורב יוסף כולה נזיקין חדא מסכתא היא ", 
            "ואיבעית אימא משום דקתני לה גבי הלכתא פסיקתא כל המשנה ידו על התחתונה וכל החוזר בו ידו על התחתונה", 
            "תנו רבנן הנותן מעות לשלוחו"
        ], 
        [
            "ליקח לו חטין ולקח מהם שעורין שעורין ולקח מהם חטין תניא חדא אם פחתו פחתו לו ואם הותירו הותירו לו ותני חדא אם פחתו פחתו לו ואם הותירו הותירו לאמצע", 
            "אמר רבי יוחנן לא קשיא הא רבי מאיר והא רבי יהודה ", 
            "הא רבי מאיר דאמר שינוי קונה והא רבי יהודה דאמר שינוי אינו קונה", 
            "מתקיף לה רבי אלעזר ממאי דלמא עד כאן לא קאמר רבי מאיר אלא במידי דחזי ליה לגופיה אבל לסחורה לא אמר", 
            "אלא אמר רבי אלעזר הא והא רבי מאיר ולא קשיא כאן לאכילה כאן לסחורה", 
            "מחכו עלה במערבא לרבי יוחנן אליבא דרבי יהודה וכי מי הודיעו לבעל חטין שיקנה חטין לבעל מעות מתקיף לה רב שמואל בר ססרטי אי הכי אפילו חטין וחטין נמי לא", 
            "אמר רבי אבהו שאני חטין וחטין דשליחותיה קא עביד וכי בעל הבית דמי", 
            "תדע דתנן אחד המקדיש נכסיו ואחד המעריך את עצמו אין לו בכסות אשתו ולא בכסות בניו ולא בצבע שצבע לשמן ולא בסנדלים חדשים שלקחן לשמן", 
            "ואמאי לימא הכא נמי מי הודיעו לצבע שיקנה צבעו לאשה אלא לאו משום דאמרינן [דשליחותיה קא עביד וכיד אשתו דמי הכא נמי] שליחותיה קא עביד וכיד בעל הבית דמי ", 
            "אמר רבי אבא לא כל המקדיש נכסיו אין דעתו על כסות אשתו ובניו", 
            "מתקיף לה רבי זירא וכי דעתו של אדם על תפיליו ותנן המקדיש נכסיו מעלין לו תפילין אמר ליה אביי אין דעתו של אדם על תפילין המקדיש נכסיו סבר מצוה קא עבידנא ואין דעתו של אדם על כסות אשתו ובניו משום איבה", 
            "מתקיף לה רב אושעיא והלא חייבי ערכין שנו כאן ותנן חייבי ערכין ממשכנין אותן", 
            "וכי דעתו של אדם על עצמו למשכנו", 
            "אלא אמר רבי אבא כל המקדיש נכסיו נעשה כמי שהקנה להן כסות אשתו ובניו מעיקרא", 
            "תנו רבנן הלוקח שדה בשם חבירו אין כופין אותו למכור ואם אמר לו על מנת כופין אותו למכור", 
            "מאי קאמר אמר רב ששת הכי קאמר הלוקח שדה מחבירו בשם ריש גלותא אין כופין אותו ריש גלותא למכור ואם אמר על מנת כופין את ריש גלותא למכור", 
            "אמר מר הלוקח שדה בשם ריש גלותא אין כופין אותו ריש גלותא למכור מכלל דמקנא קניא ליה לימא פליגא דבני מערבא דאמרי וכי מי הודיעו לבעל חטין שיקנה חטין לבעל הבית", 
            "אי משום הא לא קשיא כגון דאודעיה לבעל שדה ואודעינהו לסהדי", 
            "אלא אימא סיפא על מנת כופין אותו ריש גלותא למכור אמאי ולימא ריש גלותא לא יקרייכו בעינא ולא זילותייכו בעינא", 
            "אלא אמר אביי הכי קאמר הלוקח שדה בשם חבירו ריש גלותא"
        ], 
        [
            "אין כופין את המוכר למכור זימנא אחריתי ואם אמר לו על מנת כופין את המוכר למכור", 
            "אמר מר הלוקח שדה בשם חבירו אין כופין את המוכר למכור זימנא אחריתי פשיטא מהו דתימא מצי אמר ליה מידע ידעת דאנא לנפשאי שקילנא ופנחיא בעלמא הוא דקבעינא וזוזי בכדי לא שדינא אלא אדעתא דכתב ליה שטרא אחרינא קא משמע לן דאמר ליה עניינא עבדי לך בהדי ההוא דזבנת ליה בשמיה ויכתוב לך שטרא אחרינא", 
            "ואם אמר לו על מנת כופין את המוכר למכור פשיטא לא צריכא דאמר להו לסהדי קמיה דידיה חזו דשטרא אחרינא קא בעינא מהו דתימא מצי אמר ליה אמינא שטרא מהיאך דקא שקלת בשמיה קאמרת קא משמע לן דאמר ליה להכי טרחי ואמרי להו לעדים קמך דמינך הוא דקא בעינא", 
            "רב כהנא יהב זוזא אכיתנא לסוף אייקר כיתנא זבניה מרוותיה דכיתנא אתא לקמיה דרב אמר ליה מה אעביד איזיל אישקיל זוזאי אמר ליה אי כי קא זבני אמרי האי כיתנא דכהנא הוא זיל שקול ואי לא לא תשקול", 
            "כמאן כבני מערבא דאמרי מי הודיעו לבעל חטין שיקנה חטין לבעל מעות ", 
            "אטו מי יהיב רב כהנא ארבע ושקיל תמני כיתנא ממילא הוא דאייקר מיגזל גזלוה ותנן כל הגזלנין משלמין כשעת הגזלה", 
            "אמרי התם אמנה הואי ולא משכיה רב כהנא לכיתנא ורב לטעמיה דאמר רב עושין אמנה בפירות ואין עושין אמנה בדמים", 
            "מתני׳ הגוזל את חבירו שוה פרוטה ונשבע לו יוליכנו אחריו למדי לא יתן לא לבנו ולא לשלוחו אבל נותן לשליח בית דין ואם מת יחזיר ליורשיו", 
            "נתן לו את הקרן ולא נתן לו את החומש מחל לו על הקרן ולא מחל לו על החומש מחל לו על זה ועל זה חוץ מפחות שוה פרוטה בקרן אינו צריך לילך אחריו נתן לו את החומש ולא נתן לו את הקרן מחל לו על החומש ולא מחל לו על הקרן מחל לו על זה ועל זה חוץ משוה פרוטה בקרן צריך לילך אחריו", 
            "נתן לו את הקרן ונשבע לו על החומש"
        ], 
        [
            "הרי זה משלם חומש על חומש עד שיתמעט הקרן משוה פרוטה ", 
            "וכן בפקדון שנאמר או בפקדון או בתשומת יד או בגזל או עשק את עמיתו או מצא אבדה וכחש בה ונשבע על שקר הרי זה משלם קרן וחומש ואשם", 
            "גמ׳ נשבע לו אין לא נשבע לו לא מני לא רבי טרפון ולא רבי עקיבא דתניא גזל אחד מחמשה ואינו יודע איזה מהן וכל אחד אומר אותי גזל מניח גזילה ביניהם ומסתלק דברי רבי טרפון רבי עקיבא אומר לא זו דרך מוציאתו מידי עבירה עד שישלם גזילה לכל אחד [ואחד]", 
            "מני אי רבי טרפון אף על גב דאישתבע אמר מניח גזילה ביניהם ומסתלק אי רבי עקיבא אף על גב דלא אישתבע אמר עד שישלם גזילה לכל אחד ואחד", 
            "לעולם רבי עקיבא היא וכי קאמר רבי עקיבא עד שישלם גזילה לכל אחד ואחד היכא דאישתבע הוא דקאמר מאי טעמא דאמר קרא לאשר הוא לו יתננו ביום אשמתו", 
            "ורבי טרפון אף על גב דאישתבע עבוד רבנן תקנתא דתניא רבי אלעזר ברבי צדוק אומר תקנה גדולה התקינו שאם היתה הוצאה יתירה על הקרן משלם קרן וחומש לבית דין ומביא אשמו ומתכפר לו", 
            "ורבי עקיבא כי עבוד רבנן תקנתא היכא דידע למאן גזליה דקא מהדר ליה ממונא למריה גזל אחד מחמשה דלא ידע למאן גזליה דלא הדר ממונא למריה לא עבוד רבנן תקנתא", 
            "מתיב רב הונא בר יהודה אמר רבי שמעון בן אלעזר לא נחלקו רבי טרפון ורבי עקיבא על שלקח אחד מחמשה ואינו יודע מאיזה מהן לקח שמניח דמי מקח ביניהם ומסתלק על מה נחלקו שגזל אחד מחמשה בני אדם ואינו יודע מאיזה מהן גזל שרבי טרפון אומר מניח דמי גזילה ביניהם ומסתלק ורבי עקיבא אומר אין לו תקנה עד שישלם גזילה לכל אחד ואחד", 
            "ואי סלקא דעתך דאישתבע מה לי לקח מה לי גזל ", 
            "ועוד מתיב רבא מעשה בחסיד אחד שלקח משני בני אדם ולא היה יודע מאיזה מהן לקח ובא לפני רבי טרפון אמר לו הנח דמי מקחך ביניהם והסתלק בא לפני רבי עקיבא אמר לו אין לך תקנה עד שתשלם לכל אחד ואחד ואי סלקא דעתך דמישתבע חסיד מי מישתבע בשיקרא", 
            "וכי תימא דמישתבע והדר הוי חסיד והא כל היכא דאמרינן מעשה בחסיד אחד או רבי יהודה בן בבא או רבי יהודה ברבי אילעאי ורבי יהודה בן בבא ורבי יהודה ברבי אילעאי חסידים דמעיקרא הוו", 
            "אלא לעולם רבי טרפון היא ומודה רבי טרפון היכא דאישתבע מאי טעמא דאמר קרא לאשר הוא לו יתננו ביום אשמתו ורבי עקיבא דאמר אף על גב דלא מישתבע קניס", 
            "ורבי טרפון מכדי היכא דמישתבע לא סגיא דלא הודה מאי איריא ונשבע אפילו בלא שבועה נמי דתניא מודה רבי טרפון באומר לשנים גזלתי אחד מכם מנה ואיני יודע איזה מכם נותן לזה מנה ולזה מנה"
        ], 
        [
            "שכבר הודה מפי עצמו", 
            "אלא אמר רבא שאני מתניתין דכיון דידע למאן גזליה ואודי ליה כיון דאפשר לאהדורי ממונא למריה הוה ליה כמאן דאמר ליה יהיו לי בידך הלכך נשבע אף על גב דקאמר ליה יהיו לי בידך כיון דבעי כפרה לא סגי עד דמטי לידיה הא לא אישתבע הוי גביה פקדון עד דאתי ושקיל ליה", 
            "לא יתן לא לבנו ולא לשלוחו איתמר שליח שעשאו בעדים רב חסדא אמר הוי שליח רבה אמר לא הוי שליח ", 
            "רב חסדא אמר הוי שליח להכי טרחי ואוקמיה בעדים דליקו ברשותיה רבה אמר לא הוי שליח הכי קאמר איניש מהימנא הוא אי סמכת סמוך אי בעית לשדוריה בידיה שדר בידיה", 
            "תנן השואל את הפרה ושילחה ביד בנו ביד עבדו ביד שלוחו או ביד בנו ביד עבדו ביד שלוחו של שואל ומתה פטור", 
            "האי שלוחו היכי דמי אי דלא עשה בעדים מנא ידעינן אלא דעשה בעדים וקתני דפטור קשיא לרב חסדא", 
            "כדאמר רב חסדא בשכירו ולקיטו הכא נמי בשכירו ולקיטו", 
            "תנן לא יתן לא לבנו ולא לשלוחו האי שלוחו היכי דמי אי דלא עשאו בעדים מנא ידעינן אלא לאו דעשאו בעדים תרגמא רב חסדא בשכירו ולקיטו", 
            "אבל שליח שעשאו בעדים מאי הכי נמי דהוי שליח אדתני סיפא אבל נותן הוא לשליח בית דין לפלוג וליתני בדידיה שליח שעשאו בעדים הכי נמי דהוי שליח", 
            "אמרי לא פסיקא ליה שליח בית דין לא שנא עשאו נגזל ולא שנא עשאו גזלן הוי שליח פסיקא ליה שליח שעשאו בעדים דכי עשאו נגזל הוא דהוי שליח עשאו גזלן לא הוי שליח לא פסיקא ליה", 
            "ולאפוקי מהאי תנא דתניא רבי שמעון בן אלעזר אומר שליח בית דין שעשאו נגזל ולא עשאו גזלן או עשאו גזלן ושלח הלה ונטל את שלו מידו פטור", 
            "רבי יוחנן ורבי אלעזר דאמרי תרוייהו שליח שעשאו בעדים הוי שליח ואם תאמר משנתנו ", 
            "בממציא לו שליח דאמר ליה אית לי זוזי גבי פלניא ולא קא משדר להו איתחזי ליה דלמא איניש הוא דלא משכח לשדורי ליה ", 
            "אי נמי כדרב חסדא בשכירו ולקיטו", 
            "אמר רב יהודה אמר שמואל"
        ], 
        [
            "אין משלחין מעות בדיוקני ואפילו עדים חתומים עליה ורבי יוחנן אמר אם עדים חתומים עליה משלחין", 
            "אמרי לשמואל מאי תקנתא כי הא דרבי אבא הוי מסיק זוזי בדרב יוסף בר חמא אמר ליה לרב ספרא בהדי דאתית אייתינהו ניהלי כי אזל להתם אמר ליה רבא בריה מי כתב לך התקבלתי אמר ליה לא אי הכי זיל ברישא ויכתוב לך התקבלתי", 
            "לסוף אמר ליה אי כתב לך נמי התקבלתי לאו כלום הוא דלמא אדאתית שכיב רבי אבא ונפלו זוזי קמי יתמי והתקבלתי דרבי אבא לאו כלום הוא אמר ליה ואלא מאי תקנתא זיל נקנינהו לך אגב ארעא ותא את כתוב לן התקבלתי", 
            "כי הא דרב פפא הוה מסיק תריסר אלפי זוזי בי חוזאי אקנינהו ניהליה לרב שמואל בר אבא אגב אסיפא דביתיה כי אתא נפק לאפיה עד תואך", 
            "נתן לו את הקרן וכו׳ אלמא חומש ממונא הוא ואם מיית משלמי ליה יורשין ", 
            "ותנן נמי נתן את הקרן ונשבע על החומש הרי מוסיף חומש על חומש אלמא חומשא ממונא הוא", 
            "ותניא נמי הכי הגוזל את חבירו ונשבע לו ומת יורשין משלמים קרן וחומש ופטורין מן האשם", 
            "ויורשין בני שלומי חומשא דאבוהון הוו אלמא חומש ממונא הוא ובעי שלומי יורשין ורמינהו עדיין אני אומר אימתי אינו משלם חומש על גזל אביו בזמן שלא נשבע לא הוא ולא אביו ", 
            "הוא ולא אביו אביו ולא הוא הוא ואביו מנין תלמוד לומר אשר גזל ואשר עשק והוא לא גזל ולא עשק", 
            "אמר רב נחמן לא קשיא כאן שהודה כאן שלא הודה", 
            "אי לא הודה קרן נמי לא משלם וכי תימא הכי נמי דלא משלם והא מדקא מהדר אחומש למימרא דקרן משלם", 
            "ועוד תניא ועדיין אני אומר אימתי הוא משלם קרן על גזל אביו בזמן שנשבע הוא ואביו אביו ולא הוא הוא ולא אביו לא הוא ולא אביו מנין תלמוד לומר גזילה ועושק אבידה ופקדון יש תלמוד", 
            "ויתיב רב הונא וקאמר להא שמעתא אמר ליה רבה בריה יש תלמוד קאמר מר או ישתלמו קאמר מר אמר ליה יש תלמוד קאמינא ומריבויא דקראי אמרי ", 
            "אלא מאי לא הודה לא הודה אביו והודה בנו ", 
            "ונחייב בנו חומש אשבועה דידיה אמרי בשאין גזילה קיימת אי בשאין גזילה קיימת אפילו קרן נמי לא משלם לא צריכא דאיכא אחריות", 
            "וכי איכא אחריות נכסים מאי הוי מלוה על פה היא ומלוה על פה אינו גובה לא מן היורשין ולא מן הלקוחות", 
            "אמרי"
        ], 
        [
            "בשעמד בדין אי בשעמד בדין אפילו חומש נמי משלם אמר רב הונא בריה דרב יהושע לפי שאין משלמין חומש על כפירת שעבוד קרקעות", 
            "רבא אמר הכא במאי עסקינן כגון שהיתה דיסקייא של אביו מופקדת ביד אחרים קרן משלם דהא איתיה חומש לא משלם דכי אישתבע בקושטא אישתבע דהא לא הוה ידע", 
            "חוץ מפחות שוה פרוטה בקרן כו׳ אמר רב פפא לא שנו אלא שאין גזילה קיימת אבל גזילה קיימת צריך לילך אחריו חיישינן שמא תייקר", 
            "איכא דאמרי אמר רב פפא לא שנא גזילה קיימת ולא שנא שאין גזילה קיימת אינו צריך לילך אחריו לשמא תייקר לא חיישינן", 
            "אמר רבא גזל שלש אגודות בשלש פרוטות והוזלו ועמדו על שתים אם החזיר לו שתים חייב להחזיר לו אחרת ותנא תונא גזל חמץ ועבר עליו הפסח אומר לו הרי שלך לפניך", 
            "טעמא דאיתיה בעיניה הא ליתיה בעיניה אף על גב דהשתא לאו ממונא כיון דמעיקרא ממונא הוא בעי שלומי הכא נמי אף על גב דהשתא לא שוה פרוטה [כיון דמעיקרא הוי שוה פרוטה] בעי שלומי", 
            "בעי רבא גזל שתי אגודות בפרוטה והחזיר לו אחת מהן מהו מי אמרינן השתא ליכא גזילה או דלמא הא לא הדר גזילה דהואי גביה ", 
            "הדר פשטה גזילה אין כאן השבה אין כאן אי גזילה אין כאן השבה יש כאן הכי קאמר אף על פי שגזילה אין כאן מצות השבה אין כאן", 
            "ואמר רבא הרי אמרו נזיר שגילח ושייר שתי שערות לא עשה ולא כלום בעי רבא גילח אחת ונשרה אחת מהו אמר ליה רב אחא מדיפתי לרבינא נזיר שגילח אחת אחת קא מבעיא ליה לרבא", 
            "אמר ליה לא צריכא כגון שנשר אחת מהן וגילח אחת מי אמרינן השתא מיהת הא ליכא שיעור או דלמא הא לאו גילוח הוא דמעיקרא הא שייר שתי שערות והשתא כי גילח לא הוי שתי שערות", 
            "הדר פשטה שער אין כאן גילוח אין כאן אי שער אין כאן גילוח יש כאן הכי קאמר אף על פי ששער אין כאן מצות גילוח אין כאן", 
            "ואמר רבא הרי אמרו חבית שניקבה וסתמוה שמרים הצילוה בעי רבא אגף חציה מהו", 
            "אמר ליה רב יימר לרב אשי לאו משנתנו היא זו דתנן חבית שניקבה וסתמוה שמרים הצילוה פקקה בזמורה עד שימרח היו בה שתים עד שימרח מן הצדדים ובין זמורה לחבירתה", 
            "טעמא דמרח הא לא מרח לא אמאי ותיהוי כי אגף חציה", 
            "אמרי הכי השתא התם אי לא מרח לא קאי אגף חציה במידי דקאי קאי", 
            "ואמר רבא הרי אמרו גזל חמץ ועבר עליו הפסח אומר לו הרי שלך לפניך בעי רבא"
        ], 
        [
            "נשבע עליו מהו מי אמרינן כיון דאי מיגנב בעי שלומי ליה ממונא קא כפר ליה או דלמא השתא מיהת הא מנח ועפרא בעלמא הוא ולא כפר ליה ממונא", 
            "מילתא דאיבעיא ליה לרבא פשיטא ליה לרבה דאמר רבה שורי גנבת והוא אומר לא גנבתי ", 
            "מה טיבו אצלך שומר חנם אני עליו חייב שהרי פטר עצמו מגניבה ואבידה", 
            "שומר שכר אני עליו חייב שהרי פטר עצמו משבורה ומתה", 
            "שואל אני עליו חייב שהרי פטר עצמו ממתה מחמת מלאכה ", 
            "אלמא אף על גב דהא קאים כיון דאי מיגניב ממונא קא כפר השתא נמי ממונא קא כפר הכא נמי אף על גב דעפרא בעלמא הוא כיון דאי מיגניב בעי שלומי ליה ממונא מעליא השתא נמי ממונא קא כפר ליה", 
            "יתיב רבא וקאמר להא שמעתא איתיביה רב עמרם לרבא וכחש בה פרט למודה בעיקר", 
            "כיצד שורי גנבת והוא אומר לא גנבתי ", 
            "מה טיבו אצלך אתה מכרתו לי אתה נתתו לי במתנה אביך מכרו לי אביך נתנו לי במתנה אחר פרתי רץ מאליו בא אצלי תועה בדרך מצאתיו שומר חנם אני עליו שומר שכר אני עליו שואל אני עליו ונשבע והודה יכול יהא חייב תלמוד לומר וכחש בה פרט למודה בעיקר ", 
            "אמר ליה תדורא כי תניא ההיא דקאמר ליה הילך כי קאמינא דקיימא באגם", 
            "אתה מכרתו לי מאי מודה בעיקר איכא לא צריכא דאמר ליה לא נתתי לך דמי שקיל תורך וזיל", 
            "אתה נתתו לי אביך נתנו לי מאי מודה בעיקר איכא דאמר ליה על מנת דעבידנא לך נייח דנפשא ולא עבדי לך שקיל תורך וזיל", 
            "תועה בדרך מצאתיו לימא איבעי לך לאהדוריה לי אמר אבוה דשמואל באומר שבועה אבידה מצאתי ולא הייתי יודע שהיא שלך שאחזירנה לך", 
            "תניא אמר בן עזאי שלש שבועות הן הכיר בה ולא במוצאה במוצאה ולא בה לא בה ולא במוצאה", 
            "לא בה ולא במוצאה קושטא אשתבע אימא בה ובמוצאה", 
            "למאי הלכתא רב אמי אמר רבי חנינא לפטור ושמואל אמר לחיוב", 
            "ובפלוגתא דהני תנאי דתניא המשביע עד אחד פטור ורבי אלעזר ברבי שמעון מחייב", 
            "במאי קא מיפלגי מר סבר דבר הגורם לממון כממון דמי ומר סבר לאו כממון דמי", 
            "אמר רב ששת הכופר בפקדון נעשה עליו גזלן וחייב באונסין ותנא תונא וכחש בה למדנו עונש אזהרה מנין תלמוד לומר לא תכחשו מאי לאו לעונש ממון", 
            "לא לעונש שבועה הא מדקתני סיפא ואישתבע מכלל דרישא דלא אישתבע דקתני סיפא ונשבע על שקר למדנו עונש אזהרה מנין תלמוד לומר לא תשקרו ומדסיפא דאישתבע רישא דלא אישתבע", 
            "אמרי אידי ואידי דאישתבע כאן שהודה כאן שבאו עדים אתו עדים חייב באונסין אודויי אודי חייב בקרן וחומש ואשם", 
            "מתיב רמי בר חמא ושכנגדו חשוד על השבועה כיצד אחד שבועת העדות ואחד שבועת הפקדון ואפילו שבועת שוא", 
            "ואם איתא בכפירה הוא דאיפסיל ליה", 
            "אמרי הכא במאי עסקינן דקאי באגם דלאו כפירה הוא דסבר אשתמיטנא ליה אדאזילנא ומייתינא ליה ", 
            "תדע דאמר רב אידי בר אבין הכופר במלוה כשר לעדות"
        ], 
        [
            "בפקדון פסול לעדות", 
            "והאמר אילפא שבועה קונה שבועה היא דקניא אבל כפירה לא קניא הכא נמי דקיימא באגם ", 
            "ואיבעית אימא מאי שבועה קונה כדרב הונא דאמר רב הונא אמר רב מנה לי בידך והלה אומר אין לך בידי ונשבע ואחר כך באו עדים פטור שנאמר ולקח בעליו ולא ישלם כיון שקבלו הבעלים שבועה שוב אין משלם ממון", 
            "גופא אמר רב הונא אמר רב מנה לי בידך והלה אומר אין לך בידי כלום ונשבע ובאו עדים פטור שנאמר ולקח בעליו ולא ישלם כיון שקבלו בעלים שבועה שוב אין משלמין ממון ", 
            "אמר רבא מסתברא מילתיה דרב במלוה דלהוצאה ניתנה אבל פקדון ברשותיה דמריה קאי והאלהים אמר רב אפילו בפקדון דכי כתיב קרא בפקדון כתיב", 
            "יתיב רב נחמן וקאמר להא שמעתא איתיביה רב אחא בר מניומי לרב נחמן היכן פקדוני אמר לו אבד משביעך אני ואמר אמן והעדים מעידים אותו שאכלו משלם את הקרן הודה מעצמו משלם קרן וחומש ואשם ", 
            "אמר ליה רב נחמן הכא במאי עסקינן כגון דנשבע חוץ לבית דין אמר ליה אי הכי אימא סיפא היכן פקדוני אמר לו נגנב משביעך אני ואמר אמן והעדים מעידים אותו שגנבו משלם תשלומי כפל הודה מעצמו משלם קרן וחומש ואשם ואי סלקא דעתך חוץ לבית דין מי איכא כפל", 
            "אמר ליה יכילנא לשנויי לך רישא חוץ לבית דין וסיפא בבית דין מיהו שינויא דחיקא לא משנינן לך אידי ואידי בבית דין ולא קשיא כאן בקפץ כאן בשלא קפץ", 
            "אמר ליה רמי בר חמא לרב נחמן מכדי דרב לא סבירא לך משכוני נפשך אדרב למה לך אמר ליה לפרושה לדרב דרב הכי מתרץ לה למתניתין", 
            "והא רב קרא קאמר אמרי קרא לכל הנשבעין שבתורה נשבעין ולא משלמין הוא דאתא ולקח בעליו ולא ישלם מי שעליו לשלם הוא נשבע", 
            "מתיב רב המנונא השביע עליו חמשה פעמים בין בפני בית דין ובין שלא בפני בית דין וכפר עליו חייב על כל אחת ואחת ואמר רבי שמעון מה טעם הואיל ויכול לחזור ולהודות ", 
            "והכא קפץ לא מצית אמרת השביע עליו קתני חוץ לבית דין לא מצית אמרת בפני בית דין קתני ", 
            "הוא מותיב לה והוא מפרק לה לצדדין קתני השביע עליו חוץ לבית דין ובבית דין קפץ", 
            "מתיב רבא בעל הבית שטען טענת גנב בפקדון ונשבע והודה ובאו עדים אם עד שלא באו עדים הודה משלם קרן וחומש ואשם ואם משבאו עדים הודה משלם תשלומי כפל ואשם", 
            "והכא חוץ לבית דין וקפץ לא מצית אמרת כפל קתני", 
            "אלא אמר רבא כל הודה לא שנא טוען טענת אבד ולא שנא טוען טענת גנב נמי לא אמר רב דהא כתיב והתודה דבעי שלומי קרן וחומש", 
            "טוען טענת גנב ובאו עדים נמי לא אמר רב דהא כתיב תשלומי כפל כי קאמר כגון שטוען טענת אבד ונשבע ולא הודה ובאו עדים ", 
            "אזל רב גמדא ואמרה לשמעתא קמיה דרב אשי אמר ליה השתא ומה רב המנונא תלמידיה דרב וידע דאמר רב הודה וקמותיב הודה ואת אמרת הודה לא אמר רב ", 
            "אמר ליה רב אחא סבא לרב אשי רב המנונא הכי קא קשיא ליה"
        ], 
        [
            "אי אמרת בשלמא נשבע כי אתו עדים מיחייב אמטו להכי מחייבינן ליה קרבן אשבועה בתרייתא הואיל ויכול לחזור ולהודות", 
            "אלא אי אמרת כי אתו עדים פטור מי איכא מידי דאילו אתי סהדי ומסהדי ביה פטור ואנן ניקו ניחייביה קרבן אשבועה הואיל ויכול לחזור ולהודות השתא מיהת לא אודי", 
            "אמר רבי חייא בר אבא אמר רבי יוחנן הטוען טענת גנב בפקדון משלם תשלומי כפל טבח ומכר משלם תשלומי ארבעה וחמשה", 
            "הואיל וגנב משלם תשלומי כפל וטוען טענת גנב משלם תשלומי כפל מה גנב שהוא משלם כפל טבח ומכר משלם תשלומי ארבעה וחמשה אף טוען טענת גנב בפקדון כשהוא משלם תשלומי כפל טבח ומכר משלם תשלומי ארבעה וחמשה ", 
            "מה לגנב שכן משלם תשלומי כפל שלא בשבועה תאמר בטוען טענת גנב שאין משלם תשלומי כפל אלא בשבועה", 
            "אמרי היקישא היא ואין משיבין על היקישא ", 
            "הניחא למאן דאמר חד בגנב וחד בטוען טענת גנב שפיר אלא למאן דאמר האי אם ימצא הגנב ואם לא ימצא תרוייהו בטוען טענת גנב מאי איכא למימר ", 
            "אמרי גנב הגנב ", 
            "איתיביה רבי חייא בר אבא לרבי יוחנן היכן שורי נגנב משביעך אני ואמר אמן והעדים מעידים אותו שאכלו משלם תשלומי כפל והא הכא דאי אפשר לכזית בשר בלא שחיטה וקתני משלם תשלומי כפל תשלומי כפל אין תשלומי ארבעה וחמשה לא ", 
            "הכא במאי עסקינן כגון שאכלו נבילה", 
            "ולישני ליה כגון שאכלו טריפה כרבי מאיר דאמר שחיטה שאינה ראויה שמה שחיטה ", 
            "ולישני ליה בבן פקועה כרבי מאיר דאמר בן פקועה טעון שחיטה ", 
            "ולישני ליה כגון שעמד בדין ואמרו לו צא תן לו דהא אמר רבא צא תן לו טבח ומכר פטור מאי טעמא כיון דפסקיה למילתיה וטבח ומכר הוי גזלן וגזלן לא משלם תשלומי ארבעה וחמשה", 
            "חייב אתה ליתן לו וטבח ומכר חייב מאי טעמא כל כמה דלא פסיקא ליה מילתא אכתי גנב הוא", 
            "אמרי וליטעמיך לישני ליה בשותף שטבח שלא מדעת חבירו אלא חדא מתרי ותלתא נקט", 
            "ואמר רבי חייא בר אבא אמר רבי יוחנן הטוען טענת גנב באבידה משלם תשלומי כפל מאי טעמא דכתיב על כל אבדה אשר יאמר ", 
            "איתיביה רבי אבא בר ממל לרבי חייא בר אבא כי יתן איש אין נתינת קטן כלום ואין לי אלא שנתנו כשהוא קטן ותבעו כשהוא קטן נתנו כשהוא קטן ותבעו כשהוא גדול מנין תלמוד לומר עד האלהים יבא דבר שניהם עד שתהא נתינה ותביעה שוין כאחד ", 
            "ואם איתא תיהוי נמי כאבידה אמר ליה הכא במאי עסקינן כגון שאכלו כשהוא קטן ", 
            "אבל כשהוא גדול מאי הכי נמי דמשלם אי הכי אדתנא עד שתהא נתינה ותביעה שוין כאחד ליתני עד שתהא אכילה ותביעה שוין כאחד אמר ליה תני עד שתהא אכילה ותביעה שוין כאחד ", 
            "רב אשי אמר לא דמי אבידה קא אתיא מכח בן דעת והא לא אתיא מכח בן דעת", 
            "ואמר רבי חייא בר אבא אמר רבי יוחנן הטוען טענת גנב בפקדון אינו חייב עד שיכפור במקצת ויודה במקצת מאי טעמא דאמר קרא כי הוא זה ופליגא דרבי חייא בר יוסף דאמר רבי חייא בר יוסף"
        ], 
        [
            "עירוב פרשיות כתוב כאן וכי כתיב כי הוא זה אמלוה הוא דכתיב ומאי שנא מלוה ", 
            "כדרבה דאמר רבה מפני מה אמרה תורה מודה במקצת הטענה ישבע חזקה אין אדם מעיז פניו בפני בעל חובו והאי בכולי בעי דנכפריה והאי דלא כפריה משום דאין אדם מעיז פניו", 
            "ובכולי בעי דלודי ליה והאי דכפר ליה במקצת סבר אי מודינא ליה בכוליה תבע לי בכוליה אישתמיט לי מיהא השתא אדהוו לי זוזי ופרענא הלכך רמא רחמנא שבועה עילויה כי היכי דלודי ליה בכוליה", 
            "וגבי מלוה הוא דאיכא למימר הכי אבל גבי פקדון מעיז ומעיז ", 
            "תני רמי בר חמא ארבעה שומרין"
        ], 
        [
            "צריכין כפירה במקצת והודאה במקצת ואלו הן שומר חנם והשואל נושא שכר והשוכר", 
            "אמר רבא מאי טעמא דרמי בר חמא שומר חנם בהדיא כתיב ביה כי הוא זה שומר שכר יליף נתינה נתינה משומר חנם", 
            "שואל וכי ישאל ויו מוסיף על ענין ראשון שוכר אי למאן דאמר כשומר שכר היינו שומר שכר אי למאן דאמר כשומר חנם היינו שומר חנם", 
            "ואמר רבי חייא בר יוסף הטוען טענת גנב בפקדון אינו חייב עד שישלח בו יד מאי טעמא ונקרב בעל הבית אל האלהים אם לא שלח ידו במלאכת רעהו מכלל דאי שלח בה יד מיחייב למימרא דבשלח בה יד עסקינן", 
            "אמר להו רבי חייא בר אבא הכי אמר רבי יוחנן בעומדת על אבוסה שנו אמר ליה רבי זירא לרבי חייא בר אבא דוקא בעומדת על אבוסה קאמר אבל שלח בה יד קנה ושבועה לא מהניא ביה כלום או דלמא אפילו עומדת על אבוסה קאמר ", 
            "אמר ליה זו לא שמעתי כיוצא בה שמעתי דאמר רבי אסי אמר רבי יוחנן הטוען טענת אבד ונשבע וחזר וטען טענת גנב ונשבע ובאו עדים פטור מאי טעמא לאו משום דקנה בשבועה ראשונה ", 
            "אמר ליה לא הואיל ויצא ידי בעלים בשבועה ראשונה", 
            "איתמר נמי אמר רבי אבין אמר רבי אילעא אמר רבי יוחנן הטוען טענת אבידה בפקדון ונשבע וחזר וטען טענת גניבה ונשבע ובאו עדים פטור הואיל ויצא ידי בעלים בשבועה ראשונה", 
            "אמר רב ששת הטוען טענת גנב בפקדון כיון ששלח בו יד פטור מאי טעמא הכי קאמר רחמנא ונקרב בעל הבית אל האלהים אם לא שלח ידו וגו׳ הא שלח ידו פטור", 
            "אמר ליה רב נחמן והלא שלש שבועות משביעין אותו שבועה שלא פשעתי בה שבועה שלא שלחתי בה יד שבועה שאינה ברשותי מאי לאו שבועה שלא שלחתי בה יד דומיא דשבועה שאינה ברשותי מה שבועה שאינה ברשותי כי מיגליא מילתא דאיתיה ברשותיה חייב אף שבועה שלא שלחתי בה יד כי מיגליא מילתא דשלח בה יד חייב", 
            "אמר ליה לא שבועה שלא שלחתי בה יד דומיא דשלא פשעתי בה מה שבועה שלא פשעתי בה כי מיגליא מילתא דפשע בה פטור מכפל אף שבועה שלא שלחתי בה יד כי מיגליא מילתא דשלח בה יד פטור מכפל", 
            "בעי רמי בר חמא ממון המחייבו כפל פוטרו מן החומש או דלמא שבועה המחייבתו כפל פוטרתו מן החומש ", 
            "היכי דמי כגון שטען טענת גנב ונשבע וחזר וטען טענת אבד ונשבע"
        ], 
        [
            "ובאו עדים אקמייתא והודה אבתרייתא מאי ", 
            "ממון המחייבתו כפל פוטרו מן החומש והא איחייב ליה עילויה כפילא או דלמא שבועה המחייבתו כפל פוטרתו מן החומש והא שבועה בתרייתא הואיל דלא קא מחייבא ליה כפילא תחייביה חומשא ", 
            "אמר רבא תא שמע אמר לאחד מן השוק היכן שורי שגנבת והוא אומר לא גנבתי משביעך אני ואמר אמן והעדים מעידים אותו שגנבו משלם תשלומי כפל ואם הודה מעצמו משלם קרן וחומש ואשם", 
            "והא הכא עדים הוא דמחייבי ליה כפילא הודה מעצמו אין אבל הודה אחר עדים לא", 
            "ואי סלקא דעתך שבועה המחייבתו כפל פוטרתו מן החומש אמאי הודה אחר עדים לא מכדי הא שבועה לא קא מיחייבא ליה כפילא תחייביה חומשא", 
            "אלא לאו שמע מינה ממון המחייבו כפל פוטרתו מן החומש שמע מינה", 
            "בעי רבינא חומש וכפילא בתרי גברי מאי היכי דמי כגון שמסר שורו לשני בני אדם וטענו בו טענת גנב חד נשבע והודה וחד נשבע ובאו עדים מאי ", 
            "מי אמרינן בחד גברא קפיד רחמנא דלא משלם חומשא וכפילא האי נשלם כפילא והאי נשלם חומשא או דלמא עלויה חד ממונא קפיד רחמנא דלא נשלם עלה חומשא וכפילא והכא נמי חד ממונא הוא תיקו", 
            "בעי רב פפא תרי חומשי או תרי כפילי בחד גברא מאי היכי דמי שטען טענת אבד ונשבע והודה וחזר וטען טענת אבד ונשבע והודה אי נמי כגון שטען טענת גנב ונשבע ובאו עדים וחזר וטען טענת גנב ונשבע ובאו עדים מאי ", 
            "מי אמרינן תרי גווני ממונא קאמר רחמנא דלא נשתלמו עילוי חד ממונא והכא חד גוונא הוא או דלמא תרי ממונא אמר רחמנא דלא לשתלמו עילוי חד ממונא והכא נמי תרי ממונא נינהו", 
            "תא שמע דאמר רבא וחמשתיו יסף עליו התורה ריבתה חמישיות הרבה לקרן אחת שמע מינה", 
            "תבעוהו בעלים לשומר ונשבע ושילם והוכר הגנב כפל למי אביי אמר לבעל הפקדון רבא אמר למי שהפקדון אצלו", 
            "אביי אמר לבעל הפקדון כיון דאטרחיה בשבועה לא מקני ליה כפילא רבא אמר למי שהפקדון אצלו כיון דשילם מקני ליה כפילא", 
            "וקא מיפלגי בדיוקא דמתניתין דתנן המפקיד אצל חבירו בהמה או כלים ונגנבו או שאבדו שילם ולא רצה לישבע שהרי אמרו שומר חנם נשבע ויוצא נמצא הגנב משלם תשלומי כפל טבח ומכר משלם תשלומי ארבעה וחמשה למי הוא משלם למי שהפקדון אצלו", 
            "נשבע ולא רצה לשלם ונמצא הגנב משלם תשלומי כפל טבח ומכר משלם תשלומי ארבעה וחמשה למי הוא משלם לבעל הפקדון ", 
            "אביי דייק מרישא רבא דייק מסיפא אביי דייק מרישא דקתני שילם ולא רצה לישבע טעמא דלא רצה לישבע"
        ], 
        [
            "הא נשבע אף על פי ששילם למי משלם לבעל הפקדון", 
            "רבא דייק מסיפא נשבע ולא רצה לשלם טעמא דלא רצה לשלם הא שילם אף על פי שנשבע למי משלם למי שהפקדון אצלו", 
            "לאביי קשיא סיפא אמר לך אביי הכי קתני נשבע ולא רצה לשלם קודם השבועה אלא לאחר השבועה למי משלם לבעל הפקדון לרבא קשיא רישא אמר לך רבא הכי קתני שילם ולא רצה לעמוד בשבועתו אלא שילם למי משלם למי שהפקדון אצלו", 
            "תבעוהו בעלים לשומר ונשבע והוכר הגנב תבעו שומר והודה תבעוהו בעלים וכפר והביאו עדים מי נפטר הגנב בהודאת שומר או לא נפטר הגנב בהודאת שומר", 
            "אמר רבא אם באמת נשבע נפטר הגנב בהודאת שומר אם בשקר נשבע לא נפטר הגנב בהודאת שומר", 
            "בעי רבא עמד לישבע בשקר ולא הניחוהו מהו תיקו רב כהנא מתני הכי רב טביומי מתני בעי רבא נשבע לשקר מהו תיקו", 
            "תבעוהו בעלים לשומר ושילם והוכר הגנב תבעוהו בעלים והודה תבעו שומר וכפר והביא עדים נפטר גנב בהודאת בעלים או לא", 
            "מי אמרינן מצי אמר ליה שומר לבעלים אתון כיון דשקליתו לכו דמי אסתליקתו לכו מהכא או דלמא מצי אמרי ליה כי היכי דאת עבדת לן מילתא אנן נמי עבדינן לך טרחינן בתר גנבא שקלנא אנן דידן ושקול את דידך תיקו", 
            "אתמר נגנבה באונס והוכר הגנב אמר אביי אם שומר חנם הוא רצה עושה עמו דין רצה נשבע אם שומר שכר הוא עושה עמו דין ואינו נשבע רבא אמר אחד זה ואחד זה עושה עמו דין ואינו נשבע", 
            "לימא פליגא אדרב הונא בר אבין דשלח רב הונא בר אבין נגנבה באונס והוכר הגנב אם שומר חנם הוא רצה עושה עמו דין רצה נשבע ואם שומר שכר הוא עושה עמו דין ואינו נשבע", 
            "אמר לך רבא הכא במאי עסקינן כגון שקדם ונשבע והא רצה עושה עמו דין רצה נשבע קאמר הכי קאמר רצה שומר חנם עומד בשבועתו רצה עושה עמו דין", 
            "רבה זוטי בעי לה הכי נגנבה באונס והחזיר גנב בבית שומר ומתה בפשיעה מהו מי אמרינן כיון דנגנבה באונס כליא ליה שמירתו או דלמא כיון דהדרה הדרה לשמירתו תיקו", 
            "מתני׳ היכן פקדוני אמר לו אבד משביעך אני ואמר אמן והעדים מעידים אותו שאכלו משלם קרן [הודה מעצמו משלם קרן וחומש ואשם]", 
            "היכן פקדוני אמר לו נגנב משביעך אני ואמר אמן והעדים מעידים אותו שגנבו משלם תשלומי כפל הודה מעצמו משלם קרן חומש ואשם", 
            "הגוזל את אביו ונשבע לו ומת הרי זה משלם קרן וחומש ואשם לבניו או לאחיו ואם אינו רוצה או שאין לו לוה ובעלי חוב באין ונפרעים", 
            "האומר לבנו קונם אי אתה נהנה משלי אם מת ירשנו"
        ], 
        [
            "בחייו ובמותו אם מת לא יירשנו ויחזיר לבניו או לאחיו ואם אין לו לוה ובעלי חוב באים ונפרעים", 
            "גמ׳ אמר רב יוסף אפילו לארנקי של צדקה אמר רב פפא וצריך שיאמר זה גזל אבי", 
            "אמאי נמחליה לנפשיה מי לא תנן מחל לו על הקרן ולא מחל לו על החומש אלמא בר מחילה הוא", 
            "אמר רבי יוחנן לא קשיא הא רבי יוסי הגלילי הא רבי עקיבא", 
            "דתניא ואם אין לאיש גאל להשיב האשם וכי יש אדם בישראל שאין לו גואלים אלא בגזל הגר הכתוב מדבר", 
            "הרי שגזל הגר ונשבע לו ושמע שמת הגר והיה מעלה כספו ואשמו לירושלים ופגע באותו הגר וזקפו עליו במלוה ומת זכה הלה במה שבידו דברי רבי יוסי הגלילי רבי עקיבא אומר אין לו תקנה עד שיוציא גזילו מתחת ידו", 
            "לרבי יוסי הגלילי לא שנא לנפשיה לא שנא לאחרים מצי מחיל ולרבי עקיבא לא שנא לאחרים ולא שנא לנפשיה לא מצי מחיל", 
            "ולרבי יוסי הוא הדין דאפילו לא זקפו במלוה והאי דקתני זקפו עליו במלוה להודיעך כחו דרבי עקיבא דאפילו זקפן עליו במלוה אין לו תקנה עד שיוציא גזילה מתחת ידו", 
            "מתקיף לה רב ששת אי הכי לרבי יוסי הגלילי לשמעינן לנפשיה וכל שכן לאחרים לרבי עקיבא לשמעינן לאחרים דלא מצי מחיל וכל שכן לנפשיה דלא מצי מחיל", 
            "אלא אמר רב ששת הא והא רבי יוסי הגלילי כי קאמר רבי יוסי הגלילי דמצי מחיל לאחרים אבל לנפשיה לא מצי מחיל אלא אמאי זכה הלה במה שבידו משום דזקפן עליו במלוה", 
            "רבא אמר הא והא רבי עקיבא כי אמר רבי עקיבא דלא מצי מחיל לנפשיה אבל לאחרים מצי מחיל"
        ], 
        [
            "מכלל דרבי יוסי הגלילי סבר אפילו לנפשיה נמי מצי מחיל אלא גזל הגר דקאמר רחמנא נתינה לכהנים היכי משכחת לה", 
            "אמר רבא הכא במאי עסקינן כשגזל את הגר ונשבע לו ומת הגר והודה לאחר מיתה דבעידנא דאודי קנאו השם ונתנו לכהנים", 
            "בעי רבינא גזל הגיורת מהו איש אמר רחמנא ולא אשה או דלמא אורחיה דקרא הוא", 
            "אמר ליה רב אהרן לרבינא תא שמע דתניא איש אין לי אלא איש אשה מנין כשהוא אומר המושב הרי כאן שנים", 
            "אם כן מה תלמוד לומר איש איש אתה צריך לחזור אחריו אם יש לו גואלים אם לאו קטן אי אתה צריך לחזור אחריו בידוע שאין לו גואלין", 
            "תנו רבנן לה׳ לכהן קנאו השם ונתנו לכהן שבאותו משמר אתה אומר לכהן שבאותו משמר או אינו אלא לכל כהן שירצה כשהוא אומר מלבד איל הכפרים אשר יכפר בו עליו הרי לכהן שבאותו משמר הכתוב מדבר", 
            "תנו רבנן הרי שהיה גוזל כהן מנין שלא יאמר הואיל ויוצא לכהנים והרי הוא תחת ידי יהא שלי ודין הוא אי בשל אחרים הוא זוכה בשל עצמו לא כל שכן", 
            "רבי נתן אומר בלשון אחר ומה דבר שאין לו חלק בו עד שיכנס ברשותו כשיכנס לרשותו אינו יכול להוציאו מידו דבר שיש לו חלק בו עד שלא יכנס ברשותו משנכנס לרשותו אינו דין דאין אחר יכול להוציאו מידו", 
            "לא אם אמרת בדבר שאין לו חלק בו שכשם שאין לו חלק בו כך אין לאחרים חלק בו תאמר בגזל שכשם שיש לו חלק בו כך יש לאחרים חלק בו אלא גזילו יוצא מתחת ידו ומתחלק לכל אחיו הכהנים", 
            "והכתיב ואיש את קדשיו לו יהיו הכא במאי עסקינן בכהן טמא", 
            "אי בכהן טמא דבר שיש לו חלק בו מי אית ליה אלא אתיא לכהן לכהן משדה אחוזה", 
            "דתניא אחזתו מה תלמוד לומר מנין לשדה היוצאה לכהנים ביובל וגאלה אחד מן הכהנים מנין שלא יאמר הואיל ויוצאה לכהנים ביובל והרי היא תחת ידי תהא שלי", 
            "ודין הוא בשל אחרים אני זוכה בשל עצמי לא כל שכן", 
            "תלמוד לומר כשדה החרם לכהן תהיה אחזתו אחוזה שלו ואין זו שלו הא כיצד יוצאה מתחת ידו ומתחלקת לכל אחיו הכהנים", 
            "תנו רבנן מנין לכהן שבא ומקריב קרבנותיו בכל עת ובכל שעה שירצה תלמוד לומר ובא בכל אות נפשו ושרת", 
            "ומניין שעבודתה ועורה שלו תלמוד לומר ואיש את קדשיו לו יהיו הא כיצד אם היה בעל מום נותנה לכהן שבאותו משמר ועבודתה ועורה שלו"
        ], 
        [
            "ואם היה זקן או חולה נותנה לכל כהן שירצה ועבודתה ועורה לאנשי משמר", 
            "האי זקן או חולה היכי דמי אי דמצי עביד עבודה עבודתה ועורה נמי תיהוי דידיה ואי דלא מצי עביד עבודה שליח היכי משוי", 
            "אמר רב פפא שיכול לעשות על ידי הדחק עבודה דכי עביד ליה על ידי הדחק עבודה היא ומשוי שליח אכילה דכי אכיל על ידי הדחק אכילה גסה היא ואכילה גסה לאו כלום הוא משום הכי עבודתה ועורה לאנשי משמר", 
            "אמר רב ששת אם היה כהן טמא בקרבן צבור נותנה לכל מי שירצה ועבודתה ועורה לאנשי משמר היכי דמי אי דאיכא טהורים טמאים מי מצו עבדי ואי דליכא טהורים עבודתה ועורה לאנשי משמר הא טמאים נינהו ולא מצו אכלי", 
            "אמר רבא אימא לבעלי מומין טהורין שבאותו משמר", 
            "אמר רב אשי אם היה כהן גדול אונן נותנה לכל כהן שירצה ועבודתה ועורה לאנשי משמר מאי קא משמע לן תנינא כהן גדול מקריב אונן ואינו אוכל ואינו חולק לאכול לערב", 
            "סלקא דעתך אמינא כי חס רחמנא עליה דכהן גדול לקרובי הוא אבל לשוויי שליח לא מצי משוי קא משמע לן", 
            "מתני׳ הגוזל את הגר ונשבע לו ומת הרי זה משלם קרן וחומש לכהנים ואשם למזבח שנאמר ואם אין לאיש גואל להשיב האשם אליו האשם המושב לה׳ לכהן מלבד איל הכפרים אשר יכפר בו עליו", 
            "היה מעלה את הכסף ואת האשם ומת הכסף ינתן לבניו והאשם ירעה עד שיסתאב וימכר ויפלו דמיו לנדבה נתן הכסף לאנשי משמר ומת אין היורשין יכולין להוציא מידם שנאמר ואיש אשר יתן לכהן לו יהיה", 
            "נתן הכסף ליהויריב ואשם לידעיה יצא אשם ליהויריב וכסף לידעיה אם קיים האשם יקריבוהו בני ידעיה ואם לא יחזיר ויביא אשם אחר שהמביא גזילו עד שלא הביא אשמו יצא הביא אשמו עד שלא הביא גזילו לא יצא", 
            "נתן את הקרן ולא נתן את החומש אין החומש מעכב", 
            "גמ׳ תנו רבנן אשם זה קרן המושב זה חומש או אינו אלא אשם זה איל", 
            "ולמאי נפקא מינה לאפוקי מדרבא דאמר רבא גזל הגר שהחזירו בלילה לא יצא החזירו חצאין לא יצא מאי טעמא אשם קרייה רחמנא", 
            "כשהוא אומר מלבד איל הכפרים הוי אומר אשם זה קרן", 
            "תניא אידך אשם זה קרן המושב זה חומש או אינו אלא אשם זה חומש למאי נפקא מינה לאפוקי ממתניתין דתנן נתן לו את הקרן ולא נתן לו את החומש אין החומש מעכב אדרבה חומש מעכב", 
            "כשהוא אומר והשיב את אשמו בראשו וחמישתו הוי אומר אשם זה קרן", 
            "תניא אידך אשם זה קרן המושב זה חומש ובגזל הגר הכתוב מדבר או אינו אלא המושב זה כפל ובגניבת הגר הכתוב מדבר כשהוא אומר והשיב את אשמו בראשו וחמישתו הרי בממון המשתלם בראש הכתוב מדבר", 
            "גופא אמר רבא גזל הגר שהחזירו בלילה לא יצא החזירוהו חצאין לא יצא מאי טעמא אשם קרייה רחמנא", 
            "ואמר רבא גזל הגר שאין בו שוה פרוטה לכל כהן וכהן לא יצא ידי חובתו מאי טעמא דכתיב האשם המושב עד שיהא השבה לכל כהן וכהן", 
            "בעי רבא אין בו למשמרת יהויריב ויש בו"
        ], 
        [
            "למשמרת ידעיה מהו", 
            "היכי דמי אילימא דיהביה לידעיה במשמרת ידעיה הא אית ביה", 
            "לא צריכא דיהביה לידעיה במשמרתו דיהויריב מאי מי אמרינן כיון דלאו משמרתו הוא ולא כלום הוא או דלמא כיון דלא חזי ליה מעיקרא לידעיה קאי תיקו", 
            "בעי רבא כהנים מהו שיחלקו גזל הגר כנגד גזל הגר", 
            "מי אמרינן אשם קרייה רחמנא מה אשם אין חולקין אשם כנגד אשם אף גזל אין חולקין גזל הגר כנגד גזל הגר או דלמא גזל הגר ממונא הוא", 
            "הדר פשטה אשם קרייה רחמנא רב אחא בריה דרבא מתני לה בהדיא אמר רבא כהנים אין חולקין גזל הגר כנגד גזל הגר מאי טעמא אשם קרייה רחמנא", 
            "בעי רבא כהנים בגזל הגר יורשין הוו או מקבלי מתנות הוו", 
            "למאי נפקא מינה כגון שגזל חמץ שעבר עליו הפסח אי אמרת יורשין הוו היינו האי דירתי מורית ואי אמרת מקבלי מתנות הוו מתנה קאמר רחמנא דניתיב להו והא לא קא יהיב להו מידי דעפרא בעלמא הוא", 
            "רב זעירא בעי הכי אפילו אם תימצי לומר מקבלי מתנה הוו הא לא איבעיא לן דההיא מתנה אמר רחמנא דניתיב להו", 
            "אלא כי קמבעיא לן כגון שנפלו לו עשר בהמות בגזל הגר מחייבי לאפרושי מינייהו מעשר או לא", 
            "יורשין הוו דאמר מר קנו בתפיסת הבית חייבין או דלמא מקבלי מתנות הוו ותנן הלוקח והניתן לו במתנה פטור ממעשר בהמה מאי", 
            "תא שמע עשרים וארבע מתנות כהונה ניתנו לאהרן ולבניו וכולן ניתנו בכלל ופרט וכלל וברית מלח", 
            "כל המקיימן כאילו מקיים כלל ופרט וכלל וברית מלח כל העובר עליהם כאילו עובר על כלל ופרט וכלל וברית מלח", 
            "ואלו הן עשר במקדש וארבע בירושלים ועשר בגבולים עשר במקדש חטאת בהמה וחטאת העוף ואשם ודאי ואשם תלוי וזבחי שלמי צבור ולוג שמן של מצורע ומותר העומר ושתי הלחם ולחם הפנים ושירי מנחות", 
            "וארבע בירושלים הבכורה והביכורים והמורם מן התודה ואיל נזיר ועורות קדשים", 
            "ועשרה בגבולין תרומה ותרומת מעשר וחלה וראשית הגז והמתנות ופדיון הבן ופדיון פטר חמור ושדה אחוזה ושדה חרמים וגזל הגר", 
            "וקא קרי מיהת מתנה שמע מינה מקבלי מתנות הוו שמע מינה", 
            "נתן את הכסף לאנשי משמר [וכו׳] אמר אביי שמע מינה כסף מכפר מחצה דאי לא מכפר הוה אמינא מהדר ליורשין מאי טעמא אדעתא דהכי לא יהב ליה", 
            "אלא מעתה חטאת שמתו בעליה תיפוק לחולין דאדעתא דהכי לא אפרשה אמרי חטאת שמתו בעליה הלכתא גמירי לה דלמיתה אזלא", 
            "אלא מעתה אשם שמתו בעליו ליפוק לחולין דאדעתא דהכי לא אפרשיה אשם נמי הלכתא גמירי לה כל שבחטאת מתה באשם רועה", 
            "אלא מעתה יבמה שנפלה לפני מוכה שחין תיפוק בלא חליצה דאדעתא דהכי לא קדשה עצמה התם אנן סהדי"
        ], 
        [
            "דמינח ניחא לה בכל דהו כריש לקיש דאמר ריש לקיש טב למיתב טן דו מלמיתב ארמלו", 
            "נתן את הכסף ליהויריב וכו׳ תנו רבנן נתן אשם ליהויריב וכסף לידעיה יחזיר כסף אצל אשם דברי רבי יהודה וחכמים אומרים יחזיר אשם אצל כסף", 
            "היכי דמי אילימא דיהיב ליה אשם ליהויריב במשמרתו דיהויריב וכסף לידעיה במשמרתו דידעיה זה זכה בשלו וזה זכה בשלו", 
            "אמר רבא הכא במאי עסקינן דיהיב אשם ליהויריב במשמרתו דיהויריב וכסף לידעיה במשמרתו דיהויריב רבי יהודה סבר כיון דלאו משמרת דידעיה היא לידעיה קנסינן ליה הלכך יחזיר כסף אצל אשם ורבנן סברי שלא כדין הוא עבוד בני יהויריב דקיבלו אשם מקמי כסף הלכך לדידהו קנסינן להו ויחזור אשם אצל כסף", 
            "תניא אמר רבי לדברי רבי יהודה אם קדמו בני יהויריב והקריבו את האשם יחזור ויביא אשם אחר ויקריבוהו בני ידעיה וזכו הללו במה שבידן", 
            "אמרי למאי חזי אשם פסול הוא אמר רבא לעורו", 
            "תניא אמר רבי לדברי רבי יהודה אם קיים אשם יחזיר אשם אצל כסף", 
            "והא רבי יהודה יחזיר כסף אצל אשם אית ליה הכא במאי עסקינן כגון דנפק משמרתו דיהויריב ולא תבעו והא קא משמע לן דאחולי אחילו גבייהו", 
            "תניא אידך אמר רבי לדברי רבי יהודה אם קיים אשם יחזור כסף אצל אשם פשיטא הכי אית ליה", 
            "הכא במאי עסקינן כגון דנפיק משמרתם דהני ודהני ולא תבעו מהו דתימא אחולי גבי הדדי קא משמע לן דאמרינן כיון דלא תבעי להדרו ברישא", 
            "שהמביא גזילו עד שלא הביא אשמו [וכו׳] מנהני מילי אמר רבא דאמר קרא האשם המושב לה׳ לכהן מלבד איל הכפרים אשר יכפר בו מכלל דכסף ברישא", 
            "אמר ההוא מרבנן לרבא אלא מעתה מלבד עלת הבקר הכי נמי מכלל דמוספין ברישא", 
            "והתניא מנין שלא יהא דבר קודם לתמיד של שחר תלמוד לומר וערך עליה העלה ואמר רבא העולה עולה ראשונה", 
            "אמר ליה אנא מאשר יכפר בו נפקא ליה ועדיין לא כיפר", 
            "נתן לו את הקרן וכו׳ תנו רבנן מנין שאם הביא מעילתו ולא הביא אשמו אשמו ולא הביא מעילתו שלא יצא", 
            "תלמוד לומר באיל האשם ונסלח לו", 
            "ומנין שאם הביא אשמו עד שלא הביא מעילתו שלא יצא תלמוד לומר באיל האשם האשם בכבר", 
            "יכול כשם שאיל ואשם מעכבים כך חומש מעכב תלמוד לומר באיל האשם ונסלח לו איל ואשם מעכבים בהקדש ואין חומש מעכב", 
            "וילמד הקדש מהדיוט והדיוט מהקדש", 
            "הקדש מהדיוט מה אשם דהתם קרן אף אשם דהכא קרן והדיוט מהקדש מה הקדש אין חומש מעכב אף הדיוט נמי אין חומש מעכב", 
            "הדרן עלך הגוזל עצים"
        ], 
        [
            "מתני׳ הגוזל ומאכיל את בניו והניח לפניהם פטורין מלשלם ואם היה דבר שיש בו אחריות חייבין לשלם", 
            "גמ׳ אמר רב חסדא גזל ולא נתייאשו הבעלים ובא אחר ואכלו ממנו רצה מזה גובה רצה מזה גובה מאי טעמא כל כמה דלא נתייאשו הבעלים ברשותיה דמריה קאי", 
            "תנן הגוזל ומאכיל את בניו והניח לפניהם פטורין מלשלם תיובתא דרב חסדא אמר לך רב חסדא כי תניא ההיא לאחר יאוש", 
            "אם הניח לפניהם פטורין מלשלם אמר רמי בר חמא זאת אומרת רשות יורש כרשות לוקח דמי", 
            "רבא אמר רשות יורש לאו כרשות לוקח דמי והכא במאי עסקינן כשאכלום", 
            "הא מדקתני סיפא אם היה דבר שיש בו אחריות חייבין לשלם מכלל דרישא בגזילה קיימת עסקינן אמר לך רבא הכי קאמר אם הניח להם אביהם אחריות נכסים חייבין לשלם", 
            "והא מתני ליה רבי לרבי שמעון בריה לא דבר שיש בו אחריות ממש אלא אפילו פרה וחורש בה חמור ומחמר אחריו חייבין להחזיר מפני כבוד אביהן", 
            "אלא אמר רבא כי שכיבנא רבי אושעיא נפיק לוותי דתריצנא מתניתין כוותיה דתני רבי אושעיא הגוזל ומאכיל את בניו פטורין מלשלם הניח לפניהם גזילה קיימת חייבין אין הגזילה קיימת פטורין הניח להם אביהם אחריות נכסים חייבין לשלם", 
            "אמר מר אין הגזילה קיימת פטורין נימא תיהוי תיובתא דרב חסדא אמר לך רב חסדא כי תניא ההיא לאחר יאוש", 
            "אמר מר גזילה קיימת חייבין לשלם נימא תיהוי תיובתא דרמי בר חמא אמר לך רמי בר חמא כי תניא ההיא"
        ], 
        [
            "לפני יאוש", 
            "רב אדא בר אהבה מתני להא דרמי בר חמא אהא הניח להן אביהן מעות של רבית אף על פי שיודעין שהן של רבית אין חייבין להחזיר אמר רמי בר חמא זאת אומרת רשות יורש כרשות לוקח דמי", 
            "רבא אמר לעולם אימא לך רשות יורש לאו כרשות לוקח דמי ושאני הכא דאמר קרא אל תקח מאתו נשך ותרבית אהדר ליה כי היכי דנחי בהדך לדידיה קא מזהר ליה רחמנא לבריה לא מזהר ליה רחמנא", 
            "מאן דמתני לה אברייתא כל שכן אמתניתין מאן דמתני לה אמתניתין אבל אברייתא רמי בר חמא כרבא מתני לה", 
            "תנו רבנן הגוזל ומאכיל את בניו פטורין מלשלם הניח לפניהם גדולים חייבין לשלם קטנים פטורין מלשלם ואם אמרו גדולים אין אנו יודעין חשבונות שחשב אבינו עמך פטורין", 
            "משום דאמרי אין אנו יודעין פטורים אמר רבא הכי קאמר גדולים שאמרו יודעים אנו חשבונות שחשב אבינו עמך ולא פש לך גביה ולא מידי פטורין", 
            "תניא אידך הגוזל ומאכיל בניו פטורין מלשלם הניח לפניהם ואכלום בין גדולים בין קטנים חייבין קטנים מי מיחייבי לא יהא אלא דאזיק אזוקי אמר רב פפא הכי קאמר הניח לפניהם ועדיין לא אכלום בין גדולים בין קטנים חייבין", 
            "אמר רבא הניח להם אביהם פרה שאולה משתמשין בה כל ימי שאלתה מתה אין חייבין באונסיה כסבורים של אביהם היא וטבחוה ואכלוה משלמין דמי בשר בזול הניח להם אביהם אחריות נכסים חייבין לשלם", 
            "איכא דמתני לה ארישא ואיכא דמתני לה אסיפא", 
            "מאן דמתני לה ארישא כל שכן אסיפא ופליגא דרב פפא מאן דמתני לה אסיפא אבל ארישא לא והיינו דרב פפא", 
            "דאמר רב פפא היתה פרה גנובה לו וטבחה בשבת חייב שכבר חייב בגניבה קודם שיבא לידי איסור שבת היתה פרה שאולה לו וטבחה בשבת פטור שאיסור שבת ואיסור גניבה באין כאחד", 
            "תנו רבנן והשיב את הגזילה אשר גזל מה תלמוד לומר אשר גזל יחזיר כעין שגזל", 
            "מכאן אמרו הגוזל ומאכיל את בניו פטורין מלשלם הניח לפניהן בין גדולים בין קטנים חייבין משום סומכוס אמרו גדולים חייבין קטנים פטורין", 
            "בר חמוה דרבי ירמיה טרק גלי באפיה דרבי ירמיה אתא לקמיה דרבי אבין", 
            "אמר שלו הוא תובע אמר ליה והא מייתינא סהדי דאחזקי ביה בחיי דאבוה אמר ליה וכי מקבלין עדים"
        ], 
        [
            "שלא בפני בעל דין ולא והא קתני בין גדולים בין קטנים חייבין אמר ליה הרי מחלוקת סומכוס בצידך אמר איכפל כולי עלמא וקאי כסומכוס לאפקוען לדידי", 
            "אדהכי איגלגל מילתא אתא ומטא לקמיה דרבי אבהו אמר לא שמיע לכו הא דרב יוסף בר חמא אמר רבי אושעיא דאמר רב יוסף בר חמא אמר רבי אושעיא תינוק שתקף בעבדיו וירד לתוך שדה של חבירו ואמר שלי הוא אין אומרים נמתין עד שיגדיל אלא מוציאין מידו מיד ולכשיגדיל יביא עדים ונראה", 
            "מי דמי התם הוא דמפקינן מיניה דלא קיימא ליה אחזקה דאבוה אבל היכא דאית ליה חזקה דאבוה לא", 
            "אמר רב אשי אמר רבי שבתאי מקבלין עדים שלא בפני בעל דין תהי בה רבי יוחנן וכי מקבלין עדים שלא בפני בעל דין", 
            "קיבלה מיניה רבי יוסי בר חנינא כגון שהיה הוא חולה או עדיו חולים או שהיו עדיו מבקשין לילך למדינת הים ושלחו לו ולא בא", 
            "אמר רב יהודה אמר שמואל מקבלין עדים שלא בפני בעל דין אמר מר עוקבא לדידי מיפרשא לי מיניה דשמואל כגון דפתחו ליה בדיניה ושלחו ליה ולא אתא אבל לא פתחו ליה בדינא מצי אמר ליה אנא לבית דין הגדול אזילנא", 
            "אי הכי כי פתחו ליה נמי מצי אמר ליה לבית דין הגדול אזילנא אמר רבינא כגון דנקט דיסקא מבית דין הגדול", 
            "אמר רב מקיימין את השטר שלא בפני בעל דין ורבי יוחנן אמר אין מקיימין את השטר שלא בפני בעל דין אמר ליה רב ששת לרבי יוסי בר אבהו אסברה לך טעמיה דרבי יוחנן אמר קרא והועד בבעליו ולא ישמרנו אמרה תורה יבא בעל השור ויעמוד על שורו", 
            "אמר רבא הלכתא מקיימין את השטר שלא בפני בעל דין ואפילו עומד וצווח ואי אמר נקיטו לי זימנא עד דמייתינא סהדי ומרענא ליה לשטרא נקטינן ליה אי אתא אתא אי לא אתא נטרינן ליה שני וחמישי ושני", 
            "אי לא אתא כתבינן פתיחא עלויה תשעין יומין תלתין קמאי לא נחתינן לנכסיה דאמר קא טרח בזוזי וניזוף מציעאי נמי לא נחתינן ליה לנכסיה דאמר דלמא לא אשכח למיזף וקא טרח ומזבין בתראי נמי לא נחתינן לנכסיה דאמר לוקח גופיה קא טרח בזוזי", 
            "לא אתא כתבינן אדרכתא אניכסיה והני מילי דאמר אתינא אבל אמר לא אתינא לאלתר כתבינן", 
            "והני מילי במלוה אבל בפקדון לאלתר כתבינן", 
            "וכי כתבינן אמקרקעי אבל אמטלטלי לא דלמא שמיט ואכיל להו מלוה למטלטלי וכי אתי לוה ומייתי סהדי ומרע ליה לשטרא לא משכח מידי למיגבה", 
            "ואי אית ליה מקרקעי למלוה כתבינן ולא היא אדרכתא אמטלטלי לא כתבינן אף על גב דאית ליה מקרקעי חיישינן שמא תכסיף", 
            "וכי כתבינן אדרכתא מודעינן ליה והני מילי דמיקרב אבל מירחק לא", 
            "ואי מירחק ואיכא קרובים אי נמי איכא שיירתא דאזלי ואתו התם משהינן ליה תריסר ירחי שתא עד דאזלא ואתי שיירתא כי הא דרבינא שהא למר אחא תריסר ירחי שתא עד דאזלא ואתייא שיירתא מבי חוזאי", 
            "ולא היא התם איניש אלימא הוה אי הויא מטיא אדרכתא לידיה לא הוה אפשר לאפוקי מיניה אבל הכא לא נטרינן ליה אלא עד דאזיל שליחא בתלתא בשבתא ואתא בארבעה בשבתא ולחמשא בשבתא קאי בדיניה", 
            "אמר רבינא האי שלוחא דרבנן מהימנינן ליה כבי תרי והני מילי לשמתא אבל לפתיחא כיון דממונא קא מחסר ליה דקא בעי ליה למיתב ליה זוזי לספרא לא", 
            "אמר רבינא יהבינן זימנא אפומא דאיתתא ואפומא דשיבבי ולא אמרן אלא דליתיה במתא"
        ], 
        [
            "אבל איתיה במתא לא דאמרינן אימר לא אמרו ליה דאמרי אשכחינהו שליחא דבית דין ואמר ליה", 
            "ולא אמרן אלא דלא חליף אבבא דבי דינא אבל חליף אבבא דבי דינא לא אמרי אשכחוה בי דינא ואמרי ליה", 
            "ולא אמרן אלא דאתי ביומיה אבל לא אתי ביומיה לא אימא אישתלויי אשתלי", 
            "אמר רבא האי מאן דכתיב עליה פתיחא על דלא אתי לדינא עד דאתי לדינא לא מקרעינן ליה על דלא ציית לדינא עד דציית לא מקרעינן ליה ולא היא כיון דאמר צייתנא קרעינן ליה", 
            "אמר רב חסדא קובעים זמן שני וחמישי ושני זמנא וזמנא בתר זמנא ולמחר כתבינן", 
            "רב אסי איקלע בי רב כהנא חזא ההיא איתתא דאזמנה לדינא בפניא ובצפרא כתיב עלה פתיחא אמר ליה לא סבר לה מר להא דאמר רב חסדא קובעין זמן שני וחמישי ושני", 
            "אמר ליה הני מילי גברא דאניס וליתיה במתא אבל איתתא כיון דאיתה במתא ולא אתיא מורדת היא", 
            "אמר רב יהודה לא יהבינא זמנא לא ביומי ניסן ולא ביומי תשרי לא במעלי יומא טבא ולא במעלי שבתא אבל מניסן לבתר יומי ניסן וביומי תשרי לבתר תשרי קבעינן ממעלי שבתא לבתר מעלי שבתא לא קבעינן מאי טעמא בעבידתיה דשבתא טריד", 
            "אמר רב נחמן לא יהבינן זמנא לא לבני כלה בכלה ולא לבני ריגלא בריגלא כי הוו אתו לקמיה דרב נחמן אמר להו וכי לדידכו כנופייכו והאידנא דאיכא רמאי חיישינן", 
            "אם היה דבר שיש בו אחריות חייב לשלם מתני ליה רבי לרבי שמעון בריה לא דבר שיש בו אחריות ממש אלא אפילו פרה וחורש בה חמור ומחמר אחריו חייבין להחזיר מפני כבוד אביהן", 
            "בעי מיניה רב כהנא מרב מטה ומיסב עליה שולחן ואוכל עליו מהו אמר לו תן לחכם ויחכם עוד", 
            "מתני׳ אין פורטין לא מתיבת המוכסין ולא מכיס של גבאין ואין נוטלין מהם צדקה אבל נוטל הוא מתוך ביתו או מן השוק", 
            "גמ׳ תנא אבל נותן לו דינר ונותן לו את השאר", 
            "ומוכסין והאמר שמואל דינא דמלכותא דינא", 
            "אמר רבי חנינא בר כהנא אמר שמואל במוכס שאין לו קצבה דבי רבי ינאי אמרי במוכס העומד מאליו", 
            "איכא דמתני לה אהא לא ילבש אדם כלאים אפילו על גבי עשרה בגדים להבריח בו את המכס מתניתין דלא כרבי עקיבא דתניא אסור להבריח את המכס רבי שמעון אומר משום רבי עקיבא מותר להבריח את המכס", 
            "בשלמא לענין כלאים בהא קמיפלגי דמר סבר דבר שאין מתכוין מותר ומר סבר דבר שאין מתכוין אסור אלא להבריח בו את המכס מי שרי והאמר שמואל דינא דמלכותא דינא", 
            "אמר רבי חנינא בר כהנא אמר שמואל במוכס שאין לו קצבה דבי רבי ינאי אמרי במוכס העומד מאליו", 
            "ואיכא דמתני אהא נודרין להרגין ולחרמין ולמוכסין שהיא של תרומה שהיא של בית מלך אף על פי שאינה של תרומה אף על פי שאינה של מלך ולמוכסין והאמר שמואל דינא דמלכותא דינא", 
            "אמר רבי חנינא בר כהנא אמר שמואל במוכס שאין לו קצבה דבי רבי ינאי אמרי במוכס העומד מאליו", 
            "רב אשי אמר במוכס גוי דתניא ישראל וגוי שבאו לדין אם אתה יכול לזכהו בדיני ישראל זכהו ואמור לו כך דינינו בדיני גוים זכהו ואמור לו כך דינכם ואם לאו באין עליו בעקיפין דברי רבי ישמעאל רבי עקיבא אומר אין באין עליו בעקיפין מפני קידוש השם", 
            "ורבי עקיבא טעמא דאיכא קידוש השם הא ליכא קידוש השם באין", 
            "וגזל גוי מי שרי והתניא אמר רבי שמעון דבר זה דרש רבי עקיבא כשבא מזפירין מנין לגזל גוי שהוא אסור תלמוד לומר אחרי נמכר גאלה תהיה לו"
        ], 
        [
            "שלא ימשכנו ויצא יכול יגלום עליו תלמוד לומר וחשב עם קנהו ידקדק עם קונהו", 
            "אמר רב יוסף לא קשיא הא בגוי הא בגר תושב", 
            "אמר ליה אביי והא תרוייהו גבי הדדי כתיבי לא לך אלא לגר שנאמר לגר ולא לגר צדק אלא לגר תושב שנאמר לגר תושב", 
            "משפחת גר זה הגוי כשהוא אומר או לעקר זה הנמכר לעבודה זרה", 
            "אלא אמר רבא לא קשיא כאן בגזילו וכאן בהפקעת הלוואתו", 
            "אמר ליה אביי עבד עברי הפקעת הלוואתו הוא רבא לטעמיה דאמר רבא עבד עברי גופו קנוי", 
            "אמר רב ביבי בר גידל אמר רבי שמעון חסידא גזל גוי אסור אבידתו מותרת גזילו אסור דאמר רב הונא מנין לגזל הגוי שהוא אסור שנאמר ואכלת את כל העמים אשר ה׳ אלהיך נתן לך בזמן שהן מסורים בידך ולא בזמן שאינם מסורין בידך", 
            "אבידתו מותרת דאמר רב חמא בר גוריא אמר רב מנין לאבידת הגוי שהיא מותרת שנאמר לכל אבדת אחיך לאחיך אתה מחזיר ואי אתה מחזיר לגוי", 
            "ואימא הני מילי היכא דלא אתי לידיה דלא מחייב לאהדורי בתרה אבל היכא דאתי לידיה אימא ליהדרה אמר רבינא ומצאתה דאתאי לידיה משמע תניא רבי פנחס בן יאיר אומר במקום שיש חילול השם אפילו אבידתו אסור", 
            "אמר שמואל טעותו מותרת כי הא דשמואל זבן מגוי לקנא דדהבא במר דפרזלא בארבע זוזי ואבלע ליה חד זוזא", 
            "רב כהנא זבן מגוי מאה ועשרים חביתא במאה ואבלע ליה חד זוזא אמר ליה חזי דעלך קא סמיכנא רבינא זבן דיקלא הוא וגוי לצלחא אמר ליה לשמעיה קדם ואייתי מעיקרו דגוי מניינא ידע", 
            "רב אשי הוה קאזיל באורחא חזא שיבשא דגופנא בפרדיסא ותלי בה קיטופי דעינבי אמר ליה לשמעיה זיל חזי אי דגוי נינהו אייתי אי דישראל נינהו לא אייתי לי שמע ההוא גוי דהוה יתיב בפרדיסא אמר ליה דגוי שרי אמר ליה גוי שקיל דמי ישראל לא שקיל דמי", 
            "גופא אמר שמואל דינא דמלכותא דינא אמר רבא תדע דקטלי דיקלי וגשרי גישרי ועברינן עלייהו", 
            "אמר ליה אביי ודלמא משום דאייאוש להו מינייהו מרייהו אמר ליה אי לא דינא דמלכותא דינא היכי מייאשי", 
            "והא לא קא עבדי כדאמר מלכא מלכא אמר זילו וקטלו מכל באגי ואינהו אזלו וקטלו מחד באגא", 
            "שלוחא דמלכא כמלכא ולא טרח ואינהו אפסיד אנפשייהו דאיבעי להו דאינקוט מכוליה באגי ומשקל דמי", 
            "אמר רבא מאן דמשתכח בבי דרי פרע מנתא דמלכא והני מילי שותפא אבל אריסא אריסותיה הוא דקא מפיק", 
            "ואמר רבא בר מתא אבר מתא מיעבט והני מילי דברלא ארעא וכרגא דהאי שתא אבל שתא דחליף הואיל ואפייס מלכא חליף", 
            "ואמר רבא הני דדיירי דרי בתוך התחום אסור ליקח מהן מאי טעמא משום דמערבא חיותא דמתא בהדייהו", 
            "חוץ לתחום מותר ליקח מהם אמר רבינא אם היו בעלים מרדפים אחריהם אפילו חוץ לתחום אסור", 
            "מכריז רבא ואיתימא רב הונא דסלקין לעילא ודנחתין לתתא האי בר ישראל דידע סהדותא לגוי ולא תבעו מיניה ואזל ואסהיד ליה בדיני גוים על ישראל חבריה משמתינן ליה מאי טעמא דאינהו מפקי ממונא"
        ], 
        [
            "אפומא דחד ולא אמרן אלא חד אבל בתרי לא וחד נמי לא אמרן אלא בדיני דמגיסתא אבל בי דוואר אינהו נמי חד אמומתא שדו ליה", 
            "אמר רב אשי כי הוינא בי רב הונא איבעיא לן אדם חשוב דסמכי עליה כבי תרי מפקי ממונא אפומיה ולא איבעי ליה לאסהודי או דלמא כיון דאדם חשוב הוא לא מצי משתמיט להו ומצי לאסהודי תיקו", 
            "אמר רב אשי האי בר ישראל דזבין ליה ארעא לגוי אמצרא דבר ישראל חבריה משמתינן ליה מאי טעמא אי נימא משום דינא דבר מצרא והאמר מר זבין מגוי וזבין לגוי ליכא משום דינא דבר מצרא", 
            "אלא דאמרינן ליה ארבעית לי אריא אמצראי משמתינן ליה עד דקביל עליה כל אונסא דאתי מחמתיה", 
            "מתני׳ נטלו מוכסין את חמורו ונתנו לו חמור אחר נטלו לסטים את כסותו ונתנו לו כסות אחרת הרי אלו שלו מפני שהבעלים מתייאשין מהן המציל מן הנהר או מן הגייס או מן הלסטין אם נתייאשו הבעלים הרי אלו שלו וכן נחיל של דבורים אם נתייאשו הרי אלו שלו", 
            "אמר רבי יוחנן בן ברוקה נאמנת אשה או קטן לומר מכאן יצא נחיל זה ומהלך בתוך שדה חבירו להציל את נחילו ואם הזיק משלם מה שהזיק אבל לא יקוץ את סוכו על מנת ליתן את הדמים רבי ישמעאל בנו של רבי יוחנן בן ברוקה אומר אף קוצץ ונותן את הדמים", 
            "גמ׳ תנא אם נטל מחזיר לבעלים הראשונים קסבר יאוש כדי לא קני ומעיקרא באיסורא אתא לידיה", 
            "ואיכא דאמרי אם בא להחזיר יחזיר לבעלים ראשונים מאי טעמא יאוש כדי קני מיהו אי אמר אי אפשי בממון שאינו שלי מחזיר לבעלים הראשונים", 
            "הרי אלו שלו מפני שהבעלים כו׳ אמר רב אשי לא שנו אלא לסטים גוי אבל ליסטים ישראל לא סבר למחר נקיטנא ליה בדינא", 
            "מתקיף לה רב יוסף אדרבה איפכא מסתברא גוים דדייני בגיתי לא מייאש ישראל כיון דאמרי מימר מייאש", 
            "אלא אי איתמר אסיפא איתמר המציל מן הגוים ומן הלסטים אם נתייאשו הבעלים אין סתמא לא", 
            "לא שנו אלא גוי משום דדייני בגיתי אבל לסטים ישראל כיון דאמרי מימר מייאש", 
            "תנן התם עורות של בעל הבית מחשבה מטמאתן", 
            "ושל עבדן אין מחשבה מטמאתן", 
            "של גזלן אין מחשבה מטמאתן ושל גנב מחשבה מטמאתן", 
            "רבי שמעון אומר חילוף הדברים של גזלן מחשבה מטמאתן של גנב אין מחשבה מטמאתן לפי שלא נתייאשו הבעלים", 
            "אמר עולא מחלוקת בסתם אבל בידוע דברי הכל יאוש קני רבה אמר בידוע נמי מחלוקת", 
            "אמר ליה אביי לרבה לא תיפלוג עליה דעולא דתנן במתניתין כוותיה לפי שלא נתייאשו הבעלים טעמא דלא נתייאשו הבעלים אבל נתייאשו הבעלים הרי אלו שלו", 
            "אמר ליה אנן לפי שאין יאוש לבעלים מתנינן לה", 
            "תנן נטלו מוכסין חמורו כו׳ מני", 
            "אי רבנן קשיא גזלן אי רבי שמעון קשיא גנב", 
            "בשלמא לעולא דאמר בידוע קני הכא נמי בידוע ודברי הכל", 
            "אלא לרבה דאמר בידוע נמי מחלוקת הא מני לא רבנן ולא רבי שמעון בלסטים מזויין ורבי שמעון היא", 
            "אי הכי היינו גזלן תרי גווני גזלן", 
            "תא שמע הגנב והגזלן והאנס הקדשן הקדש ותרומתן תרומה ומעשרותן מעשר", 
            "מני אי רבנן קשיא גזלן אי רבי שמעון קשיא גנב", 
            "בשלמא לעולא דאמר בידוע קני הכא נמי בידוע ודברי הכל היא אלא לרבה דאמר בידוע נמי מחלוקת הא מני לא רבנן ולא רבי שמעון", 
            "הכא נמי בלסטים מזויין ורבי שמעון היא אי הכי היינו גזלן תרי גווני גזלן", 
            "ואי בעית אימא הא מתניתא רבי היא דתניא רבי אמר גנב כגזלן"
        ], 
        [
            "וקימא לן כגזלן לרבי שמעון", 
            "גופא רבי אומר אומר אני גנב כגזלן איבעיא להו כגזלן דרבנן קאמר ולא קני או דלמא כגזלן דרבי שמעון קאמר וקני", 
            "תא שמע נטלו מוכסין חמורו וכו׳", 
            "מני אי רבנן קשיא גזלן אי רבי שמעון קשיא גנב", 
            "אי אמרת בשלמא רבי כגזלן דרבי שמעון קאמר וקני הא מני רבי היא משום הכי קני", 
            "אלא אי אמרת כגזלן דרבנן קאמר ולא קני הא מני לא רבי ולא רבי שמעון ולא רבנן", 
            "הכא במאי עסקינן בלסטים מזויין ורבי שמעון היא אי הכי היינו גזלן תרי גווני גזלן", 
            "תא שמע הגנב והגזלן והאנס הקדשן הקדש ותרומתן תרומה ומעשרותן מעשר", 
            "מני אי רבנן קשיא גזלן אי רבי שמעון קשיא גנב", 
            "אי אמרת בשלמא גנב כגזלן דרבי שמעון קאמר משום הכי קני אלא אי אמרת גנב כגזלן דרבנן הא מני", 
            "בלסטים מזויין ורבי שמעון היא אי הכי היינו גזלן תרי גווני גזלן", 
            "אמר ליה רב אשי לרבה תא שמע דמתני רבי לרבי שמעון בריה לא דבר שיש בו אחריות ממש אלא אפילו פרה וחורש בה חמור ומחמר אחריו חייבין להחזיר מפני כבוד אביהן", 
            "טעמא מפני כבוד אביהן הא לאו כבוד אביהן לא שמע מינה רבי גזלן דרבי שמעון קאמר שמע מינה", 
            "וכן נחיל של דבורים מאי וכן", 
            "הכי קאמר אפילו נחיל של דבורים דקנין דרבנן הוא סלקא דעתך אמינא האי כיון דרבנן בעלמא הוא דקני ליה אפילו סתמא נמי מייאש קא משמע לן אם נתייאשו הבעלים אין אי לא לא", 
            "אמר רבי יוחנן בן ברוקה נאמנת אשה וקטן כו׳", 
            "אשה וקטן בני עדות נינהו אמר רב יהודה אמר שמואל הכא במאי עסקינן כגון שהיו בעלים מרדפין אחריהם ואשה וקטן מסיחין לפי תומם ואומר מכאן יצא נחיל זה", 
            "אמר רב אשי אין מסיח לפי תומו כשר אלא לעדות אשה בלבד", 
            "אמר ליה רבינא לרב אשי ולא והרי נחיל של דבורים מסיח לפי תומו הוא שאני נחיל של דבורים דקנין דרבנן הוא", 
            "ודאורייתא לא והאמר רב יהודה אמר שמואל מעשה באדם אחד שהיה מסיח לפי תומו ואומר זכורני כשאני תינוק ומורכבני על כתיפו של אבא והוציאוני מבית הספר והפשיטוני את כתנתי והטבילוני לאכול בתרומה לערב", 
            "ורבי חנינא מסיים בה הכי וחבירי בדילין ממני והיו קורין אותי יוחנן אוכל חלות והעלהו רבי לכהונה על פיו", 
            "בתרומה דרבנן", 
            "ואכתי דאורייתא לא והא כי אתא רב דימי אמר רב חנא קרטיגנא ואמרי לה רב אחא קרטיגנא משתעי מעשה בא לפני רבי יהושע בן לוי ואמרי לה מעשה בא לפני רבי בתינוק אחד שהיה מסיח לפי תומו ואמר אני ואמי נשבינו לבין הגוים יצאתי לשאוב מים דעתי על אמי ללקוט עצים דעתי על אמי", 
            "והשיאה רבי על פיו לכהונה", 
            "בשבויה הקילו", 
            "אבל לא יקוץ את סוכו [וכו׳] תניא רבי ישמעאל בנו של רבי יוחנן בן ברוקה אומר תנאי בית דין הוא שיהא יורד לתוך שדה של חבירו וקוצץ סוכו של חבירו להציל את נחילו ונוטל דמי סוכו מתוך נחילו של חבירו", 
            "ותנאי בית דין הוא שיהא שופך יינו ומציל את דובשנו של חבירו ונוטל דמי יינו מתוך דובשנו של חבירו ותנאי בית דין הוא שיהא מפרק את עציו וטוען פשתנו של חבירו ונוטל דמי עציו מתוך פשתנו של חבירו שעל מנת כן הנחיל יהושע לישראל את הארץ", 
            "מתני׳ המכיר כליו וספריו ביד אחר ויצא לו שם גניבה בעיר ישבע לו לוקח כמה נתן ויטול ואם לאו לאו כל המנו שאני אומר מכרן לאחר ולקחן זה הימנו", 
            "גמ׳ וכי יצא לו שם גניבה בעיר מאי הוי ליחוש דילמא זבנינהו והוא ניהו קא מפיק שמא", 
            "אמר רב יהודה אמר רב כגון שבאו בני אדם בתוך ביתו ועמד והפגין בלילה ואמר נגנבו כליי כל שכן עילא מצא", 
            "רב כהנא מסיים בה משמיה דרב כגון שהיתה מחתרת חתורה בתוך ביתו ובני אדם שלנו בתוך ביתו יצאו ואנבורקראות של כלים על כתפיהם והכל אומרים נגנבו כליו של פלוני", 
            "ודלמא כלים הוו ספרים לא הוו אמר רבי חייא בר אבא אמר רבי יוחנן כגון דקאמרי נמי ספרים", 
            "וליחוש דלמא זוטרי וקא טעין רברבי אמר רבי יוסי בר חנינא דקאמרי ספר פלוני ופלוני", 
            "ודלמא הוו עתיקי וקא טעין חדתי אמר רב כגון דאמרי הללו כליו של פלוני הללו ספריו של פלוני", 
            "ומי אמר רב הכי והאמר רב בא במחתרת ונטל כלים ויצא פטור מאי טעמא בדמי קננהו", 
            "הני מילי דקננהו בבא במחתרת דמעיקרא מסר נפשיה לקטלא אבל הני כיון דלא מסרו נפשייהו לקטלא לא", 
            "אמר רבא לא שנו אלא בעל הבית העשוי למכור כליו אבל בעל הבית שאינו עשוי למכור כליו"
        ], 
        [
            "לא צריך לאהדורי עליה כולי האי", 
            "ודלמא איצטריך ליה זוזי וזבין אמר רב אשי הרי יצא לו שם גניבה בעיר", 
            "איתמר גנב ומכר ואחר כך הוכר הגנב רב משמיה דרבי חייא אמר הדין עם הראשון רבי יוחנן משמיה דרבי ינאי אמר הדין עם השני", 
            "אמר רב יוסף לא פליגי כאן לפני יאוש הדין עם השני כאן לאחר יאוש הדין עם הראשון", 
            "ותרוייהו אית להו דרב חסדא", 
            "אמר ליה אביי ולא פליגי הא מתנות כהונה כלפני יאוש דמי ופליגי דתנן אמר לו מכור לי מעיה של פרה והיו בהן מתנות נותנן לכהן ואינו מנכה לו מן הדמים לקח הימנו במשקל נותנו לכהן ומנכה לו מן הדמים", 
            "ואמר רב לא שנו אלא ששקל לעצמו אבל שקל לו הטבח הדין עם הטבח", 
            "אימא אף דין עם הטבח מהו דתימא אין מתנות כהונה נגזלות קא משמע לן", 
            "ולאביי דאמר פליגי במאי פליגי בדרב חסדא", 
            "רב זביד אמר כגון שנתייאשו הבעלים ביד לוקח ולא נתייאשו ביד גנב", 
            "ובהא פליגי מר סבר יאוש ואחר כך שינוי רשות קני שינוי רשות ואחר כך יאוש לא קני ומר סבר לא שנא", 
            "רב פפא אמר בגלימא דכולי עלמא לא פליגי דהדר למריה והכא בעשו בו תקנת השוק קמיפלגי", 
            "רב משמיה דרבי חייא אמר הדין עם הראשון דינא דלוקח דלישקול זוזי מגנב ולא עשו בו תקנת השוק ורבי יוחנן משום דרבי ינאי אמר הדין עם השני דינא דלוקח דלישקול מבעל הבית ועשו בו תקנת השוק", 
            "וסבר רב לא עשו בו תקנת השוק והא רב הונא תלמידיה דרב הוה וחנן בישא גנב גלימא וזבנה אתא לקמיה דרב הונא אמר ליה לההוא גברא זיל שרי עביטך", 
            "שאני חנן בישא כיון דליכא לאישתלומי מיניה כלא הוכר דמי", 
            "אמר רבא אם גנב מפורסם הוא לא עשו בו תקנת השוק והא חנן בישא דמפורסם הוה ועשו בו תקנת השוק נהי דמפורסם לבישותא לגניבותא לא מפורסם", 
            "איתמר גנב ופרע בחובו גנב ופרע בהיקיפו לא עשו בו תקנת השוק דאמרי לא אדעתא דהנהו יהיבת ליה מידי", 
            "משכנתא שוי מאתן במאה עשו בו תקנת השוק שוה בשוה אמימר אמר לא עשו בו תקנת השוק מר זוטרא אמר עשו בו תקנת השוק", 
            "והלכתא עשו בו תקנת השוק", 
            "זבינא שוה בשוה עשו בו תקנת השוק שוה מאה במאתן רב ששת אמר לא עשו בו תקנת השוק רבא אמר עשו בו תקנת השוק", 
            "והלכתא בכולהו עשו בו תקנת השוק לבר מגנב ופרע בחובו גנב ופרע בהיקיפו", 
            "אבימי בר נאזי חמוה דרבינא הוה מסיק בההוא גברא ארבעה זוזי גנב גלימא אתיא ניהליה אוזפיה ארבעה זוזי אחריני לסוף הוכר הגנב אתא לקמיה דרבינא", 
            "אמר קמאי גנב ופרע בחובו ולא בעי למיתב ליה ולא מידי הנך ארבעה זוזי אחריני שקול זוזך והדר גלימי", 
            "מתקיף לה רב כהן ודלמא גלימא בהני זוזי קמאי יהבה ניהליה גנב ופרע בחובו גנב ופרע בהיקיפו וארבעה זוזי בתראי הימוני הימניה כי היכי דהימניה מעיקרא איגלגל מילתא מטא לקמיה דרבי אבהו אמר הלכתא כרב כהן", 
            "נרשאה גנב ספרא זבניה לפפונאה בתמנן זוזי אזל פפונאה זבניה לבר מחוזאה במאה ועשרין זוזי לסוף הוכר הגנב אמר אביי ליזיל מרי דספרא ויהב ליה לבר מחוזא תמנן זוזי ושקיל ספריה ואזיל בר מחוזאה ושקיל ארבעין מפפונאה", 
            "מתקיף לה רבא השתא לוקח מגנב עשו בו תקנת השוק לוקח מלוקח מיבעיא", 
            "אלא אמר רבא ליזיל מריה דספרא ויהיב ליה לבר מחוזאה מאה ועשרין זוזי ושקיל ספריה וליזיל מרי דספרא ולישקול ארבעין מפפונאה ותמנן מנרשאה", 
            "מתני׳ זה בא בחביתו של יין וזה בא בכדו של דבש נסדקה חבית של דבש ושפך זה את יינו והציל את הדבש לתוכו"
        ], 
        [
            "אין לו אלא שכרו ואם אמר אציל את שלך ואתה נותן לי דמי שלי חייב ליתן לו", 
            "שטף נחל חמורו וחמור חבירו שלו יפה מנה ושל חבירו מאתים והניח זה את שלו והציל את של חבירו אין לו אלא שכרו ואם אמר לו אני אציל את שלך ואתה נותן לי את שלי חייב ליתן לו", 
            "גמ׳ ואמאי לימא ליה מהפקירא קא זכינא מי לא תניא הרי שהיה טעון כדי יין וכדי שמן וראה שהן משתברות לא יאמר הרי זה תרומה ומעשר על פירות שיש לי בתוך ביתי ואם אמר לא אמר כלום", 
            "כדאמר רבי ירמיה כשעקל בית הבד כרוך עליה הכי נמי כשעקל בית הבד כרוך עליה", 
            "ואם אמר לא אמר כלום והתניא מי שבא בדרך ומעות בידו ואנס כנגדו לא יאמר הרי פירות שיש לי בתוך ביתי מחוללים על מעות הללו ואם אמר דבריו קיימין", 
            "הכא במאי עסקינן בשיכול להציל אי בשיכול להציל לכתחלה אמאי לא יאמר בשיכול להציל על ידי הדחק", 
            "וכל היכא דאיכא הפסידא לכתחלה לא יאמר והתניא הרי שהיו לו עשר חביות של טבל טמא וראה אחת מהן שנשברה או שנתגלתה אומר הרי היא תרומת מעשר על תשע חברותיה ובשמן לא יעשה כן מפני הפסד כהן", 
            "אמר רבי ירמיה כשעקל בית הבד כרוך עליה בשלמא שנשברה חזיא אלא נתגלתה למאי חזיא", 
            "וכי תימא חזיא לזילוף והתניא מים שנתגלו הרי זה לא ישפכם ברשות הרבים ולא יגבל בהן את הטיט ולא ירבץ בהן את הבית ולא ישקה מהם את בהמתו ולא בהמת חבירו", 
            "דעבר לה במסננת כרבי נחמיה דתניא מסננת יש בה משום גילוי אמר רבי נחמיה אימתי בזמן שהתחתונה מגולה אבל בזמן שהתחתונה מכוסה אף על פי שהעליונה מגולה אין בה משום גילוי לפי שארס של נחש דומה לספוג וצף ועומד במקומו", 
            "לאו איתמר עלה אמר רבי סימון אמר רבי יהושע בן לוי לא שנו אלא שלא טרקו אבל טרקו אסור", 
            "התם נמי אפשר דמנח מידי אפומא דחביתא דשפי ליה", 
            "ורבי נחמיה (מטמא אטמא) מי תרמינן", 
            "והתניא תורמין מן הטמא על הטמא ומן הטהור על הטהור ומן הטהור על הטמא אבל לא מן הטמא על הטהור רבי נחמיה אומר אף מן הטמא על הטמא לא התירו לתרום אלא בשל דמאי הכא נמי בשל דמאי", 
            "אמר מר ובשמן לא יעשה כן מפני הפסד כהן מאי שנא שמן דראוי להדליק יין נמי ראוי לזילוף וכי תימא זילוף לאו מילתא היא והאמר שמואל משום רבי חייא שותין מלוג בסלע ומזלפין מלוג בשתים", 
            "הכא במאי עסקינן בחדש והא ראוי לישנו אתי ביה לידי תקלה", 
            "שמן נמי אתי ביה לידי תקלה דמנח בכלי מאוס יין נמי מנח ליה בכלי מאוס השתא לזילוף קא בעי ליה בכלי מאוס קא מנח ליה", 
            "ותקלה עצמה תנאי היא דתניא חבית של יין של תרומה שנטמאת בית שמאי אומרים"
        ], 
        [
            "תשפך הכל ובית הלל אומרים תעשה זילוף אמר רבי ישמעאל ברבי יוסי אני אכריע בבית תעשה זילוף ובשדה תשפך הכל", 
            "איכא דאמרי בישן תעשה זילוף ובחדש תשפך הכל אמרו לו אין הכרעה שלישית מכרעת", 
            "אם אמר לו אציל את שלך וכו׳ אמאי ונימא ליה משטה אני בך", 
            "מי לא תניא הרי שהיה בורח מבית האסורין והיתה מעבורת לפניו אמר לו טול דינר והעבירני אין לו אלא שכרו אלמא אמר ליה משטה אני בך הכא נמי לימא ליה משטה אני בך", 
            "הא לא דמי אלא לסיפא ואם אמר לו טול דינר זה בשכרך והעבירני נותן לו שכרו משלם", 
            "מאי שנא רישא ומאי שנא סיפא אמר רמי בר חמא בצייד השולה דגים מן הים ואמר ליה אפסדתני כוורי בזוזא", 
            "שטף נהר חמורו וחמור חבירו שלו יפה מנה וכו׳ וצריכא דאי אשמעינן קמייתא התם הוא דכי פירש יהיב ליה דמי כוליה משום דבידים קא פסיד אבל הכא דממילא נימא אין לו אלא שכרו", 
            "ואי אשמעינן סיפא הכא הוא דבסתמא אין לו אלא שכרו משום דממילא אבל התם דבידים אימא אפילו בסתמא יהיב ליה דמי כולה צריכא", 
            "בעא מיניה רב כהנא מרב ירד להציל ועלה שלו מאליו מהו אמר ליה משמיא רחימו עליה", 
            "כי הא דרב ספרא הוה קא אזיל בשיירתא לוינהו ההוא ארי כל לילא קא שדר ליה חמרא דחד מינייהו וקא אכיל כי מטא זמניה דרב ספרא שדר ליה חמרא ולא אכליה קדים רב ספרא וזכה ביה", 
            "אמר ליה רב אחא מדיפתי לרבינא למה ליה למיזכי ביה נהי דכי אפקריה אדעתא דאריה אפקריה אדעתא דכולי עלמא לא אפקריה אמר ליה רב ספרא לרווחא דמילתא הוא דעבד", 
            "בעא מיניה רב מרבי ירד להציל ולא הציל מהו אמר לו וזו שאילה אין לו אלא שכרו", 
            "איתיביה השוכר את הפועל"
        ], 
        [
            "להביא כרוב ודורמסקנין לחולה והלך ומצאו שמת או שהבריא נותן לו שכרו משלם", 
            "אמר ליה מי דמי התם עביד שליח שליחותיה הכא לא עביד שליח שליחותיה", 
            "תנו רבנן שיירא שהיתה מהלכת במדבר ועמד עליה גייס לטורפה מחשבין לפי ממון ואין מחשבין לפי נפשות", 
            "ואם שכרו תייר ההולך לפניהם מחשבין אף לפי נפשות ולא ישנו ממנהג החמרין", 
            "רשאין החמרין להתנות שכל מי שיאבד לו חמורו יעמיד לו חמור אחר בכוסיא אין מעמידין שלא בכוסיא מעמידין לו ואם אמר תנו לי ואני אשמור אין שומעין לו", 
            "פשיטא לא צריכא דאית ליה חמרא אחרינא מהו דתימא הא קא מינטר ליה קא משמע לן שאני נטירותא דחד מנטירותא דבי תרי", 
            "תנו רבנן ספינה שהיתה מהלכת בים עמד עליה נחשול לטובעה והקילו ממשאה מחשבין לפי משאוי ואין מחשבין לפי ממון ולא ישנו ממנהג הספנים", 
            "ורשאין הספנים להתנות שכל מי שאבדה לו ספינה יעמיד לו ספינה אחרת אבדה לו בכוסיא אין מעמידין שלא בכוסיא מעמידין לו ואי פירש למקום שאין הספינות הולכין אין מעמידין", 
            "פשיטא לא צריכא דבניסן מרחקי חד אשלא ובתשרי מרחקי תרי אשלי וקא אזיל ביומי ניסן למקום תשרי מהו דתימא דוושיה נקיט ואזיל קא משמע לן", 
            "תנו רבנן שיירא שהיתה מהלכת במדבר ועמד גייס וטרפה ועמד אחד מהן והציל הציל לאמצע ואם אמר אני אציל לעצמי הציל לעצמו", 
            "היכי דמי אי דיכול להציל אפילו סיפא נמי לאמצע ואי דלא יכול להציל אפילו רישא נמי לעצמו", 
            "אמר רמי בר חמא הכא בשותפין עסקינן וכגון זה שותף חולק שלא לדעת חבירו אמר פליג לא אמר לא פליג", 
            "רבא אמר הכא בפועלין עסקינן וכרב דאמר רב פועל יכול לחזור בו אפילו בחצי היום", 
            "וכמה דלא הדר ביה כברשותיה דבעל הבית דמי וכי הדר ביה טעמא אחרינא הוא דכתיב כי לי בני ישראל עבדים ולא עבדים לעבדים", 
            "רב אשי אמר כשיכול להציל על ידי הדחק גלי דעתיה לעצמו לא גלי דעתיה לאמצע", 
            "מתני׳ הגוזל שדה מחבירו ונטלוה מסיקין אם מכת מדינה היא אומר לו הרי שלך לפניך אם מחמת הגזלן חייב להעמיד לו שדה אחר", 
            "גמ׳ אמר רב נחמן בר יצחק מאן דתני מסיקין לא משתבש ומאן דתני מציקין לא משתבש מאן דתני מציקין לא משתבש דכתיב במצור ובמצוק", 
            "ומאן דתני מסיקין לא משתבש דכתיב יירש הצלצל ומתרגמינן יחסניניה סקאה", 
            "אם מחמת הגזלן חייב היכי דמי אילימא דאנסוה לארעא דידיה ולא אנסוה כולי ארעתא הא מרישא שמעת מינה אם מכת מדינה היא כו׳ אי לא לא", 
            "לא צריכא דאחוי אחוויי לישנא אחרינא הכא במאי עסקינן כגון דאנסוה גויים ואמרי ליה אחויי ארעתיה ואחוי ההוא בהדייהו", 
            "ההוא גברא דאחוי אכריא דחטי דבי ריש גלותא אתא לקמיה דרב נחמן חייביה רב נחמן לשלומי יתיב רב יוסף אחוריה דרב הונא בר חייא ויתיב רב הונא בר חייא קמיה דרב נחמן אמר ליה רב הונא בר חייא לרב נחמן דינא או קנסא", 
            "אמר ליה מתניתין היא דתנן אם מחמת הגזלן חייב להעמיד לו שדה ואוקימנא דאחוי אחוויי בתר דנפק אמר ליה רב יוסף לרב הונא בר חייא מאי נפקא לך מיניה"
        ], 
        [
            "אי דינא אי קנסא אמר ליה אי דינא גמרינן מיניה אי קנסא לא גמרינן מיניה", 
            "ומנא תימרא דמקנסא לא גמרינן דתניא בראשונה היו אומרים המטמא והמנסך חזרו לומר אף המדמע", 
            "חזרו אין לא חזרו לא מאי טעמא לאו משום דקנסא הוא וקנסא לא גמרינן מיניה", 
            "לא מעיקרא סברי להפסד מרובה חששו להפסד מועט לא חששו ולבסוף סברי להפסד מועט נמי חששו", 
            "איני והא תני אבוה דרבי אבין בראשונה היו אומרים המטמא והמדמע חזרו לומר אף המנסך חזרו אין לא חזרו לא", 
            "מאי טעמא לאו משום דלא גמרינן מקנסא", 
            "לא מעיקרא סברי כרבי אבין ולבסוף סברי כרבי ירמיה", 
            "מעיקרא סברי כרבי אבין דאמר רבי אבין זרק חץ מתחילת ארבע ולבסוף ארבע וקרע שיראין בהליכתו פטור שהרי עקירה צורך הנחה היא ומתחייב בנפשו", 
            "ולבסוף סברי כרבי ירמיה דאמר רבי ירמיה משעת הגבהה קנייה איחייב ליה ממון מתחייב בנפשו לא הוי עד שעת ניסוך", 
            "רב הונא בר יהודה איקלע לבי אביוני אתא לקמיה דרבא אמר ליה כלום מעשה בא לידך אמר ליה ישראל שאנסוהו גוים והראה ממון חבירו בא לידי וחייבתיו", 
            "אמר ליה אהדר עובדא למריה דתניא ישראל שאנסוהו גוים והראה ממון חבירו פטור ואם נטל ונתן ביד חייב", 
            "אמר רבה אם הראה מעצמו כנשא ונתן ביד דמי", 
            "ההוא גברא דאנסוהו גוים ואחוי אחמרא דרב מרי בריה דרב פנחס בריה דרב חסדא אמרו ליה דרי ואמטי בהדן דרא ואמטי בהדייהו אתא לקמיה דרב אשי פטריניה", 
            "אמרו ליה רבנן לרב אשי והתניא אם נשא ונתן ביד חייב אמר להו הני מילי היכא דלא אוקמיה עילויה מעיקרא אבל היכא דאוקמיה עילויה מעיקרא מיקלי קלייה", 
            "איתיביה רבי אבהו לרב אשי אמר לו אנס הושיט לי פקיע עמיר זה או אשכול ענבים זה והושיט לו חייב הכא במאי עסקינן כגון דקאי בתרי עברי נהרא", 
            "דיקא נמי דקתני הושיט ולא תני תן שמע מינה", 
            "ההוא שותא דהוו מנצו עלה בי תרי האי אמר דידי הוא והאי אמר דידי הוא אזל חד מנייהו ומסרה לפרהגנא דמלכא אמר אביי יכול לומר אנא כי מסרי דידי מסרי אמר ליה רבא וכל כמיניה אלא אמר רבא משמתינן ליה עד דמייתי ליה וקאי בדינא", 
            "ההוא גברא דהוה בעי אחוויי אתיבנא דחבריה אתא לקמיה דרב אמר ליה לא תחוי ולא תחוי אמר ליה מחוינא ומחוינא יתיב רב כהנא קמיה דרב שמטיה לקועיה מיניה", 
            "קרי רב עילויה בניך עלפו שכבו בראש כל חוצות כתוא מכמר מה תוא זה כיון שנפל במכמר אין מרחמין עליו אף ממון של ישראל כיון שנפל ביד גוים אין מרחמין עליו", 
            "אמר ליה רב כהנא עד האידנא הוו פרסאי דלא קפדי אשפיכות דמים והשתא איכא יוונאי דקפדו אשפיכות דמים ואמרי מרדין מרדין קום סק לארעא דישראל וקביל עלך דלא תקשי לרבי יוחנן שבע שנין", 
            "אזיל אשכחיה לריש לקיש דיתיב וקא מסיים מתיבתא דיומא לרבנן אמר להו ריש לקיש היכא אמרו ליה אמאי אמר להו האי קושיא והאי קושיא והאי פירוקא והאי פירוקא אמרו ליה לריש לקיש אזל ריש לקיש אמר ליה לרבי יוחנן ארי עלה מבבל לעיין מר במתיבתא דלמחר", 
            "למחר אותבוה בדרא קמא קמיה דרבי יוחנן אמר שמעתתא ולא אקשי שמעתתא ולא אקשי אנחתיה אחורי שבע דרי עד דאותביה בדרא בתרא אמר ליה רבי יוחנן לרבי שמעון בן לקיש ארי שאמרת נעשה שועל", 
            "אמר יהא רעוא דהני שבע דרי להוו חילוף שבע שנין דאמר לי רב קם אכרעיה אמר ליה נהדר מר ברישא אמר שמעתתא ואקשי אוקמיה בדרא קמא אמר שמעתתא ואקשי", 
            "רבי יוחנן הוה יתיב אשבע בסתרקי שלפי ליה חדא בסתרקא מתותיה אמר שמעתתא ואקשי ליה עד דשלפי ליה כולהו בסתרקי מתותיה עד דיתיב על ארעא רבי יוחנן גברא סבא הוה ומסרחי גביניה אמר להו דלו לי עיני ואחזייה דלו ליה במכחלתא דכספא", 
            "חזא דפרטיה שפוותיה סבר אחוך קמחייך ביה חלש דעתיה ונח נפשיה למחר אמר להו רבי יוחנן לרבנן חזיתו לבבלאה היכי עביד אמרו ליה דרכיה הכי על לגבי מערתא חזא דהוה"
        ], 
        [
            "הדרא ליה עכנא אמר ליה עכנא עכנא פתח פומיך ויכנס הרב אצל תלמיד ולא פתח יכנס חבר אצל חבר ולא פתח יכנס תלמיד אצל הרב פתח ליה בעא רחמי ואוקמיה", 
            "אמר ליה אי הוה ידענא דדרכיה דמר הכי לא חלשא דעתי השתא ליתי מר בהדן אמר ליה אי מצית למיבעי רחמי דתו לא שכיבנא אזילנא ואי לא לא אזילנא הואיל וחליף שעתא חליף", 
            "תייריה אוקמיה שייליה כל ספיקא דהוה ליה ופשטינהו ניהליה היינו דאמר רבי יוחנן דילכון אמרי דילהון היא", 
            "ההוא דאחוי אמטכסא דרבי אבא יתיב רבי אבהו ורבי חנינא בר פפי ורבי יצחק נפחא ויתיב רבי אילעא גבייהו", 
            "סבור לחיוביה מהא דתנן דן את הדין זיכה את החייב וחייב את הזכאי טימא את הטהור וטיהר את הטמא מה שעשה עשוי וישלם מביתו", 
            "אמר להו רבי אילעא הכי אמר רב והוא שנשא ונתן ביד אמרי ליה זיל לגבי דרבי שמעון בן אליקים ורבי אלעזר בן פדת דדייני דינא דגרמי", 
            "אזל לגבייהו חייביה ממתניתין אם מחמת הגזלן חייב להעמיד לו שדה אחר ואוקימנא דאחוי אחוויי", 
            "ההוא גברא דהוה מפקיד ליה כסא דכספא סליקו גנבי עילויה שקלה יהבה להו אתא לקמיה דרבה פטריה אמר ליה אביי האי מציל עצמו בממון חבירו הוא אלא אמר רב אשי חזינן אי איניש אמיד הוא אדעתא דידיה אתו ואי לא אדעתא דכספא אתו", 
            "ההוא גברא דהוה מפקיד גביה ארנקא דפדיון שבויים סליקו גנבי עילויה שקלה יהבה ניהלייהו אתא לקמיה דרבא פטריה אמר ליה אביי והא מציל עצמו בממון חבירו הוא אמר ליה אין לך פדיון שבויים גדול מזה", 
            "ההוא גברא דאקדים ואסיק חמרא למברא קמי דסליקו אינשי במברא בעי לאטבועי אתא ההוא גברא מלח ליה לחמרא דההוא גברא ושדייה לנהרא וטבע אתא לקמיה דרבה פטריה אמר ליה אביי והא מציל עצמו בממון חבירו הוא אמר ליה האי מעיקרא רודף הוה", 
            "רבה לטעמיה דאמר רבה רודף שהיה רודף אחר חבירו להורגו ושיבר את הכלים בין של נרדף בין של כל אדם פטור שהרי מתחייב בנפשו", 
            "ונרדף ששיבר את הכלים של רודף פטור שלא יהא ממונו חביב עליו מגופו אבל של כל אדם חייב דאסור להציל עצמו בממון חבירו", 
            "ורודף שהיה רודף אחר רודף להציל ושבר כלים בין של נרדף בין של כל אדם פטור ולא מן הדין אלא שאם אי אתה אומר כן אין לך אדם שמציל את חבירו מן הרודף", 
            "מתני׳ שטפה נהר אומר לו הרי שלך לפניך", 
            "גמ׳ תנו רבנן הגוזל שדה מחבירו ושטפה נהר חייב להעמיד לו שדה אחר דברי רבי אלעזר וחכמים אומרים אומר לו הרי שלך לפניך", 
            "במאי קא מיפלגי רבי אלעזר דרש ריבויי ומיעוטי וכחש בעמיתו ריבוי בפקדון מיעט כל אשר ישבע עליו לשקר חזר וריבה", 
            "ריבה ומיעט וריבה ריבה הכל ומאי רבי רבי כל מילי", 
            "ומאי מיעט מיעט שטרות", 
            "ורבנן דרשי כללי ופרטי וכחש כלל בפקדון פרט או מכל חזר וכלל כלל ופרט וכלל אי אתה דן אלא כעין הפרט", 
            "מה הפרט דבר המיטלטל וגופו ממון אף כל דבר המיטלטל וגופו ממון יצאו קרקעות שאין מטלטלין יצאו עבדים שהוקשו לקרקעות יצאו שטרות שאף על פי שמטלטלין אין גופן ממון", 
            "והדתניא הגוזל את הפרה ושטפה נהר חייב להעמיד לו פרה דברי רבי אלעזר וחכמים אומרים אומר לו הרי שלך לפניך התם במאי קמיפלגי", 
            "אמר רב פפא התם במאי עסקינן כגון שגזל שדה מחבירו והיתה"
        ], 
        [
            "פרה רבוצה בו ושטפה נהר דרבי אלעזר לטעמיה ורבנן לטעמייהו", 
            "מתני׳ הגוזל את חבירו או שהלוה הימנו או שהפקיד לו בישוב לא יחזיר לו במדבר על מנת לצאת במדבר יחזיר לו במדבר", 
            "גמ׳ ורמינהו מלוה משתלמת בכל מקום אבידה ופקדון אין משתלמין אלא במקומן אמר אביי הכי קאמר מלוה ניתנה ליתבע בכל מקום אבידה ופקדון לא ניתנו ליתבע אלא במקומן", 
            "על מנת לצאת במדבר פשיטא לא צריכא דאמר ליה ליהוי האי פקדון גבך דאנא למדבר נפיקנא ואמר ליה איהו אנא למדבר נמי בעינא למיפק אי בעינא לאהדרינהו לך התם מהדרנא לך", 
            "מתני׳ האומר לחבירו גזלתיך הלויתני הפקדת אצלי ואיני יודע אם החזרתי לך אם לא החזרתי לך חייב לשלם אבל אם אמר לו איני יודע אם גזלתיך אם הלויתני אם הפקדת אצלי פטור מלשלם", 
            "גמ׳ איתמר מנה לי בידך והלה אומר איני יודע רב הונא ורב יהודה אמרי חייב ורב נחמן ורבי יוחנן אמרי פטור", 
            "רב הונא ורב יהודה אמרי חייב ברי ושמא ברי עדיף רב נחמן ורבי יוחנן אמרי פטור אוקי ממונא בחזקת מריה", 
            "תנן אבל אם אמר לו איני יודע אם הלויתני פטור היכי דמי אילימא דלא קא תבע ליה רישא נמי דלא קא תבע ליה אמאי חייב אלא דקתבע ליה וקתני סיפא פטור מלשלם", 
            "לא לעולם דלא קא תבע ליה ורישא בבא לצאת ידי שמים", 
            "איתמר נמי אמר רבי חייא בר אבא אמר רבי יוחנן האומר לחבירו מנה לי בידך והלה אומר איני יודע חייב בבא לצאת ידי שמים", 
            "מתני׳ הגונב טלה מן העדר והחזירו ומת או נגנב חייב באחריותו לא ידעו בעלים לא בגניבתו ולא בחזירתו ומנו את הצאן ושלימה היא פטור", 
            "גמ׳ אמר רב לדעת צריך דעת שלא לדעת מנין פוטר וכי קתני ומנו את הצאן והיא שלימה אסיפא", 
            "ושמואל אמר בין לדעת בין שלא לדעת מנין פוטר וכי קתני ומנו והיא שלימה פטור אכולה", 
            "ורבי יוחנן אומר לדעת מנין פוטר שלא לדעת אפילו מנין נמי לא צריך וכי קתני ומנו את הצאן והיא שלימה ארישא", 
            "רב חסדא אמר לדעת מנין פוטר שלא לדעת צריך דעת וכי קתני ומנו את הצאן והיא שלימה ארישא", 
            "אמר רבא"
        ], 
        [
            "מאי טעמא דרב חסדא הואיל ואנקטה נגרי ברייתא", 
            "ומי אמר רבא הכי והאמר רבא האי מאן דחזייה לחבריה דאגבה אימרא מעדרא דידיה ורמא ביה קלא ושדייה ולא ידע אי הדריה אי לא הדריה ומת או נגנב חייב באחריותו", 
            "מאי לאו אף על גב דמני לא דלא מני", 
            "ומי אמר רב הכי והאמר רב החזירו לעדר שבמדבר יצא אמר רב חנן בר אבא מודה רב ברקועתא", 
            "לימא כתנאי הגונב טלה מן העדר וסלע מן הכיס למקום שגנב יחזיר דברי רבי ישמעאל רבי עקיבא אומר צריך דעת בעלים", 
            "סברוה דכולי עלמא אית להו דרבי יצחק דאמר רבי יצחק אדם עשוי למשמש בכיסו בכל שעה מאי לאו בסלע לדעת ובפלוגתא דרב ושמואל", 
            "לא בטלה שלא לדעת ובפלוגתא דרב חסדא ורבי יוחנן", 
            "אמר רב זביד משמיה דרבא בשומר שגנב מרשות בעלים כולי עלמא לא פליגי כדרב חסדא והכא בשומר שגנב מרשותו שיחזיר למקום שגנב קמיפלגי רבי עקיבא סבר כלתה לו שמירתו ורבי ישמעאל סבר לא כלתה לו שמירתו", 
            "לימא מנין פוטר תנאי היא דתניא הגוזל את חבירו והבליע לו בחשבון תני חדא יצא ותניא אידך לא יצא", 
            "סברוה דכולי עלמא אית להו דרבי יצחק דאמר אדם עשוי למשמש בכיסו בכל שעה ושעה מאי לאו בהא קמיפלגי דמאן דאמר יצא סבר מנין פוטר ומאן דאמר לא יצא סבר מנין אינו פוטר", 
            "אמרי אי סבירא לן כרבי יצחק כולי עלמא לא פליגי דמנין פוטר אלא בדרבי יצחק קמיפלגי מר אית ליה דרבי יצחק ומר לית ליה דרבי יצחק", 
            "ואי בעית אימא דכולי עלמא אית להו דרבי יצחק ולא קשיא הא דמני ורמא ליה בכיסיה והא דמני ורמא לידיה", 
            "ואיבעית אימא אידי ואידי דמני ורמא בכיסיה הא דאית ליה זוזי אחריני בכיסיה הא דלית ליה זוזי אחריני בכיסיה", 
            "מתני׳ אין לוקחין מן הרועים צמר וחלב וגדיים ולא משומרי פירות עצים ופירות", 
            "אבל לוקחין מן הנשים כלי צמר ביהודה וכלי פשתן בגליל ועגלים בשרון וכולן שאמרו להטמין אסור ולוקחין ביצים ותרנגולין מכל מקום", 
            "גמ׳ תנו רבנן אין לוקחין מן הרועים לא עזים ולא גדיים ולא גיזין ולא תלושין של צמר אבל לוקחין מהן תפורין מפני שהן שלהן ולוקחין מהן חלב וגבינה במדבר ולא בישוב", 
            "ולוקחין מהן ארבע וחמש צאן ארבע וחמש גיזין אבל לא שתי צאן ולא שתי גיזין", 
            "רבי יהודה אומר בייתות לוקחין מהן מדבריות אין לוקחין מהן כללו של דבר כל שהרועה מוכר ובעל הבית מרגיש בו לוקחין מהן אין מרגיש בו אין לוקחין מהן", 
            "אמר מר לוקחין מהן ארבע וחמש צאן ארבע וחמש גיזין השתא יש לומר ארבעה זבנינן חמשה מיבעיא אמר רב חסדא ארבעה מתוך חמשה ואיכא דאמרי אמר רב חסדא ארבעה מעדר קטן וחמש מעדר גדול", 
            "הא גופא קשיא אמרת ארבע וחמש צאן ארבע וחמש גיזין ארבע וחמש אין אבל שלש לא אימא סיפא אבל לא שתי צאן הא שלש זבנינן", 
            "לא קשיא הא בברייתא הא בכחישתא", 
            "רבי יהודה אומר בייתות לוקחין מהן מדבריות אין לוקחין מהן כו׳ איבעיא להו רבי יהודה ארישא קאי ולחומרא או דלמא אסיפא קאי ולקולא", 
            "ארישא קאי ולחומרא דאמר לוקחין מהן ארבעה וחמשה צאן הני מילי בייתות אבל מדבריות אפילו ארבעה וחמשה לא או דלמא אסיפא קאי ולקולא דאמר אבל לא שתי צאן ולא שתי גיזין הני מילי מדבריות אבל בייתות שתים נמי לוקחין", 
            "תא שמע דתניא רבי יהודה אומר לוקחין בייתות מהן ואין לוקחין מהן מדבריות ובכל מקום לוקחין מהן ארבעה וחמשה צאן"
        ], 
        [
            "מדאמר בכל מקום שמע מינה אסיפא קאי ולקולא שמע מינה", 
            "ולא משומרי פירות כו׳ רב זבין שבישתא מאריסא אמר ליה אביי והא תנן ולא משומרי פירות עצים ופירות אמר ליה הני מילי בשומר דלית ליה בגופא דארעא מידי אבל אריס דאית ליה בגוויה אימא מדנפשיה קא מזבין", 
            "תנו רבנן שומרי פירות לוקחין מהן כשהן יושבין ומוכרין והסלין לפניהם וטורטני לפניהם וכולן שאמרו הטמן אסור לוקחין מהן מפתח הגינה אבל לא מאחורי הגינה", 
            "איתמר גזלן מאימת מותר לקנות הימנו רב אמר עד שתהא רוב משלו ושמואל אמר אפילו מיעוט שלו", 
            "אורי ליה רב יהודה לאדא דיילא כדברי האומר אפילו מיעוט שלו", 
            "ממון מסור רב הונא ורב יהודה חד אמר מותר לאבדו ביד וחד אמר אסור לאבדו ביד", 
            "מאן דאמר מותר לאבדו ביד לא יהא ממונו חמור מגופו ומאן דאמר אסור לאבדו דלמא הוה ליה זרעא מעליא וכתיב יכין רשע וצדיק ילבש", 
            "רב חסדא הוה ליה ההוא אריסא דהוה תקיל ויהיב תקיל ושקיל סלקיה קרא אנפשיה וצפון לצדיק חיל חוטא", 
            "כי מה תקות חנף כי יבצע כי ישל אלוה נפשו רב הונא ורב חסדא חד אמר נפשו דנגזל וחד אמר נפשו של גזלן", 
            "מאן דאמר נפשו של נגזל דכתיב כן ארחות כל בצע בצע את נפש בעליו יקח מאן דאמר נפשו של גזלן דכתיב אל תגזל דל כי דל הוא ואל תדכא עני בשער כי ה׳ יריב ריבם וקבע את קבעיהם נפש", 
            "ואידך נמי הכתיב נפש בעליו יקח מאי בעליו בעליו דהשתא", 
            "ואידך נמי הכתיב וקבע את קבעיהם נפש מה טעם קאמר מה טעם וקבע את קבעיהם משום דקבעי נפש", 
            "אמר רבי יוחנן כל הגוזל את חבירו שוה פרוטה כאילו נוטל נשמתו ממנו שנאמר כן ארחות כל בוצע בצע את נפש בעליו יקח ואומר ואכל קצירך ולחמך בניך ובנותיך", 
            "ואומר מחמס בני יהודה אשר שפכו דם נקי בארצם ואומר אל שאול ואל בית הדמים על אשר המית את הגבענים", 
            "מאי ואומר וכי תימא נפש דידיה אבל נפש בניו ובנותיו לא תא שמע בשר בניו ובנותיו", 
            "וכי תימא הני מילי היכא דלא יהיב דמי אבל היכא דיהיב דמי לא תא שמע מחמס בני יהודה אשר שפכו דם נקי (בארצכם) [בארצם]", 
            "וכי תימא הני מילי היכא דקעביד בידים אבל גרמא לא תא שמע אל שאול ואל בית הדמים [על] אשר המית את הגבענים וכי היכן מצינו שהרג שאול את הגבעונים אלא מתוך שהרג נוב עיר הכהנים שהיו מספיקין להן מים ומזון מעלה עליו הכתוב כאילו הרגן", 
            "אבל לוקחין מן הנשים תנו רבנן לוקחין מן הנשים כלי צמר ביהודה וכלי פשתן בגליל אבל לא יינות ושמנים וסלתות ולא מן העבדים ולא מן התינוקות אבא שאול אומר מוכרת אשה בארבעה וחמשה דינר כדי לעשות כפה לראשה וכולן שאמרו להטמין אסור", 
            "גבאי צדקה לוקחין מהן דבר מועט אבל לא דבר מרובה", 
            "והבדדין לוקחין מהן זתים במידה ושמן במידה אבל לא זיתים במועט ושמן במועט רבן שמעון בן גמליאל אומר לוקחין מנשים זיתים במועט בגליל העליון שפעמים אדם בוש למכור על פתח ביתו ונותן לאשתו ומוכרת", 
            "רבינא איקלע לבי מחוזא אתו נשי דבי מחוזא רמו קמיה כבלי ושירי קביל מינייהו אמר ליה רבה תוספאה לרבינא והתניא גבאי צדקה מקבלין מהן דבר מועט אבל לא דבר מרובה אמר ליה הני לבני מחוזא דבר מועט נינהו", 
            "מתני׳ מוכין שהכובס מוציא הרי אלו שלו והסורק מוציא הרי אלו של בעל הבית כובס נוטל שלשה חוטין והן שלו יתר מכן הרי אלו של בעל הבית אם היה שחור על גבי הלבן נוטל את הכל והן שלו", 
            "החייט ששייר את החוט כדי לתפור בו ומטלית שהיא שלש על שלש הרי אלו של בעל הבית מה שהחרש מוציא במעצד הרי אלו שלו ובכשיל של בעל הבית ואם היה עושה אצל בעל הבית אף הנסרים של בעל הבית", 
            "גמ׳ תנו רבנן לוקחין מוכין מן הכובס מפני שהן שלו הכובס נוטל שני חוטין העליונים והן שלו"
        ], 
        [
            "ולא יטיל בו יותר משלשה חובין ולא יסרוק הבגד לשתיו אלא לערבו ומשויהו לארכו אבל לא לרחבו ואם בא להשוותו עד טפח רשאי", 
            "אמר מר שני חוטין והאנן תנן שלש לא קשיא הא באלימי והא בקטיני", 
            "ולא יסרוק הבגד לשתיו אלא לערבו והתניא איפכא לא קשיא הא בגלימא הא בסרבלא", 
            "ולא יטיל בו יותר משלשה חובין בעי רבי ירמיה אמטויי ואתויי חד או דלמא אמטויי ואתויי תרי תיקו", 
            "ומשויהו לארכו אבל לא לרחבו והתניא איפכא לא קשיא הא בגלימא הא בהמיוני", 
            "תנו רבנן אין לוקחין מן הסורק מוכין מפני שאינו שלו ובמקום שנהגו להיות שלו לוקחין ובכל מקום לוקחין מהן כר מלא מוכין וכסת מלאה מוכין מאי טעמא קננהו בשינוי", 
            "תנו רבנן אין לוקחין מגרדי לא אירין ולא נירין ולא פונקלין ולא שיורי פקיעות", 
            "אבל לוקחין מהן בגד מנומר ערב ושתי טווי ואריג", 
            "אמרי השתא טווי שקלי ארוג מבעיא מאי אריג תיכי", 
            "תנו רבנן אין לוקחין מן הצבע לא אותות ולא דוגמות ולא תלושים של צמר אבל לוקחין מהן בגד צבוע טווי בגדים השתא טווי שקיל בגדים מיבעיא מאי בגדים נמטי", 
            "תנו רבנן הנותן עורות לעבדן הקיצועין והתלושין הרי אלו של בעל הבית והעולה ומשטף במים הרי אלו שלו", 
            "אם היה שחור [וכו׳] אמר רב יהודה קצרא שמיה וקצרא שקיל ליה אמר רב יהודה הכל עולין למנין תכלת ויצחק ברי קפיד עלייהו", 
            "החייט ששייר (מן) [את] החוט כו׳ וכמה לתפור אמר רב אסי מלא מחט חוץ למחט איבעיא להו מלא מחט וחוץ למחט כמלא מחט או דלמא מלא מחט וחוץ למחט משהו", 
            "תא שמע דתניא החייט ששייר את החוט פחות מכדי לתפור בו ומטלית שהיא פחותה משלש על שלש בזמן שבעל הבית מקפיד עליהן הרי אלו של בעל הבית אין בעל הבית מקפיד עליהן הרי אלו שלו", 
            "אי אמרת בשלמא מלא מחט וחוץ למחט כמלא מחט פחות מכאן חזי לסיכתא אלא אי אמרת מלא מחט וחוץ למחט משהו פחות מכאן למאי חזי", 
            "אלא שמע מינה מלא מחט וחוץ למחט כמלא מחט שמע מינה", 
            "מה שהחרש כו׳ ורמינהי מה שהחרש מוציא במעצד והנפסק במגירה הרי אלו של בעל הבית והיוצא מתחת מקדח ומתחת רהיטני והנגרר במגירה הרי אלו שלו", 
            "אמר רבא באתרא דתנא דידן איכא תרתי חציני לרבתי קרי לה כשיל ולזוטרתי קרי לה מעצד באתרא דתנא ברא חד הוא דאיכא וקרו לה מעצד", 
            "ואם היה עושה אצל כו׳ תנו רבנן מסתתי אבנים אין בהם משום גזל מפסגי אילנות מפסגי גפנים מנקפי היגי מנכשי זרעים ועודרי ירקות בזמן שבעל הבית מקפיד עליהם יש בהן משום גזל אין בעל הבית מקפיד עליהן הרי אלו שלו", 
            "אמר רב יהודה כשות וחזיז אין בהם משום גזל באתרא דקפדי יש בהן משום גזל אמר רבינא ומתא מחסיא אתרא דקפדי הוא", 
            "הדרן עלך הגוזל בתרא וסליקא לה מסכת בבא קמא"
        ]
    ], 
    "versionSource": "https://www.korenpub.com/koren_en_usd/koren/talmud/koren-talmud-bavli-no/23-bava-kamma-part-1.html", 
    "heTitle": "בבא קמא", 
    "versionTitleInHebrew": "מהדורת וויליאם דייוידסון - ארמית", 
    "versionNotes": "Aramaic from The William Davidson digital edition of the <a href='https://www.korenpub.com/koren_en_usd/koren/talmud/koren-talmud-bavli-no.html'>Koren Noé Talmud</a>, with commentary by <a href='/adin-even-israel-steinsaltz'>Rabbi Adin Even-Israel Steinsaltz</a>", 
    "categories": [
        "Talmud", 
        "Bavli", 
        "Seder Nezikin"
    ]
}