{
    "language": "he",
    "title": "Mishnah Makhshirin",
    "versionSource": "https://archive.org/details/MishnaCorrectedKaufman00WHOLE",
    "versionTitle": "Mishnah based on the Kaufmann manuscript, edited by Dan Be'eri",
    "status": "locked",
    "license": "PD",
    "digitizedBySefaria": true,
    "actualLanguage": "he",
    "languageFamilyName": "hebrew",
    "isSource": true,
    "isPrimary": true,
    "direction": "rtl",
    "heTitle": "משנה מכשירין",
    "categories": [
        "Mishnah",
        "Seder Tahorot"
    ],
    "text": [
        [
            "<small>א</small>\nכָּל מַשְׁקֶה שֶׁתְּחִלָּתוֹ בְרָצוֹן, &lt;משקים&gt;\nאַף עַל פִּי שֶׁאֵין סוֹפוֹ בְרָצוֹן, \nאוֹ שֶׁסּוֹפוֹ בְרָצוֹן, \nאַף עַל פִּי שֶׁאֵין תְּחִלָּתוֹ בְרָצוֹן, \nהֲרֵי זֶה בְ'כִי יֻתַּן'.  \nמַשְׁקִים טְמֵאִין מְטַמִּין לְרָצוֹן וְשֶׁלֹּא לְרָצוֹן. \n",
            "<small>ב</small>\nהַמַּרְעִיד אֶת הָאִילָן לְהַשִּׁיר מִמֶּנּוּ אֳכָלִין, \nאוֹ אֶת הַטֻּמְאָה, אֵינָן בְּ'כִי יֻתַּן'.  \nלְהַשִּׁיר מִמֶּנּוּ מַשְׁקִין, \nבֵּית שַׁמַּי אוֹמְרִים: \nהַיּוֹצְאִין וְאֶת שֶׁבּוֹ בְּ'כִי יֻתַּן'. \nוּבֵית הֶלֵּל אוֹמְרִים: \nהַיּוֹצְאִין בְּ'כִי יֻתַּן', \nוְאֶת שֶׁבּוֹ אֵינָן בְּ'כִי יֻתַּן', \nמִפְּנֵי שֶׁהוּא מִתְכַּוֵּן שֶׁיֵּצְאוּ מִכֻּלּוֹ. \n",
            "<small>ג</small>\nהַמַּרְעִיד אֶת הָאִילָן וְנָפַל עַל חֲבֵרוֹ, \nאוֹ סֻכָּה וְנָפְלָה עַל חֲבֶרְתָּהּ, \nוְתַחְתֵּיהֶן זְרָעִים אוֹ יְרָקוֹת מְחֻבָּרִין לַקַּרְקַע, \nבֵּית שַׁמַּי אוֹמְרִים: \nבְּ'כִי יֻתַּן'. \nוּבֵית הֶלֵּל אוֹמְרִים: \nאֵינָן בְּ'כִי יֻתַּן'.  \nאָמַר רְבִּי יְהוֹשֻׁעַ, \nמִשֵּׁם אַבָּא יוֹסֵה חֹלִיקוֹפְרִי אִישׁ טִבְּעוֹן: \nתְּמַהּ עַצְמָךְ אִם יֵשׁ מַשְׁקֶה טָמֵא בַתּוֹרָה \nעַד שֶׁיִּתְכַּוֵּן וְיִתֵּן, \nשֶׁנֶּאֱמַר: (ויקרא יא,לח) \n\"וְכִי יֻתַּן מַיִם עַל זֶרַע וְנָפַל מִנִּבְלָתָם\". \n",
            "<small>ד</small>\nהַנּוֹעֵר אֲגֻדָּה שֶׁלַּיָּרָק, \nוְיָרְדוּ מִצַּד הָעֶלְיוֹן לַתַּחְתּוֹן, \nבֵּית שַׁמַּי אוֹמְרִים: \nבְּ'כִי יֻתַּן'.  \nוּבֵית הֶלֵּל אוֹמְרִים: \nאֵינָן בְּ'כִי יֻתַּן'.  \nאָמְרוּ בֵית הֶלֵּל לְבֵית שַׁמַּי: \nוַהֲרֵי הַנּוֹעֵר אֶת הַקֶּלַח, \nחוֹשְׁשִׁין אָנוּ שֶׁמֵּא יָצְאוּ מִן הֶעָלֶה לֶעָלֶה. \nאָמְרוּ לָהֶם בֵּית שַׁמַּי: \nשֶׁהַקֶּלַח אֶחָד, וַאֲגֻדָּה קְלָחִים הַרְבֵּה.  \nאָמְרוּ לָהֶם בֵּית הֶלֵּל: \nהֲרֵי הַמַּעֲלֶה סַק מָלֵא פֵרוֹת וּנְתָנוֹ עַל גַּף הַנָּהָר, \nחוֹשְׁשִׁין אָנוּ שֶׁמֵּא יָרְדוּ מִצַּד הָעֶלְיוֹן לַתַּחְתּוֹן. \nאֲבָל אִם הֶעֱלָה שְׁנַיִם, וּנְתָנָן זֶה עַל גַּב זֶה, \nהַתַּחְתּוֹן בְּ'כִי יֻתַּן'.  \nרְבִּי יוֹסֵה אוֹמֵר: \nהַתַּחְתּוֹן טָהוֹר. \n",
            "<small>ה</small>\nהַמְמַחֵק אֶת הַכְּרֵישָׁה, \nוְהַסּוֹחֵט שְׂעָרוֹ בִכְסוּתוֹ, \nרְבִּי יוֹסֵה אוֹמֵר: \nהַיּוֹצְאִין בְּ'כִי יֻתַּן'; \nוְאֶת שֶׁבּוֹ אֵינָן בְּ'כִי יֻתַּן', \nמִפְּנֵי שֶׁהוּא מִתְכַּוֵּן שֶׁיֵּצְאוּ מִכֻּלּוֹ. \n",
            "<small>ו</small>\nהַנּוֹפֵחַ בָּעֲדָשִׁין לְבָדְקָן אִם יָפוֹת הֵן, \nרְבִּי שִׁמְעוֹן אוֹמֵר: \nאֵינָן בְּ'כִי יֻתַּן'.  \nוַחֲכָמִים אוֹמְרִים: \nבְּ'כִי יֻתַּן'.  \nהָאוֹכֵל שַׁמְשְׁמִין בְּאֶצְבָּעוֹ, \nמַשְׁקִין שֶׁעַל יָדָיו, \n\n<small>ז</small>\nרְבִּי שִׁמְעוֹן אוֹמֵר: \nאֵינָן בְּ'כִי יֻתַּן'. \nוַחֲכָמִים אוֹמְרִים: \nבְּ'כִי יֻתַּן'.  \nהַטּוֹמֵן פֵּרוֹתָיו בַּמַּיִם מִפְּנֵי הַגַּנָּבִים, \nאֵינָן בְּ'כִי יֻתַּן'.  \nמַעֲשֶׂה בְאַנְשֵׁי יְרוּשָׁלַיִם, \nשֶׁטָּמְנוּ אֶת דְּבֵלָתָן בַּמַּיִם מִפְּנֵי הַסִּיקְרִין, \nוְטִהֲרוּ לָהֶן חֲכָמִים.  \nהַנּוֹתֵן אֶת פֵּרוֹתָיו לְשִׁבֹּלֶת הַנָּהָר לַהֲבִיאָן עִמּוֹ, \nאֵינָן בְּ'כִי יֻתַּן'. \n\n\n\n"
        ],
        [
            "<small>א</small>\nזֵעַת בָּתִּים, בּוֹרוֹת שִׁיחִין וּמְעָרוֹת, טְהוֹרָה.  \nזֵעַת הָאָדָם, טְהוֹרָה.  \nשָׁתָה מַיִם טְמֵאִים וְהֵזִיעַ, זֵעָתוֹ טְהוֹרָה.  \nבָּא בַּמַּיִם שְׁאוּבִין וְהֵזִיעַ, זֵעָתוֹ טְמֵאָה.  \nנִסְתַּפַּג וְאַחַר כָּךְ הֵזִיעַ, זֵעָתוֹ טְהוֹרָה. \n",
            "<small>ב</small>\nמַרְחֵץ טְמֵאָה, וְזֵעָתָהּ טְמֵאָה, \nוּטְהוֹרָה בְּ'כִי יֻתַּן'.  \nהַבְּרֵכָה שֶׁבַּבַּיִת, הַבַּיִת מֵזִיעַ מֵחֲמָתָהּ, \nוְאִם טְמֵאָה, \nזֵעַת כָּל הַבַּיִת שֶׁמֵּחֲמַת הַבְּרֵכָה טְמֵאָה. \n",
            "<small>ג</small>\nשְׁתֵּי בְרֵכוֹת, אַחַת טְהוֹרָה וְאַחַת טְמֵאָה, \nהַמֵּזִיעַ קָרוֹב לַטֻּמְאָה, טָמֵא; \nקָרוֹב לַטְּהָרָה, טָהוֹר; \nמַחְצָה לְמַחְצָה, טָמֵא.  \nבַּרְזֶל טָמֵא שֶׁבְּלָלוֹ עִם בַּרְזֶל טָהוֹר, \nאִם רֹב מִן הַטָּהוֹר, טָהוֹר, \nמַחְצָה לְמַחְצָה, טָמֵא.  \nגַּצְרָיוֹת שֶׁיִּשְׂרָאֵל וְגוֹיִם מְטִילִים לְתוֹכָן, \nאִם רֹב מִן הַטָּהוֹר, טָהוֹר, \nמַחְצָה לְמַחְצָה, טָמֵא.  \nמֵי שְׁפֵיכוֹת שֶׁיָּרְדוּ עֲלֵיהֶן מֵי גְשָׁמִים, \nאִם רֹב מִן הַטָּמֵא, טָמֵא, \nוְאִם רֹב מִן הַטָּהוֹר, טָהוֹר; \nמַחְצָה לְמַחְצָה, טָמֵא.  \nאֵמָתַי? \nבִּזְמַן שֶׁקָּדְמוּ מֵי שְׁפֵיכוֹת, \nאֲבָל אִם קָדְמוּ מֵי גְשָׁמִים, \nאֲפִלּוּ כָל שֶׁהֵן מֵי שְׁפֵיכוֹת, טָמֵא. \n",
            "<small>ד</small>\nהַטּוֹרֵף אֶת גַּגּוֹ, &lt;גַּנּוֹ&gt;\nוְהַמְכַבֵּס אֶת כְּסוּתוֹ, \nוְיָרְדוּ עֲלֵיהֶן גְּשָׁמִים, \nאִם רֹב מִן הַטָּמֵא, טָמֵא, \nוְאִם רֹב מִן הַטָּהוֹר, טָהוֹר; \nמַחְצָה לְמַחְצָה, טָמֵא.  \nרְבִּי יְהוּדָה אוֹמֵר: \nאִם הוֹסִיפוּ לְנַטֵּף. \n",
            "<small>ה</small>\nעִיר שֶׁיִּשְׂרָאֵל וְגוֹיִם דָּרִים בְּתוֹכָהּ, \nוְהָיְתָה בָהּ מַרְחֵץ מַרְחֶצֶת בַּשַּׁבָּת, \nאִם רֹב גּוֹיִם, רוֹחֵץ בָּהּ מִיָּד; \nוְאִם רֹב יִשְׂרָאֵל, יַמְתִּין כְּדֵי שֶׁיֵּחָמוּ; \nמַחְצָה לְמַחְצָה, יַמְתִּין כְּדֵי שֶׁיֵּחַמּוּ הַחַמִּים.  \nרְבִּי יְהוּדָה אוֹמֵר: \nבְּאֶמְבָּטִי קְטַנָּה, \nאִם יֶשׁ בָּהּ רְשׁוּת, רוֹחֵץ מִיָּד. \n",
            "<small>ו</small>\nמָצָא בָהּ יָרָק נִמְכָּר, \nאִם רֹב גּוֹיִם, לוֹקֵחַ מִיָּד; \nוְאִם רֹב יִשְׂרָאֵל, \nיַמְתִּין כְּדֵי שֶׁיָּבֹא מִמָּקוֹם קָרוֹב; \nמַחְצָה לְמַחְצָה, \nיַמְתִּין כְּדֵי שֶׁיָּבֹא מִמָּקוֹם קָרוֹב.  \nאִם יֶשׁ בָּהּ רְשׁוּת, לוֹקֵחַ מִיָּד. \n",
            "<small>ז</small>\nמָצָא בָהּ תִּינוֹק מֻשְׁלָךְ, \nאִם רֹב גּוֹיִם, גּוֹי, \nאִם רֹב יִשְׂרָאֵל, יִשְׂרָאֵל; \nמַחְצָה לְמַחְצָה, יִשְׂרָאֵל.  \nרְבִּי יְהוּדָה אוֹמֵר: \nהוֹלְכִים אַחַר רֹב הַמַּשְׁלִיכִים. \n",
            "<small>ח</small>\nמָצָא בָהּ מְצִיאָה, \nאִם רֹב גּוֹיִם, אֵינוּ צָרִיךְ לְהַכְרִיז; \nמַחְצָה לְמַחְצָה, צָרִיךְ לְהַכְרִיז.  \nמָצָא בָהּ פַּת, \nהוֹלְכִין אַחַר רֹב הַנַּחְתּוֹמִים.  \nוְאִם הָיְתָה פַת עִסָּה, \nהוֹלְכִין אַחַר רֹב אוֹכְלֵי פַת עִסָּה.  \nרְבִּי יְהוּדָה אוֹמֵר: \nאִם הָיְתָה פַת קֵבָר, \nהוֹלְכִין אַחַר רֹב אוֹכְלֵי פַת קֵבָר. \n",
            "<small>ט</small>\nמָצָא בָהּ בָּשָׂר, \nהוֹלְכִין אַחַר רֹב הַטַּבָּחִין.  \nאִם הָיָה מְבֻשָּׁל, \nהוֹלְכִין אַחַר רֹב אוֹכְלֵי בָשָׂר. \n",
            "<small>י</small>\nהַמּוֹצֵא פֵרוֹת בַּדֶּרֶךְ, &lt;הַמּוֹצִיא&gt;\nאִם רֹב מַכְנִיסִים לְבָתֵּיהֶם, פָּטוּר; \nלִמְכּוֹר בַּשּׁוּק, חַיָּב; \nמַחְצָה לְמַחְצָה, דְּמַי.  \nאוֹצָר שֶׁיִּשְׂרָאֵל וְגוֹיִם מְטִילִים לְתוֹכוֹ, \nאִם רֹב גּוֹיִם, וַדַּאי; \nאִם רֹב יִשְׂרָאֵל, דְּמַי; \nמַחְצָה לְמַחְצָה, וַדַּי.  \nדִּבְרֵי רְבִּי מֵאִיר.  \nוַחֲכָמִים אוֹמְרִים: \nאֲפִלּוּ כֻלּוֹ גּוֹי, \nוְיִשְׂרָאֵל אֶחָד מְטִיל לְתוֹכוֹ, דְּמַי. \n",
            "<small>יא</small>\nפֵּרוֹת שְׁנִיָּה שֶׁרָּבוּ עַל הַשְּׁלִישִׁית, \nוְשֶׁלַּשְּׁלִישִׁית עַל שֶׁלָּרְבִיעִית, \nוְשֶׁלַּחֲמִישִׁית עַל שֶׁלַּשִּׁשִּׁית, \nוְשֶׁלַּשִּׁשִּׁית עַל שֶׁלִּשְׁבִיעִית, \nוְשֶׁלִּשְׁבִיעִית עַל שֶׁלְּמוֹצָאֵי שְׁבִיעִית, \nהוֹלְכִין אַחַר הָרֹב.  \nמַחְצָה לְמַחְצָה, לְהַחֲמִיר. \n\n\n\n"
        ],
        [
            "<small>א</small>\nשַׂק שֶׁהוּא מָלֵא פֵרוֹת, \nוּנְתָנוֹ עַל גַּף הַנָּהָר, \nאוֹ עַל פִּי הַבּוֹר, \nאוֹ עַל מַעֲלוֹת הַמְּעָרָה, \nוְשָׁאֲבוּ, \nכָּל שֶׁשָּׁאֲבוּ, בְּ'כִי יֻתַּן'. &lt;שֶׁשָּׁאֲבוֹ&gt;\nרְבִּי יְהוּדָה אוֹמֵר: \nכָּל שֶׁהוּא כְּנֶגֶד הַמַּיִם בְּ'כִי יֻתַּן', \nוְשֶׁאֵינוּ כְנֶגֶד הַמַּיִם אֵינוּ בְ'כִי יֻתַּן'. \n",
            "<small>ב</small>\nחָבִית שֶׁהִיא מְלֵאָה פֵרוֹת, \nוּנְתוּנָה לְתוֹךְ הַמַּשְׁקִין, \nאוֹ מְלֵאָה מַשְׁקִין וּנְתוּנָה לְתוֹךְ הַפֵּרוֹת, וְשָׁאֲבוּ, \nכָּל שֶׁשָּׁאֲבוּ, בְּ'כִי יֻתַּן'.  \nבְּאֵלּוּ מַשְׁקִין אָמָרוּ? \nבַּמַּיִם, וּבַיַּיִן, וּבַחֹמֶץ. \nוּשְׁאָר כָּל הַמַּשְׁקִין, טְהוֹרִין.  \nרְבִּי נְחֶמְיָה מְטַהֵר בַּקִּטְנִית, \nשֶׁאֵין הַקִּטְנִית שׁוֹאֶבֶת. \n",
            "<small>ג</small>\nהָרוֹדֶה פַת חַמָּה וּנְתָנָהּ עַל פִּי חָבִית שֶׁלַּיַּיִן, \nרְבִּי מֵאִיר מְטַמֵּא.  \nרְבִּי יְהוּדָה מְטַהֵר.  \nרְבִּי יוֹסֵה מְטַהֵר בְּשֶׁלַּחִטִּין, \nוּמְטַמֵּא בְּשֶׁלַּשְּׂעוֹרִין, \nמִפְּנֵי שֶׁהַשְּׂעוֹרִין שׁוֹאֲבוֹת. \n",
            "<small>ד</small>\nהַמְרַבֵּץ אֶת בֵּיתוֹ וְנָתַן בּוֹ חִטִּים, וּטְנָנוֹ, \nאִם מֵחֲמַת הַמַּיִם, בְּ'כִי יֻתַּן'; &lt;מֵחַמַּת&gt;\nוְאִם מֵחֲמַת הַסֶּלַע, אֵינָן בְּ'כִי יֻתַּן'. &lt;מֵחַמַּת&gt; \nהַמְכַבֵּס אֶת כְּסוּתוֹ בַעֲרֵבָה, \nוְנָתַן בָּהּ חִטִּים, וּטְנָנוֹ, \nאִם מֵחֲמַת הַמַּיִם, בְּ'כִי יֻתַּן'; \nאִם מֵחֲמַת עַצְמָהּ, אֵינָן בְּ'כִי יֻתַּן'.  \nבַּחוֹל, הֲרֵי זֶה בְ'כִי יֻתַּן'.  \nמַעֲשֶׂה בְאַנְשֵׁי הַמָּחוֹז שֶׁהָיוּ מְטִינִין בַּחוֹל, \nאָמְרוּ לָהֶן חֲכָמִים: \nאִם כָּךְ הֱיִיתֶם עוֹשִׂים, \nלֹא עֲשִׂיתֶם טַהֲרָה מִימֵיכֶם. \n",
            "<small>ה</small>\nהַמֵּטֵן בְּטִיט הַנָּגוּב, \nרְבִּי שִׁמְעוֹן אוֹמֵר: \nאִם יֶשׁ בּוֹ מַשְׁקֶה טוֹפֵחַ, בְּ'כִי יֻתַּן', \nוְאִם לָאו, אֵינוּ בְ'כִי יֻתַּן'. &lt;אֵינָן&gt; \nהַמְרַבֵּץ אֶת גֳּרָנוֹ, \nאֵינוּ חוֹשֵׁשׁ שֶׁמֵּא נָתַן בַּחִטִּים וּטְנְָנוֹ.  \n\n<small>ו</small>\nהַמְלַקֵּט עֲשָׂבִים כְּשֶׁהַטַּל עֲלֵיהֶן, \nלְהָטֵן בָּהֶן חִטָּיו, אֵינָן בְּ'כִי יֻתַּן'. \nאִם נִתְכַּוַּן לְכֵן, \nהֲרֵי זֶה בְ'כִי יֻתַּן'.  \nהַמּוֹלִיךְ חִטִּין לִטְחוֹן, \nוְיָרְדוּ עֲלֵיהֶם גְּשָׁמִים, \nאִם שָׂמַח, בְּ'כִי יֻתַּן'. \nרְבִּי יְהוּדָה אוֹמֵר: \nאֵיפְשָׁר שֶׁלֹּא לִשְׂמֹחַ, \nאֶלָּא, אִם עָמַד. \n",
            "הָיוּ זֵיתָיו נְתוּנִים בַּגַּג, \nוְיָרְדוּ עֲלֵיהֶן גְּשָׁמִים, \nאִם שָׂמַח, בְּ'כִי יֻתַּן'. \nרְבִּי יְהוּדָה אוֹמֵר: \nאֵיפְשָׁר שֶׁלֹּא לִשְׂמֹחַ, \nאֶלָּא, אִם פָּקַק אֶת הַצִּנּוֹר, \nאוֹ אִם חִלְחֵל לְתוֹכָן. \n",
            "<small>ז</small>\nהַחַמָּרִים שֶׁהָיוּ עוֹבְרִים בַּנָּהָר, \nוְנָפְלוּ שַׂקֵּיהֶם לַמַּיִם, \nאִם שָׂמְחוּ, בְּ'כִי יֻתַּן'. \nרְבִּי יְהוּדָה אוֹמֵר: \nאֵיפְשָׁר שֶׁלֹּא לִשְׂמֹחַ, \nאֶלָּא אִם הֲפָכוֹ.  \nהָיוּ רַגְלָיו מְלֵאוֹת טִיט, \nוְכֵן רַגְלֵי בְהֶמְתּוֹ, \nוְעָבַר בַּנָּהָר, \nאִם שָׂמַח, בְּ'כִי יֻתַּן'. \nרְבִּי יְהוּדָה אוֹמֵר: \nאֵיפְשָׁר שֶׁלֹּא לִשְׂמֹחַ, \nאֶלָּא, אִם עָמַד וְהֵדִיחַ.  \nבָּאָדָם וּבִבְהֵמָה טְמֵאָה, \nלְעוֹלָם טָמֵא. \n",
            "<small>ח</small>\nהַמּוֹרִיד אֶת הַגַּלְגַּלִּין וְאֶת כְּלֵי הַבָּקָר \nבְּשָׁעַת הַקָּדִים לַמַּיִם, \nבִּשְׁבִיל שֶׁיָּחוּצוּ, \nהֲרֵי זֶה בְ'כִי יֻתַּן'.  \nהַמּוֹרִיד בְּהֵמָה לִשְׁתּוֹת, \nהַמַּיִם הָעוֹלִים בְּפִיהָ בְּ'כִי יֻתַּן', \nוּבְרַגְלֶיהָ, אֵינָן בְּ'כִי יֻתַּן'.  \nאִם חָשַׁב שֶׁיִּדּוֹחוּ רַגְלֶיהָ, \nאַף הָעוֹלִין בְּרַגְלֶיהָ בְּ'כִי יֻתַּן'.  \nבְּשָׁעַת הַיַּחַף וְהַדַּיִשׁ, \nלְעוֹלָם טָמֵא.  \nהוֹרִידָהּ חֵרֵשׁ שׁוֹטֶה וְקָטָן, \nאַף עַל פִּי שֶׁחָשַׁב שֶׁיִּדּוֹחוּ רַגְלֶיהָ, \nאֵינָן בְּ'כִי יֻתַּן', \nשֶׁיֵּשׁ לָהֶן מַעֲשֶׂה, וְאֵין לָהֶן מַחֲשָׁבָה. \n\n\n\n"
        ],
        [
            "<small>א</small>\nהַשּׁוֹחֵחַ לִשְׁתּוֹת, \nהַמַּיִם הָעוֹלִים בְּפִיו וּבִשְׂפָמוֹ, בְּ'כִי יֻתַּן'; \nבְּחָטְמוֹ וּבְרֹאשׁוֹ וּבִזְקָנוֹ, אֵינָן בְּ'כִי יֻתַּן'.  \nהַמְמַלֵּא בֶחָבִית, \nהַמַּיִם הָעוֹלִים אַחֲרֶיהָ, \nוּבְחֶבֶל שֶׁהוּא מְכֻוָּן עַל צַוָּארָהּ, \nוּבְחֶבֶל שֶׁהוּא לְצָרְכָהּ, \nהֲרֵי זֶה בְ'כִי יֻתַּן'.  \nכַּמָּה הוּא צָרְכָהּ? \nרְבִּי שִׁמְעוֹן בֶּן אֶלְעָזָר אוֹמֵר: \nטֶפַח.  \nנְתָנָהּ תַּחַת הַצִּנּוֹר, \nאֵינָן בְּ'כִי יֻתַּן'. \n",
            "<small>ב</small>\nמִי שֶׁיָּרְדוּ עָלָיו גְּשָׁמִים, \nאֲפִלּוּ אַב הַטֻּמְאָה, אֵינָן בְּ'כִי יֻתַּן', \nוְאִם נָעַר, בְּ'כִי יֻתַּן'.  \nעָמַד תַּחַת הַצִּנּוֹר לְהָקֵר אוֹ לִדּוֹחַ, \nבַּטָּמֵא, טְמֵאִין, \nוּבַטָּהוֹר, בְּ'כִי יֻתַּן'. \n",
            "<small>ג</small>\nהַכּוֹפֶה קְעָרָה לַכֹּתֶל בִּשְׁבִיל שֶׁתִּדּוֹחַ, \nהֲרֵי זֶה בְ'כִי יֻתַּן'; \nאִם בִּשְׁבִיל שֶׁלֹּא יִלְקֶה הַכֹּתֶל, \nאֵינָן בְּ'כִי יֻתַּן'. \n",
            "<small>ד</small>\nחָבִית שֶׁיָּרַד הַדֶּלֶף לְתוֹכָהּ, \nבֵּית שַׁמַּי אוֹמְרִים: \nיְשַׁבֵּר. \nוּבֵית הֶלֵּל אוֹמְרִים: \nיְעָרֶה.  \nוּמוֹדִין שֶׁהוּא מוֹשִׁיט יָדוֹ וְנוֹטֵל פֵּרוֹת מִתּוֹכָהּ, \nוְהֵן טְהוֹרִין. \n",
            "<small>ה</small>\nעֲרֵבָה שֶׁיָּרַד הַדֶּלֶף לְתוֹכָהּ, \nהַנּוֹתְזִין וְהַצָּפִין אֵינָן בְּ'כִי יֻתַּן'.  \nנְטָלָהּ לְשָׁפְכָהּ, \nבֵּית שַׁמַּי אוֹמְרִים: \nבְּ'כִי יֻתַּן'; \nוּבֵית הֶלֵּל אוֹמְרִים: \nאֵינָן בְּ'כִי יֻתַּן'.  \n\n<small>ו</small>\nהִנִּיחָהּ שֶׁיֵּרֵד הַדֶּלֶף לְתוֹכָהּ, \nהַנּוֹתְזִין וְהַצָּפִין, \nבֵּית שַׁמַּי אוֹמְרִים: \nבְּ'כִי יֻתַּן'; \nוּבֵית הֶלֵּל אוֹמְרִים: \nאֵינָן בְּ'כִי יֻתַּן'.  \nנְטָלָהּ לְשָׁפְכָהּ, \nאֵלּוּ וָאֵלּוּ מוֹדִים שֶׁהֵן בְּ'כִי יֻתַּן'.  \n\n<small>ז</small>\nהַמַּטְבִּיל אֶת כֵּלָיו וְהַמְכַבֵּס אֶת כְּסוּתוֹ בַמְּעָרָה, \nהַמַּיִם הָעוֹלִים בְּיָדָיו בְּ'כִי יֻתַּן'; \nבְּרַגְלָיו, אֵינָן בְּ'כִי יֻתַּן'.  \nרְבִּי אֶלְעָזָר אוֹמֵר: \nאִם אֵיפְשָׁר לוֹ שֶׁיֵּרֵד אֶלָּא אִם כֵּן נִטַּנְּפוּ רַגְלָיו, \nאַף הָעוֹלִים בְּרַגְלָיו, בְּ'כִי יֻתַּן'. \n",
            "<small>ח</small>\nקֻפָּה שֶׁהִיא מְלֵאָה תָרְמוֹסִין, \nוּנְתָנוּהָ לְתוֹךְ הַמִּקְוֶה, \nוּמוֹשִׁיט יָדוֹ וְנוֹטֵל תָּרְמוֹסִין מִתּוֹכָהּ, \nוְהֵם טְהוֹרִין. \nהֶעֱלָם מִן הַמַּיִם, \nהַנּוֹגְעִים בַּקֻּפָּה, טְמֵאִין, \nוּשְׁאָר כָּל הַתָּרְמוֹסִין טְהוֹרִין.  \nצְנוֹן שֶׁבַּמְּעָרָה, נִדָּה מְדִיחַתּוּ, \nוְהוּא טָהוֹר.  \nהֶעֱלַתּוּ כָּל שֶׁהוּא מִן הַמַּיִם, \nטָמֵא. \n",
            "<small>ט</small>\nפֵּרוֹת שֶׁנָּפְלוּ לְתוֹךְ אַמַּת הַמַּיִם, \nוּפָשַׁט מִי שֶׁהָיוּ יָדָיו טְמֵאוֹת וּנְטָלָן, \nיָדָיו טְהוֹרוֹת, \nוְהַפֵּרוֹת טְהוֹרִין.  \nאִם חָשַׁב שֶׁיִּדּוֹחוּ יָדָיו, \nיָדָיו טְהוֹרוֹת, \nוְהַפֵּרוֹת בְּ'כִי יֻתַּן'. \n",
            "<small>י</small>\nקְדֵרָה שֶׁהִיא מְלֵאָה מַיִם, \nוּנְתוּנָה לְתוֹךְ הַמִּקְוֶה, \nוּפָשַׁט אַב הַטֻּמְאָה אֶת יָדוֹ לְתוֹכָהּ, \nטְמֵאָה; \nמַגַּע טְמֵאוֹת, טְהוֹרָה.  \nוּשְׁאָר כָּל הַמַּשְׁקִין, \nטְמֵאָה, \nשֶׁאֵין הַמַּיִם מְטַהֲרִין אֶת שְׁאָר הַמַּשְׁקִין. \n",
            "<small>יא</small>\nהַמְמַלֵּא בַקִּילוֹן, עַד שְׁלֹשָׁה יָמִים, \nטְמֵאִין.  \nרְבִּי עֲקִיבָה אוֹמֵר: \nאִם נִגָּבוּ מִיָּד טְהוֹרִין, \nאִם לֹא נִגָּבוּ, \nאֲפִלּוּ עַד שְׁלֹשִׁים יוֹם טְמֵאִין. \n",
            "<small>יב</small>\nעֵצִים שֶׁנָּפְלוּ עֲלֵיהֶן מַשְׁקִין \nוְיָרְדוּ עֲלֵיהֶן גְּשָׁמִים, \nאִם רָבוּ, טְהוֹרִין.  \nהוֹצִיאָן שֶׁיֵּרְדוּ עֲלֵיהֶן גְּשָׁמִים, &lt;שֶׁיָּרְדוּ&gt;\nאַף עַל פִּי שֶׁרָבוּ, טְמֵאִין.  \nבָּלְעוּ מַשְׁקִים טְמֵאִין, \nאַף עַל פִּי שֶׁהוֹצִיאָן שֶׁיֵּרְדוּ עֲלֵיהֶן גְּשָׁמִים, \nטְהוֹרִים, \nוְלֹא יַסִּיקֵם אֶלָּא בְיָדַיִם טְהוֹרוֹת בִּלְבַד.  \nרְבִּי שִׁמְעוֹן אוֹמֵר: \nאִם הָיוּ לַחִים וְהִסִּיקָן, \nרָבוּ מַשְׁקִין הַיּוֹצְאִין מֵהֶן עַל הַמַּשְׁקִים שֶׁבָּלָעוּ, \nטְהוֹרִין. \n\n\n\n"
        ],
        [
            "<small>א</small>\nמִי שֶׁטָּבַל בַּנָּהָר, \nוְהָיָה לְפָנָיו נָהָר אַחֵר וְעָבַר בּוֹ, \nוְטִהֲרוּ שְׁנִיִּים אֶת הָרִאשׁוֹנִים.  \nדְּחָיוֹ חֲבֵרוֹ לְשָׁבְרוֹ, וְכֵן לִבְהֶמְתּוֹ, \nטִהֲרוּ שְׁנִיִּים אֶת הָרִאשׁוֹנִים.  \nאִם כִּמְשַׂחֵק עִמּוֹ, \nהֲרֵי זֶה בְ'כִי יֻתַּן'. \n",
            "<small>ב</small>\nהַשָּׁט עַל פְּנֵי הַמַּיִם, \nהַנּוֹתְזִין אֵינָן בְּ'כִי יֻתַּן'.  \nוְאִם נִתְכַּוַּן לְהַתִּיז עַל חֲבֵרוֹ, \nהֲרֵי זֶה בְ'כִי יֻתַּן'.  \nהָעוֹשֶׂה צִפּוֹר בַּמַּיִם, \nהַנּוֹתְזִין אֶת שֶׁבָּהּ אֵינָן בְּ'כִי יֻתַּן'. \n",
            "<small>ג</small>\nפֵּרוֹת שֶׁיָּרַד הַדֶּלֶף לְתוֹכָן וּבְלָלָן שֶׁיִּגּוֹבוּ, \nרְבִּי אוֹמֵר: \nאֵינָן בְּ'כִי יֻתַּן'. \n",
            "<small>ד</small>\nהַמּוֹדֵד אֶת הַבּוֹר, \nבֵּין לְעָמְקוֹ בֵין לְרָחְבּוֹ, \nהֲרֵי זֶה בְ'כִי יֻתַּן'.  \nדִּבְרֵי רְבִּי טַרְפוֹן.  \nרְבִּי עֲקִיבָה אוֹמֵר: \nלְעָמְקוֹ, בְּ'כִי יֻתַּן', \nוּלְרָחְבּוֹ, אֵינוּ בְ'כִי יֻתַּן'. \n",
            "<small>ה</small>\nפָּשַׁט יָדוֹ אוֹ רַגְלוֹ אוֹ קָנֶה לַבּוֹר, \nלֵידַע אִם יֶשׁ בּוֹ מַיִם, \nאֵינָן בְּ'כִי יֻתַּן'; \nלֵידַע כַּמָּה מַיִם יֶשׁ בּוֹ, \nהֲרֵי זֶה בְ'כִי יֻתַּן'.  \nזָרַק אֶת הָאֶבֶן לַבּוֹר, \nלֵידַע אִם יֵשׁ בּוֹ מַיִם, \nהַנּוֹתְזִין אֵינָן בְּ'כִי יֻתַּן', \nוְאֶת שֶׁבָּאֶבֶן טְהוֹרִין. \n",
            "<small>ו</small>\nהַחוֹבֵט עַל הַשֶּׁלַח, \nחוּץ לַמַּיִם, בְּ'כִי יֻתַּן', \nוּבְתוֹךְ הַמַּיִם, אֵינָן בְּ'כִי יֻתַּן'.  \nרְבִּי יוֹסֵה אוֹמֵר: \nאַף בְּתוֹךְ הַמַּיִם, בְּ'כִי יֻתַּן', \nמִפְּנֵי שֶׁהוּא מִתְכַּוֵּן שֶׁיֵּצְאוּ עִם הַצּוֹאָה. \n",
            "<small>ז</small>\nהַמַּיִם הָעוֹלִים בַּסְּפִינָה, \nוּבָעֹקֶל, וּבַמָּשׁוֹטוֹת, \nאֵינָן בְּ'כִי יֻתַּן'; \nבַּמְּצוֹדוֹת וּבָרְשָׁתוֹת וּבַמִּכְמוֹרוֹת, \nאֵינָן בְּ'כִי יֻתַּן'. \nוְאִם נָעַר, בְּ'כִי יֻתַּן'.  \nהַמּוֹלִיךְ אֶת הַסְּפִינָה לַיָּם הַגָּדוֹל לְצָרְפָהּ, \nהַמּוֹצִיא מַסְמֵר בַּגְּשָׁמִים לְצָרְפוֹ, \nהַמַּנִּיחַ אֶת הָאוּר בַּגְּשָׁמִים לְכַבּוֹתוֹ, \nהֲרֵי זֶה בְ'כִי יֻתַּן'. \n",
            "<small>ח</small>\nקַסְיָה שֶׁלַּשֻּׁלְחָנוֹת, \nוְכֵן שִׁפָּה שֶׁלִּלְבֵנִים, \nאֵינָן בְּ'כִי יֻתַּן'; \nוְאִם נָעַר, בְּ'כִי יֻתַּן'. \n",
            "<small>ט</small>\nכָּל הַנָּצוֹק טָהוֹר, \nחוּץ מִדְּבַשׁ הַזִּיפִים, וְהַצַּפַּחַת.  \nבֵּית שַׁמַּי אוֹמְרִים: \nאַף מִקְפָּה שֶׁלַּגְּרִיסִים וְשֶׁלַּפּוּל, \nמִפְּנֵי שֶׁהִיא סוֹלֶדֶת לְאַחֲרֶיהָ. \n",
            "<small>י</small>\nהַמְּעָרֶה מֵחַם לְחַם, \nוּמִצּוֹנֵן לְצוֹנֵן, \nמֵחַם לַצּוֹנֵן, \nטָהוֹר; \nמִצּוֹנֵן לְחַם, \nטָמֵא.  \nרְבִּי שִׁמְעוֹן אוֹמֵר: \nאַף הַמְּעָרֶה מֵחַם לְחַם, \nוְכֹחוֹ שֶׁלַּתַּחְתּוֹן יָפֶה מִשֶׁלָּעֶלְיוֹן, \nטָמֵא. \n",
            "<small>יא</small>\nהָאִשָּׁה שֶׁהָיוּ יָדֶיהָ טְהוֹרוֹת, \nוּמְגַסָּה בִקְדֵרָה טְמֵאָה, \nאִם הֵזִיעוּ יָדֶיהָ, \nטְמֵאוֹת.  \nוּמְגַסָּה בִקְדֵרָה טְהוֹרָה, \nאִם הֵזִיעוּ יָדֶיהָ, הַקְּדֵרָה טְמֵאָה. &lt;בִקְדֵרָה&gt; \nרְבִּי יוֹסֵה אוֹמֵר: \nאִם נָטְפוּ.  \nהַשּׁוֹקֵל עֲנָבִים בְּכַף מֹאזְנַיִם, \nהַיַּיִן שֶׁבַּכַּף טָהוֹר, \nעַד שֶׁיְּעָרֶה לְתוֹךְ הַכֶּלִי.  \nהֲרֵי זֶה דוֹמֶה לְסַלֵּי זֵיתִים וַעֲנָבִים שֶׁהֵן מְנַטְּפִים. \n\n\n\n"
        ],
        [
            "<small>א</small>\nהַמַּעֲלֶה פֵרוֹתָיו לַגַּג מִפְּנֵי הַכְּנִמָּה, \nוְיָרַד עֲלֵיהֶן טַל, \nאֵינָן בְּ'כִי יֻתַּן'.  \nוְאִם נִתְכַּוַּן לְכֵן, \nהֲרֵי זֶה בְ'כִי יֻתַּן'.  \nהֶעֱלָן חֵרֵשׁ שׁוֹטֶה וְקָטָן, \nאַף עַל פִּי שֶׁחָשֵַׁב שֶׁיֵּרֵד עֲלֵיהֶן טַל, \nאֵינָן בְּ'כִי יֻתַּן', \nשֶׁיֵּשׁ לָהֶם מַעֲשֶׂה וְאֵין לָהֶן מַחֲשָׁבָה. \n",
            "<small>ב</small>\nהַמַּעֲלֶה אֶת הָאֲגֻדּוֹת וְאֶת הַקְּצִיעוֹת \nוְאֶת הַשּׁוּם לַגַּג, בִּשְׁבִיל שֶׁיַּמְתִּינוּ, \nאֵינָן בְּ'כִי יֻתַּן'.  \nכָּל הָאֲגֻדּוֹת שֶׁלְּבֵית הַשְּׁוָקִים טְמֵאִין.  \nרְבִּי יְהוּדָה מְטַהֵר בַּלַּחִים.  \nאָמַר רְבִּי מֵאִיר: \nוְכִי מִפְּנֵי מָה טִמּוּם? \nאֶלָּא מִפְּנֵי מַשְׁקֵה הַפֶּה! \nכָּל הַקְּמָחִים וְהַסְּלָתוֹת שֶׁלְּבֵית הַשְּׁוָקִין טְמֵאִים.  \nהַחֲלִיקָה, וְהַטְּרָגוֹס וְהַטִּיְסָנִי, \nטְמֵאִין בְּכָל מָקוֹם. \n",
            "<small>ג</small>\nכָּל הַבֵּיצִים בְּחֶזְקַת טַהֲרָה, \nחוּץ מִשֶּׁלְּמוֹכְרֵי מַשְׁקֶה.  \nאִם הָיוּ מוֹכְרִין עִמָּהֶן פֵּרוֹת יְבֵשִׁים, \nטְהוֹרוֹת.  \nכָּל הַדָּגִין בְּחֶזְקַת טֻמְאָה.  \nרְבִּי יְהוּדָה אוֹמֵר: \nחֲתִכָּה אַיְלָתִית, וְדַג הַמִּצְרִי הַבָּא בְקֻפָּה, \nוְקוֹלְיַס הָאַסְפְּנָן, \nהֲרֵי אֵלּוּ בְחֶזְקַת טַהֲרָה.  \nכָּל הַצֵּיר בְּחֶזְקַת טֻמְאָה.  \nוְעַל כֻּלָּם עַם הָאָרֶץ נֶאֱמָנִין לוֹמַר: \n\"טְהוֹרִין הֵן\", \nחוּץ מִן הַדָּגָה, \nמִפְּנֵי שֶׁמַּפְקִידִין אוֹתָם אֵצֶל עַם הָאָרֶץ.  \nרְבִּי אֱלִיעֶזֶר בֶּן יַעֲקֹב אוֹמֵר: \nצֵיר טָהוֹר שֶׁנָּפַל לְתוֹכוֹ מַיִם כָּל שֶׁהֵן, \nטָמֵא. \n",
            "<small>ד</small>\nשִׁבְעָה מַשְׁקִין הֵן: \nהַטַּל, \nוְהַמַּיִם, \n[הַיַּיִן,] \nוְהַשֶּׁמֶן, \nוְהַדָּם, \nוְהֶחָלָב, \nוּדְבַשׁ דְּבוֹרִים.  \nדְּבַשׁ צָרְעִי, טָהוֹר, \nוּמֻתָּר בַּאֲכִילָה. \n",
            "<small>ה</small>\nתּוֹלָדוֹת לַמַּיִם: \nהַיּוֹצֵא מִן הָעַיִן, \nמִן הָאֹזֶן, \nמִן הַחֹטֶם, \nוּמִן הַפֶּה, \nמֵי רַגְלַיִם, בֵּין גְּדוֹלִים בֵּין קְטַנִּים, \nלְדַעְתּוֹ וְשֶׁלֹּא לְדַעְתּוֹ.  \nתּוֹלָדוֹת לַדָּם: \nדַּם שְׁחִיטָה בַּבְּהֵמָה וּבַחַיָּה וּבָעוֹפוֹת הַטְּהוֹרִין, \nוְדַם הַקֵּז לִשְׁתִיָּה.  \nמֵי הֶחָלָב, כְּחָלָב, \nוְהַמֹּחַל, כַּשֶּׁמֶן, \nשֶׁאֵין מֹחַל יוֹצֵא יְדֵי שֶׁמֶן.  \nדִּבְרֵי רְבִּי שִׁמְעוֹן.  \nרְבִּי מֵאִיר אוֹמֵר: \nאַף עַל פִּי שֶׁאֵין בּוֹ שֶׁמֶן.  \nדַּם הַשֶּׁרֶץ כִּבְשָׂרוֹ, \nמְטַמֵּא וְאֵינוּ מַכְשִׁיר; \nוְאֵין לָנוּ כַּיּוֹצֵא בוֹ. \n",
            "<small>ו</small>\nאֵלּוּ מְטַמִּין וּמַכְשִׁירִין: \nזוֹבוֹ שֶׁלַּזָּב, \nוְרוֹקוֹ, וְשִׁכְבַת זַרְעוֹ, וּמֵימֵי רַגְלָיו, \nוּרְבִיעִית מִן הַמֵּת, \nוְדַם הַנִּדָּה.  \nרְבִּי אֱלִיעֶזֶר אוֹמֵר: \nשִׁכְבַת זֶרַע אֵינָה מַכְשֶׁרֶת.  \nרְבִּי אֶלְעָזָר בֶּן עֲזַרְיָה אוֹמֵר: \nדַּם הַנִּדָּה [אֵינוּ מַכְשִׁיר.]  \nרְבִּי שִׁמְעוֹן אוֹמֵר: \nדַּם הַמֵּת אֵינוּ מַכְשִׁיר.  \nוְאִם נָפַל עַל הַדַּלַּעַת, \nגּוֹדְדָהּ, וְהִיא טְהוֹרָה. \n",
            "<small>ז</small>\nאֵלּוּ [לֹא] מְטַמִּין וְלֹא מַכְשִׁירִין: \nהַזֵּעָה, \nוְהַלֵּחָה סְרוּחָה, \nוְהָרֶאִי, \nוְדָם הַיּוֹצֵא עִמָּהֶן, \nוּמַשְׁקֵה בֶן שְׁמוֹנָה.  \nרְבִּי יוֹסֵה אוֹמֵר: \nחוּץ מִדָּמוֹ.  \nוְהַשּׁוֹתֶה מֵי טְבֶרְיָה, \nאַף עַל פִּי יוֹצְאִין נְקִיִּים.  \n\n<small>ח</small>\nדַּם שְׁחִיטָה בִּבְהֵמָה וּבַחַיָּה וּבָעוֹפוֹת הַטְּמֵאִין, \nוְדַם הַקֵּז לִרְפוּאָה.  \nרְבִּי אֶלְעָזָר מְטַמֵּא בָאֵלּוּ.  \nרְבִּי שִׁמְעוֹן בֶּן אֶלְעָזָר אוֹמֵר: \nחֲלֵב הַזָּכָר טָהוֹר. \n",
            "<small>ט</small>\nחֲלֵב הָאִשָּׁה מְטַמֵּא לְרָצוֹן וְשֶׁלֹּא לְרָצוֹן, \nוַחֲלֵב הַבְּהֵמָה אֵינוּ מְטַמֵּא אֶלָּא לְרָצוֹן.  \nאָמַר רְבִּי עֲקִיבָה: \nקוֹל וָחֹמֶר הַדְּבָרִין: \nמָה, אִם חֲלֵב הָאִשָּׁה, \nשֶׁאֵינוּ מְיֻחָד אֶלָּא לַקְּטַנִּים, \nמְטַמֵּא לְרָצוֹן וְשֶׁלֹּא לְרָצוֹן, \nחֲלֵב הַבְּהֵמָה, \nשֶׁהוּא מְיֻחָד לַקְּטַנִּים וְלַגְּדוֹלִים, \nאֵינוּ דִין שֶׁיְּטַמֵּא לְרָצוֹן וְשֶׁלֹּא לְרָצוֹן? \nאָמְרוּ לוֹ: \nלֹא! \nאִם טִמֵּא חֲלֵב הָאִשָּׁה שֶׁלֹּא לְרָצוֹן, \nשֶׁדַּם מַגַּפְתָּהּ טָמֵא, \nיְטַמֵּא חֲלֵב הַבְּהֵמָה שֶׁלֹּא לְרָצוֹן, \nשֶׁדַּם מַגַּפְתָּהּ טָהוֹר? \nאָמַר לָהֶם: \nמַחֲמִיר אֲנִי בֶחָלָב מִבַּדָּם, \nשֶׁהַחוֹלֵב לִרְפוּאָה, טָמֵא, \nוְהַמֵּקִיז לִרְפוּאָה, טָהוֹר.  \nאָמְרוּ לוֹ: \nסַלֵּי זֵיתִים וַעֲנָבִים יוֹכִיחוּ, \nשֶׁהַמַּשְׁקִין הַיּוֹצְאִין מֵהֶן, \nלְרָצוֹן, טְמֵאִים, \nוְשֶׁלֹּא לְרָצוֹן, טְהוֹרִים.  \nאָמַר לָהֶן: \nלֹא! \nאִם אֲמַרְתֶּם בְּסַלֵּי זֵיתִים וַעֲנָבִים, \nשֶׁתְּחִלָּתָן אֹכֶל וְסוֹפָן מַשְׁקֶה, \nתֹּאמְרוּ בֶחָלָב שֶׁתְּחִלָּתוֹ וְסוֹפוֹ מַשְׁקֶה? \nעַד כָּן הָיְתָה תְשׁוּבָה.  \nאָמַר רְבִּי שִׁמְעוֹן: \nמִכָּן וְהֵילָּךְ הָיִינוּ מְשִׁיבִין לְפָנָיו: \nמֵי גְשָׁמִים יוֹכִיחוּ, \nשֶׁתְּחִלָּתָן וְסוֹפָן מַשְׁקֶה, \nוְאֵינָן מְטַמִּין אֶלָּא לְרָצוֹן.  \nאָמַר לָנוּ: \nלֹא! \nאִם אֲמַרְתֶּם בְּמֵי גְשָׁמִין, \nשֶׁאֵין רֻבָּן לָאָדָם, אֶלָּא לָאֲרָצוֹת וְלָאִילָנוֹת, \nוְרֹב הֶחָלָב לָאָדָם.  \n\n\n\n\n\n"
        ]
    ],
    "sectionNames": [
        "Chapter",
        "Mishnah"
    ]
}