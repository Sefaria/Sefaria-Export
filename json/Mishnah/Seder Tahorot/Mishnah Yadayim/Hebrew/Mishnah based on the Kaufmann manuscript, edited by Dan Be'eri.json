{
    "language": "he",
    "title": "Mishnah Yadayim",
    "versionSource": "https://archive.org/details/MishnaCorrectedKaufman00WHOLE",
    "versionTitle": "Mishnah based on the Kaufmann manuscript, edited by Dan Be'eri",
    "status": "locked",
    "license": "PD",
    "digitizedBySefaria": true,
    "actualLanguage": "he",
    "languageFamilyName": "hebrew",
    "isSource": true,
    "isPrimary": true,
    "direction": "rtl",
    "heTitle": "משנה ידים",
    "categories": [
        "Mishnah",
        "Seder Tahorot"
    ],
    "text": [
        [
            "<small>א</small>\nמֵי רְבִיעִית נוֹתְנִין לַיָּדַיִם, \nלְאֶחָד, אַף לִשְׁנַיִם.  \nמַחֲצִי לֹג, לִשְׁלֹשָׁה אוֹ לְאַרְבָּעָה.  \nמִלֹּג, לַחֲמִשָּׁה וְלַעֲשָׂרָה וְלַמֵּאָה.  \nרְבִּי יוֹסֵה אוֹמֵר: \nוּבִלְבַד שֶׁלֹּא יִפְחֹת לְאַחֲרוֹן שֶׁבָּהֶם מֵרְבִיעִית.  \nמוֹסִיפִין עַל הַשְּׁנִיִּים, \nוְאֵין מוֹסִיפִין עַל הָרִאשׁוֹנִים. \n",
            "<small>ב</small>\nבְּכָל הַכֵּלִים נוֹתְנִין לַיָּדַיִם, \nאֲפִלּוּ בִכְלֵי גְלָלִים, \nבִּכְלֵי אֲבָנִים, בִּכְלֵי אֲדָמָה.  \nוְאֵין נוֹתְנִין לַיָּדַיִם לֹא בְּדָפְנוֹת הַכֵּלִים, \nוְלֹא בְּשׁוּלֵי הַמַּחַץ, \nוְלֹא בִּמְגוּפַת הֶחָבִית. \nוְלֹא יִתֵּן לַחֲבֵרוֹ בְּחָפְנָיו, \nמִפְּנֵי שֶׁאֵין מְמַלִּין, \nוְאֵין מְקַדְּשִׁין, \nוְאֵין מַזִּין מֵי חַטָּאת, \nוְאֵין נוֹתְנִים לַיָּדַיִם אֶלָּא בְּכֶלִי.  \nוְאֵין מַצִּילִין בְּצָמִיד פָּתִיל אֶלָּא כֵּלִים, \nשֶׁאֵין מַצִּילִין מִיַּד כְּלִי חֶרֶס אֶלָּא כֵּלִים. \n",
            "<small>ג</small>\nהַמַּיִם שֶׁנִּפְסְלוּ מִשְּׁתִיַּת בְּהֵמָה, \nבַּכֵּלִים, פְּסוּלִין, \nוּבַקַּרְקָעוֹת, כְּשֵׁרִים.  \nנָפַל לְתוֹכָן דְּיוֹ, קוּמוֹס, וְקַלַקַנְתּוֹס, \nוְנִשְׁתַּנּוּ מַרְאֵיהֶן, פְּסוּלִין.  \nעָשָׂה בָּהֶן מְלָאכָה, \nאוֹ שֶׁשָּׁרָה בָהֶן פִּתּוֹ, \nפְּסוּלִין.  \nשִׁמְעוֹן הַתִּמְנִי אוֹמֵר: \nאֲפִלּוּ נִתְכַּוַּן לִשְׁרוֹת בָּזֶה וְנָפַל לַשֵּׁנִי, \nכְּשֵׁרִין. \n",
            "<small>ד</small>\nהֵדִיחַ בָּהֶן אֶת הַכֵּלִים, \nאוֹ שֶׁמֵּחָה בָהֶן אֶת הַמִּדּוֹת, \nפְּסוּלִין.  \nהֵדִיחַ בָּהֶן כֵּלִים מוּדָחִין אוֹ חֲדָשִׁין, &lt;בַּחֲדָשִׁין&gt;\nכְּשֵׁרִים.  \nרְבִּי יוֹסֵה פוֹסֵל בַּחֲדָשִׁין. \n",
            "<small>ה</small>\nהַמַּיִם שֶׁהַנַּחְתּוֹם מַטְבִּיל בָּהֶן אֶת הַקְּלוֹסְקִין, \nפְּסוּלִין.  \nכְּשֶׁהוּא מֵדִיחַ בָּהֶן אֶת יָדָיו, כְּשֵׁרִין.  \nהַכֹּל כְּשֵׁרִין לִתֵּן לַיָּדַיִם, \nאֲפִלּוּ חֵרֵשׁ, שׁוֹטֶה וְקָטָן.  \nמַנִּיחַ חָבִית בֵּין בִּרְכָּיו, וְנוֹטֵל, \nוּמַטֶּה חָבִית עַל צִדָּהּ, וְנוֹטֵל.  \nוְהַקּוֹף נוֹתֵן לַיָּדַיִם.  \nרְבִּי יוֹסֵה פּוֹסֵל בִּשְׁנֵי אֵלּוּ. \n\n\n\n"
        ],
        [
            "<small>א</small>\nנָטַל לְיָדוֹ אַחַת מִשְּׁטִיפָה אַחַת, \nיָדוֹ טְהוֹרָה.  \nלִשְׁתֵּי יָדָיו מִשְּׁטִיפָה אַחַת, \nרְבִּי מֵאִיר מְטַמֵּא, עַד שֶׁיִטֹּל מֵרְבִיעִית.  \nנָפַל כִּכָּר שֶׁלִּתְרוּמָה, טָהוֹר.  \nרְבִּי יוֹסֵה מְטַמֵּא. \n",
            "<small>ב</small>\nנָטַל אֶת הָרִאשׁוֹנִין לְמָקוֹם אֶחָד, \nוְאֶת הַשְּׁנִיִּים לְמָקוֹם אֶחָד, \nוְנָפַל כִּכָּר שֶׁלִּתְרוּמָה, \nעַל הָרִאשׁוֹנִין, טָמֵא, \nוְעַל הַשְּׁנִיִּים, טָהוֹר.  \nנָטַל אֶת הָרִאשׁוֹנִין וְאֶת הַשְּׁנִיִּין לְמָקוֹם אֶחָד, \nוְנָפַל כִּכָּר שֶׁלִּתְרוּמָה, טָמֵא.  \nנָטַל אֶת הָרִאשׁוֹנִים, \nוְנִמְצָא עַל יָדָיו קֵיסָם אוֹ צְרוֹר, \nיָדָיו טְמֵאוֹת, \nשֶׁאֵין הַמַּיִם אַחֲרוֹנִין מְטַהֲרִין \nאֶלָּא מַיִם שֶׁעַל גַּבֵּי הַיָּד.  \nרַבָּן שִׁמְעוֹן בֶּן גַּמְלִיאֵל אוֹמֵר: \nכָּל שֶׁהוּא מִבִּרְיַת הַמַּיִם, טָהוֹר. \n",
            "<small>ג</small>\nהַיָּדַיִם מִטַּמּוֹת וּמִטַּהֲרוֹת עַד הַפֶּרֶק.  &lt;וּמֵי טַהֲרוֹת&gt;\nכֵּיצַד? \nנָטַל אֶת הָרִאשׁוֹנִין עַד הַפֶּרֶק, \nוְאֶת הַשְּׁנִיִּין חוּץ לַפֶּרֶק, \nוְחָזְרוּ לְיָד, טְהוֹרָה.  \nנָטַל אֶת הָרִאשׁוֹנִין וְאֶת הַשְּׁנִיִּין חוּץ לַפֶּרֶק, \nוְחָזְרוּ לְיָד, טְמֵאָה.  \nנָטַל אֶת הָרִאשׁוֹנִין לְיָדוֹ אַחַת, \nוְנִמְלַךְ וְנָטַל אֶת הַשְּׁנִיִּין לִשְׁתֵּי יָדָיו, \nיָדָיו טְמֵאוֹת.  \nנָטַל אֶת הָרִאשׁוֹנִין לִשְׁתֵּי יָדָיו, \nוְנִמְלַךְ וְנָטַל אֶת הַשְּׁנִיִּין לְיָדוֹ אַחַת, \nיָדוֹ טְהוֹרָה.  \nנָטַל לְיָדוֹ אַחַת, \nוְשִׁפְשְׁפָהּ בַּחֲבַרְתָּהּ, טְמֵאָה.  \nבְּרֹאשׁוֹ אוֹ בַכֹּתֶל, טְהוֹרָה.  \nנוֹטְלִין אַרְבָּעָה חֲמִשָּׁה זֶה בְצַד זֶה, \nאוֹ זֶה עַל גַּבֵּי זֶה, \nוּבִלְבַד שֶׁיְּרָפוּ, \nשֶׁיָּבוֹאוּ בָהֶן הַמַּיִם. \n",
            "<small>ד</small>\nסָפֵק נַעֲשָׂה בָהֶן מְלָאכָה, \nסָפֵק לֹא נַעְשָׂה בָהֶן מְלָאכָה, \nסָפֵק יֵשׁ בָּהֶן כַּשֵּׁעוּר, \nסָפֵק אֵין בָּהֶן כַּשֵּׁעוּר, \nסָפֵק טְמֵאִין, סָפֵק טְהוֹרִין, \nסְפֵקָן טָהוֹר, מִפְּנֵי שֶׁאָמְרוּ: \nסְפֵק הַיָּדַיִם לִטַּמֵּא וּלְטַמֵּא וְלִטְהַר, \nטָהוֹר.  \nרְבִּי יוֹסֵה אוֹמֵר: \nלִטְהַר, טָמֵא.  \n<small>ה</small>\nכֵּיצַד? \nהָיוּ טְהוֹרוֹת יָדָיו, \nוּלְפָנָיו שְׁנֵי כִכָּרִין טְמֵאִין, \nסָפֵק נָגַע סָפֵק לֹא נָגַע; \nהָיוּ יָדָיו טְמֵאוֹת, \nוּלְפָנָיו שְׁנֵי כִכָּרִין טְהוֹרִין, \nסָפֵק נָגַע סָפֵק לֹא נָגַע; \nהָיוּ יָדָיו (טְמֵאוֹת!) אַחַת טְמֵאָה וְאַחַת טְהוֹרָה, \nוּלְפָנָיו שְׁנֵי כִכָּרִין טְהוֹרִין, \nנָגַע בְּאַחַת מֵהֶן, \nסָפֵק בִּטְמֵאָה נָגַע, סָפֵק בִּטְהוֹרָה נָגַע; \nהָיוּ יָדָיו טְהוֹרוֹת, \nוּלְפָנָיו שְׁנֵי כִכָּרִין, \nאֶחָד טָמֵא וְאֶחָד טָהוֹר, \nנָגַע בְּאֶחָד מֵהֶן, &lt;בְּאַחַד&gt;\nסָפֵק בִּטְמֵאָה נָגַע, סָפֵק בִּטְהוֹרָה נָגַע; \nהָיוּ יָדָיו אַחַת טְמֵאָה וְאַחַת טְהוֹרָה, \nוּלְפָנָיו שְׁנֵי כִכָּרִין, \nאֶחָד טָמֵא וְאֶחָד טָהוֹר, \nנָגַע בִּשְׁתֵּיהֶן, \nסָפֵק טְמֵאָה בִטְמֵאָה וּטְהוֹרָה בִּטְהוֹרָה, \nאוֹ טְהוֹרָה בִטְמֵאָה וּטְמֵאָה בִּטְהוֹרָה, &lt;אוֹ טְמֵאָה בִּטְהוֹרָה בִטְמֵאָה&gt;\nהַיָּדַיִם כְּמוֹת שֶׁהָיוּ, \nהַכִּכָּרִין כְּמוֹת שֶׁהָיוּ. \n\n\n\n"
        ],
        [
            "<small>א</small>\nהַמַּכְנִיס יָדָיו בְּבֵית הַמְנֻגָּע, \nיָדָיו תְּחִלָּה.  \nדִּבְרֵי רְבִּי עֲקִיבָה.  \nוַחֲכָמִים אוֹמְרִים: \nיָדָיו שְׁנִיּוֹת.  \nכָּל הַמְּטַמֵּא בְּגָדִים בְּשָׁעַת מַגָּעוֹ, \nמְטַמֵּא אֶת הַיָּדַיִם לִהְיוֹת תְּחִלָּה.  \nדִּבְרֵי רְבִּי עֲקִיבָה.  \nוַחֲכָמִים אוֹמְרִים: \nלִהְיוֹת שְׁנִיּוֹת.  \nאָמְרוּ לוֹ לִרְבִּי עֲקִיבָה: \nהֵיכָן מָצִינוּ שֶׁהַיָּדַיִם [תְּחִלָּה] בְכָל מָקוֹם? \nאָמַר לָהֶן: \nוְכִי הֵיאָךְ אֵיפְשָׁר לָהֶן לִהְיוֹת תְּחִלָּה, \nאֶלָּא אִם כֵּן נִטַּמָּא גוּפוֹ? \nחוּץ מִזֶּה.  \nהָאֳכָלִין וְהַכֵּלִים שֶׁנִּטַּמּוּ בַּמַשְׁקִים, &lt;הָאֳכְלִין&gt;\nמְטַמְּאִין אֶת הַיָּדַיִם לִהְיוֹת שְׁנִיּוֹת.  \nדִּבְרֵי רְבִּי יְהוֹשֻׁעַ.  \nוַחֲכָמִים אוֹמְרִים: \nאֶת שֶׁנִּטַּמָּא בְאַב הַטֻּמְאָה, \nמְטַמֵּא אֶת הַיָּדַיִם; \nבִּוְלַד הַטֻּמְאָה, \nאֵינוּ מְטַמֵּא אֶת הַיָּדַיִם.  \n<small>ב</small>\nאָמַר רַבָּן גַּמְלִיאֵל: \nמַעֲשֶׂה בְאִשָּׁה אַחַת שֶׁבָּאָה לִפְנֵי אַבָּא, \nאָמְרָה לוֹ: \n\"נִכְנְסוּ יָדַי לַאֲוֵיר כְּלִי חֶרֶס\".  \nאָמַר לָהּ: \n\"וּבַמָּה הָיְתָה טֻמְאָתוֹ?\" \nוְלֹא שָׁמַעְתִּי מָה אָמְרָה לוֹ.  \nאָמְרוּ חֲכָמִים: \nמְבֹאָר הַדָּבָר! \nאֶת שֶׁנִּטַּמָּא בְּאַב הַטֻּמְאָה, \nמְטַמֵּא אֶת הַיָּדַיִם; \nבִּוְלַד הַטֻּמְאָה, \nאֵינוּ מְטַמֵּא אֶת הַיָּדַיִם. \n",
            "<small>ג</small>\nכָּל הַפּוֹסֵל אֶת הַתְּרוּמָה, \nמְטַמֵּא אֶת הַיָּדַיִם לִהְיוֹת שְׁנִיּוֹת.  \nוְהַיָּד מְטַמָּא אֶת חֲבַרְתָּהּ.  \nדִּבְרֵי רְבִּי יְהוֹשֻׁעַ.  \nוַחֲכָמִים אוֹמְרִים: \nאֵין שֵׁנִי עוֹשֶׂה שֵׁנִי.  \nאָמַר לָהֶן: \nוַהֲלֹא כִּתְבֵי הַקֹּדֶשׁ שְׁנִיִּין, \nוּמְטַמִּין אֶת הַיָּדַיִם? \nאָמְרוּ לוֹ: \nאֵין דָּנִין דִּבְרֵי תוֹרָה מִדִּבְרֵי סוֹפְרִין, \nוְלֹא דִבְרֵי סוֹפְרִים מִדִּבְרֵי תוֹרָה, \nוְלֹא דִבְרֵי סוֹפְרִין מִדִּבְרֵי סוֹפְרִין. \n",
            "<small>ד</small>\nרְצוּעוֹת תְּפִלִּין עִם הַתְּפִלִּין, \nמְטַמּוֹת אֶת הַיָּדַיִם.  \nרְבִּי שִׁמְעוֹן אוֹמֵר: \nרְצוּעוֹת תְּפִלִּין אֵינָן מְטַמְּאוֹת הַיָּדַיִם. \n",
            "<small>ה</small>\nגִּלָּיוֹן שֶׁבַּסֵּפֶר, \nשֶׁמִּלְמַעְלָן וְשֶׁלְּמַטָּן, \nשֶׁבַּתְּחִלָּה וְשֶׁבַּסּוֹף, \nמְטַמֵּא אֶת הַיָּדַיִם.  \nרְבִּי יְהוּדָה אוֹמֵר: \nשֶׁבַּסּוֹף אֵינוּ מְטַמֵּא אֶת הַיָּדַיִם, \nעַד שֶׁיַּעְשֶׂה לוֹ עַמּוּד. \n",
            "<small>ו</small>\nסֵפֶר שֶׁנִּמְחַק, \nוְנִשְׁתַּיַּר בּוֹ שְׁמוֹנִים וַחֲמִשָּׁה אוֹתִיּוֹת, \nכְּפָרָשַׁת \"וַיְהִי בִנְסֹעַ הָאָרֹן\", (במדבר יא, לב-לו) \nמְטַמֵּא אֶת הַיָּדַיִם.  \nמְגִלָּה שֶׁכָּתוּב בָּהּ שְׁמוֹנִים וַחֲמִשָּׁה אוֹתִיּוֹת, \nכְּפָרָשַׁת \"וַיְהִי בִנְסֹעַ הָאָרֹן\", \nמְטַמָּא אֶת הַיָּדַיִם.  \nכָּל כִּתְבֵי הַקֹּדֶשׁ מְטַמִּין אֶת הַיָּדַיִם.  \nוְשִׁיר הַשִּׁירִים וְקֹהֶלֶת מְטַמּוֹת אֶת הַיָּדַיִם.  \n<small>ז</small>\nרְבִּי יְהוּדָה אוֹמֵר: \nשִׁיר הַשִּׁירִים מְטַמֵּא אֶת הַיָּדַיִם, \nוְקֹהֶלֶת, מַחְלֹקֶת.  \nרְבִּי יוֹסֵה אוֹמֵר: \nקֹהֶלֶת אֵינָה מְטַמְּאָה אֶת הַיָּדַיִם, \nוְשִׁיר הַשִּׁירִים, מַחְלֹקֶת.  \nרְבִּי שִׁמְעוֹן אוֹמֵר: \nקֹהֶלֶת מִקָּלֵּי בֵית שַׁמַּי וּמְחָמְרֵי בֵית הֶלֵּל.  \n<small>ח</small>\nאָמַר רְבִּי שִׁמְעוֹן בֶּן עַזַּי: \nמְקֻבָּל אֲנִי מִפִּי שִׁבְעִים וּשְׁנַיִם זְקֵנִים, \nבְּיוֹם שֶׁהוֹשִׁיבוּ אֶת רְבִּי לְעָזָר בֶּן עֲזַרְיָה, \nשֶׁשִּׁיר הַשִּׁירִים וְקֹהֶלֶת מְטַמּוֹת אֶת הַיָּדַיִם.  \n<small>ט</small>\nאָמַר רְבִּי עֲקִיבָה: \nחַס וְשָׁלוֹם! \nלֹא נֶחְלַק אָדָן מִיִּשְׂרָאֵל עַל שִׁיר הַשִּׁירִים, \nשֶׁלֹּא תְטַמֵּא אֶת הַיָּדַיִם, \nשֶׁאֵין הָעוֹלָם כֻּלּוֹ כְּדַי, \nכְּיוֹם שֶׁנִּתְּנָה שִׁיר הַשִּׁירִים לְיִשְׂרָאֵל, \nשֶׁכָּל הַכְּתוּבִים קֹדֶשׁ, \nוְשִׁיר הַשִּׁירִים קֹדֶשׁ קָדָשִׁים. \nוְאִם נֶחְלָקוּ, לֹא נֶחְלְקוּ [אֶלָּא] עַל קֹהֶלֶת.  \nאָמַר יוֹחָנָן בֶּן שַׁמּוּעַ בֶּן חָמִיו שֶׁלִּרְבִּי עֲקִיבָה: \nכְּדִבְרֵי בֶן עַזַּי, \nכֵּן נֶחְלָקוּ וְכֵן גָּמָרוּ. &lt;נַחְלָקוּ&gt;\n\n\n\n"
        ],
        [
            "<small>א</small>\nבּוֹ בַיּוֹם נִמְנוּ וְגָמְרוּ עַל עֲרֵבַת הָרַגְלַיִם, \nשֶׁהִיא מִשְּׁנֵי לֹג וְעַד תִּשְׁעָה קַבִּין, &lt;וְעַל&gt;\nשֶׁנִּסְדָּקָה, שֶׁהִיא טְמֵאָה מִדְרָס. \nשֶׁרְבִּי עֲקִיבָה אוֹמֵר: \nעֲרֵבַת הָרַגְלַיִם כִּשְׁמָהּ. \n",
            "<small>ב</small>\nבּוֹ בַיּוֹם אָמְרוּ: \nכָּל זְבָחִים שֶׁנִּזְבָּחוּ שֶׁלֹּא לִשְׁמָן, \nכְּשֵׁרִים, \nאֶלָּא שֶׁלֹּא עָלוּ לַבְּעָלִין מִשֵּׁם חוֹבָה, \nחוּץ מִן הַפֶּסַח וּמִן הַחַטָּאת, \nהַפֶּסַח בִּזְמַנּוֹ, \nוְהַחַטָּאת בְּכָל זְמַן.  \nרְבִּי אֶלְעָזָר אוֹמֵר: \nאַף הָאָשָׁם: \nהַפֶּסַח בִּזְמַנּוֹ, \nוְהַחַטָּאת וְהָאָשָׁם בְּכָל זְמַן.  \nאָמַר שִׁמְעוֹן בֶּן עַזַּי: \nמְקֻבָּל אֲנִי מִפִּי שִׁבְעִים וּשְׁנַיִם זָקֵן, \nבְּיוֹם שֶׁהוֹשִׁיבוּ אֶת רְבִּי אֶלְעָזָר בֶּן עֲזַרְיָה בִּישִׁיבָה, \nשֶׁכָּל הַזְּבָחִין הַנֶּאֱכָלִין שֶׁנִּזְבָּחוּ שֶׁלֹּא לִשְׁמָן, \nכְּשֵׁרִין, \nאֶלָּא שֶׁלֹּא עָלוּ לַבְּעָלִים מִשֵּׁם חוֹבָה, \nחוּץ מִן הַפֶּסַח וּמִן הַחַטָּאת.  \nלֹא הוֹסִיף בֶּן עַזַּי אֶלָּא הָעוֹלָה, \nוְלֹא הוֹדוּ לוֹ חֲכָמִים. \n",
            "<small>ג</small>\nבּוֹ בַיּוֹם אָמְרוּ: \nעַמּוֹן וּמוֹאָב מַה הֵן בַּשְּׁבִיעִית? \nוְגָזַר רְבִּי טַרְפוֹן: \nמַעְשַׂר עָנִי; &lt;מַעֲשֵׂר עָנִי! וכן כולם&gt;\nוְגָזַר רְבִּי אֶלְעָזָר בֶּן עֲזַרְיָה: \nמַעֲשֵׂר שֵׁנִי.  \nאָמַר רְבִּי יִשְׁמָעֵאל: \n\"אֶלְעָזָר בֶּן עֲזַרְיָה! \nעָלֶיךָ רְאָיָה לְלַמֵּד, שֶׁאַתָּה מַחֲמִיר! \nשֶׁכָּל הַמַּחֲמִיר, עָלָיו רְאָיָה לְלַמֵּד.\"  \n<small>ד</small>\nאָמַר לוֹ רְבִּי אֶלְעָזָר בֶּן עֲזַרְיָה: \n\"יִשְׁמָעֵאל אָחִי! \nאֲנִי לֹא שִׁנִּיתִי מִסֵּדֶר הַשָּׁנִים, \nרְבִּי טַרְפוֹן אָחִי שִׁנָּה, \nוְעָלָיו רְאָיָה לְלַמֵּד!\"  \n<small>ה</small>\nהֵשִׁיב רְבִּי טַרְפוֹן: \nמִצְרַיִם חוּץ לָאָרֶץ, \nוְעַמּוֹן וּמוֹאָב חוּץ לָאָרֶץ; \nמַה מִּצְרַיִם מַעְשַׂר עָנִי בַשְּׁבִיעִית, \nאַף עַמּוֹן וּמוֹאָב מַעְשַׂר [עָנִי] בַשְּׁבִיעִית.  \n<small>ו</small>\nהֵשִׁיב רְבִּי אֶלְעָזָר בֶּן עֲזַרְיָה: \nבָּבֶל חוּץ לָאָרֶץ, \nעַמּוֹן וּמוֹאָב חוּץ לָאָרֶץ; \nמַה בָּבֶל מַעֲשֵׂר שֵׁנִי בַּשְּׁבִיעִית, \nאַף עַמּוֹן וּמוֹאָב מַעֲשֵׂר שֵׁנִי בַּשְּׁבִיעִית.  \n<small>ז</small>\nאָמַר רְבִּי טַרְפוֹן: \nמִצְרַיִם מִפְּנֵי קְרוֹבָה, \nעֲשָׂאוּהָ מַעְשַׂר עָנִי, \nשֶׁיְּהוּא עֲנִיֵּי יִשְׂרָאֵל נִסְמָכִין עָלֶיהָ בַּשְּׁבִיעִית, &lt;שֶׁיְּהֵא&gt;\nאַף עַמּוֹן וּמוֹאָב שֶׁהֵן קְרוֹבִין, \nנֶעְשִׂין מַעְשַׂר עָנִי, \nשֶׁיְּהוּא עֲנִיֵּי יִשְׂרָאֵל נִסְמָכִין עֲלֵיהֶן בַּשְּׁבִיעִית.  \n<small>ח</small>\nאָמַר לוֹ רְבִּי אֶלְעָזָר בֶּן עֲזַרְיָה: \nהֲרֵי אַתָּה כְּמַהֲנָן מָמוֹן, \nוְאֵין אַתָּה אֶלָּא כְּמַפְסִידָן נְפָשׁוֹת! \nוְקוֹבֵעַ אַתָּה אֶת הַשָּׁמַיִם מִלְּהוֹרִיד טַל וּמָטָר, \nשֶׁנֶּאֱמַר: (מַלְאָכִי ג,ח) \n\"הֲיִקְבַּע אָדָם אֱלהִים? \nכִּי אַתֶּם קֹבְעִים אוֹתִי! \nוַאֲמַרְתֶּם: בַּמֶּה קְבַעֲנוּךָ? \nהַמַּעֲשֵׂר וְהַתְּרוּמָה\".  \n<small>ט</small>\nאָמַר רְבִּי יְהוֹשֻׁעַ: \n\"הֲרֵי אֲנִי כְּמֵשִׁיב עַל דִּבְרֵי אָחִי טַרְפוֹן, \nאֲבָל לֹא לְעִנְיַן דְּבָרָיו: \nמִצְרַיִם מַעֲשֶׂה חָדָשׁ, \nוּבָבֶל מַעֲשֶׂה יָשָׁן, \nוְהַנָּדוֹן שֶׁלְּפָנֵינוּ מַעֲשֶׂה חָדָשׁ. \nיִדּוֹן מַעֲשֶׂה חָדָשׁ מִמַּעֲשֶׂה חָדָשׁ, \nוְאַל יִדּוֹן מַעֲשֶׂה חָדָשׁ מִמַּעֲשֶׂה יָשָׁן! \nמִצְרַיִם מַעֲשֵׂה זְקֵנִים, \nוּבָבֶל מַעֲשֵׂה נְבִיאִין, \nוְהַנָּדוֹן שֶׁלְפָנֵינוּ מַעֲשֵׂה זְקֵנִים. \nיִדּוֹן מַעֲשֵׂה זְקֵנִים מִמַּעֲשֵׂה זְקֵנִים, \nוְאַל יִדּוֹן מַעֲשֵׂה זְקֵנִים מִמַּעֲשֵׂה נְבִיאִים!\" \nנִמְנוּ וְגָמְרוּ: \nעַמּוֹן וּמוֹאָב מְעַשְּׂרִין מַעְשַׂר עָנִי בַּשְּׁבִיעִית.  \n<small>י</small>\nוּכְשֶׁבָּא רְבִּי יוֹסֵה בֶן דָּרְמַסְקִית \nאֵצֶל רְבִּי אֱלִיעֶזֶר לְלוֹד, אָמַר לוֹ: \n\"מַה חִדּוּשׁ הָיָה לָכֶם בְּבֵית הַמִּדְרָשׁ הַיּוֹם?\" \nאָמַר לוֹ: \n\"נִמְנוּ וְגָמְרוּ, \nעַמּוֹן וּמוֹאָב מַעְשַׂר עָנִי בַּשְּׁבִיעִית.\"  \n<small>יא</small>\nבָּכָה רְבִּי אֱלִיעֶזֶר וְאָמַר: (תהלים כה,יד) \n\"סוֹד יי לִירֵאָיו וּבְרִיתוֹ לְהוֹדִיעָם\", \nצֵא וֶאֱמֹר לָהֶן: \nאַל תָּחוּשׁוּ לְמִנְיַנְכֶם! \nמְקֻבָּל אֲנִי מֵרַבָּן יוֹחָנָן בֶּן זַכַּי, \nשֶׁשָּׁמַע מֵרַבּוֹ, וְרַבּוֹ מֵרַבּוֹ, \nהֲלָכָה לְמֹשֶׁה מִסִּינַי, \nשֶׁעַמּוֹן וּמוֹאָב מַעְשַׂר עָנִי בַּשְּׁבִיעִית.\" \n",
            "<small>יב</small>\nבּוֹ בַּיּוֹם בָּא יְהוּדָה גֵר עַמּוֹנִי, \nוְעָמַד לִפְנֵיהֶן בְּבֵית הַמִּדְרָשׁ, \nאָמַר לָהֶן: \n\"מָה אֲנִי לָבֹא בַּקָּהָל?\" \nאָמַר לוֹ רַבָּן גַּמְלִיאֵל: \n\"אָסוּר אַתָּה.\"  \nאָמַר לוֹ רְבִּי יְהוֹשֻׁעַ: \n\"מֻתָּר אַתָּה.\"  \nאָמַר לוֹ רַבָּן גַּמְלִיאֵל: \nהַכָּתוּב אוֹמֵר: (דברים כג,ד) \n\"לֹא יָבֹא עַמּוֹנִי וּמוֹאָבִי בִקְהַל יי, \n[גַּם דּוֹר עֲשִׂירִי]\". &lt;עַד עוֹלָם&gt; \nאָמַר לוֹ רְבִּי יְהוֹשֻׁעַ: \nוְכִי עַמּוֹנִיִּין וּמוֹאָבִיִּין בִּמְקוֹמָן הֵן? \nכְּבָר עָלָה סַנְחֵרִיב מֶלֶךְ אַשּׁוּר, \nוּבִלְבֵּל אֶת הָאֻמּוֹת, \nשֶׁנֶּאֱמַר: (ישעיה י,יג) \n\"וְאָסִיר גְּבוּלת עַמִּים, \nוַעֲתוּדֹתֵיהֶם שׁוֹשֵׂתִי, \nוְאוֹרִיד כַּאבִּיר יוֹשְׁבִים\".  \nאָמַר לוֹ רַבָּן גַּמְלִיאֵל: \n\"הֲרֵי הוּא אוֹמֵר: (ירמיה מט,ו) \n\"וְאַחֲרֵי כֵן אָשִׁיב אֶת  שְׁבוּת בְּנֵי עַמּוֹן\", \nוּכְבָר חָזָרוּ.\"  \nאָמַר לוֹ רְבִּי יְהוֹשֻׁעַ: \n\"הַכָּתוּב אוֹמֵר: (עמוס ט,יד) \n\"וְשַׁבְתִּי אֶת שְׁבוּת עַמִּי יִשְׂרָאֵל וִיהוּדָה, \nאָמַר יי\", \nוַעֲדַיִן לֹא שָׁבוּ.\"  \nוְהִתִּירוּהוּ שֶׁיָּבֹא בַּקָּהָל. \n",
            "<small>יג</small>\nתֶּרְגּוּם שֶׁבְּעֶזְרָא וְשֶׁבְּדָנִיֵּאל, \nמְטַמֵּא אֶת הַיָּדַיִם.  \nתֶּרְגּוּם שֶׁכְּתָבוֹ עִבְרִית, \nוְעִבְרִי שֶׁכְּתָבוֹ תֶּרְגּוּם, \nוּכְתָב עִבְרִי, \nאֵינוּ מְטַמֵּא אֶת הַיָּדַיִם.  \nלְעוֹלָם אֵינוּ מְטַמֵּא, \nעַד שֶׁיִּכְתְּבֶנּוּ אַשּׁוּרִית, עַל הָעוֹר, וּבַדְּיוֹ. \n",
            "<small>יד</small>\nאוֹמְרִין צָדוֹקִין: \nקוֹבְלִין אָנוּ עֲלֵיכֶן פָּרוּשִׁין! \nשֶׁאַתֶּם אוֹמְרִים: \nכִּתְבֵי הַקֹּדֶשׁ מְטַמְּאִין אֶת הַיָּדַיִם, \nוְסִפְרֵי מֵירוֹן אֵין מְטַמִּין אֶת הַיָּדַיִם!  \nאָמַר רַבָּן יוֹחָנָן בֶּן זַכַּי: \nוְכִי אֵין לָנוּ עַל הַפָּרוּשִׁין אֶלָּא זוֹ בִּלְבַד? \nהֲרֵי הֵם אוֹמְרִים: \nעַצְמוֹת חֲמוֹר טְהוֹרִין, \nוְעַצְמוֹת יוֹחָנָן כֹּהֵן גָּדוֹל טְמֵאִין.  \nאָמְרוּ לוֹ: \nלְפִי חִבָּתָן הִיא טֻמְאָתָן, \nשֶׁלֹּא יַעֲשֶׂה אָדָם עַצְמוֹת אָבִיו וְאִמּוֹ תָרְוָדוֹת.  \nאָמַר לָהֶן: \nאַף כִּתְבֵי הַקֹּדֶשׁ, \nלְפִי חִבָּתָן הִיא טֻמְאָתָן. \nוְסִפְרֵי מֵירוֹן, שֶׁאֵינָן חֲבִיבִין, \nאֵינָן מְטַמִּין אֶת הַיָּדַיִם. \n",
            "<small>טו</small>\nאוֹמְרִים צָדוּקִין: \nקוֹבְלִין אָנוּ עֲלֵיכֶן פָּרוּשִׁים! \nשֶׁאַתֶּם מְטַהֲרִין אֶת הַנָּצוֹק.  \nאוֹמְרִים פָּרוּשִׁין: \nקוֹבְלִין אָנוּ עֲלֵיכֶם צָדוּקִים! \nשֶׁאַתֶּם מְטַהֲרִין אֶת אַמַּת הַמַּיִם \nהַבָּאָה מִבֵּית הַקְּבָרוֹת.  \nאוֹמְרִים צָדוּקִים: \nקוֹבְלִין אָנוּ עֲלֵיכֶם פָּרוּשִׁין! \nמָה אִם שׁוֹרִי וַחֲמוֹרִי, \nשֶׁאֵינִי חַיָּב בָּהֶן מִצְוֹת, \nהֲרֵי אֲנִי חַיָּב בְּנִזְקָן, \nעַבְדִּי וַאֲמָתִי, שֶׁאֲנִי חַיָּב בָּהֶן מִצְוֹת, \nאֵינוּ דִין שֶׁאֲנִי חַיָּב בְּנִזְקָן? \nאָמְרוּ לָהֶם: \nלֹא! \nאִם אֲמַרְתֶּם בְּשׁוֹרִי וַחֲמוֹרִי, \nשֶׁאֵין בָּהֶן דַּעַת, \nתֹּאמְרוּ בְעַבְדִּי וַאֲמָתִי, \nשֶׁיֶּשׁ בָּהֶם דַּעַת? \nשֶׁאִם אַקְנִיטֶנּוּ, \nיֵלֵךְ וְיַדְלִיק גְּדִישׁוֹ שֶׁלְּאַחַד, \nוֶאֱהֵא חַיָּב לְשַׁלֵּם? \n",
            "<small>יז</small>\nאָמַר מִין גְּלִילִי: \nקוֹבֵל אֲנִי עֲלֵיכֶן פָּרוּשִׁין! \nשֶׁאַתֶּם כּוֹתְבִין אֶת הַמּוֹשֵׁל עִם משֶׁה בַגֵּט.  \nאוֹמְרִים פָּרוּשִׁין: \nקוֹבְלִין אָנוּ עָלֶיךָ מִין גְּלִילִי! \nשֶׁאַתָּה כּוֹתֵב אֶת הַשֵּׁם עִם הַמּוֹשֵׁל בַּדַּף, \nוְלֹא עוֹד, \nאֶלָּא שֶׁאַתֶּם כּוֹתְבִין אֶת הַמּוֹשֵׁל מִלְמַעְלָן, \nוְאֶת הַשֵּׁם מִלְּמַטָּן: (שמות ה,ב) \n\"וַיֹּאמֶר פַּרְעה, \nמִי יי אֲשֶׁר אֶשְׁמַע בְּקֹלוֹ לְשַׁלַּח אֶת יִשְׂרָאֵל\".  \nוּכְשֶׁלָּקָה מַהוּ אוֹמֵר? (שמות ט,כז) \n\"יי הַצַּדִּיק\".  \n\n\n"
        ]
    ],
    "sectionNames": [
        "Chapter",
        "Mishnah"
    ]
}