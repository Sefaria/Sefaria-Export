{
    "language": "he",
    "title": "Mishnah Sheviit",
    "versionSource": "https://archive.org/details/MishnaCorrectedKaufman00WHOLE",
    "versionTitle": "Mishnah based on the Kaufmann manuscript, edited by Dan Be'eri",
    "status": "locked",
    "license": "PD",
    "digitizedBySefaria": true,
    "actualLanguage": "he",
    "languageFamilyName": "hebrew",
    "isSource": true,
    "isPrimary": true,
    "direction": "rtl",
    "heTitle": "משנה שביעית",
    "categories": [
        "Mishnah",
        "Seder Zeraim"
    ],
    "text": [
        [
            "<small>א</small>\nעַד אֶמָּתַי חוֹרְשִׁין שְׂדֵה הָאִילָן עֶרֶב שְׁבִיעִית? \nבֵּית שַׁמַּי אוֹמְרִים: \nכָּל זְמַן שֶׁהוּא יָפֶה לַפֶּרִי; \nבֵּית הֶלֵּל אוֹמְרִים: \nעַד הָעֲצֶרֶת. \nוּקְרוֹבִים דִּבְרֵי אֵלּוּ לִהְיוֹת כְּדִבְרֵי אֵלּוּ.\n",
            "אֵי זוֹ הִיא שְׂדֵה הָאִילָן? \nכָּל שְׁלֹשָׁה אִילָנוֹת לְבֵית סְאָה, \nאִם רְאוּיִים לַעֲשׁוֹת כִּכַּר דְּבֵלָה \nשֶׁלְּשִׁשִּׁים מָנֶה בָאִיטַלְקִי, \nחוֹרְשִׁין כָּל בֵּית סְאָה בִשְׁבִילָן; \nפָּחוּת מִכֵּן, \nאֵין חוֹרְשִׁין לָהֶן \nאֶלָּא מְלֹא הָאוֹרֶה וְסַלּוֹ חוּצָה לוֹ.\n",
            "<small>ב</small>\nאֶחָד אִילַן סְרָק וְאֶחָד אִילַן מַאֲכָל, \nרוֹאִין אוֹתָן כְּאִלּוּ הֵן תְּאֵנִים: \nאִם רְאוּיִין לַעֲשׁוֹת כִּכַּר דְּבֵלָה \nשֶׁלְּשִׁשִּׁים מָנֶה בָאִיטַלְקִי, \nחוֹרְשִׁין כָּל בֵּית סְאָה בִשְׁבִילָן; \nפָּחוּת מִכֵּן, \nאֵין חוֹרְשִׁין לָהֶן אֶלָּא צָרְכָן.\n",
            "<small>ג</small>\nהָיָה אֶחָד עוֹשֶׂה כִכַּר דְּבֵלָה, \nאוֹ שְׁנַיִם עוֹשִׂין, \nאֵין חוֹרְשִׁין לָהֶן אֶלָּא צָרְכָן, \nעַד שֶׁיְּהוּא מִשְּׁלֹשָׁה וְעַד תִּשְׁעָה. \nהָיוּ עֲשָׂרָה, מֵעֲשָׂרָה וּלְמַעְלָן, \nבֵּין עוֹשִׂין וּבֵין שֶׁאֵינָן עוֹשִׂין, \nחוֹרְשִׁין כָּל בֵּית סְאָה בִשְׁבִילָן. \nשֶׁנֶּאֱמַר: (שמות לד, כא) \n\"בֶּחָרִישׁ וּבַקָּצִיר תִּשְׁבּת\". \n\n<small>ה</small>\nאֵין צֹרֶךְ לוֹמַר חָרִישׁ וְקָצִיר שֶׁלִּשְׁבִיעִית, \nאֶלָּא חָרִישׁ שֶׁלְּעֶרֶב שְׁבִיעִית שֶׁהוּא נִכְנָס בַּשְּׁבִיעִית, \nוְקָצִיר שֶׁלִּשְׁבִיעִית שֶׁהוּא יוֹצֵא עִם מוֹצָאֵי שְׁבִיעִית. \nרְבִּי יִשְׁמָעֵאל אוֹמֵר: \nמָה חָרִישׁ רְשׁוּת, אַף קָצִיר רְשׁוּת, \nיָצָא קְצִיר הָעֹמֶר שֶׁהוּא חוֹבָה.\n",
            "<small>ו</small>\nשְׁלֹשָׁה אִילָנוֹת שֶׁלִּשְׁלֹשָׁה אֲנָשִׁים, \nהֲרֵי אֵלּוּ מִצְטָרְפִים, \nוְחוֹרְשִׁים כָּל בֵּית סְאָה בִשְׁבִילָן. \nכַּמָּה יְהֵא בֵינֵיהֶם? \nרַבָּן שִׁמְעוֹן בֶּן גַּמְלִיאֵל אוֹמֵר: \nכְּדֵי שֶׁיְּהֵא הַבָּקָר עוֹבֵר בְּכֵלָיו.\n",
            "<small>ז</small>\nעֶשֶׂר נְטִיעוֹת מְפֻזָּרוֹת בְּתוֹךְ בֵּית סְאָה, \nחוֹרְשִׁים כָּל בֵּית סְאָה עַד רֹאשׁ הַשָּׁנָה. \nהָיוּ עֲשׁוּיוֹת שׁוּרָה אוֹ מֻקָּפוֹת עֲטָרָה, \nאֵין חוֹרְשִׁין לָהֶן אֶלָּא צָרְכָן.\n",
            "<small>ח</small>\nהַנְּטִיעוֹת וְהַדִּלּוּעִים מִצְטָרְפִין לְתוֹךְ בֵּית סְאָה. \nרַבָּן שִׁמְעוֹן בֶּן גַּמְלִיאֵל אוֹמֵר: \nעֲשָׂרָה דִלּוּעִים לְבֵית סְאָה, \nחוֹרְשִׁין כָּל בֵּית סְאָה עַד רֹאשׁ הַשָּׁנָה.\n",
            "<small>ט</small>\nעַד אֶמָּתַי נִקְרְאוּ נְטִיעוֹת? \nרְבִּי אֶלְעָזָר בֶּן עֲזַרְיָה אוֹמֵר: \nעַד שֶׁיָּחוּלוּ; \nרְבִּי יְהוֹשֻׁעַ אוֹמֵר: \nעַד תֵּשַׁע שָׁנִים; \nרְבִּי עֲקִיבָה אוֹמֵר: \nנְטִיעָה כִשְׁמָהּ. \nאִילָן שֶׁנִּגְמַם וְהוֹצִיא חֲלִפִּים, \nמִטֶּפַח וּלְמַטָּן, כִּנְטִיעָה, \nמִטֶּפַח וּלְמַעְלָן, כָּאִילָן. \nדִּבְרֵי רְבִּי שִׁמְעוֹן.\n\n\n"
        ],
        [
            "<small>א</small>\nעַד אֶמָּתַי חוֹרְשִׁין בִּשְׂדֵה הַלָּבָן עֶרֶב שְׁבִיעִית? \nעַד שֶׁתִּכְלֶה הַלֵּחָה: \nכָּל זְמַן שֶׁבְּנֵי אָדָן חוֹרְשִׁין \nלִטַּע בַּמִּקְשָׁאוֹת וּבַמִּדְלָעוֹת. \nאָמַר רְבִּי שִׁמְעוֹן: \nנָתַתָּ תוֹרַת כָּל אֶחָד וְאֶחָד בְּיָדוֹ; \nאֶלָּא בִשְׂדֵה הַלָּבָן, עַד הַפֶּסַח, \nוּבִשְׂדֵה הָאִילָן עַד הָעֲצֶרֶת.\n",
            "<small>ב</small>\nמְזַבְּלִין וּמְעַדְּרִין בַּמִּקְשָׁאוֹת וּבַמִּדְלָעוֹת \nעַד רֹאשׁ הַשָּׁנָה. \nוְכֵן בֵּית הַשְּׁלָחִים. \nמְיַבְּלִים, מְפָרְקִים, וּמְאָבְקִים, \nוּמְעַשְּׁנִים עַד רֹאשׁ הַשָּׁנָה. \nרְבִּי שִׁמְעוֹן אוֹמֵר: \nאַף נוֹטֵל הוּא אֶת הֶעָלֶה \nמִן הָאֶשְׁכּוֹל בַּשְּׁבִיעִית.\n",
            "<small>ג</small>\nמְסַקְּלִים עַד רֹאשׁ הַשָּׁנָה. \nמְקַרְסְמִין, מְזָרְדִין, \nוּמְפַסְּלִים עַד רֹאשׁ הַשָּׁנָה. \nרְבִּי יְהוֹשֻׁעַ אוֹמֵר: \nכְּזֵרוּדָהּ וּכְפִסּוּלָהּ שֶׁלַּחֲמִישִׁית, \nכֵּן שֶׁלַּשִּׁשִּׁית. \nרְבִּי שִׁמְעוֹן אוֹמֵר: \nכָּל זְמַן שֶׁאֲנִי רַשַּׁי בַּעֲבוֹדַת הָאִילָן, \nרַשַּׁי אֲנִי בְפִסּוּלוֹ.\n",
            "<small>ד</small>\nמְזַהֲמִין אֶת הַנְּטִיעוֹת, \nוְכוֹרְכִין אוֹתָן, וְקוֹטְמִין אוֹתָם, \nוְעוֹשִׂין לָהֶן בָּתִּים, \nוּמַשְׁקִין אוֹתָן עַד רֹאשׁ הַשָּׁנָה. \nרְבִּי לְעָזָר בִּרְבִּי צָדוֹק אוֹמֵר: \nאַף מַשְׁקֶה הוּא אֶת הַלּוּף בַּשְּׁבִיעִית, \nאֲבָל לֹא עַל הָעִקָּר.\n",
            "<small>ה</small>\nסָכִים אֶת הַפַּגִּים וּמְנַקְּבִין אוֹתָן \nעַד רֹאשׁ הַשָּׁנָה. \nפַּגֵּי עֶרֶב שְׁבִיעִית שֶׁנִּכְנְסוּ לַשְּׁבִיעִית, \nוְשֶׁלַּשְּׁבִיעִית שֶׁיָּצְאוּ לְמוֹצָאֵי שְׁבִיעִית, \nלֹא סָכִים וְלֹא מְנַקְּבִין אוֹתָן. \nרְבִּי יְהוּדָה אוֹמֵר: \nמָקוֹם שֶׁנָּהֲגוּ לָסוּךְ, אֵינָן סָכִים, \nמִפְּנֵי שֶׁהִיא עֲבוֹדָה; \nמָקוֹם שֶׁנָּהֲגוּ שֶׁלֹּא לָסוּךְ, סָכִים. \nרְבִּי שִׁמְעוֹן מַתִּיר בָּאֵלּוּ, \nמִפְּנֵי שֶׁהוּא רַשַּׁי בַּעֲבוֹדַת הָאִילָן.\n",
            "<small>ו</small>\nאֵין נוֹטְעִין, אֵין מַבְרִיכִין, \nוְאֵין מַרְכִּיבִין עֶרֶב שְׁבִיעִית, \nפָּחוּת מִשְּׁלֹשִׁים יוֹם לִפְנֵי רֹאשׁ הַשָּׁנָה; \nאִם נָטַע אוֹ הִבְרִיךְ אוֹ הִרְכִּיב, יַעֲקֹר. \nרְבִּי יְהוּדָה אוֹמֵר: \nכָּל הַרְכָּבָה שֶׁאֵינָהּ קוֹלֶטֶת לִשְׁלֹשָׁה יָמִים, \nאֵינָה קוֹלֶטֶת. \nרְבִּי יוֹסֵה וּרְבִּי שִׁמְעוֹן אוֹמְרִים: \nלִשְׁתֵּי שַׁבָּתוֹת.\n",
            "<small>ז</small>\nהָאֹרֶז וְהַדֹּחַן וְהַפְּרָגִים וְהַשַּׁמְשְׁמִים \nשֶׁהִשְׁרִישׁוּ לִפְנֵי רֹאשׁ הַשָּׁנָה, \nמִתְעַשְּׂרִים לְשֶׁעָבַר, וּמֻתָּרִים בַּשְּׁבִיעִית; \nאִם לָאו, \nאֲסוּרִין בַּשְּׁבִיעִית וּמִתְעַשְּׂרִין לְשָׁנָה הַבָּאָה.\n",
            "<small>ח</small>\nרְבִּי שִׁמְעוֹן שֵׁזוּרִי אוֹמֵר: \nפּוּל מִצְרִי שֶׁזְּרָעוֹ לְזֶרַע מִתְּחִלָּה כַיּוֹצֵא בָהֶן. \nרְבִּי שִׁמְעוֹן אוֹמֵר: \nאֲפוּנִים הַגַּמְלוֹנִים כַיּוֹצֵא בָהֶן. \nרְבִּי אֶלְעָזָר אוֹמֵר: \nאֲפוּנִין הַגַּמְלוֹנִין שֶׁתִּרְמְלוּ לִפְנֵי רֹאשׁ הַשָּׁנָה.\n",
            "<small>ט</small>\nהַבְּצָלִים הַסָּרִיסִים וּפוּל מִצְרִי, \nשֶׁמָּנַע מֵהֶן מַיִם שְׁלֹשִׁים יוֹם לִפְנֵי רֹאשׁ הַשָּׁנָה, \nמִתְעַשְּׂרִין לְשֶׁעָבַר וּמֻתָּרִים בַּשְּׁבִיעִית; \nוְאִם לָאו, \nאֲסוּרִין בַּשְּׁבִיעִית וּמִתְעַשְּׂרִין לְשָׁנָה הַבָּאָה. \n\n<small>י</small>\nוְשֶׁלַּבַּעַל, שֶׁמָּנַע מֵהֶן שְׁתֵּי עוֹנוֹת. \nדִּבְרֵי רְבִּי מֵאִיר. \nוַחֲכָמִים אוֹמְרִים: \nשָׁלוֹשׁ.\n",
            "<small>יא</small>\nהַדִּלּוּעִים שֶׁקִּיְּמָן לְזֶרַע, \nאִם הִקְשׁוּ לִפְנֵי רֹאשׁ הַשָּׁנָה, \nוְנִפְסָלוּ מֵאֹכֶל אָדָן, \nמֻתָּר לְקַיְּמָן בַּשְּׁבִיעִית; \nוְאִם לָאו, \nאָסוּר לְקַיְּמָן בַּשְּׁבִיעִית. \nהַתְּמָרוֹת שֶׁלָּהֶן אֲסוּרוֹת בַּשְּׁבִיעִית. \nמְרַבְּצִים בְּעָפָר לָבָן. \nדִּבְרֵי רְבִּי שִׁמְעוֹן. \nרְבִּי אֱלִיעֶזֶר בֶּן יַעֲקב אוֹסֵר. \nמְמָרְסִים בָּאֹרֶז בַּשְּׁבִיעִית. \nדִּבְרֵי רְבִּי שִׁמְעוֹן. \nאֲבָל לֹא מְכַסְּחִים.\n\n\n"
        ],
        [
            "<small>א</small>\nמֵאֶמָּתַי מוֹצִיאִין זְבָלִים לְאַשְׁפַּתּוֹת? \nמִשֶּׁיִּפְסְקוּ עוֹבְדֵי עֲבוֹדָה. \nדִּבְרֵי רְבִּי מֵאִיר. \nרְבִּי יְהוּדָה אוֹמֵר: \nמִשֶּׁיִּיבַשׁ הַמָּתוֹק. \nרְבִּי יוֹסֵה אוֹמֵר: \nמִשֶּׁיִּקָּשֵׁר.\n",
            "עַד כַּמָּה מְזַבְּלִים? \nעַד שָׁלוֹשׁ שָׁלוֹשׁ אַשְׁפַּתּוֹת \nלְבֵית סְאָה שֶׁלְּעֶשֶׂר עֶשֶׂר מַשְׁפְּלוֹת, \nוְשֶׁלְּלֶתֶךְ לֶתֶךְ. \nמוֹסִיפִין עַל הַמַּשְׁפְּלוֹת, \nוְאֵין מוֹסִיפִין עַל הָאַשְׁפַּתּוֹת. \nרְבִּי יוּדָה אוֹמֵר: \nאַף עַל הָאַשְׁפַּתּוֹת.\n",
            "<small>ב</small>\nעוֹשֶׂה אָדָם אֶת שָׂדֵהוּ \nשָׁלוֹשׁ שָׁלוֹשׁ אַשְׁפַּתּוֹת לְבֵית סְאָה. \nיָתֵר מִכֵּן, (מַחֲצִיב). \nדִּבְרֵי רְבִּי שִׁמְעוֹן. \nוַחֲכָמִים אוֹסְרִין, \nעַד שֶׁיַּעֲמִיק שְׁלֹשָׁה, \nאוֹ עַד שֶׁיַּגְבִּיהַּ שְׁלֹשָׁה. \nעוֹשֶׂה אָדָם אֶת זִבְלוֹ אוֹצָר. \nרְבִּי מֵאִיר אוֹסֵר, \nעַד שֶׁיַּעֲמִיק שְׁלֹשָׁה, \nאוֹ עַד שֶׁיַּגְבִּיהַּ שְׁלֹשָׁה. \nהָיָה לוֹ דָבָר מְמֻעָט, \nמוֹסִיף עָלָיו וְהוֹלֵךְ. \nרְבִּי אֶלְעָזָר בֶּן עֲזַרְיָה אוֹסֵר, \nעַד שֶׁיַּעֲמִיק שְׁלֹשָׁה, \nאוֹ עַד שֶׁיַּגְבִּיהַּ שְׁלֹשָׁה, \nאוֹ עַד שֶׁיִּתֵּן עַל הַסֶּלַע.\n",
            "<small>ג</small>\nהַמְדַיֵּר אֶת שָׂדֵהוּ \nוְעוֹשֶׂה סַהַר לְבֵית סָאתַיִם, \nעוֹקֵר שָׁלוֹשׁ רוּחוֹת וּמַנִּיחַ אֶת הָאֶמְצָעִית, \nנִמְצָא מְדַיֵּר בֵּית אַרְבַּעַת סְאִים. \nרַבָּן שִׁמְעוֹן בֶּן גַּמְלִיאֵל אוֹמֵר: \nבֵּית שְׁמוֹנַת סְאִין. \nהָיְתָה כָל שָׂדֵהוּ בֵית אַרְבַּעַת סְאִים, \nמְשַׁיֵּר מִמֶּנּוּ מִקְצָת, מִפְּנֵי מַרְאִית הָעַיִן, \nוּמוֹצִיאִין מִן הַסַּהַר \nוְנוֹתֵן לְתוֹךְ שָׂדֵהוּ כְּדֶרֶךְ הַמְזַבְּלִים.\n",
            "<small>ד</small>\nלֹא יִפְתַּח אָדָם מַחְצֵב כַּתְּחִלָּה לְתוֹךְ שָׂדֵהוּ, \nעַד שֶׁיְּהוּ בוֹ שָׁלוֹשׁ מָרְבְּיוֹת, \nשֶׁהֵן שָׁלֹשׁ עַל שָׁלוֹשׁ עַל רוּם שָׁלוֹשׁ, \nשֵׁעוּרָם עֶשְׂרִים וָשֶׁבַע אֲבָנִים.\n",
            "<small>ה</small>\nגָּדֵר שֶׁיֶּשׁ בּוֹ עֶשֶׂר אֲבָנִים שֶׁלְּמַשְּׂוּי שְׁנַיִם שְׁנַיִם, \nהֲרֵי אֵלּוּ יִנָּטֵלוּ. \nשֵׁעוּר גָּדֵר עֲשָׂרָה טְפָחִין. \nפָּחוּת מִכֵּן, מַחְצֵב, \nוְגוֹמְמוֹ עַד פָּחוּת מֵהָאָרֶץ טֶפַח. \n\n<small>ו</small>\nבַּמֶּה דְבָרִים אֲמוּרִים? \nמִתּוֹךְ שֶׁלּוֹ; \nאֲבָל מִתּוֹךְ שֶׁלַּחֲבֵרוֹ, \nמַה שֶּׁהוּא רוֹצֶה יִטֹּל. \nבַּמֶּה דְבָרִים אֲמוּרִים? \nבִּזְמַן שֶׁלֹּא הִתְחִיל בּוֹ מֵעֶרֶב שְׁבִיעִית, \nאֲבָל אִם הִתְחִיל בּוֹ מֵעֶרֶב שְׁבִיעִית, \nמַה שֶּׁהוּא רוֹצֶה יִטֹּל.\n",
            "<small>ז</small>\nאֲבָנִים שֶׁזִּעְזְעַתָּן הַמַּחֲרֵשָׁה, \nאוֹ שֶׁהָיוּ מְכֻסּוֹת וְנִתְגַּלּוּ, \nאִם יֵשׁ בָּהֶם שְׁתַּיִם שֶׁלְּמַשְּׂוּי שְׁנַיִם שְׁנַיִם, \nהֲרֵי אֵלּוּ יִנָּטֵלוּ. \nהַמְסַקֵּל אֶת שָׂדֵהוּ, \nנוֹטֵל אֶת הָעֶלְיוֹנוֹת, \nוּמַנִּיחַ אֶת הַנּוֹגְעוֹת בָּאָרֶץ. \nוְכֵן גַּרְגֵּשׁ שֶׁלִּצְרוֹרוֹת, \nנוֹטֵל אֶת הָעֶלְיוֹנוֹת \nוּמַנִּיחַ אֶת הַנּוֹגְעוֹת בָּאָרֶץ. \nאִם יֵשׁ תַּחְתֵּיהֶם סֶלַע אוֹ קַשׁ, \nהֲרֵי אֵלּוּ יִנָּטֵלוּ.\n",
            "<small>ח</small>\nאֵין בּוֹנִים מַדְרֵגוֹת עַל פִּי הַגֵּאָיוֹת \nעֶרֶב שְׁבִיעִית מִשֶּׁפָּסְקוּ גְשָׁמִים, \nמִפְּנֵי שֶׁהוּא מַתְקִינָן לַשְּׁבִיעִית; \nאֲבָל בּוֹנֶה הוּא בַשְּׁבִיעִית מִשֶּׁפָּסְקוּ גְשָׁמִים, \nמִפְּנֵי שֶׁהוּא מַתְקִינָן לְמוֹצָאֵי שְׁבִיעִית. \nוְלֹא יִסְמֹךְ בֶּעָפָר, \nאֲבָל עוֹשֶׂהוּ חַיִץ. \nכָּל אֶבֶן שֶׁהוּא יָכוֹל לִפְשֹׁט אֶת יָדוֹ וְלִטְּלָהּ, \nהֲרֵי זוֹ תִנָּטֵל.\n",
            "<small>ט</small>\nאַבְנֵי כָתֵף בָּאוֹת מִכָּל מָקוֹם. \nוְהַמְּקַבְּלָן מֵבִיאָן מִכָּל מָקוֹם. \nוְאֵלּוּ הֵן אַבְנֵי כָתֵף? \nכָּל שֶׁאֵינָה יְכוּלָה לְהִנָּטֵל בְּאַחַת יָד. \nדִּבְרֵי רְבִּי מֵאִיר. \nרְבִּי יוֹסֵה אוֹמֵר: \nאַבְנֵי כָתֵף כִּשְׁמָן, \nכָּל שֶׁהֵן נִטָּלוֹת שְׁתַּיִם וְשָׁלוֹשׁ עַל הַכָּתֵף.\n",
            "<small>י</small>\nהַבּוֹנֶה גָדֵר בֵּינוֹ לִרְשׁוּת הָרַבִּים, \nמֻתָּר לְהַעְמִיק עַד הַסֶּלַע. \nמַה יַּעֲשֶׂה בֶעָפָר? \nצוֹבְרוֹ בִרְשׁוּת הָרַבִּים וּמַתְקִינוֹ. \nדִּבְרֵי רְבִּי יְהוֹשֻׁעַ. \nרְבִּי עֲקִיבָה אוֹמֵר: \nכְּדֶרֶךְ שֶׁאֵין מְקַלְקְלִין בִּרְשׁוּת הָרַבִּים, \nכָּךְ לֹא יְתַקֵּן. \nמַה יַּעֲשֶׂה בֶעָפָר? \nצוֹבְרוֹ לְתוֹךְ שָׂדֵהוּ כְּדֶרֶךְ הַמְזַבְּלִין. \nוְכֵן הַחוֹפֵר בּוֹר וְשִׁיחַ וּמְעָרָה.\n\n\n"
        ],
        [
            "<small>א</small>\nבָּרִאשֹׁנָה הָיוּ אוֹמְרִין: \nמְלַקֵּט אָדָם עֵצִים וַעֲשָׂבִים מִתּוֹךְ שֶׁלּוֹ, \nכְּדֶרֶךְ שֶׁהוּא מְלַקֵּט מִתּוֹךְ שֶׁלַּחֲבֵרוֹ, \nאֶת הַגַּס הַגַּס. \nוּמִשֶּׁרַבּוּ עוֹבְרֵי עֲבֵרָה הִתְקִינוּ, \nשֶׁיְּהֵא זֶה מְלַקֵּט מִתּוֹךְ שֶׁלַּזֶּה שֶׁלֹּא בְטוֹבָה, \nוְאֵין צֹרֶךְ לוֹמַר שֶׁיְּקַצֵּץ לָהֶם מְזוֹנוֹת.\n",
            "<small>ב</small>\nשָׂדֶה שֶׁנִּתְקַוָּצָה, \nתִּזָּרַע מוֹצָאֵי שְׁבִיעִית; \nשֶׁנִּטַּיָּבָה אוֹ שֶׁנִּדַּיָּרָה, \nלֹא תִזָּרַע מוֹצָאֵי שְׁבִיעִית. \nשָׂדֶה שֶׁנִּטַּיָּבָה, בֵּית שַׁמַּי אוֹמְרִים: \nאֵין אוֹכְלִין פֵּרוֹתֶיהָ בַשְּׁבִיעִית; \nוּבֵית הֶלֵּל אוֹמְרִים: \nאוֹכְלִין. \nבֵּית שַׁמַּי אוֹמְרִים: \nאֵין אוֹכְלִין פֵּרוֹת שְׁבִיעִית בְּטוֹבָה; \nוּבֵית הֶלֵּל אוֹמְרִים: \nבְּטוֹבָה וְשֶׁלֹּא בְּטוֹבָה. \nרְבִּי יְהוּדָה אוֹמֵר: \nחִלּוּף הַדְּבָרִים, \nזֶה מִקָּלֵּי בֵית שַׁמַּי וּמֵחֻמְרֵי בֵית הֶלֵּל.\n",
            "<small>ג</small>\nחוֹכְרִים נִירִים מִן הַגּוֹיִם בַּשְּׁבִיעִית, \nאֲבָל לֹא מִיִּשְׂרָאֵל. \nוּמְחַזְּקִים יְדֵי גוֹיִם בַּשְּׁבִיעִית, \nאֲבָל לֹא יְדֵי יִשְׂרָאֵל. \nוְשׁוֹאֲלִין בִּשְׁלוֹמָם, \nמִפְּנֵי דַּרְכֵי שָׁלוֹם.\n",
            "<small>ד</small>\nהַמֵּדֵל בַּזֵּיתִים, \nבֵּית שַׁמַּי אוֹמְרִים: \nיָגֹם. \nוּבֵית הֶלֵּל אוֹמְרִים: \nיְשָׁרֵשׁ. \nמוֹדִים בְּמַחֲלִיק עַד שֶׁיָּגֹם. \nוְאֵי זֶה הוּא מֵדֵל? \nאֶחָד אוֹ שְׁנַיִם. \nהַמַּחֲלִיק? \nשְׁלֹשָׁה זֶה בְצַד זֶה. \nבַּמֶּה דְבָרִים אֲמוּרִים? \nמִתּוֹךְ שֶׁלּוֹ, \nאֲבָל מִתּוֹךְ שֶׁלַּחֲבֵרוֹ, \nאַף הַמַּחֲלִיק יְשָׁרֵשׁ.\n",
            "<small>ה</small>\nהַמַּבְקִיעַ בַּזַּיִת לֹא יְחַפֶּה בֶעָפָר, \nאֲבָל מְכַסֶּה הוּא בָאֲבָנִים אוֹ בַקַּשׁ. \nהַקּוֹצֵץ קוֹרוֹת שִׁקְמָה, לֹא יְחַפֶּה בֶעָפָר, \nאֲבָל מְכַסֶּה הוּא בָאֲבָנִים אוֹ בַקַּשׁ. \nאֵין קוֹצְצִין בְּתוּלַת שִׁקְמָה בַשְּׁבִיעִית, \nמִפְּנֵי שֶׁהִיא עֲבוֹדָה. \nרְבִּי יְהוּדָה אוֹמֵר: \nכְּדַרְכָּהּ אָסוּר; \nאֶלָּא מַגְבִּיהַּ עֲשָׂרָה טְפָחִים, \nאוֹ גוֹמֵם מֵעַם הָאָרֶץ.\n",
            "<small>ו</small>\nהַמְזַנֵּב בַּגְּפָנִים וְהַקּוֹצֵץ קָנִים, \nרְבִּי יוֹסֵה אוֹמֵר: \nיַרְחִיק טֶפַח. \nרְבִּי עֲקִיבָה אוֹמֵר: \nקוֹצֵץ כְּדַרְכּוֹ בַּקָּרְדּוֹם אוֹ בַמַּגָּל וּבַמְּגֵרָה, \nוּבְכָל מִין שֶׁיִּרְצֶה. \nאִילָן שֶׁנִּפְשַׁח, \nקוֹשְׁרִין אוֹתוֹ בַשְּׁבִיעִית. \nלֹא שֶׁיַּעֲלֶה, אֶלָּא שֶׁלֹּא יוֹסִיף.\n",
            "<small>ז</small>\nמֵאֶמָּתַי אוֹכְלִין פֵּרוֹת הָאִילָן בַּשְּׁבִיעִית? \nהַפַּגִּים, \nמִשֶּׁיַּזְרִיחוּ, אוֹכֵל בָּהֶן פִּתּוֹ בַשָּׂדֶה; \nבִּחֵלוּ, כּוֹנֵס לְתוֹךְ בֵּיתוֹ. \nוְכֵן כַּיּוֹצֵא בָהֶם בִּשְׁאָר שְׁנֵי שָׁבוּעַ, \nחַיָּבִים בַּמַּעַשְׂרוֹת.\n",
            "<small>ח</small>\nהַבֹּסֶר, \nמִשֶּׁהֵבִיא מַיִם, אוֹכֵל פִּתּוֹ בַשָּׂדֶה; \nהִבְאִישׁ, כּוֹנֵס לְתוֹךְ בֵּיתוֹ. \nוְכֵן כַּיּוֹצֵא בוֹ בִשְׁאָר שְׁנֵי שָׁבוּעַ, \nחַיָּב בַּמַּעַשְׂרוֹת.\n",
            "<small>ט</small>\nזֵיתִים שֶׁהִכְנִיסוּ רְבִיעִית לְסְאָה, \nפּוֹצֵעַ וְאוֹכֵל בַּשָּׂדֶה. \nהִכְנִיסוּ חֲצִי לֹג, כּוֹתֵשׁ וְסָךְ בַּשָּׂדֶה. \nהִכְנִיסוּ שְׁלִישׁ, \nכּוֹתֵשׁ בַּשָּׂדֶה וְכוֹנֵס לְתוֹךְ בֵּיתוֹ. \nוְכֵן כַּיּוֹצֵא בָהֶן בִּשְׁאָר שְׁנֵי שָׁבוּעַ, \nחַיָּבִים בַּמַּעַשְׂרוֹת. \nוּשְׁאָר כָּל פֵּרוֹת הָאִילָן, \nכְּעוֹנָתָן לַמַּעַשְׂרוֹת, כָּךְ עוֹנָתָן לַשְּׁבִיעִית.\n",
            "<small>י</small>\nמֵאֶמָּתַי אֵין קוֹצְצִין אֶת הָאִילָן בַּשְּׁבִיעִית? \nבֵּית שַׁמַּי אוֹמְרִים: \nכָּל הָאִילָן מִשֶּׁיּוֹצִיא. \nוּבֵית הֶלֵּל אוֹמְרִים: \nהֶחָרוּבִין מִשֶּׁיְּשַׁלֵּשׁוּ, \nוְהַגְּפָנִים מִשֶּׁיְּגָרֵעוּ, \nהַזֵּיתִים מִשֶּׁיָּנִיצוּ, \nוּשְׁאָר כָּל פֵּרוֹת הָאִילָן מִשֶּׁיּוֹצִיא. \nכָּל הָאִילָן, \nכֵּיוָן שֶׁבָּא לְעוֹנַת הַמַּעַשְׂרוֹת, \nמֻתָּר לְקוֹצְצוֹ. \nכַּמָּה יְהֵא בַזַּיִת וְלֹא יְקַצְּצֶנּוּ? \nרֹבַע. \nרַבָּן שִׁמְעוֹן בֶּן גַּמְלִיאֵל אוֹמֵר: \nהַכֹּל לְפִי זַיִת.\n\n\n"
        ],
        [
            "<small>א</small>\nבְּנוֹת שׁוּחַ, שְׁבִיעִית יֵשׁ לָהֶן שְׁנִיָּה, \nשֶׁהֵן עוֹשׁוֹת לְשָׁלוֹשׁ שָׁנִים. \nרְבִּי יוּדָה אוֹמֵר: \nהַפַּרְסָיוֹת, שְׁבִיעִית שֶׁלָּהֶן מוֹצָאֵי שְׁבִיעִית, \nשֶׁהֵן עוֹשׁוֹת לִשְׁתֵּי שָׁנִים. \nאָמְרוּ לוֹ: \nלֹא אָמְרוּ אֶלָּא בְנוֹת שׁוּחַ.\n",
            "<small>ב</small>\nהַטּוֹמֵן אֶת הַלּוּף בַּשְּׁבִיעִית, \nרְבִּי מֵאִיר אוֹמֵר: \nלֹא יִפְחֹת מִסָּאתַיִם, \nעַל גֹּבַהּ שְׁלֹשָׁה טְפָחִים, \nוְטֶפַח עָפָר עַל גַּבָּיו. \nוַחֲכָמִים אוֹמְרִים: \nלֹא יִפְחֲתוּ מֵאַרְבַּעַת קַבִּים, \nעַל גֹּבַהּ טֶפַח, \nוְטֶפַח עָפָר עַל גַּבָּיו. \nוְטוֹמְנוֹ מְקוֹם דְּרִיסַת הָאָדָם.\n",
            "<small>ג</small>\nלוּף שֶׁעָבְרָה עָלָיו שְׁבִיעִית, \nרְבִּי אֱלִיעֶזֶר אוֹמֵר: \nאִם לָקְטוּ הָעֲנִיִּים אֶת עָלָיו, לָקְטוּ; \nוְאִם לָאו, \nיַעֲשֶׂה חֶשְׁבּוֹן לָעֲנִיִּים. \nרְבִּי יְהוֹשֻׁעַ אוֹמֵר: \nאִם לָקְטוּ הָעֲנִיִּים אֶת עָלָיו, לָקְטוּ; \nוְאִם לָאו, \nאֵין לָעֲנִיִּים עִמּוֹ חֶשְׁבּוֹן.\n",
            "<small>ד</small>\nלוּף שֶׁלְּעֶרֶב שְׁבִיעִית שֶׁהוּא נִכְנָס לַשְּׁבִיעִית, \nוְכֵן בְּצָלִים הַקִּיצוֹנִים, \nוְכֵן פּוּאָה שֶׁלְּעִדִּית, \nבֵּית שַׁמַּי אוֹמְרִים: \nעוֹקְרִין אוֹתָהּ בְּמָרוּפוֹת שֶׁלָּעֵץ; \nוּבֵית הֶלֵּל אוֹמְרִים: \nבְּקַרְדֻּמּוֹת שֶׁלַּמַּתֶּכֶת. \nמוֹדִים בְּפוּאָה שֶׁלַּצְּלָעוֹת, \nשֶׁעוֹקְרִין אוֹתָהּ בְּקַרְדֻּמּוֹת שֶׁלַּמַּתֶּכֶת.\n",
            "<small>ה</small>\nמֵאֶמָּתַי מֻתָּר אָדָם לִקַּח לוּף מוֹצָאֵי שְׁבִיעִית? \nרְבִּי יְהוּדָה אוֹמֵר: \nמִיָּד. \nוַחֲכָמִים אוֹמְרִים: \nמִשֶּׁיִּרְבֶּה הֶחָדָשׁ.\n",
            "<small>ו</small>\nאֵלּוּ כֵלִים שֶׁאֵין הָאֻמָּן רַשַּׁי לְמָכְרָם בַּשְּׁבִיעִית: \nמַחֲרֵשָׁה וְכָל כֵּלֶיהָ, \nהָעֹל, הַמִּזְרֶה, וְהַדָּקָר. \nאֲבָל מוֹכֵר הוּא מַגַּל יָד, \nמַגַּל קָצִיר, עֲגָלָה וְכָל כֵּלֶיהָ. \nזֶה הַכְּלָל: \nכָּל שֶׁמְּלַאכְתּוֹ מְיֻחֶדֶת לַעֲבֵרָה, אָסוּר; \nלֶאֱסֹר וּלְהַתִּיר, מֻתָּר.\n",
            "<small>ז</small>\nהַיּוֹצֵר מוֹכֵר חָמֵשׁ כַּדֵּי שֶׁמֶן, \nוַחֲמֵשׁ עֶשְׂרֵה כַדֵּי יַיִן, \nשֶׁכֵּן דַּרְכּוֹ לְהָבִיא מִן הַהֶבְקֵר. \nאִם הֵבִיא יָתֵר מִכֵּן, מֻתָּר. \nוּמוֹכֵר לַגּוֹיִם בָּאָרֶץ, \nוּלְיִשְׂרָאֵל בְּחוּצָה לָאָרֶץ.\n",
            "<small>ח</small>\nבֵּית שַׁמַּי אוֹמְרִים: \nלֹא יִמְכֹּר לוֹ פָרָה חוֹרֶשֶׁת בַּשְּׁבִיעִית. \nבֵּית הֶלֵּל מַתִּירִין, \nמִפְּנֵי שֶׁהוּא יָכוֹל לְשָׁחְטָהּ. \nמוֹכֵר לוֹ פֵרוֹת אֲפִלּוּ בְשָׁעַת הַזֶּרַע. \nמַשְׁאִיל לוֹ סְאָתוֹ, \nאַף עַל פִּי שֶׁהוּא יוֹדֵעַ שֶׁיֶּשׁ לוֹ גֹרֶן. \nפּוֹרֵט לוֹ מָעוֹת, \nאַף עַל פִּי שֶׁהוּא יוֹדֵעַ שֶׁיֶּשׁ לוֹ פוֹעֲלִים. \nוְכֻלָּם בְּפֵרוּשׁ אֲסוּרִין.\n",
            "<small>ט</small>\nמַשְׁאֶלֶת אִשָּׁה \nלַחֲבֶרְתָּהּ הַחֲשׁוּדָה עַל הַשְּׁבִיעִית \nנָפָה וּכְבָרָה, וְרֵחַיִם וְתַנּוֹר; \nאֲבָל לֹא תָבֹר וְלֹא תִטְחַן עִמָּהּ. \nאֵשֶׁת חָבֵר מַשְׁאֶלֶת לְאֵשֶׁת עַם הָאָרֶץ \nנָפָה וּכְבָרָה; \nוּבוֹרֶרֶת וְטוֹחֶנֶת וּמְרַקֶּדֶת עִמָּהּ. \nאֲבָל מִשֶּׁתַּטִּיל אֶת הַמַּיִם, \nלֹא תִגַּע אֶצְלָהּ, \nשֶׁאֵין מְחַזְּקִין יְדֵי עוֹבְרֵי עֲבֵרָה. \nוְכֻלָּם לֹא אָמְרוּ אֶלָּא מִפְּנֵי דַרְכֵי שָׁלוֹם. \nמְחַזְּקִים יְדֵי גוֹיִם בַּשְּׁבִיעִית, \nאֲבָל לֹא יְדֵי יִשְׂרָאֵל. \nוְשׁוֹאֲלִים בִּשְׁלוֹמָם, \nמִפְּנֵי דַרְכֵי שָׁלוֹם.\n\n\n"
        ],
        [
            "<small>א</small>\nשָׁלוֹשׁ אֲרָצוֹת לַשְּׁבִיעִית: \nכָּל שֶׁהֶחֱזִיקוּ עוֹלֵי בָבֶל, \nמֵאֶרֶץ יִשְׂרָאֵל וְעַד גְּזִיב, \nלֹא נֶאֱכָל וְלֹא נֶעֱבָד; \nוְכָל שֶׁהֶחֱזִיקוּ עוֹלֵי מִצְרַיִם, \nמִגְּזִיב עַד הַנָּהָר וְעַד אֲמָנָה, \nנֶאֱכָל אֲבָל לֹא נֶעֱבָד; \nמֵהַנָּהָר וּמֵאֲמָנָה וְלִפְנִים, \nנֶאֱכָל וְנֶעֱבָד.\n",
            "<small>ב</small>\nעוֹשִׂים בַּתָּלוּשׁ בְּסוּרְיָה, \nאֲבָל לֹא בִמְחֻבָּר. \nדָּשִׁים וְזוֹרִים וְדוֹרְכִים וּמְעַמְּרִים, \nאֲבָל לֹא קוֹצְרִים וְלֹא בוֹצְרִים וְלֹא מוֹסְקִים. \nכְּלָל אָמַר רְבִּי עֲקִיבָה: \nכָּל שֶׁכַּיּוֹצֵא בוֹ מֻתָּר בָּאֶרֶץ, \nעוֹשִׂים אוֹתוֹ בְסוּרְיָה.\n",
            "<small>ג</small>\nבְּצָלִים שֶׁיָּרְדוּ עֲלֵיהֶן גְּשָׁמִים וְצִמֵּחוּ, \nאִם הָיוּ הֶעָלִים שֶׁלָּהֶן שְׁחוֹרִים, \nאֲסוּרִין; \nהוֹרִיקוּ, הֲרֵי אֵלּוּ מֻתָּרִין. \nרְבִּי חֲנַנְיָה בֶן אַנְטִיגְנָס אוֹמֵר: \nאִם יְכוּלִין לְהִתָּלֵשׁ בֶּעָלִין שֶׁלָּהֶן, \nאֲסוּרִין; \nכְּנֶגֶד כֵּן מוֹצָאֵי שְׁבִיעִית מֻתָּרִין.\n",
            "<small>ד</small>\nמֵאֶמָּתַי מֻתָּר אָדָם \nלִקַּח יָרָק מוֹצָאֵי שְׁבִיעִית? \nמִשֶּׁיַּעֲשֶׂה כַיּוֹצֵא בוֹ. \nעָשָׂה הַבַּכִּיר, \nהֻתַּר הָאָפִיל. \nרֶבִּי הִתִּיר לִקַּח יָרָק מוֹצָאֵי שְׁבִיעִית מִיָּד.\n",
            "<small>ה</small>\nאֵין מוֹצִיאִין שֶׁמֶן שְׂרֵפָה וּפֵרוֹת שְׁבִיעִית \nמֵהָאָרֶץ לְחוּצָה לָאָרֶץ. \nאָמַר רְבִּי שִׁמְעוֹן: \nשָׁמַעְתִּי בְּפֵרוּשׁ, \nשֶׁמּוֹצִיאִין לְסוּרְיָה, \nוְאֵין מוֹצִיאִין לְחוּצָה לָאָרֶץ.\n",
            "<small>ו</small>\nאֵין מְבִיאִין תְּרוּמָה מֵחוּצָה לָאָרֶץ לָאָרֶץ. \nאָמַר רְבִּי שִׁמְעוֹן: \nשָׁמַעְתִּי בְּפֵרוּשׁ, \nשֶׁמְּבִיאִין מִסּוּרְיָה, \nוְאֵין מְבִיאִין מֵחוּצָה לָאָרֶץ.\n\n\n"
        ],
        [
            "<small>א</small>\nכְּלָל גָּדוֹל אָמְרוּ בַשְּׁבִיעִית: \nכָּל שֶׁהוּא מֵאֹכֶל אָדָם, \nוּמֵאֹכֶל בְּהֵמָה מִמִּין הַצּוֹבְעִים, \nוְאֵינוּ מִתְקַיֵּם בָּאָרֶץ, \nיֶשׁ לוֹ שְׁבִיעִית וּלְדָמָיו שְׁבִיעִית, \nיֶשׁ לוֹ בֵעוּר וּלְדָמָיו בֵּעוּר. \nוְאֵי זֶה זֶה? \nזֶה עֲלֵי לוּף שׁוֹטֶה, \nוַעֲלֵה הַדַּנְדַּנָּא, \nהָעֻלְשִׁים, \nוְהַכְּרֵישִׁים, \nהָרְגִילָה, \nוְנֵץ הֶחָלָב; \nמֵאֹכֶל בְּהֵמָה, \nהַחוֹחִים וְהַדַּרְדָּרִים; \nוּמִמִּין הַצּוֹבְעִים, \nסִפְחֵי אֶסְטֵס וְקוֹצָא; \nיֵשׁ לָהֶם שְׁבִיעִית וְלִדְמֵיהֶן שְׁבִיעִית, \nיֵשׁ לָהֶם בֵּעוּר וְלִדְמֵיהֶן בֵּעוּר.\n",
            "<small>ב</small>\nוְעוֹד כְּלָל אַחֵר אָמָרוּ: \nכָּל שֶׁהוּא מֵאֹכֶל אָדָם \nוּמֵאֹכֶל בְּהֵמָה וּמִמִּין הַצּוֹבְעִים, \nוּמִתְקַיֵּם בָּאָרֶץ, \nיֶשׁ לוֹ שְׁבִיעִית וּלְדָמָיו שְׁבִיעִית, \nאֵין לוֹ בֵעוּר וְלֹא לְדָמָיו בֵּעוּר. \nוְאֵי זֶה זֶה? \nזֶה עִקַּר הַלּוּף שׁוֹטֶה, \nוְעִקַּר הַדַּנְדַּנָּה, \nהָעַרְקְבָנִין, \nוְהַחַלְבֵּיצִין, \nוְהַבֻּכְרָיָה; \nמִמִּין הַצּוֹבְעִים, \nהַפּוּאָה וְהָרְכָפָה; \nיֵשׁ לָהֶן שְׁבִיעִית וְלִדְמֵיהֶן שְׁבִיעִית, \nאֵין לָהֶן בֵּעוּר וְלֹא לִדְמֵיהֶן בֵּעוּר. \n\n<small>ג</small>\nרְבִּי מֵאִיר אוֹמֵר: \nדְּמֵיהֶן מִתְבַּעֲרִין עַד רֹאשׁ הַשָּׁנָה. \nאָמְרוּ לוֹ: \nלָהֶן אֵין בֵּעוּר, \nקַל וָחֹמֶר לִדְמֵיהֶן.\n",
            "<small>ד</small>\nקְלִפֵּי רִמּוֹן וְהַנֵּץ שֶׁלּוֹ, \nקְלִפֵּי אֱגוֹזִים וְהַגַּלְעַנִּים, \nיֵשׁ לָהֶם שְׁבִיעִית וְלִדְמֵיהֶן שְׁבִיעִית. \nהַצַּבָּע צוֹבֵעַ לְעַצְמוֹ; \nלֹא יִצְבַּע בְּשָׂכָר, \nשֶׁאֵין עוֹשִׂין סְחוֹרָה בְפֵרוֹת שְׁבִיעִית; \nוְלֹא בִבְכוֹרוֹת, \nוְלֹא בִתְרוּמוֹת, \nוְלֹא בִנְבֵלוֹת, \nוְלֹא בִטְרֵפוֹת, \nוְלֹא בִשְׁקָצִים, \nוְלֹא בִרְמָסִים. \nוְלֹא יִהֶא לוֹקֵחַ יַרְקוֹת שָׂדֶה וּמוֹכֵר בַּשּׁוּק, \nאֲבָל הוּא לוֹקֵט וּבְנוֹ מוֹכֵר עַל יָדוֹ. \nלָקַח לְעַצְמוֹ וְהוֹתִיר, \nמֻתָּר לְמָכְרוֹ.\n",
            "<small>ה</small>\nלָקַח בְּכוֹר לְמִשְׁתֵּה בְנוֹ אוֹ לָרֶגֶל, \nוְלֹא צָרַךְ לוֹ, מֻתָּר לְמָכְרוֹ. \nצָדֵי חַיָּה, עוֹפוֹת וְדָגִים, \nשֶׁנִּתְמַנּוּ לָהֶם מִינִים טְמֵאִים, \nמֻתָּרִין לְמָכְרָן. \nרְבִּי יְהוּדָה אוֹמֵר: \nאַף מִי שֶׁנִּתְמַנָּה לוֹ לְפִי דַרְכּוֹ, \nלוֹקֵחַ וּמוֹכֵר, \nוּבִלְבַד שֶׁלֹּא תְהֵא אֻמָּנוּתוֹ לְכֵן. \nוַחֲכָמִים אוֹסְרִין.\n",
            "<small>ו</small>\nלוּלַבֵּי זְרָדִים וְהֶחָרוּבִין, \nיֵשׁ לָהֶן שְׁבִיעִית וְלִדְמֵיהֶן שְׁבִיעִית. \nלוּלַבֵּי הָאֵלָה וְהַבָּטְנָה וְהָאֲטָדִים, \nיֵשׁ לָהֶן שְׁבִיעִית וְלִדְמֵיהֶן שְׁבִיעִית, \nאֵין לָהֶן בֵּעוּר וְלֹא לִדְמֵיהֶן בֵּעוּר; \nאֲבָל לֶעָלִין יֵשׁ בֵּעוּר, \nמִפְּנֵי שֶׁנּוֹשְׁרִין מֵאֲבִיהֶן.\n",
            "<small>ז</small>\nהַוֶּרֶד וְהַכֹּפֶר וְהַקֶּטֶב וְהַלֹּטֶם, \nיֵשׁ לָהֶן שְׁבִיעִית וְלִדְמֵיהֶן שְׁבִיעִית. \nרְבִּי שִׁמְעוֹן אוֹמֵר: \nאֵין לַקֶּטֶב שְׁבִיעִית, \nמִפְּנֵי שֶׁאֵינוּ פְרִי.\n",
            "<small>ח</small>\nוֶרֶד חָדָשׁ שֶׁכְּבָשׁוֹ בְשֶׁמֶן יָשָׁן, \nיְלַקֵּט אֶת הַוֶּרֶד; \nיָשָׁן בְּחָדָשׁ, חַיָּב בַּבֵּעוּר. \nחָרוּבִים חֲדָשִׁים שֶׁכְּבָשָׁן בְּיַיִן יָשָׁן, \nוִישָׁנִים בְּחָדָשׁ, חַיָּבִין בַּבֵּעוּר. \nזֶה הַכְּלָל: \nכָּל שֶׁהוּא בְנוֹתֵן טַעַם, \nחַיָּבִים לְבַעֵר מִין בְּשֶׁאֵינוּ מִינוֹ; \nמִין בְּמִינוֹ, כָּל שֶׁהוּא. \nשְׁבִיעִית אוֹסֶרֶת כָּל שֶׁהִיא בְמִינָהּ, \nוְשֶׁלֹּא בְמִינָהּ, בְּנוֹתֵן טַעַם.\n\n\n"
        ],
        [
            "<small>א</small>\nכְּלָל גָּדוֹל אָמְרוּ בַשְּׁבִיעִית: \nכָּל הַמְיֻחָד לְאֹכֶל אָדָם, \nאֵין עוֹשִׂין מִמֶּנּוּ מְלָגְמָא לָאָדָם, \nוְאֵין צֹרֶךְ לוֹמַר לִבְהֵמָה; \nוְכָל שֶׁאֵינוּ מְיֻחָד לְאֹכֶל אָדָם, \nעוֹשִׂין מִמֶּנּוּ מְלָגְמָא לָאָדָם, \nאֲבָל לֹא לַבְּהֵמָה; \nוְכָל שֶׁאֵינוּ מְיֻחָד \nלֹא לְאֹכֶל אָדָם וְלֹא לְאֹכֶל בְּהֵמָה, \nחָשַׁב עָלָיו אֹכֶל אָדָם וְאֹכֶל בְּהֵמָה, \nנוֹתְנִין עָלָיו חֻמְרֵי אָדָם וְחֻמְרֵי בְהֵמָה; \nחָשַׁב עָלָיו לָעֵצִים, הֲרֵי הוּא כָּעֵצִים, \nכְּגוֹן הַסְּאָה הָאֵזוֹב וְהַקָּרְנִית.\n",
            "<small>ב</small>\nשְׁבִיעִית נִתְּנָה לַאֲכִילָה לִשְׁתִיָּה וְלִסִיכָה, \nלֹאכַל דָּבָר שֶׁדַּרְכּוֹ לֹאכַל, \nוְלָסוּךְ דָּבָר שֶׁדַּרְכּוֹ לָסוּךְ. \nלֹא יָסוּךְ יַיִן וָחֹמֶץ, \nאֲבָל סָךְ הוּא אֶת הַשֶּׁמֶן. \nוְכֵן בִּתְרוּמָה וּבְמַעֲשֵׂר שֵׁנִי. \nקַל מֵהֶן שְׁבִיעִית, \nשֶׁנִּתְּנָה לְהַדְלָקַת הַנֵּר.\n",
            "<small>ג</small>\nאֵין מוֹכְרִין פֵּרוֹת שְׁבִיעִית, \nלֹא בַמִּדָּה, וְלֹא בַמִּשְׁקָל, וְלֹא בַמִּנְיָן; \nוְלֹא תְאֵנִים בַּמִּנְיָן, \nוְלֹא יָרָק בַּמִּשְׁקָל. \nבֵּית שַׁמַּי אוֹמְרִים: \nאַף לֹא אֲגֻדּוֹת. \nוּבֵית הֶלֵּל אוֹמְרִים: \nאֶת שֶׁדַּרְכּוֹ לְהֵאָגֵד בַּבַּיִת, \nאוֹגְדִין אוֹתוֹ בַשּׁוּק, \nכְּגוֹן הַכְּרֵישִׁים וְנֵץ הֶחָלָב.\n",
            "<small>ד</small>\nהָאוֹמֵר לַפּוֹעֵל: \n\"הֵילָךְ אִסָּר זֶה, וְלַקֵּט לִי יָרָק הַיּוֹם\", \nשְׂכָרוֹ מֻתָּר; \n\"לַקֵּט לִי בוֹ יָרָק הַיּוֹם\", \nשְׂכָרוֹ אָסוּר. \nלָקַח מִן הַנַּחְתּוֹם מִכִּכָּר בְּפוֹנְדְּיוֹן: \n\"כְּשֶׁאֶלְקֹט יַרְקוֹת שָׂדֶה אָבִיא לָךְ\", \nמֻתָּר; \nלָקַח מִמֶּנּוּ סְתָם, \nלֹא יְשַׁלֵּם לוֹ מִדְּמֵי שְׁבִיעִית, \nשֶׁאֵין פּוֹרְעִין חוֹב מִדְּמֵי שְׁבִיעִית.\n",
            "<small>ה</small>\nאֵין נוֹתְנִין \nלֹא לַבַּיָּר, וְלֹא לַבַּלָּן, \nוְלֹא לַסַּפָּר, וְלֹא לַסַּפָּן; \nאֲבָל נוֹתֵן הוּא לַבַּיָּר לִשְׁתּוֹת. \nוּלְכֻלָּם הוּא נוֹתֵן מַתְּנַת חִנָּם.\n",
            "<small>ו</small>\nתְּאֵנִים שֶׁלַּשְּׁבִיעִית, \nאֵין קוֹצִין אוֹתָן בַּמֻּקְצֶה, \nאֲבָל קוֹצֶה הוּא בַחָרְבָּה. \nאֵין דּוֹרְכִין עֲנָבִים בַּגַּת, \nאֲבָל דּוֹרֵךְ הוּא בַעֲרֵבָה. \nוְאֵין עוֹשִׂין זֵיתִים בַּבַּד וּבַקָּטְכָא, \nאֲבָל כּוֹתֵשׁ וּמַכְנִיס לַבּוֹדֵידָה. \nרְבִּי שִׁמְעוֹן אוֹמֵר: \nאַף טוֹחֵן הוּא בְּבֵית הַבַּד וּמַכְנִיס לַבּוֹדֵידָה.\n",
            "<small>ז</small>\nאֵין מְבַשְּׁלִין יָרָק שֶׁלַּשְּׁבִיעִית בְּשֶׁמֶן שֶׁלִּתְרוּמָה, \nשֶׁלֹּא יְבִיאֶנּוּ לִידֵי פְסוּל. \nרְבִּי שִׁמְעוֹן מַתִּיר. \nוְהָאַחֲרוֹן אַחֲרוֹן נִתְפָּשׁ בַּשְּׁבִיעִית, \nוְהַפְּרִי עַצְמוֹ אָסוּר.\n",
            "<small>ח</small>\nאֵין לוֹקְחִין עֲבָדִים וְקַרְקָעוֹת וּבְהֵמָה טְמֵאָה \nמִדְּמֵי שְׁבִיעִית; \nוְאִם לָקַח, יֹאכַל כְּנֶגְדּוֹ. \nאֵין מְבִיאִים קִנֵּי זָבִים, קִנֵּי זָבוֹת וְקִנֵּי יוֹלְדוֹת \nמִדְּמֵי שְׁבִיעִית; \nוְאִם הֵבִיא, יֹאכַל כְּנֶגְדּוֹ. \nאֵין סָכִים כֵּלִים בְּשֶׁמֶן שֶׁלַּשְּׁבִיעִית; \nוְאִם סָךְ, יֹאכַל כְּנֶגְדּוֹ.\n",
            "<small>ט</small>\nעוֹר שֶׁסָּכוֹ בְשֶׁמֶן שֶׁלַּשְּׁבִיעִית, \nרְבִּי אֱלִיעֶזֶר אוֹמֵר: \nיִדָּלֵק. \nוַחֲכָמִים אוֹמְרִים: \nיֹאכַל כְּנֶגְדּוֹ. \nאָמְרוּ לִפְנֵי רְבִּי עֲקִיבָה: \nאוֹמֵר הָיָה רְבִּי אֱלִיעֶזֶר: \nעוֹר שֶׁסָּכוֹ בְשֶׁמֶן שֶׁלַּשְּׁבִיעִית, \nיִדָּלֵק. \nאָמַר לָהֶם: \nשְׁתֹקוּ! \nלֹא אֹמַר לָכֶם מָה רַבִּי אֱלִיעֶזֶר אוֹמֵר בּוֹ.\n",
            "<small>י</small>\nוְעוֹד אָמְרוּ לְפָנָיו: \nאוֹמֵר הָיָה רְבִּי אֱלִיעֶזֶר: \nהָאוֹכֵל פַּת כּוּתִים כְּאוֹכֵל בְּשַׂר חֲזִיר. \nאָמַר לָהֶם: \nשְׁתֹקוּ! \nלֹא אֹמַר לָכֶם מָה רַבִּי אֱלִיעֶזֶר אוֹמֵר בּוֹ.\n",
            "<small>יא</small>\nמַרְחֵץ שֶׁהֻסָּקָה בַתֶּבֶן אוֹ בַקַּשׁ שֶׁלַּשְּׁבִיעִית, \nמֻתָּר לִרְחֹץ בָּהּ. \nוְאִם מִתְחַשֵּׁב הוּא, \nהֲרֵי זֶה לֹא יִרְחַץ.\n\n\n"
        ],
        [
            "<small>א</small>\nהַפִּיגָם וְהַיַּרְבּוּזִין הַשּׁוֹטִים, \nוְהַחֲלַגְלוֹגוֹת, כִּסְבָּר שֶׁבֶּהָרִים, \nוְכַרְפַּס שֶׁלַּנְּהָרוֹת, וְהַגַּרְגֵּר שֶׁלָּאַפָּר, \nפְּטוּרִין מִן הַמַּעַשְׂרוֹת, \nוְנִלְקָחִים מִכָּל אָדָם בַּשְּׁבִיעִית, \nשֶׁאֵין כַּיּוֹצֵא בָהֶן נִשְׁמָר. \nרְבִּי יְהוּדָה אוֹמֵר: \nסִפְחֵי חַרְדָּל מֻתָּרִין, \nשֶׁלֹּא נֶחְשְׁדוּ עֲלֵיהֶם עוֹבְרֵי עֲבֵרָה. \nרְבִּי שִׁמְעוֹן אוֹמֵר: \nכָּל הַסְּפָחִין מֻתָּרִין, \nחוּץ מִסִּפְחֵי אֶכְרוּב, \nשֶׁאֵין כַּיּוֹצֵא בָהֶן בְּיַרְקוֹת שָׂדֶה. \nוַחֲכָמִים אוֹמְרִים: \nכָּל הַסְּפָחִין אֲסוּרִין.\n",
            "<small>ב</small>\nשָׁלוֹשׁ אֲרָצוֹת לַבֵּעוּר: \nיְהוּדָה, וְעֵבֶר הַיַּרְדֵּן, וְגָלִיל; \nוְשָׁלוֹשׁ שָׁלוֹשׁ אֲרָצוֹת לְכָל אַחַת וְאַחַת. \nגָּלִיל הָעֶלְיוֹן, וְגָלִיל הַתַּחְתּוֹן, וְהָעֵמֶק; \nמִכְּפַר חֲנַנְיָה וּלְמַעְלָן, \nכָּל שֶׁאֵינוּ מְגַדֵּל שִׁקְמִים, גָּלִיל הָעֶלְיוֹן; \nמִכְּפַר חֲנַנְיָה וּלְמַטָּן, \nכָּל שֶׁהוּא מְגַדֵּל שִׁקְמִים, גָּלִיל הַתַּחְתּוֹן; \nוּתְחוּם טְבֶרְיָה, הָעֵמֶק. \nוּבִיהוּדָה: \nהָהָר, וְהַשְּׁפֵלָה, וְהָעֵמֶק. \nוּשְׁפֵלַת לוּד כִּשְׁפֵלַת דָּרוֹם, \nוְהָהָר שֶׁלָּהּ כְּהַר הַמֶּלֶךְ. &lt;כההר&gt;\nמִבֵּית חוֹרוֹן וְעַד הַיָּם, מְדִינָה אַחַת.\n",
            "<small>ג</small>\nוְלָמָּה אָמָרוּ שָׁלוֹשׁ אֲרָצוֹת? \nשֶׁיְּהוּ אוֹכְלִין מִכָּל אַחַת וְאַחַת, \nעַד שֶׁיִּכְלֶה הָאַחֲרוֹן שֶׁבָּהּ. \nרְבִּי שִׁמְעוֹן אוֹמֵר: \nלֹא אָמְרוּ שָׁלוֹשׁ אֲרָצוֹת אֶלָּא בִיהוּדָה, \nוּשְׁאָר כָּל הָאֲרָצוֹת כְּהַר הַמֶּלֶךְ. \nכָּל הָאֲרָצוֹת כְּאַחַת לַזֵּיתִים וְלַתְּמָרִים.\n",
            "<small>ד</small>\nאוֹכְלִים עַל הַמֻּבְקָר, \nאֲבָל לֹא מִן הַשָּׁמוּר. \nרְבִּי יוֹסֵה אוֹמֵר: \nאַף עַל הַשָּׁמוּר. \nאוֹכְלִים עַל הַטְּפָחִין וְעַל הַדִּפְרָא, \nאֲבָל לֹא עַל הַסִּתְוָנִיּוֹת. \nרְבִּי יְהוּדָה מַתִּיר כָּל זְמַן שֶׁבִּכֵּרוּ, \nעַד שֶׁלֹּא יִכְלֶה הַקַּיִץ.\n",
            "<small>ה</small>\nהַכּוֹבֵשׁ שְׁלֹשָׁה כְבָשִׁים בְּחָבִית אַחַת, \nרְבִּי אֱלִיעֶזֶר אוֹמֵר: \nאוֹכְלִים עַל הָרִאשׁוֹן. \nרְבִּי יְהוֹשֻׁעַ אוֹמֵר: \nאַף עַל הָאַחֲרוֹן. \nרַבָּן גַּמְלִיאֵל אוֹמֵר: \nכָּל שֶׁכָּלֶה מִינוֹ מִן הַשָּׂדֶה, \nיְבַעֵר מִינוֹ מִן הֶחָבִית; \nוַהֲלָכָה כִדְבָרָיו. \nרְבִּי שִׁמְעוֹן אוֹמֵר: \nכָּל הַיָּרָק אֶחָד לַבֵּעוּר. \nאוֹכְלִין בִּרְגִילָה \nעַד שֶׁיִּכְלוּ הַסַּנָּרִיּוֹת מִבִּקְעַת בֵּית נְטוֹפָה.\n",
            "<small>ו</small>\nהַמְלַקֵּט עֲשָׂבִים לַחִים, \nעַד שֶׁיִּיבַשׁ הַמָּתִיק; \nוְהַמְגַבֵּב יָבֵשׁ, \nעַד שֶׁתֵּרֵד רְבֵיעָה שְׁנִיָּה. \nעֲלֵי קָנִים וַעֲלֵי גְפָנִים, \nעַד שֶׁיִּשְּׁרוּ מֵאֲבִיהֶם; \nהַמְגַבֵּב יָבֵשׁ, \nעַד שֶׁתֵּרֵד רְבֵיעָה שְׁנִיָּה. \nרְבִּי עֲקִיבָה אוֹמֵר: \nבְּכֻלָּן, עַד שֶׁתֵּרֵד רְבֵיעָה שְׁנִיָּה.\n",
            "<small>ז</small>\nכַּיּוֹצֵא בוֹ, \nהַמַּשְׂכִּיר בַּיִת לַחֲבֵרוֹ עַד הַגְּשָׁמִים, \nעַד שֶׁתֵּרֵד רְבֵיעָה שְׁנִיָּה. \nהַמֻּדָּר הֲנָיָה מֵחֲבֵרוֹ עַד הַגְּשָׁמִים, \nעַד שֶׁתֵּרֵד רְבֵיעָה שְׁנִיָּה. \nעַד אֶמָּתַי הָעֲנִיִּים נִכְנָסִים לַפַּרְדֵּסוֹת? \nעַד שֶׁתֵּרֵד רְבֵיעָה שְׁנִיָּה. \nמֵאֶמָּתַי נֶהְנִים וְשׁוֹרְפִים \nבַּתֶּבֶן וּבַקַּשׁ שֶׁלַּשְּׁבִיעִית? \nמִשֶּׁתֵּרֵד רְבֵיעָה שְׁנִיָּה.\n",
            "<small>ח</small>\nמִי שֶׁהָיוּ לוֹ פֵרוֹת שְׁבִיעִית, \nוְהִגִּיעָה שָׁעַת הַבֵּעוּר, \nמְחַלְּקִין מְזוֹן שָׁלוֹשׁ סְעוֹדוֹת לְכָל אֶחָד וְאֶחָד. \nוְהָעֲנִיִּים אוֹכְלִים אַחַר הַבֵּעוּר, \nאֲבָל לֹא עֲשִׁירִים. \nדִּבְרֵי רְבִּי יוּדָה. \nרְבִּי יוֹסֵה אוֹמֵר: \nאֶחָד עֲנִיִּים וְאֶחָד עֲשִׁירִים, \nאוֹכְלִין אַחַר הַבֵּעוּר.\n",
            "<small>ט</small>\nמִי שֶׁהָיוּ לוֹ פֵרוֹת שְׁבִיעִית, \nשֶׁנָּפְלוּ לוֹ לִירוּשָׁה אוֹ שֶׁנִּתְּנוּ לוֹ מַתָּנָה, \nרְבִּי אֱלִיעֶזֶר אוֹמֵר: \nיִנָּתְנוּ לְאוֹכְלֵיהֶם. \nוַחֲכָמִים אוֹמְרִים: \nאֵין הַחוֹטֵא נִשְׂכָּר, \nאֶלָּא יִמָּכְרוּ לְאוֹכְלֵיהֶם, \nוּדְמֵיהֶם יִתְחַלְּקוּ לְכָל אָדָם. \nהָאוֹכֵל מֵעִסַּת שְׁבִיעִית עַד שֶׁלֹּא הוּרָמָה חַלָּתָהּ, \nחַיָּב מִיתָה.\n\n\n"
        ],
        [
            "<small>א</small>\nשְׁבִיעִית מַשְׁמֶטֶת אֶת הַמַּלְוָה, \nבִשְׁטָר וְשֶׁלֹּא בִשְׁטָר. \nהַקָּפַת הֶחָנוּת אֵינָה מַשְׁמֶטֶת. \nוְאִם עֲשָׂאָהּ מַלְוָה, \nהֲרֵי זוֹ מַשְׁמֶטֶת. \nרְבִּי יְהוּדָה אוֹמֵר: \nהָרִאשׁוֹן מַשְׁמִיט. \nשְׂכַר שָׂכִיר אֵינוּ מַשְׁמִיט; \nוְאִם עֲשָׂאוֹ מַלְוָה, \nהֲרֵי זֶה מַשְׁמִיט. \nרְבִּי יוֹסֵה אוֹמֵר: \nכָּל מְלָאכָה שֶׁהִיא פוֹסֶקֶת לַשְּׁבִיעִית, \nמַשְׁמֶטֶת; \nוְשֶׁאֵינָהּ פּוֹסֶקֶת לַשְּׁבִיעִית, \nאֵינָה מַשְׁמֶטֶת.\n",
            "<small>ב</small>\nהַשּׁוֹחֵט אֶת הַפָּרָה, \nוְחִלְּקָהּ בְּרֹאשׁ הַשָּׁנָה, \nאִם הָיָה הַחֹדֶשׁ מְעֻבָּר, מַשְׁמִיט; \nוְאִם לָאו, אֵינוּ מַשְׁמִיט. \nהָאוֹנֵס, וְהַמְפַתֶּה, וְהַמּוֹצִיא שֵׁם רָע, \nוְכָל מַעֲשֵׂה בֵית דִּין, אֵינָן מַשְׁמִיטִין. \nהַמַּלְוֶה עַל הַמַּשְׁכּוֹן, \nוְהַמּוֹסֵר שְׁטָרוֹתָיו לְבֵית דִּין, \nאֵינָן מַשְׁמִיטִין.\n",
            "<small>ג</small>\nפְּרוֹזְבוֹל אֵינוּ מַשְׁמִיט. \nזֶה אֶחָד מִן הַדְּבָרִים שֶׁהִתְקִין הֶלֵּל הַזָּקֵן, \nשֶׁרָאָה שֶׁנִּמְנְעוּ הָעָם מִלַּלְווֹת זֶה אֶת זֶה, \nוְעוֹבְרִים עַל מַה שֶּׁכָּתוּב בַּתּוֹרָה, שֶׁנֶּאֱמַר: (דברים טו,ט) \n\"הִשָּׁמֶר לְךָ פֶּן יִהְיֶה דָבָר עִם לְבָבְךָ בְלִיַּעַל לֵאמֹר\" וְגוֹמֵר, \nהִתְקִין הֶלֵּל פְּרוֹזְבוֹל.\n",
            "<small>ד</small>\nזֶה הוּא גוּפוֹ שֶׁלִּפְרוֹזְבוֹל: \n\"מוֹסֵר אֲנִי לָכֶם, \nאִישׁ פְּלוֹנִי וּפְלוֹנִי וְהַדַּיָּנִים שֶׁבְּמָקוֹם פְּלוֹנִי, \nשֶׁכָּל חוֹב שֶׁיֶּשׁ לִי, \nשֶׁאֶגְבֶּנּוּ כָּל זְמַן שֶׁאֶרְצֶה\", \nוְהַדַּיָּנִים חוֹתְמִין לְמַטָּן אוֹ הָעֵדִים.\n",
            "<small>ה</small>\nפְּרוֹזְבוֹל הַמֻּקְדָּם כָּשֵׁר, \nוְהַמְאֻחָר פָּסוּל. \nשְׁטָרֵי חוֹב הַמֻּקְדָּמִים פְּסוּלִין, \nוְהַמְאֻחָרִין כְּשֵׁרִין. \nאֶחָד לוֹוֶה מֵחֲמִשָּׁה, \nכּוֹתְבִין פְּרוֹזְבוֹל לְכָל אֶחָד וְאֶחָד. \nחֲמִשָּׁה לָוִים מִן הָאֶחָד, \nאֵינוּ כוֹתֵב אֶלָּא פְרוֹזְבוֹל אֶחָד לְכֻלָּם.\n",
            "<small>ו</small>\nאֵין כּוֹתְבִין פְּרוֹזְבוֹל אֶלָּא עַל הַקַּרְקַע. \nאִם אֵין לוֹ, \nמְזַכֵּהוּ לְתוֹךְ שָׂדֵהוּ כָל שֶׁהוּא. \nהָיְתָה לוֹ שָׂדֶה מְמֻשְׁכֶּנֶת בָּעִיר, \nכּוֹתְבִין עָלֶיהָ פְרוֹזְבוֹל. \nרְבִּי חָצְפִּית אוֹמֵר: \nכּוֹתְבִין לָאִישׁ עַל נִכְסֵי אִשְׁתּוֹ, \nוְלַיְתוֹמִים עַל נִכְסֵי אַפִיטְרוֹפִּים.\n",
            "<small>ז</small>\nכַּוֶּרֶת דְּבוֹרִים, \nרְבִּי אֱלִיעֶזֶר אוֹמֵר: \nהֲרֵי הִיא כַּקַּרְקַע, \nוְכוֹתְבִין עָלֶיהָ פְרוֹזְבוֹל, \nוְאֵינָהּ מְקַבֶּלֶת טֻמְאָה בִמְקוֹמָהּ, \nוְהָרוֹדֶה מִמֶּנָּה בַשַּׁבָּת, חַיָּב. \nוַחֲכָמִים אוֹמְרִים: \nאֵינָה כַּקַּרְקַע, \nוְאֵין כּוֹתְבִין עָלֶיהָ פְרוֹזְבוֹל, \nוּמְקַבֶּלֶת טֻמְאָה בִמְקוֹמָהּ, \nוְהָרוֹדֶה מִמֶּנָּה בַשַּׁבָּת, פָּטוּר.\n",
            "<small>ח</small>\nהַמַּחֲזִיר חוֹב בַּשְּׁבִיעִית, \nיֹאמַר לוֹ: \n\"מַשְׁמִיט אָנִי\". \nאָמַר לוֹ: \n\"אַף עַל פִּי כֵן\", \nיְקַבֵּל מִמֶּנּוּ, שֶׁנֶּאֱמַר: (דברים טו,ב) \n\"וְזֶה דְּבַר הַשְּׁמִטָּה\". \n\n<small>ט</small>\nכַּיּוֹצֵא בוֹ, \nרוֹצֵחַ שֶׁגָּלָה לְעִיר הַמִּקְלָט \nוְרָצוּ אַנְשֵׁי הָעִיר לְכַבְּדוֹ, \nיֹאמַר לָהֶם: \n\"רוֹצֵחַ אָנִי!\" \nאָמְרוּ לוֹ: \n\"אַף עַל פִּי כֵן\", \nיְקַבֵּל מֵהֶן, שֶׁנֶּאֱמַר: (דברים יט, ד) \n\"וְזֶה דְּבַר הָרוֹצֵחַ\".\n",
            "<small>י</small>\nהַמַּחֲזִיר חוֹב בַּשְּׁבִיעִית, \nרוּחַ חֲכָמִים נוֹחָה הֵימֶנּוּ. \nהַלּוֹוֶה מִן הַגֵּר שֶׁנִּתְגַּיְּרוּ בָנָיו עִמּוֹ, \nלֹא יַחְזִיר לְבָנָיו; \nוְאִם הֶחְזִיר, \nרוּחַ חֲכָמִים נוֹחָה הֵימֶנּוּ. \nכָּל הַמִּטַּלְטְלִין נִקְנִין בִּמְשִׁיכָה; \nכָּל הַמְקַיֵּם אֶת דְּבָרוֹ, \nרוּחַ חֲכָמִים נוֹחָה הֵימֶנּוּ. \n\nחסל "
        ]
    ],
    "sectionNames": [
        "Chapter",
        "Mishnah"
    ]
}