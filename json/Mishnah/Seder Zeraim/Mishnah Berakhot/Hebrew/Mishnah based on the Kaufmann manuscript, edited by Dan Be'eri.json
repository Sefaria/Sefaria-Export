{
    "language": "he",
    "title": "Mishnah Berakhot",
    "versionSource": "https://archive.org/details/MishnaCorrectedKaufman00WHOLE",
    "versionTitle": "Mishnah based on the Kaufmann manuscript, edited by Dan Be'eri",
    "status": "locked",
    "license": "PD",
    "digitizedBySefaria": true,
    "actualLanguage": "he",
    "languageFamilyName": "hebrew",
    "isSource": true,
    "isPrimary": true,
    "direction": "rtl",
    "heTitle": "משנה ברכות",
    "categories": [
        "Mishnah",
        "Seder Zeraim"
    ],
    "text": [
        [
            "<small>א</small>\nמֵאֵמָּתַי קוֹרִין אֶת שְׁמַע בַּעֲרָבִים? \nמִשָּׁעָה שֶׁהַכֹּהֲנִים נִכְנָסִים לֹאכַל בִּתְרוּמָתָן, \nעַד סוֹף הָאַשְׁמֹרֶת הָרִאשׁוֹנָה. \nדִּבְרֵי רְבִּי אֱלִיעֶזֶר. \nוַחֲכָמִים אוֹמְרִים: \nעַד חֲצוֹת. \nרַבָּן גַּמְלִיאֵל אוֹמֵר: \nעַד שֶׁיַּעֲלֶה עַמּוּד הַשַּׁחַר. \n\n<small>ב</small>\nמַעֲשֶׂה שֶׁבָּאוּ בָנָיו מִבֵּית הַמִּשְׁתֶּה; \nאָמְרוּ לוֹ: \n\"לֹא קָרִינוּ אֶת שְׁמַע.\"\n אָמַר לָהֶם: \n\"אִם לֹא עָלָה עַמּוּד הַשַּׁחַר, \nמֻתָּרִין אַתֶּם לִקְרוֹת\". \n\n<small>ג</small>\nוְלֹא זוֹ בִלְבַד, \nאֶלָּא כָל שֶׁאָמְרוּ חֲכָמִים \"עַד חֲצוֹת\", \nמִצְוָתָן עַד שֶׁיַּעֲלֶה עַמּוּד הַשַּׁחַר.\n\n<small>ד</small> \nהֶקְטֵר חֲלָבִים וְאֵבָרִים, [וַאֲכִילַת פְּסָחִים] \nמִצְוָתָן עַד שֶׁיַּעֲלֶה עַמּוּד הַשַּׁחַר; \n\n<small>ה</small>\nכָּל הַנֶּאֱכָלִים לְיוֹם אֶחָד, \nמִצְוָתָן עַד שֶׁיַּעֲלֶה עַמּוּד הַשַּׁחַר. \n\n<small>ו</small>\nאִם כֵּן, לָמָּה אָמְרוּ חֲכָמִים \"עַד חֲצוֹת\"? \nאֶלָּא לְהַרְחִיק אֶת הָאָדָם מִן הָעֲבֵירָה.\n",
            "<small>ז</small>\nמֵאֵמָּתַי קוֹרִין אֶת שְׁמַע בַּשְּׁחָרִים? \nמִשֶּׁיַּכִּירוּ בֵין תְּכֵלֶת לַלָּבָן; \nרְבִּי אֱלִיעֶזֶר אוֹמֵר: \nבֵּין תְּכֵלֶת לַכָּרַתָּן, \nעַד הָנֵץ הַחַמָּה. \nרְבִּי יְהוֹשֻׁעַ אוֹמֵר: \nעַד שָׁלֹשׁ שָׁעוֹת, \nשֶׁכֵּן דֶּרֶךְ בְּנֵי מְלָכִין לַעֲמֹד בְּשָׁלוֹשׁ שָׁעוֹת. \nהַקּוֹרֵא מִכָּן וְאֶלָּךְ לֹא הִפְסִיד, \nכְּאָדָם שֶׁהוּא קוֹרֵא בַתּוֹרָה.\n",
            "<small>ח</small>\nבֵּית שַׁמַּי אוֹמְרִים: \nבָּעֶרֶב כָּל הָאָדָם יַטּוּ וְיִקְרוּ, \nוּבַבֹּקֶר יַעַמֹדוּ, שֶׁנֶּאֱמַר: \n(דְּבָרִים ו, ז) \"בְּשָׁכְבְּךָ וּבְקוּמֶךָ\". \nבֵּית הֶלֵּל אוֹמְרִים: \nכָּל הָאָדָם קוֹרִין כְּדַרְכָּן, שֶׁנֶּאֱמַר: \n(דְּבָרִים ו, ז) \"וּבְלֶכְתְּךָ בַדֶּרֶךְ\". \nאִם כֵּן, לָמָּה נֶאֱמַר \"בְּשָׁכְבְּךָ וּבְקוּמֶךָ\"? \nאֶלָּא, בְּשָׁעָה שֶׁדֶּרֶךְ בְּנֵי אָדָם שׁוֹכְבִים, \nוּבְשָׁעָה שֶׁדֶּרֶךְ בְּנֵי אָדָם עוֹמְדִין. \n\n<small>ט</small>\nאָמַר רֶבִּי טַרְפוֹן: \nאֲנִי הָיִיתִי בָא בַדֶּרֶךְ, \nוְהִטֵּיתִי לִקְרוֹת, כְּדִבְרֵי בֵית שַׁמַּי, \nוְסִכַּנְתִּי בְעַצְמִי מִפְּנֵי הַלֵּסְטִים. \nאָמְרוּ לוֹ: \nכְּדַי הָיִיתָ לָחוּב בְּעַצְמָךְ, \nשֶׁעָבַרְתָּ עַל דִּבְרֵי בֵית הֶלֵּל.\n",
            "<small>י</small>\nבַּשַּׁחַר מְבָרֵךְ שְׁתַּיִם לְפָנֶיהָ וְאַחַת לְאַחֲרֶיהָ, \nוּבָעֶרֶב שְׁתַּיִם לְפָנֶיהָ וּשְׁתַּיִם לְאַחֲרֶיהָ, \nאַחַת אֲרֻכָּה, וְאַחַת קְצָרָה. \nמָקוֹם שֶׁאָמְרוּ לְהַאֲרִיךְ, אֵינוּ רַשַּׁי לְקַצֵּר; \nלְקַצֵּר, אֵינוּ רַשַּׁי לְהַאֲרִיךְ. \nלַחְתֹּם, אֵינוּ רַשַּׁי שֶׁלֹּא לַחְתֹּם; \nוְשֶׁלֹּא לַחְתֹּם, אֵינוּ רַשַּׁי לַחְתֹּם.\n",
            "<small>יא</small>\nמַזְכִּירִין יְצִיאַת מִצְרַיִם בַּלֵּילוֹת. \nאָמַר רְבִּי אֶלְעָזָר בֶּן עֲזַרְיָה: \nהֲרֵי אֲנִי כְבֶן שִׁבְעִים שָׁנָה, \nוְלֹא זָכִיתִי שֶׁתֵּאָמֵר יְצִיאַת מִצְרַיִם בַּלֵּילוֹת, \nעַד שֶׁדְּרָשָׁהּ בֶּן זוֹמָה, שֶׁנֶּאֱמַר: \n(דְּבָרִים טז, ג) \"לְמַעַן תִּזְכֹּר אֶת יוֹם צֵאתְךָ מֵאֶרֶץ מִצְרַיִם, \nכֹּל יְמֵי חַיֶּיךָ\", \n\"יְמֵי חַיֶּיךָ\" הַיָּמִים, \n\"כֹּל יְמֵי חַיֶּיךָ\" הַלֵּילוֹת. \nוַחֲכָמִים אוֹמְרִים: \n\"יְמֵי חַיֶּיךָ\" הָעוֹלָם הַזֶּה, \n\"כֹּל יְמֵי חַיֶּיךָ\" לְהָבִיא אֶת ימוֹת הַמָּשִׁיחַ.\n\n\n"
        ],
        [
            "<small>א</small>\nהָיָה קוֹרֵא בַתּוֹרָה, וְהִגִּיעַ זְמַן הַמִּקְרָא; \nאִם כִּוֵּן אֶת לִבּוֹ, יָצָא, \nוְאִם לָאו, לֹא יָצָא. \nוּבַפְּרָקִים, \nשׁוֹאֵל מִפְּנֵי הַכָּבוֹד וּמֵשִׁיב, \nוּבָאֶמְצַע, \nשׁוֹאֵל מִפְּנֵי הַיִּרְאָה וּמֵשִׁיב, \nדִּבְרֵי רְבִּי מֵאִיר. \nרְבִּי יְהוּדָה אוֹמֵר: \nבָּאֶמְצַע, \nשׁוֹאֵל מִפְּנֵי הַיִּרְאָה, וּמֵשִׁיב מִפְּנֵי הַכָּבוֹד, \nוּבַפְּרָקִים, \nשׁוֹאֵל מִפְּנֵי הַכָּבוֹד, וּמֵשִׁיב שָׁלוֹם לְכָל הָאָדָם.\n",
            "אֵלּוּ הֵן בֵּין הַפְּרָקִים: \nבֵּין בְּרָכָה הָרִאשׁוֹנָה לַשְּׁנִיָּה, \nוּבֵין שְׁנִיָּה לִ\"שְׁמַע\", \nוּבֵין \"שְׁמַע\" לִ\"וְהָיָה אִם שָׁמֹעַ\", \nבֵּין \"וְהָיָה אִם שָׁמֹעַ\" לְ\"וַיֹּאמֶר\", \nבֵּין \"וַיֹּאמֶר\" לֶ\"אֱמֶת וְיַצִּיב\". \nרְבִּי יְהוּדָה אוֹמֵר: \nבֵּין \"וַיֹּאמֶר\" לֶ\"אֱמֶת וְיַצִּיב\", \nלֹא יַפְסִיק. \n\n<small>ג</small>\nאָמַר רֶבִּי יְהוֹשֻׁעַ בֶּן קָרְחָה: \nוְלָמָּה קָדְמָה \"שְׁמַע\" לִ\"וְהָיָה אִם שָׁמֹעַ\" ? \nאֶלָּא יְקַבֵּל עָלָיו מַלְכוּת שָׁמַיִם תְּחִלָּה, \nוְאַחַר כָּךְ יְקַבֵּל עָלָיו עֹל מִצְוֹת. \n\"וְהָיָה אִם שָׁמֹעַ\" לְ\"וַיֹּאמֶר\" ? \nשֶׁ\"וְהָיָה אִם שָׁמֹעַ\" נוֹהֵג בַּיּוֹם וּבַלַּיְלָה, \n\"וַיֹּאמֶר\" אֵינוּ נוֹהֵג אֶלָּא בַיּוֹם.\n",
            "<small>ד</small>\nהַקּוֹרֵא אֶת שְׁמַע וְלֹא הִשְׁמִיעַ לְאָזְנוֹ, \nיָצָא. \nרְבִּי יוֹסֵה אוֹמֵר: \nלֹא יָצָא. \nקָרָא וְלֹא דִקְדֵּק בְּאוֹתוֹתֶיהָ, \nרְבִּי יוֹסֵה אוֹמֵר: \nיָצָא. \nרְבִּי יְהוּדָה אוֹמֵר: \nלֹא יָצָא. \nהַקּוֹרֵא לְמַפְרֵעַ לֹא יָצָא. \nקָרָא וְטָעָה, יַחְזֹר לִמְקוֹם שֶׁטָּעָה. \n ",
            "<small>ה</small>\nהָאֻמָּנִים קוֹרִין בְּרֹאשׁ הָאִילָּן אוֹ בְרֹאשׁ הַנִּדְבָּךְ, \nמַה שֶּׁאֵינָן רַשָּׁיִים לַעֲשׁוֹת כֵּן בַּתְּפִלָּה.\n",
            "<small>ו</small>\nחָתָן פָּטוּר מִקִּרְיַת שְׁמַע בְּלַיְלָה הָרִאשׁוֹן, \nוְעַד מוֹצָאֵי שַׁבָּת, אִם לֹא עָשָׂה מַעֲשֶׂה. \nמַעֲשֶׂה בְרַבָּן גַּמְלִיאֵל שֶׁקָּרָא בְלַיְלָה שֶׁנָּשָׂא. \nאָמְרוּ לוֹ: \nלֹא לִמַּדְתָּנוּ שֶׁחָתָן פָּטוּר מִקִּרְיַת שְׁמַע בְּלַיְלָה הָרִאשׁוֹן? \nאָמַר לָהֶן: \nאֵינִי שׁוֹמֵעַ לָכֶם \nלְבַטֵּל מִמֶּנִּי מַלְכוּת שָׁמַיִם שָׁעָה אַחַת.\n",
            "<small>ז</small>\nרָחַץ בְּלַיְלָה הָרִאשׁוֹן שֶׁמֵּתָה אִשְׁתּוֹ. \nאָמְרוּ לוֹ: \nלֹא לִמַּדְתָּנוּ שֶׁאָבֵל אָסוּר לִרְחוֹץ? \nאָמַר לָהֶם: \nאֵינִי כִשְׁאָר כָּל הָאָדָם, אַסְטְנֵס אָנִי.\n",
            "<small>ח</small>\nוּכְשֶׁמֵּת טְבִי עַבְדּוֹ, \nקִבֵּל עָלָיו תַּנְחוּמִים. \nאָמְרוּ לוֹ תַלְמִידָיו: \nלֹא לִמַּדְתָּנוּ שֶׁאֵין מְקַבְּלִין תַּנְחוּמִין עַל הָעֲבָדִים? \nאָמַר לָהֶם: \nאֵין טְבִי עַבְדִּי כִשְׁאָר כָּל הָעֲבָדִים, \nכָּשֵׁר הָיָה.\n",
            "<small>ט</small>\nחָתָן, \nאִם רוֹצֶה לִקְרוֹת אֶת שְׁמַע בְּלַיְלָה הָרִאשׁוֹן, \nקוֹרֵא. \nרַבָּן שִׁמְעוֹן בֶּן גַּמְלִיאֵל אוֹמֵר: \nלֹא כָל הָרוֹצֶה לִטּוֹל אֶת הַשֵּׁם יִטֹּל.\n\n\n\n "
        ],
        [
            "<small>א</small>\nמִי שֶׁמֵּתוֹ מֻטָּל לְפָנָיו, \nפָּטוּר מִקִּרְיַת שְׁמַע וּמִן הַתְּפִלִּין. \nנוֹשְׂאֵי הַמִּטָּה וְחִלּוּפֵיהֶן וְחִלּוּפֵי חִלּוּפֵיהֶן, \nאֶת שֶׁלִּפְנֵי הַמִּטָּה, וְאֶת שֶׁלְּאַחַר הַמִּטָּה; \nאֶת שֶׁלַּמִּטָּה צֹרֶךְ בָּהֶן פְּטוּרִין, \nוְאֶת שֶׁאֵין לַמִּטָּה צֹרֶךְ בָּהֶן חַיָּבִין. \nאֵלּוּ וָאֵלּוּ פְּטוּרִין מִן הַתְּפִלָּה.\n",
            "<small>ב</small>\nקָבְרוּ אֶת הַמֵּת וְחָזָרוּ, \nאִם יְכוּלִין לְהַתְחִיל וְלִגְמוֹר \nעַד שֶׁלֹּא יַגִּיעוּ לַשּׁוּרָה, \nיַתְחִילוּ; \nוְאִם לָאו, \nלֹא יַתְחִילוּ. \nהָעוֹמְדִין בַּשּׁוּרָה, \nהַפְּנִימִין פְּטוּרִין, \nוְהַחִיצוֹנִין חַיָּבִין.\n",
            "<small>ג</small>\nנָשִׁים וַעֲבָדִים וּקְטַנִּים, \nפְּטוּרִין מִקִּרְיַת שְׁמַע וּמִן הַתְּפִלִּין, \nוְחַיָּבִין בַּתְּפִלָּה וּבַמְּזוּזָה וּבְבִרְכַּת הַמָּזוֹן.\n",
            "<small>ד</small>\nבַּעַל קֶרִי, \nמְהַרְהֵר בְּלִבּוֹ וְאֵינוּ מְבָרֵךְ, \nלֹא לְפָנֶיהָ וְלֹא לְאַחֲרֶיהָ; \nוְעַל הַמָּזוֹן, \nמְבָרֵךְ לְאַחֲרָיו, וְאֵינוּ מְבָרֵךְ לְפָנָיו. \nרֶבִּי יְהוּדָה אוֹמֵר: \nמְבָרֵךְ לִפְנֵיהֶם וּלְאַחֲרֵיהֶם.\n",
            "<small>ה</small>\nהָיָה עוֹמֵד בַּתְּפִלָּה, \nוְנִזְכַּר שֶׁהוּא בַּעַל קֶרִי, \nלֹא יַפְסִיק, אֶלָּא יְקַצֵּר. \nיָרַד לִטְבּוֹל, \nאִם יָכוֹל לַעֲלוֹת וּלְהִתְכַּסּוֹת, \nוְלִקְרוֹת עַד שֶׁלֹּא תָנֵץ הַחַמָּה, \nיַעֲלֶה וְיִתְכַּסֶּה וְיִקְרֵא; \nוְאִם לָאו, \nיִתְכַּסֶּה בַמַּיִם וְיִקְרֵא. \nאֲבָל לֹא יִתְכַּסֶּה \nלֹא בְמַיִם הָרָעִים וְלֹא בְמֵי הַמִּשְׁרָה, \nעַד שֶׁיָּטִיל לְתוֹכָן מַיִם. \nכַּמָּה יַרְחִיק מֵהֶן, מִן הַצּוֹאָה? \nאַרְבַּע אַמּוֹת.\n",
            "<small>ו</small>\nזָב שֶׁרָאָה קֶרִי, \nוְנִדָּה שֶׁפָּלְטָה שִׁכְבַת זֶרַע, \nוְהַמְשַׁמֶּשֶׁת שֶׁרָאַת נִדָּה, \nצְרִיכִין טְבִילָה; \nרֶבִּי יְהוּדָה פוֹטֵר.\n\n\n"
        ],
        [
            "<small>א</small>\nתְּפִלַּת הַשַּׁחַר, עַד חֲצוֹת; \nרֶבִּי יְהוּדָה אוֹמֵר: \nעַד אַרְבַּע שָׁעוֹת. \nתְּפִלַּת הַמִּנְחָה עַד הָעֶרֶב; \nרֶבִּי יְהוּדָה אוֹמֵר: \nעַד פְּלַג הַמִּנְחָה. \nתְּפִלַּת הָעֶרֶב, אֵין לָהּ קֶבַע. \nוְשֶׁלַּמּוּסָפִים כָּל הַיּוֹם; \nרְבִּי יְהוּדָה אוֹמֵר: \nעַד שֶׁבַע שָׁעוֹת.\n",
            "<small>ב</small>\nרֶבִּי נְחוֹנְיָא בֶן הַקָּנָה הָיָה מִתְפַּלֵּל \nבִּכְנֵיסָתוֹ לְבֵית הַמִּדְרָשׁ וּבִיצִיאָתוֹ תְפִלָּה קְצָרָה. \nאָמְרוּ לוֹ: \nמַה מָּקוֹם לִתְפִלָּה זוֹ? \nאָמַר לָהֶם: \n\"בִּכְנֵיסָתִי אֲנִי מִתְפַּלֵּל \nשֶׁלֹּא תֶאֱרַע תַּקָּלָה עַל יָדִי, \nוּבִיצִיאָתִי אֲנִי נוֹתֵן הוֹדָיָה עַל חֶלְקִי.\"\n",
            "<small>ג</small>\nרַבָּן גַּמְלִיאֵל אוֹמֵר: \nבְּכָל יוֹם מִתְפַּלֵּל אָדָם שְׁמוֹנֶה עֶשְׂרֵה. \nרֶבִּי יְהוֹשֻׁעַ אוֹמֵר: \nמֵעֵין שְׁמוֹנֶה עֶשְׂרֵה. \nרֶבִּי עֲקִיבָה אוֹמֵר: \nאִם שָׁגְרָה תְפִלָּתוֹ בְפִיו, \nמִתְפַּלֵּל שְׁמוֹנֶה עֶשְׂרֵה; \nוְאִם לָאו, \nמֵעֵין שְׁמוֹנֶה עֶשְׂרֵה.\n",
            "<small>ד</small>\nרֶבִּי אֱלִיעֶזֶר אוֹמֵר: \nהָעוֹשֶׂה תְפִלָּתוֹ קֶבַע, \nאֵין תְּפִלָּתוֹ תַחֲנוּנִים. \nרֶבִּי יְהוֹשֻׁעַ אוֹמֵר: \nהַמְּהַלֵּךְ בִּמְקוֹם סַכָּנָה, \nמִתְפַּלֵּל תְּפִלָּה קְצָרָה מֵעֵין שְׁמוֹנֶה עֶשְׂרֵה, \nוְאוֹמֵר: \n\"הוֹשַׁע הַשֵּׁם אֶת עַמְּךָ אֵת יִשְׂרָאֵל; \nכָּל פָּרָשַׁת הָעִבּוּר צָרְכֵיהֶם לְפָנֶיךָ; \nבָּרוּךְ אַתָּה יי שׁוֹמֵעַ תְּפִלָּה\".\n",
            "<small>ה</small>\nהָיָה רָכוּב עַל הַחֲמוֹר, \nיֵרֵד; \nאִם אֵינוּ יָכוֹל לֵירֵד, \nיַחְזִיר אֶת פָּנָיו; \nאִם אֵינוּ יָכוֹל לְהַחְזִיר אֶת פָּנָיו, \nיְכַוֵּן אֶת לִבּוֹ כְנֶגֶד בֵּית קֹדֶשׁ הַקֳּדָשִׁים.\n",
            "<small>ו</small>\nהָיָה יוֹשֵׁב בִּסְפִינָה, אוֹ בְקָרוֹן, אוֹ בְאַסְדָּא, \nיְכַוֵּן אֶת לִבּוֹ כְנֶגֶד בֵּית קֹדֶשׁ הַקֳּדָשִׁים.\n",
            "רֶבִּי אֶלְעָזָר בֶּן עֲזַרְיָה אוֹמֵר: \nאֵין תְּפִלַּת הַמּוּסָפִים אֶלָּא בַחֲבַר עִיר. \nוַחֲכָמִים אוֹמְרִים: \nבַּחֲבַר עִיר וְשֶׁלֹּא בַחֲבַר עִיר. \nרֶבִּי יְהוּדָה אוֹמֵר מִשְּׁמוֹ: \nכָּל מָקוֹם שֶׁיֶּשׁ חֲבַר עִיר, \nהַיָּחִיד פָּטוּר מִתְּפִלַּת הַמּוּסָפִין.\n\n\n"
        ],
        [
            "<small>א</small>\nאֵין עוֹמְדִין לְהִתְפַּלֵּל אֶלָּא מִתּוֹךְ כֹּבֶד רֹאשׁ. \nחֲסִידִים הָרִאשׁוֹנִים \nהָיוּ שׁוֹהִים שָׁעָה אַחַת וּמִתְפַּלְּלִים, \nכְּדֵי שֶׁיְּכַוְּנוּ אֶת לִבָּם לַמָּקוֹם. \nוַאֲפִלּוּ הַמֶּלֶךְ שׁוֹאֵל בִּשְׁלוֹמוֹ, \nלֹא יְשִׁיבֶנּוּ; \nאֲפִלּוּ נָחָשׁ כָּרוּךְ עַל עֲקֵבוֹ, \nלֹא יַפְסִיק.\n",
            "<small>ב</small>\nמַזְכִּירִין גְּבוּרוֹת גְּשָׁמִים בִּתְּחַיַּת הַמֵּתִים, \nוְשׁוֹאֲלִים גְּשָׁמִים בְּבִרְכַּת הַשָּׁנִים, \nוְהַבְדָּלָה בְחוֹנֵן הַדַּעַת. \nרֶבִּי עֲקִיבָה אוֹמֵר: \nאוֹמְרָהּ בְּרָכָה רְבִיעִית לְעַצְמָהּ. \nרֶבִּי אֱלִיעֶזֶר אוֹמֵר: \nבַּהוֹדָיָה.\n",
            "<small>ג</small>\nהָאוֹמֵר: \n\"עַל קַן צִפּוֹר יַגִּיעוּ רַחֲמֶיךָ\", \nוְ\"עַל טוֹב יִזָּכֵר שְׁמֶךָ\", \n\"מוֹדִים, מוֹדִים\" \nמְשַׁתְּקִים אוֹתוֹ. \nהָעוֹבֵר לִפְנֵי הַתֵּבָה וְטָעָה, \nיַעֲבוֹר אַחֵר תַּחְתָּיו, \nלֹא יְהֵא סָרְבָן בְּאוֹתָהּ שָׁעָה. \nמְנַיִן הוּא מַתְחִיל? \nמִתְּחִלַּת הַבְּרָכָה שֶׁטָּעָה זֶה.\n",
            "<small>ד</small>\nהָעוֹבֵר לִפְנֵי הַתֵּבָה \nלֹא יַעֲנֶה אַחַר הַכֹּהֲנִים \"אָמֵן\", \nמִפְּנֵי הַטֵּרוּף. \nוְאִם אֵין שָׁם כֹּהֵן אֶלָּא הוּא, \nלֹא יִשָּׂא אֶת כַּפָּיו. \nוְאִם אַבְטָחָתוֹ הִיא \nשֶׁהוּא נוֹשֵׂא אֶת כַּפָּיו וְחוֹזֵר לִתְפִלָּתוֹ, \nרַשַּׁי.\n",
            "<small>ה</small>\nהַמִּתְפַּלֵּל וְטָעָה, \nסִימָן רַע לוֹ; \nוְאִם שְׁלִיחַ צִבּוּר הוּא, \nסִימָן רַע לְשׁוֹלְחָיו, \nשֶׁשְּׁלוּחוֹ שֶׁלָּאָדָם כְּמוֹתוֹ. \nאָמְרוּ עָלָיו, עַל רֶבִּי חֲנִינָא בֶן דּוֹסָה, \nשֶׁהָיָה מִתְפַּלֵּל עַל הַחוֹלִין, וְאוֹמֵר: \n\"זֶה חַי\", וְ\"זֶה מֵת\". \nאָמְרוּ לוֹ: \nמְנַיִן אַתָּה יוֹדֵעַ? \nאָמַר לָהֶם: \nאִם שָׁגְרָה תְפִלָּתִי בְּפִי, \nיוֹדֵעַ אֲנִי שֶׁהוּא מְקֻבָּל; \nוְאִם לָאו, \nיוֹדֵעַ אֲנִי שֶׁהוּא מְטֹרָף.\n\n\n"
        ],
        [
            "<small>א</small>\nכֵּיצַד מְבָרְכִין עַל הַפֵּרוֹת? \nעַל פֵּרוֹת הָאִילָן הוּא אוֹמֵר: \n\"בּוֹרֵא פְרִי הָעֵץ\", \nחוּץ מִן הַיַּיִן, \nשֶׁעַל הַיַּיִן הוּא אוֹמֵר: \n\"בּוֹרֵא פְרִי הַגֶּפֶן\". \nוְעַל פֵּרוֹת הָאָרֶץ הוּא אוֹמֵר: \n\"בּוֹרֵא פְרִי הָאֲדָמָה\", \nחוּץ מִן הַפַּת, \nשֶׁעַל הַפַּת הוּא אוֹמֵר: \n\"הַמּוֹצִיא לֶחֶם מִן הָאָרֶץ\". \nוְעַל הַיְרָקוֹת הוּא אוֹמֵר: \n\"בּוֹרֵא פְרִי הָאֲדָמָה\". \nרֶבִּי יְהוּדָה אוֹמֵר: \n\"בּוֹרֵא מִינֵי דְשָׁאִים\".\n",
            "<small>ב</small>\nבֵּרַךְ עַל פֵּרוֹת הָאִילָן \"בּוֹרֵא פְרִי הָאֲדָמָה\", \nיָצָא; \nוְעַל פֵּרוֹת הָאָרֶץ \"בּוֹרֵא פְרִי הָעֵץ\", \nלֹא יָצָא. \nוְעַל כֻּלָּם, אִם אָמַר \"שֶׁהַכֹּל נִהְיָה בִדְבָרוֹ\", \nיָצָא.\n",
            "<small>ג</small>\nעַל דָּבָר שֶׁאֵין גִּדּוּלָיו מִן הָאָרֶץ אוֹמֵר: \n\"שֶׁהַכֹּל נִהְיָה בִדְבָרוֹ\". \nעַל הַחֹמֶץ וְעַל הַגּוֹבַאי וְעַל הַנּוֹבְלוֹת הוּא אוֹמֵר: \n\"שֶׁהַכֹּל נִהְיָה בִדְבָרוֹ\". \nרֶבִּי יְהוּדָה אוֹמֵר: \nכָּל שֶׁהוּא מִין קְלָלָה, אֵין מְבָרְכִין עָלָיו.\n",
            "<small>ד</small>\nהָיוּ לְפָנָיו מִינִים הַרְבֵּה, \nרֶבִּי יְהוּדָה אוֹמֵר: \nאִם יֵשׁ בֵּינֵיהֶן מִמִּין שִׁבְעָה, \nעָלָיו הוּא מְבָרֵךְ. \nוַחֲכָמִים אוֹמְרִים: \nמְבָרֵךְ עַל אֵיזֶה מֵהֶן שֶׁיִּרְצֶה.\n",
            "<small>ה</small>\nבֵּרַךְ עַל הַיַּיִן שֶׁלִּפְנֵי הַמָּזוֹן, \nפָּטַר אֶת הַיַּיִן שֶׁלְּאַחַר הַמָּזוֹן. \nבֵּרַךְ עַל הַפַּרְפֶּרֶת שֶׁלִּפְנֵי הַמָּזוֹן, \nפָּטַר אֶת הַפַּרְפֶּרֶת שֶׁלְּאַחַר הַמָּזוֹן. \nבֵּרַךְ עַל הַפַּת, \nפָּטַר אֶת הַפַּרְפְּרָיוֹת; \nעַל הַפַּרְפְּרָיוֹת, \nלֹא פָטַר אֶת הַפַּת. \nבֵּית שַׁמַּי אוֹמְרִים: \nאַף לֹא מַעֲשֵׂה קְדֵרָה.\n",
            "<small>ו</small>\nהָיוּ יוֹשְׁבִין, \nכָּל אֶחָד וְאֶחָד מְבָרֵךְ לְעַצְמוֹ; \nהֵסַבּוּ, \nאֶחָד מְבָרֵךְ לְכֻלָּם. \nבָּא לָהֶם יַיִן בְּתוֹךְ הַמָּזוֹן, \nכָּל אֶחָד וְאֶחָד מְבָרֵךְ לְעַצְמוֹ; \nלְאַחַר הַמָּזוֹן, \nאֶחָד מְבָרֵךְ לְכֻלָּם, וְאוֹמֵר עַל הַמִּגְמָר, \nאַף עַל פִּי שֶׁאֵין מְבִיאִין אֶת הַמִּגְמָר \nאֶלָּא לְאַחַר הַסְּעוֹדָה.\n",
            "<small>ז</small>\nהֵבִיאוּ לוֹ מָלִיחַ כַּתְּחִלָּה וּפַת עִמּוֹ, \nמְבָרֵךְ עַל הַמָּלִיחַ וּפוֹטֵר אֶת הַפַּת, \nשֶׁהַפַּת טְפֵלָה לוֹ. \nזֶה הַכְּלָל: \nכָּל שֶׁהוּא עִקָּר וְעִמּוֹ טְפֵלָה, \nמְבָרֵךְ עַל הָעִקָּר וּפוֹטֵר אֶת הַטְּפֵלָה.\n",
            "<small>ח</small>\nאָכַל תְּאֵנִים וַעֲנָבִים וְרִמּוֹנִים, \nמְבָרֵךְ עֲלֵיהֶן שָׁלוֹשׁ בְּרָכוֹת. \nדִּבְרֵי רַבָּן גַּמְלִיאֵל. \nוַחֲכָמִים אוֹמְרִים: \nבְּרָכָה אַחַת. \nרֶבִּי עֲקִיבָה אוֹמֵר: \nאֲפִלּוּ שֶׁאָכַל שֶׁלֶק, וְהוּא מְזוֹנוֹ, \nמְבָרֵךְ אַחֲרָיו שָׁלֹשׁ בְּרָכוֹת. \nהַשּׁוֹתֶה מַיִם לְצִמְאוֹ, \nאוֹמֵר \"שֶׁהַכֹּל נִהְיָה בִדְבָרוֹ\". \nרֶבִּי טַרְפוֹן אוֹמֵר: \n\"בּוֹרֵא נְפָשׁוֹת רַבּוֹת וְחֶסְרוֹנָן\".\n\n\n"
        ],
        [
            "<small>א</small>\nשְׁלֹשָׁה שֶׁאָכְלוּ כְאַחַת חַיָּבִין לְזַמֵּן. \nאָכַל דְּמַאי, \nוּמַעֲשֵׂר רִאשׁוֹן שֶׁנִּטְּלָה תְרוּמָתוֹ, \nוּמַעֲשֵׂר שֵׁנִי וְהֶקְדֵּשׁ שֶׁנִּפְדּוּ, \nהַשַּׁמָּשׁ שֶׁאָכַל כַּזַּיִת, \nוְהַכּוּתִי, \nמְזַמְּנִין עֲלֵיהֶן. \n\n<small>ב</small>\nאֲבָל אָכַל טֶבֶל, \nוּמַעֲשֵׂר רִאשׁוֹן שֶׁלֹּא נִטְּלָה תְרוּמָתוֹ, \nוּמַעֲשֵׂר שֵׁנִי וְהֶקְדֵּשׁ שֶׁלֹּא נִפְדּוּ, \nהַשַּׁמָּשׁ שֶׁאָכַל פָּחוּת מִכַּזַּיִת, \nוְהַנָּכְרִי, \nאֵין מְזַמְּנִין עֲלֵיהֶן.\n",
            "נָשִׁים, וַעֲבָדִים, וּקְטַנִּים, \nאֵין מְזַמְּנִין עֲלֵיהֶן. \nעַד כַּמָּה הֵן מְזַמְּנִין? \nעַד כַּזַּיִת. \nרֶבִּי יְהוּדָה אוֹמֵר: \nעַד כַּבֵּיצָה.\n",
            "<small>ד</small>\nכֵּיצַד מְזַמְּנִין? \nבִּשְׁלֹשָׁה אוֹמֵר \"נְבָרֵךְ\"; \nבִּשְׁלֹשָׁה וָהוּא אוֹמֵר \"בָּרְכוּ\". \nבַּעֲשָׂרָה אוֹמֵר \"נְבָרֵךְ לֵאלֹהֵינוּ\"; \nבַּעֲשָׂרָה וָהוּא אוֹמֵר \"בָּרְכוּ\". \nאֶחָד עֲשָׂרָה וְאֶחָד עֶשֶׂר רִבּוֹא. \n\n<small>ה</small>\nבְּמֵאָה אוֹמֵר \"נְבָרֵךְ לַיי אֱלֹהֵינוּ\"; \nבְּמֵאָה וָהוּא אוֹמֵר \"בָּרְכוּ\". \nבָּאֶלֶף אוֹמֵר \"נְבָרֵךְ לַיי אֱלֹהֵינוּ אֱלֹהֵי יִשְׂרָאֵל\"; \nבָּאֶלֶף וָהוּא אוֹמֵר \"בָּרְכוּ\". \nבָּרִבּוֹא אוֹמֵר \"נְבָרֵךְ לַיי אֱלֹהֵינוּ אֱלֹהֵי יִשְׂרָאֵל, \nאֱלֹהֵי צְבָאוֹת\"; \nבָּרִבּוֹא וָהוּא אוֹמֵר \"בָּרְכוּ\". \nכְּעִנְיָן שֶׁהוּא מְבָרֵךְ, כָּךְ עוֹנִין אַחֲרָיו: \n\"בָּרוּךְ יי אֱלֹהֵינוּ אֱלֹהֵי יִשְׂרָאֵל, אֱלֹהֵי צְבָאוֹת, \nיוֹשֵׁב הַכְּרוּבִים, עַל הַמָּזוֹן שֶׁאָכַלְנוּ\". \nרֶבִּי יוֹסֵה הַגָּלִילִי אוֹמֵר: \nלְפִי רֹב הַקָּהָל הֵם מְבָרְכִין, \nשֶׁנֶּאֱמַר: (תְּהִלִּים סח, כז) \n\"בְּמַקְהֵלוֹת בָּרְכוּ אֱלהִים אֲדֹנָי מִמְּקוֹר יִשְׂרָאֵל\". \n\n<small>ו</small>\nאָמַר רֶבִּי עֲקִיבָה: \nמַה מָּצִינוּ בְּבֵית הַכְּנֶסֶת, \nאֶחָד מְרֻבִּים וְאֶחָד מְמֻעָטִים, \nאוֹמֵר \"בָּרְכוּ אֶת יי\". \nרֶבִּי יִשְׁמָעֵאל אוֹמֵר: \n\"בָּרְכוּ אֶת יי הַמְּבֹרָךְ\".\n",
            "<small>ז</small>\nשְׁלֹשָׁה שֶׁאָכְלוּ כְאַחַת, \nאֵינָן רַשָּׁיִים לֵחָלֵק; \nוְכֵן אַרְבָּעָה, וְכֵן חֲמִשָּׁה. \nשִׁשָּׁה נֶחְלָקִין, עַד עֲשָׂרָה. \nוַעֲשָׂרָה אֵינָן נֶחְלָקִין, עַד שֶׁיְּהוּ עֶשְׂרִים.\n",
            "<small>ח</small>\nשְׁתֵּי חֲבוֹרוֹת שֶׁהָיוּ אוֹכְלוֹת בְּבַיִת אֶחָד, \nבִּזְמַן שֶׁמִּקְצָתָן רוֹאִים אֵלּוּ אֶת אֵלּוּ, \nהֲרֵי אֵלּוּ מִצְטָרְפִין לַזִּמּוּן. \nאִם לָאו, \nאֵלּוּ מְזַמְּנִין לְעַצְמָן וְאֵלּוּ מְזַמְּנִין לְעַצְמָן. \nאֵין מְבָרְכִין עַל הַיַּיִן, \nעַד שֶׁיִּתֵּן לְתוֹכוֹ מַיִם, \nדִּבְרֵי רֶבִּי אֱלִיעֶזֶר. \nוַחֲכָמִים אוֹמְרִין: \nמְבָרְכִין.\n\n\n"
        ],
        [
            "<small>א</small>\nאֵלּוּ דְבָרִים שֶׁבֵּין בֵּית שַׁמַּי לְבֵית הֶלֵּל בִּסְעוֹדָה. \nבֵּית שַׁמַּי אוֹמְרִין: \nמְבָרֵךְ עַל הַיּוֹם, וְאַחַר כָּךְ מְבָרֵךְ עַל הַיַּיִן. \nוּבֵית הֶלֵּל אוֹמְרִין: \nמְבָרֵךְ עַל הַיַּיִן, וְאַחַר כָּךְ מְבָרֵךְ עַל הַיּוֹם.\n",
            "<small>ב</small>\nבֵּית שַׁמַּי אוֹמְרִין: \nנוֹטְלִים לַיָּדַיִם, וְאַחַר כָּךְ מוֹזְגִין אֶת הַכּוֹס. \nוּבֵית הֶלֵּל אוֹמְרִין: \nמוֹזְגִין אֶת הַכּוֹס, וְאַחַר כָּךְ נוֹטְלִים לַיָּדַיִם.\n",
            "<small>ג</small>\nבֵּית שַׁמַּי אוֹמְרִין: \nמְכַבְּדִין אֶת הַבַּיִת, וְאַחַר כָּךְ נוֹטְלִים לַיָּדַיִם. \nוּבֵית הֶלֵּל אוֹמְרִין: \nנוֹטְלִים לַיָּדַיִם, וְאַחַר כָּךְ מְכַבְּדִין אֶת הַבַּיִת.\n",
            "<small>ד</small>\nבֵּית שַׁמַּי אוֹמְרִין: \nמְקַנֵּחַ אֶת יָדָיו בַּמַּפָּא, וּמַנִּיחָהּ עַל הַשֻּׁלְחָן. \nוּבֵית הֶלֵּל אוֹמְרִין: \nעַל הַכֶּסֶת.\n",
            "<small>ה</small>\nבֵּית שַׁמַּי אוֹמְרִין: \nנֵר, וּמָזוֹן, וּבְשָׂמִים, וְהַבְדָּלָה. \nוּבֵית הֶלֵּל אוֹמְרִין: \nנֵר, וּבְשָׂמִים, וּמָזוֹן, וְהַבְדָּלָה. \nבֵּית שַׁמַּי אוֹמְרִין: \n\"שֶׁבָּרָא מְאוֹר הָאֵשׁ\". \nוּבֵית הֶלֵּל אוֹמְרִין: \n\"בּוֹרֵא מְאוֹרֵי הָאֵשׁ\".\n",
            "<small>ו</small>\nאֵין מְבָרְכִין \nלֹא עַל הַנֵּר וְלֹא עַל הַבְּשָׂמִים שֶׁלַּגּוֹיִם; \nוְלֹא עַל הַנֵּר וְלֹא עַל הַבְּשָׂמִים שֶׁלַּמֵּתִים; \nוְלֹא עַל הַנֵּר וְלֹא עַל הַבְּשָׂמִים שֶׁלִּפְנֵי עֲבוֹדָה זָרָה. \nאֵין מְבָרְכִין עַל הַנֵּר עַד שֶׁיֵּאוֹתוּ לְאוֹרוֹ.\n",
            "<small>ז</small>\nמִי שֶׁאָכַל וְשָׁכַח וְלֹא בֵרַךְ, \nבֵּית שַׁמַּי אוֹמְרִין: \nיַחְזֹר לִמְקוֹמוֹ וִיבָרֵךְ. \nוּבֵית הֶלֵּל אוֹמְרִין: \nיְבָרֵךְ בִּמְקוֹם שֶׁנִּזְכַּר. \nעַד אֶמָּתַי הוּא מְבָרֵךְ? \nעַד כְּדֵי שֶׁיִּתְאַכֵּל הַמָּזוֹן בְּמֵעָיו.\n",
            "<small>ח</small>\nבָּא לָהֶן יַיִן לְאַחַר הַמָּזוֹן, \nוְאֵין שָׁם אֶלָּא אוֹתוֹ הַכּוֹס, \nבֵּית שַׁמַּי אוֹמְרִין: \nמְבָרֵךְ עַל הַיַּיִן, וְאַחַר כָּךְ מְבָרֵךְ עַל הַמָּזוֹן. \nוּבֵית הֶלֵּל אוֹמְרִין: \nמְבָרֵךְ עַל הַמָּזוֹן, וְאַחַר כָּךְ מְבָרֵךְ עַל הַיַּיִן. \nעוֹנִין אָמֵן אַחַר יִשְׂרָאֵל הַמְבָרֵךְ, \nוְאֵין עוֹנִין אָמֵן אַחַר הַכּוּתִי הַמְבָרֵךְ, \nעַד שֶׁיִּשְׁמַע כָּל הַבְּרָכָה.\n\n\n"
        ],
        [
            "<small>א</small>\nהָרוֹאֶה מָקוֹם שֶׁנֶּעֱשׁוּ בוֹ נִסִּים לְיִשְׂרָאֵל, אוֹמֵר: \n\"בָּרוּךְ שֶׁעָשָׂה נִסִּים לַאֲבוֹתֵינוּ בַּמָּקוֹם הַזֶּה\". \nמָקוֹם שֶׁנֶּעְקְרָה מִמֶּנּוּ עֲבוֹדָה זָרָה, אוֹמֵר: \n\"בָּרוּךְ שֶׁעָקַר עֲבוֹדָה זָרָה מֵאַרְצֵנוּ\".\n",
            "<small>ב</small>\nעַל הַזִּיקִים, וְעַל הַזּוֹעוֹת, וְעַל הַבְּרָקִים, \nוְעַל הָרְעָמִים, וְעַל הָרוּחוֹת, הוּא אוֹמֵר: \n\"בָּרוּךְ שֶׁכּחוֹ מָלֵא עוֹלָם\". \nעַל הֶהָרִים, וְעַל הַגְּבָעוֹת, \nוְעַל הַיַּמִּים, וְעַל הַנְּהָרוֹת, \nוְעַל הַמִּדְבָּרוֹת, הוּא אוֹמֵר: \n\"בָּרוּךְ עוֹשֶׂה בְרֵאשִׁית\". \nרֶבִּי יְהוּדָה אוֹמֵר: \nהָרוֹאֶה אֶת הַיָּם הַגָּדוֹל אוֹמֵר: \n\"בָּרוּךְ שֶׁעָשָׂה אֶת הַיָּם הַגָּדוֹל\", \nבִּזְמַן שֶׁהוּא רוֹאֶהוּ לִפְרָקִים. \nעַל הַגְּשָׁמִים, \nוְעַל בְּשׁוֹרוֹת טוֹבוֹת הוּא אוֹמֵר: \n\"בָּרוּךְ הַטּוֹב וְהַמֵּטִיב\"; \nוְעַל שְׁמוּעוֹת הָרָעוֹת הוּא אוֹמֵר: \n\"בָּרוּךְ דַּיַּן הָאֱמֶת\".\n",
            "<small>ג</small>\nבָּנָה בַיִת חָדָשׁ, \nוְקָנָה כֵלִים חֲדָשִׁים, אוֹמֵר: \n\"בָּרוּךְ שֶׁהִגִּיעָנוּ לִזְמַן הַזֶּה\". \nמְבָרֵךְ עַל הָרָעָה מֵעֵין עַל הַטּוֹבָה, \nוְעַל הַטּוֹבָה מֵעֵין עַל הָרָעָה. \nהַצּוֹעֵק לְשֶׁעָבַר, \nהֲרֵי זוֹ תְפִלַּת שָׁוְא. \n\n<small>ד</small>\nכֵּיצַד? \nהָיְתָה אִשְׁתּוֹ מְעֻבֶּרֶת, וְאָמַר: \n\"יְהִי רָצוֹן שֶׁתֵּלֵד אִשְׁתִּי זָכָר\", \nהֲרֵי זוֹ תְפִלַּת שָׁוְא. \nהָיָה בָא בַדֶּרֶךְ, \nוְשָׁמַע קוֹל צְוָחוֹת בָּעִיר, וְאָמַר: \n\"יְהִי רָצוֹן שֶׁלֹּא יְהוּא אֵלּוּ בְתוֹךְ בֵּיתִי\", \nהֲרֵי זוֹ תְפִלַּת שָׁוְא.\n",
            "הַנִּכְנָס לִכְרַךְ מִתְפַּלֵּל שְׁתַּיִם, \nאַחַת בִּכְנֵיסָתוֹ וְאַחַת בִּיצִיאָתוֹ. \nבֶּן עַזַּי אוֹמֵר: \nאַרְבַּע, שְׁתַּיִם בִּכְנֵיסָתוֹ וּשְׁתַּיִם בִּיצִיאָתוֹ. \nוְנוֹתֵן הוֹדָיָה לְשֶׁעָבַר, \nוְצוֹעֵק לֶעָתִיד לָבֹא.\n",
            "<small>ה</small>\nחַיָּב לְבָרֵךְ עַל הָרָעָה, \nכַּשֵּׁם שֶׁהוּא מְבָרֵךְ עַל הַטּוֹבָה, \nשֶׁנֶּאֱמַר: (דברים ו,ה) \n\"וְאָהַבְתָּ אֵת יי אֱלהֶיךָ, \nבְּכָל לְבָבְךָ וּבְכָל נַפְשְׁךָ וּבְכָל מְאֹדֶךָ\". \n\"בְּכָל לְבָבְךָ\", בִּשְׁנֵי יְצָרֶיךָ, \nבְּיֵצֶר טוֹב וּבְיֵצֶר רָע; \n\"בְּכָל נַפְשְׁךָ\", אֲפִלּוּ הוּא נוֹטֵל אֶת נַפְשֶׁךָ; \n\"בְּכָל מְאֹדֶךָ\", בְּכָל מָמוֹנֶךָ. \nדָּבָר אַחֵר: \n\"בְּכָל מְאֹדֶךָ\", \nבְּכָל מִדָּה וּמִדָּה שֶׁהוּא מוֹדֵד לָךְ, \nבַּכֹּל הֱוֵי מוֹדֶה לוֹ בְּכָל מְאֹד מְאֹד. \n\n<small>ו</small>\nלֹא יָקֵל אָדָם אֶת רֹאשׁוֹ כְנֶגֶד שַׁעַר הַמִּזְרָח, \nשֶׁהוּא מְכֻוָּן כְּנֶגֶד בֵּית קֹדֶשׁ הַקֳּדָשִׁים. \nלֹא יִכָּנֵס לְהַר הַבַּיִת בְּמַקְלוֹ וּבְמַנְעַלּוֹ, \nוּבַאֲפֻנְדָּתוֹ, וּבַאֲבַק שֶׁעַל רַגְלוֹ, \nוְלֹא יַעֲשֶׂנּוּ קַפַּנְדַּרְיָה, \nוּרְקִיקָה מִקַּל וָחֹמֶר. \n\n<small>ז</small>\nכָּל חוֹתַם הַבְּרָכוֹת שֶׁהָיוּ בַמִּקְדָּשׁ הָיוּ: \n\"מִן הָעוֹלָם\". \nמִשֶּׁקִּלְקְלוּ הַמִּינִים וְאָמְרוּ: \n\"אֵין עוֹלָם אֶלָּא אֶחָד\", \nהִתְקִינוּ שֶׁיְּהוּא אוֹמְרִין: \n\"מִן הָעוֹלָם וְעַד הָעוֹלָם\". \nוְהִתְקִינוּ שֶׁיְּהֵא אָדָם שׁוֹאֵל אֶת שְׁלוֹם חֲבֵרוֹ בַשֵּׁם, \nשֶׁנֶּאֱמַר: (רות ב,ד) \n\"וְהִנֵּה בֹעַז בָּא מִבֵּית לֶחֶם, \nוַיֹּאמֶר לַקּוֹצְרִים יי עִמָּכֶם, \nוַיֹּאמְרוּ לוֹ, יְבָרֶכְךָ יי\". \nוְאוֹמֵר: (שופטים ו,יב) \n\"יי עִמְּךָ גִּבּוֹר הֶחָיִל\". \nוְאוֹמֵר: (משלי כג,כב) \n\"אַל תָּבוּז כִּי זָקְנָה אִמֶּךָ\". \n(תהלים קיט,קכו) \"עֵת לַעֲשׁוֹת לַיי הֵפֵרוּ תוֹרָתֶךָ\". \nרֶבִּי נָתָן אוֹמֵר: \nהֵפֵרוּ תוֹרָתֶךָ, עֵת לַעֲשׁוֹת לַיי. \n"
        ]
    ],
    "sectionNames": [
        "Chapter",
        "Mishnah"
    ]
}