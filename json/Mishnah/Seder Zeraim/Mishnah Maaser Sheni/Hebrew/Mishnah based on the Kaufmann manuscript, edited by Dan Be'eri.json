{
    "language": "he",
    "title": "Mishnah Maaser Sheni",
    "versionSource": "https://archive.org/details/MishnaCorrectedKaufman00WHOLE",
    "versionTitle": "Mishnah based on the Kaufmann manuscript, edited by Dan Be'eri",
    "status": "locked",
    "license": "PD",
    "digitizedBySefaria": true,
    "actualLanguage": "he",
    "languageFamilyName": "hebrew",
    "isSource": true,
    "isPrimary": true,
    "direction": "rtl",
    "heTitle": "משנה מעשר שני",
    "categories": [
        "Mishnah",
        "Seder Zeraim"
    ],
    "text": [
        [
            "<small>א</small>\nמַעֲשֵׂר שֵׁנִי, \nאֵין מוֹכְרִין אוֹתוֹ, \nוְאֵין מְמַשְׁכְּנִים אוֹתוֹ, \nוְאֵין מַחֲלִיפִים אוֹתוֹ, \nוְלֹא שׁוֹקְלִין כְּנֶגְדּוֹ, \nוְלֹא יֹאמַר אָדָן לַחֲבֵרוֹ בִירוּשָׁלַיִם: \nהֵא לָךְ יַיִן וְתֶן לִי שֶׁמֶן וְחֹמֶץ,  \nוְכֵן שְׁאָר כָּל הַפֵּרוֹת.  \nאֲבָל נוֹתְנִין זֶה לָזֶה מַתְּנוֹת חִנָּם. \n",
            "<small>ב</small>\nמַעְשַׂר בְּהֵמָה, \nאֵין מוֹכְרִין אוֹתוֹ תָמִים חַי, \nוְלֹא בַעַל מוּם חַי וְשָׁחוּט, \nוְאֵין מְקַדְּשִׁין בּוֹ אֶת הָאִשָּׁה.  \nהַבְּכוֹר, \nמוֹכְרִין אוֹתוֹ תָמִים חַי, \nוּבַעַל מוּם חַי וְשָׁחוּט, \nוּמְקַדְּשִׁין בּוֹ אֶת הָאִשָּׁה.  \nאֵין מְחַלְּלִין מַעֲשֵׂר שֵׁנִי עַל אֲסִימוֹן, \nוְלֹא עַל הַמַּטְבֵּעַ שֶׁאֵינוּ יוֹצֵא, \nוְלֹא עַל הַמָּעוֹת שֶׁאֵינָן בִּרְשׁוּתוֹ. \n",
            "<small>ג</small>\nהַלּוֹקֵחַ בְּהֵמָה לְזִבְחֵי שְׁלָמִים, וְחַיָּה לִבְשַׂר תַּאֲוָה, \nיָצָא הָעוֹר לַחֻלִּין, אַף עַל פִּי שֶׁהָעוֹר מְרֻבֶּה עַל הַבָּשָׂר.  \nכַּדֵּי יַיִן סְתוּמוֹת, \nמְקוֹם שֶׁדַּרְכָּן לְהִמָּכֵר סְתוּמוֹת, \nיָצָא הַקִּנְקֵן לַחֻלִּין.  \nהָאֱגוֹזִין וְהַשְּׁקֵדִים, יָצְאוּ קְלִפֵּיהֶן לַחֻלִּין.  \nהַתָּמָד, \nעַד שֶׁלֹּא הֶחְמִיץ, אֵינוּ נִלְקָח בְּכֶסֶף מַעֲשֵׂר; \nמִשֶּׁהֶחְמִיץ, נִלְקָח בְּכֶסֶף מַעֲשֵׂר. \n",
            "<small>ד</small>\nהַלּוֹקֵחַ חַיָּה לְזִבְחֵי שְׁלָמִים, וּבְהֵמָה לִבְשַׂר תַּאֲוָה, \nלֹא יָצָא הָעוֹר לַחֻלִּין.  \nכַּדֵּי יַיִן פְּתוּחוֹת אוֹ סְתוּמוֹת, \nמְקוֹם שֶׁדַּרְכָּן לְהִמָּכֵר פְּתוּחוֹת, \nלֹא יָצָא הַקִּנְקֵן לַחֻלִּין.  \nסַלֵּי תְאֵנִים וְסַלֵּי עֲנָבִים עִם הַכֶּלִי, \nלֹא יָצְאוּ דְמֵי כֶלִי לַחֻלִּין. \n",
            "<small>ה</small>\nהַלּוֹקֵחַ מַיִם וּמֶלַח וּפֵרוֹת הַמְחֻבָּרִים לַקַּרְקַע, \nאוֹ פֵרוֹת שֶׁאֵינָן יְכוּלִין לְהַגִּיעַ לִירוּשָׁלַיִם, \nלֹא קָנָה מַעֲשֵׂר.  \nהַלּוֹקֵחַ פֵּרוֹת, \nשׁוֹגֵג, יַחְזְרוּ דָמִים לִמְקוֹמָן; \nמֵזִיד, יַעֲלוּ וְיֵאָכְלוּ בַמָּקוֹם.  \nוְאִם אֵין מִקְדָּשׁ, יִרְקָבוּ. \n",
            "הַלּוֹקֵחַ בְּהֵמָה, \nשׁוֹגֵג, יַחְזְרוּ דָמֶיהָ לִמְקוֹמָן; &lt;לִמְקוֹמָהּ&gt;\nמֵזִיד, תַּעֲלֶה וְתֵאָכֵל בַּמָּקוֹם.  \nאִם אֵין מִקְדָּשׁ, תִּקָּבֵר עַל יַד עוֹרָהּ. \n",
            "<small>ו</small>\nאֵין לוֹקְחִין עֲבָדִים וְקַרְקָעוֹת, וּבְהֵמָה טְמֵאָה \nמִדְּמֵי מַעֲשֵׂר שֵׁנִי. \nאִם לָקַח, יֹאכַל כְּנֶגְדָּן.  \nאֵין מְבִיאִין קִנֵּי זָבִים, קִנֵּי זָבוֹת, קִנֵּי יוֹלְדוֹת, \nחַטָּאוֹת וַאֲשָׁמוֹת \nמִדְּמֵי מַעֲשֵׂר שֵׁנִי. \nוְאִם הֵבִיא, יֹאכַל כְּנֶגְדָּן.  \nזֶה הַכְּלָל: \nכָּל שֶׁהוּא חוּץ לַאֲכִילָה וְלִשְׁתִיָּה וּלְסִיכָה &lt;וְלִיסִיכָה&gt;\nמִדְּמֵי מַעֲשֵׂר שֵׁנִי, יֹאכַל כְּנֶגְדּוֹ. \n\n\n\n"
        ],
        [
            "<small>א</small>\nמַעֲשֵׂר שֵׁנִי נִתָּן לַאֲכִילָה לִשְׁתִיָּה וְלִסִיכָה, \nלֹאכַל דָּבָר שֶׁדַּרְכּוֹ לֹאכַל, \nוְלָסוּךְ דָּבָר שֶׁדַּרְכּוֹ לָסוּךְ.  \nלֹא יָסוּךְ יַיִן וָחֹמֶץ, \nאֲבָל סָךְ הוּא אֶת הַשֶּׁמֶן.  \nוְאֵין מְפַטְּמִין שֶׁמֶן שֶׁלְּמַעֲשֵׂר שֵׁנִי, \nוְאֵין לוֹקְחִין בִּדְמֵי מַעֲשֵׂר שֵׁנִי שֶׁמֶן מְפֻטָּם; \nאֲבָל מְפַטֵּם הוּא אֶת הַיַּיִן.  \nנָפַל לְתוֹכוֹ דְבַשׁ תַּבְלִים וְהִשְׁבִּיחוּ, \nהַשֶּׁבַח לְפִי חֶשְׁבּוֹן.  \nדָּגִים שֶׁנִּתְבַּשְּׁלוּ עִם הַקַּפְּלוֹטוֹת שֶׁלְּמַעֲשֵׂר שֵׁנִי וְהִשְׁבִּיחוּ, \nהַשֶּׁבַח לְפִי חֶשְׁבּוֹן.  \nוְעִסָּה שֶׁלְּמַעֲשֵׂר שֵׁנִי שֶׁאֲפָיָהּ וְהִשְׁבִּיחָה, \nהַשֶּׁבַח לַשֵּׁנִי.  \nזֶה הַכְּלָל: \nכָּל שֶׁשְּׁבָחוֹ נִכָּר, \nהַשֶּׁבַח לְפִי חֶשְׁבּוֹן; \nוְכָל שֶׁאֵין שְׁבָחוֹ נִכָּר, \nהַשְּׁבָח לַשֵּׁנִי. \n",
            "<small>ב</small>\nרְבִּי שִׁמְעוֹן אוֹמֵר: \nאֵין סָכִים שֶׁמֶן שֶׁלְּמַעֲשֵׂר שֵׁנִי בִירוּשָׁלַיִם. \nוַחֲכָמִים מַתִּירִין.  \nאָמְרוּ לוֹ לִרְבִּי שִׁמְעוֹן: \nאִם הֵקֵל בִּתְרוּמָה חֲמוּרָה, \nלֹא נָקֵל בְּמַעֲשֵׂר שֵׁנִי הַקַּל? \nאָמַר לָהֶם: \nמָה הֵקֵל בִּתְרוּמָה חֲמוּרָה, \nמָקוֹם שֶׁהֵקֵל בַּכַּרְשִׁנִּים וּבַתַּלְתָּן, \nנָקֵל בְּמַעֲשֵׂר שֵׁנִי הַקַּל, \nמָקוֹם שֶׁלֹּא הֵקֵל בַּכַּרְשַׁנִּים וּבַתַּלְתָּן? \n",
            "<small>ג</small>\nתַּלְתָּן שֶׁלְּמַעֲשֵׂר שֵׁנִי, תֵאָכֵל צִמְחוֹנִים; \nוְשֶׁלִּתְרוּמָה, \nבֵּית שַׁמַּי אוֹמְרִים: \nכָּל מַעֲשֶׂיהָ בְטַהֲרָה, חוּץ מֵחֲפִיפָתָהּ. \nוּבֵית הֶלֵּל אוֹמְרִים: \nכָּל מַעֲשֶׂיהָ בְטֻמְאָה, חוּץ מִשְּׁרִיָּתָהּ. \n",
            "<small>ד</small>\nכַּרְשִׁנֵּי מַעֲשֵׂר שֵׁנִי, \nיֵאָכְלוּ צִמְחוֹנִים, וְנִכְנָסִים לִירוּשָׁלַיִם וְיוֹצְאִין.  \nנִטַּמְּאוּ, \nרְבִּי טַרְפוֹן אוֹמֵר: \nיִתְחַלְּקוּ לָעִסּוֹת. \nוַחֲכָמִים אוֹמְרִים: \nיִפָּדוּ.  \nוְשֶׁלִּתְרוּמָה, \nבֵּית שַׁמַּי אוֹמְרִים: \nשׁוֹרִים וְשָׁפִים בְּטַהֲרָה, וּמַאֲכִילִים בְּטֻמְאָה. \nוּבֵית הֶלֵּל אוֹמְרִים: \nשׁוֹרִים בְּטַהֲרָה, וְשָׁפִים וּמַאֲכִילִין בְּטֻמְאָה.  \nשַׁמַּי אוֹמֵר: \nיֵאָכְלוּ צָרִיד.  \nרְבִּי עֲקִיבָה אוֹמֵר: \nכָּל מַעֲשֵׂיהֶם בְּטֻמְאָה. \n",
            "<small>ה</small>\nמְעוֹת חֻלִּין וּמְעוֹת מַעֲשֵׂר שֵׁנִי שֶׁנִּתְפַּזְּרוּ, \nמַה שֶּׁלִּקֵּט, לִקֵּט לְמַעֲשֵׂר שֵׁנִי עַד שֶׁיַּשְׁלִים, \nוְהַשְּׁאָר חֻלִּין.  \nאִם בָּלַל וְחָפַן, לְפִי חֶשְׁבּוֹן.  \nזֶה הַכְּלָל: \nהַמִּתְלַקְּטִין, לְמַעֲשֵׂר שֵׁנִי, \nוְהַנִּבְלָלִין, לְפִי חֶשְׁבּוֹן. \n",
            "<small>ו</small>\nסֶלַע שֶׁלְּמַעֲשֵׂר שֵׁנִי וְשֶׁלַּחֻלִּין שֶׁנִּתְעָרְבוּ, \nמֵבִיא בְסֶלַע מָעוֹת וְאוֹמֵר: \nסֶלַע שֶׁלְּמַעֲשֵׂר שֵׁנִי, בְּכָל מָקוֹם שֶׁהִיא, \nמְחֻלֶּלֶת עַל הַמָּעוֹת הָאֵלּוּ, \nוּבוֹרֵר אֶת הַיָּפָה שֶׁבָּהֶן, וּמְחַלְּלָן עָלֶיהָ, \nמִפְּנֵי שֶׁאָמָרוּ: \nמְחַלְּלִין כֶּסֶף עַל נְחֹשֶׁת מִדֹּחַק, \nלֹא שֶׁיְּקַיֵּם כֵּן, אֶלָּא חוֹזֵר וּמְחַלְּלָן עַל הַכֶּסֶף. \n",
            "<small>ז</small>\nבֵּית שַׁמַּי אוֹמְרִים: \nלֹא יַעֲשֶׂה אָדָם אֶת סְלָעָיו דִּינָרֵי זָהָב. \nוּבֵית הֶלֵּל מַתִּירִין.  \nאָמַר רְבִּי עֲקִיבָה: \nאֲנִי עָשִׂיתִי לְרַבָּן גַּמְלִיאֵל וְלִרְבִּי יְהוֹשֻׁעַ אֶת כַּסְפָּן דִּינָרֵי זָהָב. \n",
            "<small>ח</small>\nהַפּוֹרֵט סֶלַע מִמְּעוֹת מַעֲשֵׂר שֵׁנִי, \nבֵּית שַׁמַּי אוֹמְרִים: \nבְּכָל הַסֶּלַע מָעוֹת. \nוּבֵית הֶלֵּל אוֹמְרִים: \nבְּשֶׁקֶל כֶּסֶף וּבְשֶׁקֶל מָעוֹת.  \nרְבִּי מֵאִיר אוֹמֵר: \nאֵין מְחַלְּלִין כֶּסֶף וּפֵרוֹת עַל הַכֶּסֶף. \nוַחֲכָמִים מַתִּירִין. \n",
            "<small>ט</small>\nהַפּוֹרֵט סֶלַע שֶׁלְּמַעֲשֵׂר שֵׁנִי בִירוּשָׁלַיִם, \nבֵּית שַׁמַּי אוֹמְרִים: \nכָּל הַסֶּלַע מָעוֹת. \nוּבֵית הֶלֵּל אוֹמְרִים: \nבְּשֶׁקֶל כֶּסֶף וּבְשֶׁקֶל מָעוֹת.  \nהַדָּנִים לִפְנֵי חֲכָמִים אוֹמְרִים: \nבִּשְׁלֹשָׁה דִינָרִים כֶּסֶף וּבְדִינָר מָעוֹת.  \nרְבִּי עֲקִיבָה אוֹמֵר: \nבִּשְׁלֹשָׁה דִינָרִים כֶּסֶף, וּבְרִבְעַת כֶּסֶף וּבְרִבְעַת מָעוֹת.  \nרְבִּי טַרְפוֹן אוֹמֵר: \nאַרְבְּעַת אַסְפְּרֵי כֶסֶף.  \nשַׁמַּי אוֹמֵר: \nיַנִּיחֶנָּה בֶחָנוּת, וְיֹאכַל כְּנֶגְדָּהּ. \n",
            "<small>י</small>\nמִי שֶׁהָיוּ מִקְצָת בָּנָיו טְמֵאִים וּמִקְצָתָן טְהוֹרִים, \nמַנִּיחַ אֶת הַסֶּלַע וְאוֹמֵר: \nמַה שֶּׁהַטְּהוֹרִים שׁוֹתִים, סֶלַע זוֹ מְחֻלֶּלֶת עָלָיו; \nנִמְצְאוּ טְמֵאִין וּטְהוֹרִין שׁוֹתִים מִכַּד אַחַת. \n\n\n\n"
        ],
        [
            "<small>א</small>\nלֹא יֹאמַר אָדָן לַחֲבֵרוֹ: \n\"הַעַל אֶת הַפֵּרוֹת הָאֵלּוּ לִירוּשָׁלַיִם לְחַלֵּק!\" \nאֶלָּא אוֹמֵר לוֹ: \n\"הַעֲלֵם שֶׁנֹּאכְלֵם וְשֶׁנִּשְׁתֵּם בִּירוּשָׁלַיִם!\"  \nאֲבָל נוֹתְנִין זֶה לָזֶה מַתְּנַת חִנָּם. \n",
            "<small>ב</small>\nאֵין לוֹקְחִין תְּרוּמָה בְכֶסֶף מַעֲשֵׂר, \nמִפְּנֵי שֶׁהוּא מְמַעֵט בַּאֲכִילָתוֹ. \nרְבִּי שִׁמְעוֹן מַתִּיר.  \nאָמַר לָהֶם רְבִּי שִׁמְעוֹן: \nאִם הֵקַל זִבְחֵי שְׁלָמִים, \nשֶׁהוּא מְבִיאָן לִידֵי פִגּוּל וְנוֹתָר וְטָמֵא, \nלֹא נָקֵל בִּתְרוּמָה? \nאָמְרוּ לוֹ: \nמַה לֹּא הֵקַל בְּזִבְחֵי שְׁלָמִים, \nשֶׁכֵּן מֻתָּרִים לַזָּרִים, \nנָקֵל בִּתְרוּמָה, \nשֶׁהִיא אֲסוּרָה לַזָּרִים? \n",
            "<small>ג</small>\nמִי שֶׁהָיוּ לוֹ מָעוֹת בִּירוּשָׁלַיִם, וְצָרַךְ לָהֶם, \nוְלַחֲבֵרוֹ פֵרוֹת, \nאוֹמֵר לַחֲבֵרוֹ: \n\"הֲרֵי הַמָּעוֹת הָאֵלּוּ מְחֻלָּלִין עַל פֵּרוֹתֶיךָ.\" \nנִמְצָא זֶה אוֹכֵל פֵּרוֹתָיו בְּטַהֲרָה, \nוְהַלָּא עוֹשֶׂה צוֹרְכוֹ בְמָעוֹתָיו.  \nלֹא יֹאמַר כֵּן לְעַם הָאָרֶץ אֶלָּא בִדְמַי. \n",
            "<small>ד</small>\nפֵּרוֹת בִּירוּשָׁלַיִם וּמָעוֹת בַּמְּדִינָה, \nוְאוֹמֵר: \n\"הֲרֵי הַמָּעוֹת הָאֵלּוּ מְחֻלָּלִין עַל פֵּרוֹת הָהֵם.\"  \nמָעוֹת בִּירוּשָׁלַיִם וּפֵרוֹת בַּמְּדִינָה, \nאוֹמֵר: \n\"הֲרֵי הַפֵּרוֹת הָאֵלּוּ מְחֻלָּלִין עַל הַמָּעוֹת הָהֵם\", \n&lt;ס\"א: הֲרֵי הַמָּעוֹת הָהֵם מְחֻלָּלִין עַל פֵּרוֹת הָאֵלּוּ&gt;\nוּבִלְבַד שֶׁיַּעֲלוּ הַפֵּרוֹת וְיֵאָכְלוּ בִירוּשָׁלַיִם. \n",
            "<small>ה</small>\nמָעוֹת נִכְנָסוֹת לִירוּשָׁלַיִם וְיוֹצְאוֹת, \nפֵּרוֹת נִכְנָסִין וְאֵינָן יוֹצְאִין.  \nרַבָּן שִׁמְעוֹן בֶּן גַּמְלִיאֵל אוֹמֵר: \nאַף פֵּרוֹת נִכְנָסִין וְיוֹצְאִין. \n",
            "<small>ו</small>\nפֵּרוֹת שֶׁנִּגְמְרָה מְלַאכְתָּן וְעָבְרוּ בְתוֹךְ יְרוּשָׁלַיִם, \nיַחְזֹר מַעֲשֵׂר שֵׁנִי שֶׁלָּהֶם וְיֵאָכֵל בִּירוּשָׁלַיִם.  \nוְשֶׁלֹּא נִגְמְרָה מְלַאכְתָּן, \nסַלֵּי עֲנָבִים לַגַּת וְסַלֵּי תְאֵנִים לַמֻּקְצֶה. \n\n<small>ז</small>\nבֵּית שַׁמַּי אוֹמְרִים: \nיַחְזֹר וְיִתְרֹם מַעֲשֵׂר שֵׁנִי שֶׁלָּהֶם וְיֵאָכֵל בִּירוּשָׁלַיִם. \nוּבֵית הֶלֵּל אוֹמְרִים: \nיִפָּדֶה וְיֵאָכֵל בְּכָל מָקוֹם.  \nרְבִּי שִׁמְעוֹן בֶּן יְהוּדָה אוֹמֵר מִשֵּׁם רְבִּי שִׁמְעוֹן: \nלֹא נֶחְלְקוּ בֵית שַׁמַּי וּבֵית הֶלֵּל, \nעַל פֵּרוֹת שֶׁלֹּא נִגְמְרָה מְלַאכְתָּן, \nשֶׁיִּפָּדֶה מַעֲשֵׂר שֵׁנִי שֶׁלָּהֶם וְיֵאָכֵל בְּכָל מָקוֹם.  \nוְעַל מַה נֶּחְלָקוּ? \nעַל פֵּרוֹת שֶׁנִּגְמְרָה מְלַאכְתָּן, \nשֶׁבֵּית שַׁמַּי אוֹמְרִים: \nיַחְזֹר מַעֲשֵׂר שֵׁנִי שֶׁלָּהֶם וְיֵאָכֵל בִּירוּשָׁלַיִם. \nוּבֵית הֶלֵּל אוֹמְרִים: \nיִפָּדֶה וְיֵאָכֵל בְּכָל מָקוֹם.  \nוְהַדְּמַאי, נִכְנָס וְיוֹצֵא וְנִפְדֶּה. \n",
            "<small>ח</small>\nאִילָן שֶׁהוּא עוֹמֵד בִּפְנִים וְנוֹטֶה לַחוּץ, \nאוֹ עוֹמֵד בַּחוּץ וְנוֹטֶה לִפְנִים, \nמִכְּנֶגֶד הַחוֹמָה וְלִפְנִים כְּלִפְנִים, \nמִכְּנֶגֶד הַחוֹמָה וְלַחוּץ כְּלַחוּץ.  \nבָּתֵּי הַבַּדִּים שֶׁפִּתְחֵיהֶן לִפְנִים וַחֲלָלָן לַחוּץ, \nאוֹ פִתְחֵיהֶן לַחוּץ וַחֲלָלָן לִפְנִים, \nבֵּית שַׁמַּי אוֹמְרִין: \nהַכֹּל כְּלִפְנִים. \nוּבֵית הֶלֵּל אוֹמְרִים: \nמִכְּנֶגֶד הַחוֹמָה וְלִפְנִים כְּלִפְנִים, \nמִכְּנֶגֶד הַחוֹמָה וְלַחוּץ כְּלַחוּץ. \n",
            "<small>ט</small>\nהַלְּשָׁכוֹת בְּנוּיוֹת בַּקֹּדֶשׁ וּפְתוּחוֹת לַחֹל, \nתּוֹכָן חֹל וְגַגּוֹתֵיהֶם קֹדֶשׁ.  \nבְּנוּיוֹת בַּחוֹל וּפְתוּחוֹת לַקֹּדֶשׁ, \nתּוֹכָן קֹדֶשׁ וְגַגּוֹתֵיהֶן חֹל.  \nבְּנוּיוֹת בַּקֹּדֶשׁ וּבַחוֹל וּפְתוּחוֹת לַקֹּדֶשׁ וְלַחֹל, \nתּוֹכָן וְגַגּוֹתֵיהֶן מִכְּנֶגֶד הַקֹּדֶשׁ וְלַקֹּדֶשׁ, קֹדֶשׁ, \nמִכְּנֶגֶד הַחֹל וְלַחֹל, חֹל. \n",
            "<small>י</small>\nמַעֲשֵׂר שֵׁנִי שֶׁנִּכְנַס בִּירוּשָׁלַיִם וְנִטַּמָּא, \nבֵּין שֶׁנִּטַּמָּא בְאַב הַטֻּמְאָה, בֵין שֶׁנִּטַּמָּא בִוְלַד הַטֻּמְאָה, \nבֵּין מִבִּפְנִים, בֵּין מִבַּחוּץ, \nבֵּית שַׁמַּי אוֹמְרִים: \nהַכֹּל יִפָּדֶה וְיֵאָכֵל בִּפְנִים, \nחוּץ מִשֶּׁנִּטַּמָּא בְאַב הַטֻּמְאָה בַחוּץ. \nוּבֵית הֶלֵּל אוֹמְרִים: \nהַכֹּל יִפָּדֶה וְיֵאָכֵל בַּחוּץ, \nחוּץ מִשֶּׁנִּטַּמָּא בִוְלַד הַטֻּמְאָה בִפְנִים. \n",
            "<small>יא</small>\nהַלּוֹקֵחַ בְּכֶסֶף מַעֲשֵׂר שֶׁנִּטַּמָּא, יִפָּדֶה.  \nרְבִּי יְהוּדָה אוֹמֵר: \nיִקָּבֵר.  \nאָמְרוּ לוֹ לִרְבִּי יְהוּדָה: \nמָה אִם מַעֲשֵׂר שֵׁנִי עַצְמוֹ שֶׁנִּטַּמָּא, \nהֲרֵי הוּא נִפְדֶּה; \nהַלּוֹקֵחַ בְּכֶסֶף מַעֲשֵׂר שֶׁנִּטַּמָּא, \nאֵינוּ דִין שֶׁיִּפָּדֶה? \nאָמַר לָהֶם: \nלֹא! אִם אֲמַרְתֶּם בְּמַעֲשֵׂר שֵׁנִי עַצְמוֹ, \nשֶׁכֵּן הוּא נִפְדֶּה בְטָהוֹר בְּרָחוֹק מָקוֹם, &lt;וְטָהוֹר&gt;\nתֹּאמְרוּ בְלָקוּחַ בְּכֶסֶף מַעֲשֵׂר, \nשֶׁאֵינוּ נִפְדֶּה בְטָהוֹר בְּרָחוֹק מָקוֹם? \n",
            "<small>יב</small>\nצְבִי שֶׁלְּקָחוֹ בְכֶסֶף מַעֲשֵׂר וּמֵת, \nיִקָּבֵר עַל יַד עוֹרוֹ.  \nרְבִּי שִׁמְעוֹן אוֹמֵר: \nיִפָּדֶה.  \nלְקָחוֹ חַי וּשְׁחָטוֹ וְנִטַּמָּא, \nיִפָּדֶה.  \nרְבִּי יוֹסֵה אוֹמֵר: \nיִקָּבֵר.  \nלְקָחוֹ שָׁחוּט וְנִטַּמָּא, \nהֲרֵי הוּא כַּפֵּרוֹת. \n",
            "<small>יג</small>\nהַמַּשְׁאִיל קִנְקֵנָיו לְמַעֲשֵׂר שֵׁנִי, \nאַף עַל פִּי שֶׁגָּפָן, לֹא קָנָה מַעֲשֵׂר.  \nזָלַף לְתוֹכָן סְתָם, \nעַד שֶׁלֹּא גָפָן, לֹא קָנָה מַעֲשֵׂר; \nמִשֶּׁגָּפָן, קָנָה מַעֲשֵׂר.  \nעַד שֶׁלֹּא גָפָן, עוֹלוֹת בְּאַחַת וּמֵאָה; \nמִשֶּׁגָּפָן, מְקַדְּשׁוֹת כָּל שֶׁהֵן.  \nעַד שֶׁלֹּא גָפָן, תּוֹרֵם מֵאַחַת עַל הַכֹּל; \nוּמִשֶּׁגָּפָן, תּוֹרֵם מִכָּל אַחַת וְאַחַת. \n",
            "<small>יד</small>\nבֵּית שַׁמַּי אוֹמְרִים: \nמְפַתֵּחַ וּמְעָרֶה לַגַּת; \nוּבֵית הֶלֵּל אוֹמְרִים: \nמְפַתֵּחַ וְאֵינוּ צָרִיךְ לְעָרוֹת.  \nבַּמֵּי דְבָרִים אֲמוּרִים? \nבִּמְקוֹם שֶׁדַּרְכָּן לְהִמָּכֵר סְתוּמוֹת, \nאֲבָל בִּמְקוֹם שֶׁדַּרְכָּן לְהִמָּכֵר פְּתוּחוֹת, \nלֹא יָצָא הַקִּנְקֵן לַחֻלִּין.  \nוְאִם רָצָה לְהַחְמִיר עַל עַצְמוֹ לִמְכֹּר בַּמִּדָּה, \nיָצָא הַקִּנְקֵן לַחֻלִּין.  \nרְבִּי שִׁמְעוֹן אוֹמֵר: \nאַף הָאוֹמֵר לַחֲבֵרוֹ: \n\"חָבִית זוֹ אֲנִי מוֹכֵר לָךְ, \nחוּץ מִקִּנְקֵנָהּ, יָצָא קִנְקֵן לַחֻלִּין. \n\n\n\n"
        ],
        [
            "<small>א</small>\nהַמּוֹלִיךְ פֵּרוֹת לְמַעֲשֵׂר שֵׁנִי מִמְּקוֹם הַיֹּקֶר לִמְקוֹם הַזּוֹל, \nאוֹ מִמְּקוֹם הַזּוֹל לִמְקוֹם הַיֹּקֶר, \nפּוֹדֵהוּ כְשַׁעַר מְקוֹמוֹ.  \nהַמֵּבִיא פֵרוֹת מִן הַגֹּרֶן לָעִיר, \nכַּדֵּי יַיִן מִן הַגַּת לָעִיר, \nהַשֶּׁבַח לַשֵּׁנִי וִיצִיאוֹת מִבֵּיתוֹ. &lt;וְיֹצְאוֹת&gt;\n",
            "<small>ב</small>\nפּוֹדִים מַעֲשֵׂר שֵׁנִי כְשַׁעַר הַזּוֹל: \nכְּמוֹת שֶׁהַחַנְוָנִי לוֹקֵחַ, \nלֹא כְמוֹת שֶׁהוּא מוֹכֵר; \nכְּמוֹת שֶׁהַשֻּׁלְחָנִי פוֹרֵט, \nלֹא כְמוֹת שֶׁהוּא מְצָרֵף.  \nאֵין פּוֹדִין מַעֲשֵׂר שֵׁנִי אַכְסָרָה.  \nאֶת שֶׁדָּמָיו יְדוּעִין, נִפְדֶּה עַל פִּי אֶחָד, \nאֶת שֶׁאֵין דָּמָיו יְדוּעִים, נִפְדֶּה עַל פִּי שְׁלֹשָׁה, \nכְּגוֹן הַיַּיִן שֶׁקָּסַס, וּפֵרוֹת שֶׁהִרְקִיבוּ, \nוּמָעוֹת שֶׁהֶחְלִידוּ. \n",
            "<small>ג</small>\nבַּעַל הַבַּיִת אוֹמֵר \"בְּסֶלַע\", \nוְאַחֵר אוֹמֵר \"בְּסֶלַע\", \nבַּעַל הַבַּיִת קוֹדֵם, \nמִפְּנֵי שֶׁהוּא מוֹסִיף חֹמֶשׁ.  \nבַּעַל הַבַּיִת אוֹמֵר \"בְּסֶלַע\", \nוְאַחֵר אוֹמֵר \"בְּסֶלַע וְאִסָּר\", \nאֶת שֶׁלַּסֶּלַע וְאִסָּר קוֹדֵם, \nמִפְּנֵי שֶׁהוּא מוֹסִיף עַל הַקֶּרֶן.  \nהַפּוֹדֶה מַעֲשֵׂר שֵׁנִי שֶׁלּוֹ, \nמוֹסִיף עָלָיו חֲמִישִׁיתוֹ, \nבֵּין שֶׁהוּא שֶׁלּוֹ, בֵּין שֶׁנִּתַּן לוֹ מַתָּנָה. \n",
            "<small>ד</small>\nמַעֲרִימִים עַל מַעֲשֵׂר שֵׁנִי.  \nכֵּיצַד? \nאוֹמֵר אָדָם לִבְנוֹ וּלְבִתּוֹ הַגְּדוֹלִים, \nוּלְעַבְדּוֹ וּלְשִׁפְחָתוֹ הָעִבְרִים: \nהֵילָךְ אֶת הַמָּעוֹת הָאֵלּוּ, \nוּפְדֵה לָךְ אֶת הַמַּעֲשֵׂר הַזֶּה.  \nאֲבָל לֹא יֹאמַר כֵּן לִבְנוֹ וּלְבִתּוֹ הַקְּטַנִּים, \nלְעַבְדּוֹ וּלְשִׁפְחָתוֹ הַכְּנַעֲנִים, \nמִפְּנֵי שֶׁיָּדָן כְּיָדוֹ. \n",
            "<small>ה</small>\nהָיָה עוֹמֵד בַּגֹּרֶן וְאֵין בְּיָדוֹ מָעוֹת, \nאוֹמֵר לַחֲבֵרוֹ: \nהֲרֵי הַפֵּרוֹת הָאֵלּוּ נְתוּנִים לָךְ מַתָּנָה! \nוְחוֹזֵר וְאוֹמֵר: \nהֲרֵי הֵן מְחֻלָּלִין עַל הַמָּעוֹת שֶׁבַּבַּיִת. \n",
            "<small>ו</small>\nמָשַׁךְ מִמֶּנּוּ מֵעֶשֶׂר בַּסֶּלַע, \nלֹא הִסְפִּיק לִפְדּוֹתוֹ עַד שֶׁעָמַד בִּשְׁתַּיִם, \nנוֹתֵן לוֹ סֶלַע וּמִשְׂתַּכֵּר בַּסֶּלַע, \nסֶלַע שֶׁלְּמַעֲשֵׂר שֵׁנִי שֶׁלּוֹ.  \nמָשַׁךְ מִמֶּנּוּ מַעֲשֵׂר בִּשְׁתַּיִם, \nלֹא הִסְפִּיק לִפְדּוֹתוֹ עַד שֶׁעָמַד בְּסֶלַע, \nנוֹתֵן לוֹ סֶלַע מֵחֻלָּיו, \nוְסֶלַע שֶׁלְּמַעֲשֵׂר שֵׁנִי שֶׁלּוֹ.  \nוְאִם הָיָה עַם הָאָרֶץ, נוֹתְנִין מִדָּמָיו. \n",
            "<small>ז</small>\nהַפּוֹדֶה מַעֲשֵׂר שֵׁנִי וְלֹא קָרָא שֵׁם, \nרְבִּי יוֹסֵה אוֹמֵר: \nדַּיּוֹ; \nרְבִּי יְהוּדָה אוֹמֵר: \nצָרִיךְ לְפָרֵשׁ.  \nהָיָה מְדַבֵּר עִם הָאִשָּׁה עַל עִסְקֵי גִטָּהּ וְקִדּוּשֶׁיהָ, \nנָתַן לָהּ גִּטָּהּ וְקִדּוּשֶׁיהָ וְלֹא פֵרַשׁ, \nרְבִּי יוֹסֵה אוֹמֵר: \nדַּיּוֹ; \nרְבִּי יְהוּדָה אוֹמֵר: \nצָרִיךְ לְפָרֵשׁ. \n",
            "<small>ח</small>\nהַמַּנִּיחַ אִסָּר וְאָכַל עָלָיו חֶצְיוֹ, \nוְהָלַךְ לְמָקוֹם אַחֵר, \nוַהֲרֵי הוּא יוֹצֵא בַפָּנְדְּיוֹן, \nאוֹכֵל עָלָיו עוֹד אִסָּר.  \nהַמַּנִּיחַ פָּנְדְּיוֹן וְאָכַל עָלָיו חֶצְיוֹ, \nוְהָלַךְ לְמָקוֹם אַחֵר וַהֲרֵי הוּא יוֹצֵא בָאִסָּר, \nאוֹכֵל עָלָיו עוֹד פֶּלֶג.  \nהַמַּנִּיחַ אִסָּר שֶׁלְּמַעֲשֵׂר שֵׁנִי, \nאוֹכֵל עָלָיו אֶחָד עָשָׂר אִסָּר וְאֶחָד מִמֵּאָה בָאִסָּר.  \nבֵּית שַׁמַּי אוֹמְרִים: \nהַכֹּל עֲשָׂרָה.  \nוּבֵית הֶלֵּל אוֹמְרִים: \nבְּוַדַּי אֶחָד עָשָׂר, \nוּבִדְמַי עֲשָׂרָה. \n",
            "<small>ט</small>\nכָּל הַמָּעוֹת הַנִּמְצְאִין, \nהֲרֵי אֵלּוּ חֻלִּין, \nאֲפִלּוּ דִינָרֵי זָהָב עִם הַכֶּסֶף וְעִם הַמָּעוֹת.  \nמָצָא בְתוֹכוֹ חֶרֶשׂ וְכָתוּב עָלָיו: \nמַעֲשֵׂר, \nהֲרֵי זֶה מַעֲשֵׂר. \n",
            "<small>י</small>\nהַמוֹצֵא כֶלִי וְכָתוּב עָלָיו 'קָרְבָּן', \nרְבִּי יְהוּדָה אוֹמֵר: \nאִם הָיָה שֶׁלַּחֶרֶס, \nהוּא חֻלִּין, וּמַה שֶּׁבְּתוֹכוֹ קָרְבָּן.  \nאִם הָיָה שֶׁלַּמַּתֶּכֶת, \nהוּא קָרְבָּן, וּמַה שֶּׁבְּתוֹכוֹ חֻלִּין.  \nאָמְרוּ לוֹ: \nאֵין דֶּרֶךְ בְּנֵי אָדָם לִהְיוֹת כּוֹנְסִין חֻלִּין בַּקָּרְבָּן. \n",
            "<small>יא</small>\nהַמוֹצֵא כֶלִי, וְכָתוּב עָלָיו קוֹף, קָרְבָּן; \nמֵם, מַעֲשֵׂר; \nדָּלֶת, דְּמַי; \nטֵית, טֶבֶל; \nתָּיו, תְּרוּמָה. \nשֶׁבְּשָׁעַת סַכָּנָה הָיוּ כוֹתְבִין תָּיו תַּחַת תְּרוּמָה.  \nרְבִּי יוֹסֵה אוֹמֵר: \nכֻּלָּם שְׁמוֹת אָדָן הֵם.  \nאָמַר רְבִּי יוֹסֵה: \nאֲפִלּוּ מָצָא חָבִית, וְהִיא מְלֵאָה פֵרוֹת, \nוְכָתוּב עָלֶיהָ 'תְּרוּמָה', \nהֲרֵי אֵלּוּ חֻלִּין, שֶׁאֲנִי אוֹמֵר: \nאֶשְׁתְּקַד הָיְתָה תְרוּמָה, וּפִנָּהּ. \n",
            "<small>יב</small>\nהָאוֹמֵר לִבְנוֹ: מַעֲשֵׂר שֵׁנִי בְזָוִית זוֹ, \nוּמְצָאוֹ בְזָוִית אַחֶרֶת, \nהֲרֵי אֵלּוּ חֻלִּין.  \nהֲרֵי שָׁם מָנֶה, \nוּמָצָא מָאתַיִם, הַשְּׁאָר חֻלִּין.  \nמָאתַיִם, \nוּמָצָא מָנֶה, הַכֹּל מַעֲשֵׂר. \n\n\n\n"
        ],
        [
            "<small>א</small>\nכֶּרֶם רְבָעִי, \nמְצַיְּנִים אוֹתוֹ בְקוֹזְזוֹת אֲדָמָה, \nוְשֶׁלָּעָרְלָה בְחַרְסִית, \nוְשֶׁלִּקְבָרוֹת בַּסִּיד, \nוּמַמְהֶה וְשׁוֹפֵךְ.  \nאָמַר רַבָּן שִׁמְעוֹן בֶּן גַּמְלִיאֵל: \nבַּמֵּי דְבָרִים אֲמוּרִים? \nבַּשְּׁבִיעִית.  \nוְהַצְּנוּעִים מַנִּיחִין אֶת הַמָּעוֹת, \nוְאוֹמְרִים: \n\"כָּל הַנִּלְקָט מִזֶּה, \nמְחֻלָּל עַל הַמָּעוֹת הָאֵלּוּ.\" \n",
            "<small>ב</small>\nכֶּרֶם רְבָעִי עוֹלֶה לִירוּשָׁלַיִם מַהֲלַךְ יוֹם אֶחָד לְכָל צַד.  \nוְאֵי זוֹ הִיא תְּחוּמָהּ? \nאֵילַת מִן הַדָּרוֹם, \nוְעַקְרְבַת מִן הַצָּפוֹן, \nוְלוֹד מִן הַמַּעֲרָב, \nוְהַיַּרְדֵּן מִן הַמִּזְרָח.  \nוּמִשֶּׁרָבוּ הַפֵּרוֹת, \nהִתְקִינוּ שֶׁיְּהֵא נִפְדֶּה סָמוּךְ לַחוֹמָה.  \nוּתְנַי הָיָה הַדָּבָר, \nאֶמָּתַי שֶׁיִּרְצוּ, \nיַחְזֹר הַדָּבָר לִכְמוֹת שֶׁהָיָה.  \nרְבִּי יוֹסֵה אוֹמֵר: \nמִשֶּׁחָרַב בֵּית הַמִּקְדָּשׁ הָיָה הַתְּנַי הַזֶּה, וּתְנַי, \nאֶמָּתַי שֶׁיִּבָּנֶה בֵית הַמִּקְדָּשׁ, \nיַחְזֹר הַדָּבָר לִכְמוֹת שֶׁהָיָה. \n",
            "<small>ג</small>\nכֶּרֶם רְבָעִי, \nבֵּית שַׁמַּי אוֹמְרִים: \nאֵין לוֹ חֹמֶשׁ, אֵין לוֹ בֵעוּר; \nוּבֵית הֶלֵּל אוֹמְרִים: \nיֶשׁ לוֹ.  \nבֵּית שַׁמַּי אוֹמְרִים: \nיֵשׁ לוֹ פֶרֶט, יֵשׁ לוֹ עוֹלֵלוֹת, \nוְהָעֲנִיִּים פּוֹדִין לְעַצְמָן; \nוּבֵית הֶלֵּל אוֹמְרִים: \nכֻּלּוֹ לַגַּת. \n",
            "<small>ד</small>\nכֵּיצַד פּוֹדִין נֶטַע רְבָעִי? \nמַנִּיחַ אֶת הַסַּל עַל פִּי שְׁלֹשָׁה, וְאוֹמֵר: \nכַּמָּה אָדָם רוֹצֶה לִפְדּוֹת לוֹ בְסֶלַע, \nעַל מְנָת לְהוֹצִיא יְצִיאוֹת מִבֵּיתוֹ? \nמַנִּיחַ אֶת הַמָּעוֹת, וְאוֹמֵר: \nכָּל הַנִּלְקָט מִזֶּה מְחֻלָּל עַל הַמָּעוֹת הָאֵלּוּ, \nוּמִכָּךְ וְכָךְ סַלִּים בְּסֶלַע. \n",
            "<small>ה</small>\nוּבַשְּׁבִיעִית פּוֹדֵהוּ כְשָׁוְיוֹ.  \nאִם הָיָה הַכֹּל מֻבְקָר, \nאֵין לוֹ אֶלָּא שְׂכַר לְקִיטָה.  \nהַפּוֹדֶה נֶטַע רְבָעִי שֶׁלּוֹ, \nמוֹסִיף עָלָיו חֲמִישִׁיתוֹ, \nבֵּין שֶׁהוּא שֶׁלּוֹ וּבֵין שֶׁנִּתַּן לוֹ מַתָּנָה. \n",
            "<small>ו</small>\nעֶרֶב יוֹם טוֹב הָרִאשׁוֹן שֶׁלַּפֶּסַח, \nשֶׁלָּרְבִיעִית וְשֶׁלִּשְׁבִיעִית, \nהָיָה הַבֵּעוּר.  \nכֵּיצַד הָיָה הַבֵּעוּר? \nנוֹתְנִין תְּרוּמָה וּתְרוּמַת מַעֲשֵׂר לִבְעָלֶיהָ, \nוּמַעֲשֵׂר רִאשׁוֹן לִבְעָלָיו, \nוּמַעְשַׂר עָנִי לִבְעָלָיו. &lt;וּמַעֲשֵׂר&gt; \nוּמַעֲשֵׂר שֵׁנִי וְהַבִּכּוּרִין מִתְבַּעֲרִין בְּכָל מָקוֹם.  \nרְבִּי שִׁמְעוֹן אוֹמֵר: \nהַבִּכּוּרִין נִתָּנִין לַכֹּהֲנִים בִּתְרוּמָה.  \nהַתַּבְשִׁיל, \nבֵּית שַׁמַּי אוֹמְרִים: \nצָרִיךְ לְבַעֵר. \nבֵּית הֶלֵּל אוֹמְרִים: \nהֲרֵי הוּא כִמְבֹעָר. \n",
            "<small>ז</small>\nמִי שֶׁהָיוּ לוֹ פֵרוֹת בִּזְמַן הַזֶּה, \nוְהִגִּיעָה שָׁעַת הַבֵּעוּר, \nבֵּית שַׁמַּי אוֹמְרִים: \nצָרִיךְ לְחַלְּלָן עַל הַכֶּסֶף; \nוּבֵית הֶלֵּל אוֹמְרִים: \nאֶחָד שֶׁהֵן כֶּסֶף וְאֶחָד שֶׁהֵן פֵּרוֹת. \n",
            "<small>ח</small>\nאָמַר רְבִּי יְהוּדָה: \nבָּרִאשׁוֹנָה, \nהָיוּ שׁוֹלְחִים אֵצֶל בַּעֲלֵי בָתִּים שֶׁבַּמְּדִינוֹת: \n\"מַהֲרוּ וְהַתְקִינוּ אֶת פֵּרוֹתֵיכֶם, \nעַד שֶׁלֹּא תַגִּיעַ שָׁעַת הַבֵּעוּר!\"  \nעַד שֶׁבָּא רְבִּי עֲקִיבָה וְלִמֵּד: \nכָּל הַפֵּרוֹת שֶׁלֹּא בָאוּ לְעוֹנַת הַמַּעַשְׂרוֹת, \nפְּטוּרִין מִן הַבֵּעוּר. \n",
            "<small>ט</small>\nמִי שֶׁהָיוּ פֵרוֹתָיו רְחוֹקִים מִמֶּנּוּ, \n(וְ)צָרִיךְ לִקְרֹאת לָהֶם שֵׁם.  \nמַעֲשֶׂה בְרַבָּן גַּמְלִיאֵל וְהַזְּקֵנִים, \nשֶׁהָיוּ בָאִים בִּסְפִינָה, \nאָמַר רַבָּן גַּמְלִיאֵל: \nעִשּׂוּר שֶׁאֲנִי עָתִיד לָמוֹד נָתוּן לִיהוֹשֻׁעַ, &lt;שני&gt;\nוּמְקוֹמוֹ מֻשְׂכָּר לוֹ. &lt;מוסכר&gt;\nעִשּׂוּר אַחֵר שֶׁאֲנִי עָתִיד לָמוֹד, &lt;שני&gt;\nנָתוּן לַעֲקִיבָה שֶׁיִּזְכֶּה בוֹ לָעֲנִיִּים, \nוּמְקוֹמוֹ מֻשְׂכָּר לוֹ. &lt;מוסכר&gt;  \nאָמַר רְבִּי יְהוֹשֻׁעַ: \nעִשּׂוּר שֶׁאֲנִי עָתִיד לָמוֹד נָתוּן לְאֶלְעָזָר בֶּן עֲזַרְיָה, &lt;שיני&gt;\nוּמְקוֹמוֹ מֻשְׂכָּר לוֹ. &lt;מוסכר&gt;  \nוְנִתְקַבְּלוּ זֶה מִזֶּה שָׂכָר. \n",
            "<small>י</small>\nבַּמִּנְחָה בְיוֹם טוֹב הָיוּ מִתְוַדִּים.  \nכֵּיצַד הָיָה הַוִּדּוּי? (דְּבָרִים כו,יג) \n\"בִּעַרְתִּי הַקֹּדֶשׁ מִן הַבַּיִת\", \nזֶה מַעֲשֵׂר שֵׁנִי וְנֶטַע רְבָעִי.  \n\"נְתַתִּיו לַלֵּוִי\", זֶה מַעֲשֵׂר לֵוִי.  \n\"וְגַם נְתַתִּיו\", זֶה תְרוּמַת מַעֲשֵׂר.  \n\"לַגֵּר לַיָּתוֹם וְלָאַלְמָנָה\", זֶה מַעֲשֵׂר עָנִי, \nהַלֶּקֶט וְהַשִּׁכְחָה וְהַפֵּאָה, \nאַף עַל פִּי שֶׁאֵינָן מְעַכְּבִין אֶת הַוִּדּוּי.  \n\"מִן הַבַּיִת\", זוֹ חַלָּה. \n",
            "<small>יא</small>\n\"כְּכָל מִצְוָתְךָ אֲשֶׁר צִוִּיתָנִי\", (דְּבָרִים כו,יג)  \nהָא אִם הִקְדִּים מַעֲשֵׂר שֵׁנִי לָרִאשׁוֹן, \nאֵינוּ יָכוֹל לְהִתְוַדּוֹת.  \n\"לֹא עָבַרְתִּי מִמִּצְוֹתֶיךָ\", \nלֹא הִפְרַשְׁתִּי מִמִּין עַל שֶׁאֵינוּ מִינוֹ, \nלֹא מִן הַתָּלוּשׁ עַל הַמְחֻבָּר, \nוּמִן הַמְחֻבָּר עַל הַתָּלוּשׁ, \nוְלֹא מִן הֶחָדָשׁ עַל הַיָּשָׁן, \nוְלֹא מִן הַיָּשָׁן עַל הֶחָדָשׁ.  \n\"וְלֹא שָׁכָחְתִּי\", \nלֹא שָׁכַחְתִּי מִלְּבָרְכָךְ וּמִלְּהַזְכִּיר שְׁמָךְ עָלָיו. \n",
            "<small>יב</small>\n\"לֹא אָכַלְתִּי בְאֹנִי מִמֶּנּוּ\", (דְּבָרִים כו,יד) \nהָא אִם אֲכָלוֹ בַאֲנִינָה, \nאֵינוּ יָכוֹל לְהִתְוַדּוֹת.  \n\"וְלֹא בִעַרְתִּי מִמֶּנּוּ בְטָמֵא\", \nהָא אִם הִפְרִישׁוֹ בְטֻמְאָה, \nאֵינוּ יָכוֹל לְהִתְוַדּוֹת.  \n\"וְלֹא נָתַתִּי מִמֶּנּוּ לְמֵת\", \nלֹא לָקַחְתִּי מִמֶּנּוּ אָרוֹן וְתַכְרִיכִים לַמֵּת, \nוְלֹא נְתַתִּיו לְאוֹנְנִים אֲחֵרִים.  \n\"שָׁמַעְתִּי בְקוֹל יי אֱלהָי\", \nהֲבֵאתִיו לְבֵית הַבְּחִירָה.  \n\"עָשִׂיתִי כְכל אֲשֶׁר צִוִּיתָנִי\", \nשָׂמַחְתִּי וְשִׂמַּחְתִּי בוֹ. \n",
            "<small>יג</small>\n\"הַשְׁקִיפָה מִמְּעוֹן קָדְשְׁךָ מִן הַשָּׁמַיִם\", (דְּבָרִים כו,טו)   \nעָשִׂינוּ מַה שֶּׁגָּזַרְתָּ עָלֵינוּ, \nאַף אַתָּה, עֲשֵׂה מַה שֶּׁהִבְטַחְתָּנוּ: \n\"הַשְׁקִיפָה מִמְּעוֹן קָדְשְׁךָ מִן הַשָּׁמַיִם, \nוּבָרֵךְ אֶת עַמְּךָ אֶת יִשְׂרָאֵל\", \nבְּבָנִים וּבְבָנוֹת.  \n\"וְאֵת הָאֲדָמָה אֲשֶׁר נָתַתָּה לָנוּ\", \nבְּטַל וּבְמָטָר וּבְיַלְדוֹת בְּהֵמָה.  \n\"כַּאֲשֶׁר נִשְׁבַּעְתָּ לַאֲבוֹתֵינוּ, אֶרֶץ זָבַת חָלָב וּדְבָשׁ\", \nכְּדֵי שֶׁתִּתֵּן טַעַם בַּפֵּרוֹת. \n",
            "<small>יד</small>\nמִכָּאן אָמָרוּ: \nיִשְׂרָאֵל וּמַמְזֵרִים מִתְוַדִּים, \nאֲבָל לֹא גֵרִים וְלֹא עֲבָדִים מְשֻׁחְרָרִים, \nשֶׁאֵין לָהֶם חֵלֶק בָּאָרֶץ.  \nרְבִּי מֵאִיר אוֹמֵר: \nאַף לֹא כֹהֲנִים וּלְוִיִּם, \nשֶׁלֹּא נָטְלוּ חֵלֶק בָּאָרֶץ.  \nרְבִּי יוֹסֵה אוֹמֵר: \nיֵשׁ לָהֶן עָרֵי מִגְרָשׁ. \n",
            "<small>יה</small>\nיוֹחָנָן כֹּהֵן גָּדוֹל הֶעֱבִיר הוֹדָיַת הַמַּעֲשֵׂר.  \nאַף הוּא בִטֵּל אֶת הַמְעוֹרְרִין, וְאֶת הַנּוֹקְפִין.  \nוְעַד יָמָיו הָיָה הַפַּטִּישׁ מַכֶּה בִירוּשָׁלַיִם.  \nוּבְיָמָיו אֵין אָדָם צָרִיךְ לִשְׁאוֹל עַל הַדְּמַי.  \n\nחסל מעשר שני\n\n\n\n"
        ]
    ],
    "sectionNames": [
        "Chapter",
        "Mishnah"
    ]
}