{
    "language": "he",
    "title": "Mishnah Demai",
    "versionSource": "https://archive.org/details/MishnaCorrectedKaufman00WHOLE",
    "versionTitle": "Mishnah based on the Kaufmann manuscript, edited by Dan Be'eri",
    "status": "locked",
    "license": "PD",
    "digitizedBySefaria": true,
    "actualLanguage": "he",
    "languageFamilyName": "hebrew",
    "isSource": true,
    "isPrimary": true,
    "direction": "rtl",
    "heTitle": "משנה דמאי",
    "categories": [
        "Mishnah",
        "Seder Zeraim"
    ],
    "text": [
        [
            "<small>א</small>\nהַקַּלִּים שֶׁבִּדְמַי: \nהַשִּׁיתִים, \nוְהָרִימִין, \nוְהָעֻזְרָרִין, \nוּבְנוֹת שׁוּחַ, \nוּבְנוֹת שִׁקְמָה, \nוְנוֹבְלוֹת הַתְּמָרָה, \nוְהַגָּפְנָם, &lt;והגופנים&gt;\nוְהַנְּצָפָה. \nוּבִיהוּדָה: \nהָאוֹג, \nוְהַחֹמֶץ, \nוְהַכִּסְבָּר.  \nרֶבִּי יְהוּדָה אוֹמֵר: \nכָּל הַשִּׁיתִים פְּטוּרוֹת, חוּץ מִשֶּׁלַּדֻּפְרָה. \nכָּל הָרִימִים פְּטוּרִים, חוּץ מֵרִימֵי שִׁקְמָה. \nכָּל בְּנוֹת שִׁקְמָה פְטוּרוֹת, חוּץ מִן הַמְסֻטָּפוֹת. \n",
            "<small>ב</small>\nהַדְּמַי, \nאֵין לוֹ חֹמֶשׁ, וְאֵין לוֹ בֵעוּר, \nוְנֶאֱכָל לָאוֹנֵן, \nוְנִכְנָס לִירוּשָׁלַיִם וְיוֹצֵא, \nוּמְאַבְּדִים אֶת מֵעוּטוֹ בַדְּרָכִים, \nוְנוֹתְנִין אוֹתוֹ לְעַם הָאָרֶץ וְאוֹכֵל כְּנֶגְדּוֹ, \nוּמְחַלְּלִין אוֹתוֹ כֶּסֶף עַל כֶּסֶף, \nוּנְחֹשֶׁת עַל נְחֹשֶׁת, \nכֶּסֶף עַל נְחֹשֶׁת וּנְחֹשֶׁת עַל הַפֵּרוֹת, \nוּבִלְבַד שֶׁיַּחְזֹר וְיִפְדֶּה אֶת הַפֵּרוֹת.  \nדִּבְרֵי רֶבִּי מֵאִיר.  \nוַחֲכָמִים אוֹמְרִים: \nיֵעָלוּ הַפֵּרוֹת וְיֵאָכְלוּ בִירוּשָׁלַיִם. \n",
            "<small>ב</small>\nהַלּוֹקֵחַ לַזֶּרַע וְלַבְּהֵמָה, \nקֶמַח לָעוֹרוֹת, \nשֶׁמֶן לַנֵּר, \nשֶׁמֶן לָסוּךְ בּוֹ אֶת הַכֵּלִים, פָּטוּר מִן הַדְּמַי.  \nמִגָּזִיב וּלְהַלָּן, פָּטוּר מִן הַדְּמַי.  \nחַלַּת עַם הָאָרֶץ, \nוְהַמְדֻמָּע, \nוְהַלָּקוּחַ בְּכֶסֶף מַעֲשֵׂר, \nוְשִׁירֵי מְנָחוֹת, פְּטוּרִין מִן הַדְּמַי.  \nשֶׁמֶן עָרֵב, בֵּית שַׁמַּי מְחַיְּבִין; \nוּבֵית הֶלֵּל פּוֹטְרִין. \n",
            "<small>ד</small>\nהַדְּמַי, \nמְעָרְבִין בּוֹ, \nוּמִשְׁתַּתְּפִין בּוֹ, \nוּמְבָרְכִין עָלָיו, \nוּמְזַמְּנִין עָלָיו, \nוּמַפְרִישִׁין אוֹתוֹ עָרֹם בֵּין הַשְּׁמָשׁוֹת.  \nהָא אִם הִקְדִּים מַעֲשֵׂר שֵׁנִי לָרִאשׁוֹן, \nאֵין בְּכָךְ כְּלוּם.  \nשֶׁמֶן שֶׁהַגִּרְדִּי סָךְ בְּאֶצְבְּעוֹתָיו, \nחַיָּב בִּדְמַי, \nוְשֶׁהַסָּרוֹק נוֹתֵן בַּצֶּמֶר, \nפָּטוּר מִן הַדְּמַי. \n\n\n \n"
        ],
        [
            "<small>א</small>\nאֵלּוּ דְבָרִים מִתְעַשְּׂרִים דְּמַי בְּכָל מָקוֹם: \nהַדְּבֵלָה, וְהַתְּמָרִים, וְהֶחָרוּבִין, \nהָאֹרֶז, וְהַכְּמָן.  \nהָאֹרֶז שֶׁבְּחוּץ לָאָרֶץ, \nכָּל הַמִּשְׁתַּמֵּשׁ מִמֶּנּוּ, פָּטוּר. \n",
            "<small>ב</small>\nהַמְקַבֵּל עָלָיו לִהְיוֹת נֶאֱמָן, \nמְעַשֵּׂר אֶת שֶׁהוּא אוֹכֵל, \nוְאֶת שֶׁהוּא מוֹכֵר, \nוְאֶת שֶׁהוּא לוֹקֵחַ, \nוְאֵינוּ מִתְאָרֵחַ אֵצֶל עַם הָאָרֶץ.  \nרְבִּי יְהוּדָה אוֹמֵר: \nהַמִּתְאָרֵחַ אֵצֶל עַם הָאָרֶץ, נֶאֱמָן. \nאָמְרוּ לוֹ: \nעַל עַצְמוֹ אֵינוּ נֶאֱמָן, \nכֵּיצַד יְהֵא נֶאֱמָן עַל שֶׁלַּאֲחֵרִים? \n",
            "<small>ג</small>\nהַמְקַבֵּל עָלָיו לִהְיוֹת חָבֵר, \nאֵינוּ מוֹכֵר לְעַם הָאָרֶץ לַח וְיָבֵשׁ, \nוְאֵינוּ לוֹקֵחַ מִמֶּנּוּ לַח, \nוְאֵינוּ מִתְאָרֵחַ אֵצֶל עַם הָאָרֶץ, \nוְלֹא מְאָרְחוֹ אֶצְלוֹ בִכְסוּתוֹ.  \nרְבִּי יְהוּדָה אוֹמֵר: \nאַף לֹא יְגַדֵּל בְּהֵמָה דַקָּה, \nוְלֹא יְהֵא פָרוּץ בִּנְדָרִים וּבִשְׂחוֹק, \nוְלֹא יְהֵא מִטַּמֵּא לַמֵּתִים, \nוּמְשַׁמֵּשׁ בְּבֵית הַמִּדְרָשׁ.  \nאָמְרוּ לוֹ: \nלֹא בָאוּ אֵלּוּ לַכְּלָל. &lt;בגוף הטקסט: אֶלָּא בשולים: נ\"א אילו&gt;\n",
            "<small>ד</small>\nהַנַּחְתּוֹמִים, \nלֹא חִיְּבוּ אוֹתָן חֲכָמִים לְהַפְרִישׁ, \nאֶלָּא כְדֵי תְרוּמַת מַעֲשֵׂר וְחַלָּה.  \nהַחַנְוָנִים אֵינָן רַשָּׁיִים לִמְכֹּר אֶת הַדְּמַי.  \nכָּל הַמַּשְׁפִּיעִים בְּמִדָּה גַסָּה רַשָּׁיִין לִמְכֹּר אֶת הַדְּמַי.  \nוְאֵלּוּ הֵן הַמַּשְׁפִּיעִין בְּמִדָּה גַסָּה, \nכְּגוֹן הַסִּיטוֹנוֹת וּמוֹכְרֵי תְבוּאָה. \n",
            "<small>ה</small>\nרֶבִּי מֵאִיר אוֹמֵר: \nאֶת שֶׁדַּרְכּוֹ לְהִמָּדֵד בַּדַּקָּה, \nוּמְדָדוֹ בַגַּסָּה, \nבַּגַּסָּה, וּמְדָדוֹ בַדַּקָּה, \nטְפֵלָה דַקָּה לַגַּסָּה. \nאֵי זוֹ הִיא מִדָּה גַסָּה? \nבַּיָּבֵשׁ, שְׁלֹשֶׁת קַבִּים, \nוּבַלַּח, דִּינָר.  \nרֶבִּי יוֹסֵה אוֹמֵר: \nסַלֵּי תְאֵנִים, וְסַלֵּי עֲנָבִים, וְקֻפּוֹת שֶׁלַּיָּרָק, \nבִּזְמַן שֶׁהוּא מוֹכְרָן אַכְסְרָה, &lt;באכסרה&gt;\nפָּטוּר. \n\n\n \n"
        ],
        [
            "<small>א</small>\nמַאֲכִילִים אֶת הָעֲנִיִּים דְּמַי, \nמַאֲכִילִין אֶת הָאַכְסַנְיָה דְמַי.  \nרַבָּן גַּמְלִיאֵל הָיָה מַאֲכִיל אֶת פּוֹעֲלָיו דְּמַי.  \nגַּבָּאֵי צְדָקָה, \nבֵּית שַׁמַּי אוֹמְרִים: \nנוֹתְנִין אֶת הַמְעֻשָּׂר לְמִי שֶׁאֵינוּ מְעַשֵּׂר, \nוְאֶת שֶׁאֵינוּ מְעֻשָּׂר לִמְעַשֵּׂר. \nנִמְצְאוּ כָל הָאָדָם אוֹכְלִין מְתֻקָּן.  \nוַחֲכָמִים אוֹמְרִים: \nגּוֹבִים סְתָם וּמְחַלְּקִין סְתָם, \nוְהָרוֹצֶה לְתַקֵּן יְתַקֵּן. \n",
            "<small>ב</small>\nהָרוֹצֶה לַחְזֹם עֲלֵי יָרָק לְהָקֵל מִמַּשּׂוּאוֹ, \nלֹא יַשְׁלִיךְ עַד שֶׁיְּעַשֵּׂר.  \nהַלּוֹקֵחַ יָרָק מִן הַשּׁוּק וְנִמְלַךְ לְהַחְזִיר, \nלֹא יַחְזִיר עַד שֶׁיְּעַשֵּׂר, \nשֶׁאֵינוּ מְחֻסָּר אֶלָּא מִנְיָן.  \nהָיָה עוֹמֵד וְלוֹקֵחַ, \nוְרָאָה טוֹעֵן אַחֵר יָפֶה מִמֶּנּוּ, \nמֻתָּר לְהַחְזִיר, מִפְּנֵי שֶׁלֹּא מָשַׁךְ. \n",
            "<small>ג</small>\nהַמּוֹצֵא פֵרוֹת בַּדֶּרֶךְ וְּנְטָלָן לְאָכְלָן, \nוְנִמְלַךְ לְהַצְנִיע, \nלֹא יַצְנִיעַ עַד שֶׁיְּעַשֵּׂר.  \nאִם מִתְּחִלָּה נְטָלָן בִּשְׁבִיל שֶׁלֹּא יֹאבֵדוּ, \nפָּטוּר.  \nכָּל דָּבָר שֶׁאֵין רַשַּׁי לְמָכְרוֹ דְמַי, &lt;בשוליים: נ\"א לְמָכְרוֹ&gt;\nלֹא יִשְׁלַח לַחֲבֵרוֹ דְמַי.  \nרְבִּי יוֹסֵה מַתִּיר בַּוַּדַּי, \nוּבִלְבַד שֶׁיּוֹדִיעֶנּוּ. \n",
            "<small>ד</small>\nהַמּוֹלִיךְ חִטִּין לְטָחוֹן הַכּוּתִי, \nאוֹ לְטָחוֹן עַם הָאָרֶץ, \nכְּחֶזְקָתָן לַמַּעַשְׂרוֹת וְלַשְּׁבִיעִית; \nלְטָחוֹן הַנָּכְרִי, דְּמַי.  \nהַמַּפְקִיד פֵּרוֹתָיו אֵצֶל כּוּתִי, \nאֵצֶל עַם הָאָרֶץ, \nכְּחֶזְקָתָן לַמַּעַשְׂרוֹת וְלַשְּׁבִיעִית; \nאֵצֶל הַנָּכְרִי, כְּפֵרוֹתָיו.  \nרֶבִּי שִׁמְעוֹן אוֹמֵר: \nדְּמַי. \n",
            "<small>ה</small>\nהַנּוֹתֵן לַפּוֹנְדְּקִית, \nמְעַשֵּׂר אֶת שֶׁהוּא נוֹתֵן לָהּ, \nוְאֶת שֶׁהוּא נוֹטֵל מִמֶּנָּה, \nמִפְּנֵי שֶׁהִיא חֲשׁוּדָה לְחַלֵּף.  \nאָמַר רֶבִּי יוֹסֵה: \nאֵין אָנוּ אַחְרָיִים לָרַמָּאִים, \nאֵינוּ מְעַשֵּׂר אֶלָּא מַה שֶּׁהוּא נוֹטֵל מִמֶּנָּה בִלְבַד. \n",
            "<small>ו</small>\nהַנּוֹתֵן לַחֲמוֹתוֹ, \nמְעַשֵּׂר אֶת שֶׁהוּא נוֹתֵן לָהּ וְאֶת שֶׁהוּא נוֹטֵל מִמֶּנָּה, \nמִפְּנֵי שֶׁהִיא חֲשׁוּדָה לְחַלֵּף הַמִּתְקַלְקֵל.  \nאָמַר רֶבִּי יְהוּדָה: \nרוֹצָה הִיא לְתַקֵּן אֶת בִּתָּהּ וּבוֹשָׁה מֵחֲתָנָהּ.  \nמוֹדֶה רֶבִּי יְהוּדָה בְנוֹתֵן לַחֲמוֹתוֹ שְׁבִיעִית, \nשֶׁאֵינָה חֲשׁוּדָה לְהַאֲכִיל אֶת בִּתָּהּ שְׁבִיעִית. \n\n\n \n"
        ],
        [
            "<small>א</small>\nהַלּוֹקֵחַ פֵּרוֹת מִמִּי שֶׁאֵינוּ נֶאֱמָן עַל הַמַּעַשְׂרוֹת, \nוְשָׁכַח לְעַשְּׂרָן, \nשׁוֹאֲלוֹ בַשַּׁבָּת וְאוֹכֵל עַל פִּיו.  \nחָשֵׁכָה מוֹצָאֵי שַׁבָּת, \nלֹא יֹאכַל עַד שֶׁיְּעַשֵּׂר.  \n\n<small>ב</small>\nלֹא מְצָאוֹ, \nאָמַר לוֹ אֶחָד שֶׁאֵינוּ נֶאֱמָן עַל הַמַּעַשְׂרוֹת: \n\"מְעֻשָּׂרִין הֵן\", אוֹכֵל עַל פִּיו.  \nחָשֵׁכָה מוֹצָאֵי שַׁבָּת, \nלֹא יֹאכַל עַד שֶׁיְּעַשֵּׂר.  \n\n<small>ג</small>\nתְּרוּמַת מַעֲשֵׂר שֶׁלִּדְמַי שֶׁחָזְרָה לִמְקוֹמָהּ, \nרֶבִּי שִׁמְעוֹן הַשֵּׁזוּרִי אוֹמֵר: \nאַף בַּחֹל שׁוֹאֲלוֹ וְאוֹכֵל עַל פִּיו. \n",
            "<small>ד</small>\nהַמַּדִּיר אֶת חֲבֵרוֹ שֶׁיֹּאכַל אֶצְלוֹ, \nוְהוּא אֵינוּ מַאֲמִינוֹ עַל הַמַּעַשְׂרוֹת, \nאוֹכֵל עִמּוֹ בַּשַּׁבָּת הָרִאשׁוֹנָה, &lt;בְּשַׁבָּת&gt;\nאַף עַל פִּי שֶׁאֵינוּ מַאֲמִינוֹ עַל הַמַּעַשְׂרוֹת, \nוּבִלְבַד שֶׁיֹּאמַר לוֹ מְעֻשָּׂרִים הֵן.  \nוּבְשַׁבָּת שְׁנִיָּה, \nאַף עַל פִּי שֶׁהוּא נוֹדֵר מִמֶּנּוּ הֲנָיָה, \nלֹא יֹאכַל עַד שֶׁיְּעַשֵּׂר. \n",
            "<small>ה</small>\nרֶבִּי אֱלִיעֶזֶר אוֹמֵר: \nאֵין אָדָם צָרִיךְ לִקְרוֹא שֵׁם לְמַעְשַׂר עָנִי שֶׁלִּדְמַי.  \nוַחֲכָמִים אוֹמְרִים: \nקוֹרֵא שֵׁם, וְאֵינוּ צָרִיךְ לְהַפְרִישׁ. \n",
            "<small>ו</small>\nמִי שֶׁקָּרָא שֵׁם לִתְרוּמַת מַעֲשֵׂר שֶׁלִּדְמַי, \nוּלְמַעְשַׂר עָנִי שֶׁלַּוַּדַּי, לֹא יִטְּלֵם בַּשַּׁבָּת.  \nאִם הָיָה כֹהֵן אוֹ עָנִי לְמוּדִים לֹאכַל אֶצְלוֹ, \nיָבֹאוּ וְיֹאכְלוּ, וּבִלְבַד שֶׁיּוֹדִיעֵם. \n",
            "<small>ז</small>\nהָאוֹמֵר לְמִי שֶׁאֵינוּ נֶאֱמָן עַל הַמַּעַשְׂרוֹת: \n\"קַח לִי מִמִּי שֶׁהוּא נֶאֱמָן וּמִמִּי שֶׁהוּא מְעַשֵּׂר\", \nאֵינוּ נֶאֱמָן.  \n\"אִישׁ פְּלוֹנִי\", \nהֲרֵי זֶה נֶאֱמָן.  \nהָלַךְ לִקַּח מִמֶּנּוּ, אָמַר לוֹ: \n\"לֹא מְצָאתִיו, וְלָקַחְתִּי לָךְ מֵאַחֵר שֶׁהוּא נֶאֱמָן\", \nאֵינוּ נֶאֱמָן. \n",
            "<small>ח</small>\nהַנִּכְנָס לָעִיר, וְאֵינוּ מַכִּיר אָדָם שָׁם, וְאָמַר: \n\"מִי כָן נֶאֱמָן, וּמִי כָן מְעַשֵּׂר?\" \nאָמַר לוֹ אֶחָד: \"אֲנִי\", \nאֵינוּ נֶאֱמָן.  \nאָמַר לוֹ: \"אִישׁ פְּלוֹנִי\", \nהֲרֵי זֶה נֶאֱמָן.  \nהָלַךְ וְלָקַח מִמֶּנּוּ, אָמַר לוֹ: \n\"מִי כָן מוֹכֵר יָשָׁן?\" \nאָמַר לוֹ: \n\"מִי שֶׁשְּׁלָחָךְ אֶצְלִי\", \nאַף עַל פִּי שֶׁהֵם כַּגּוֹמְלִים זֶה אֶת זֶה, \nהֲרֵי אֵלּוּ נֶאֱמָנִים. \n",
            "<small>ט</small>\nהַחַמָּרִים שֶׁנִּכְנְסוּ לָעִיר, \nאָמַר אֶחָד מֵהֶן: \n\"שֶׁלִּי חָדָשׁ, וְשֶׁלַּחֲבֵרִי יָשָׁן\", \n\"שֶׁלִּי אֵינוּ מְתֻקָּן, וְשֶׁלַּחֲבֵרִי מְתֻקָּן\", \nאֵינָן נֶאֱמָנִין.  \nרֶבִּי יְהוּדָה אוֹמֵר: \nנֶאֱמָנִין. \n\n\n \n"
        ],
        [
            "<small>א</small>\nהַלּוֹקֵחַ מִן הַנַּחְתּוֹם, כֵּיצַד מְעַשֵּׂר? \nנוֹטֵל כְּדֵי תְרוּמַת מַעְשֵׂר וְחַלָּה, \nוְאוֹמֵר: \n\"אֶחָד מִמֵּאָה שֶׁיֵּשׁ כָּאן, \nהֲרֵי זֶה בְצַד זֶה מַעְשֵׂר, \nוּשְׁאָר מַעֲשֵׂר סָמוּךְ לוֹ. \nזֶה שֶׁעָשִׂיתִי מַעֲשֵׂר עָשׁוּי תְּרוּמַת מַעֲשֵׂר עָלָיו, \nוְהַשְּׁאָר חַלָּה. \nוּמַעֲשֵׂר שֵׁנִי בִצְפוֹנוֹ וּבִדְרוֹמוֹ, \nוּמְחֻלָּל עַל הַמָּעוֹת\". \n",
            "<small>ב</small>\nהָרוֹצֶה לְהַפְרִישׁ תְּרוּמָה וּתְרוּמַת מַעֲשֵׂר כְּאַחַת, \nנוֹטֵל אֶחָד מִשְּׁלֹשִׁים וּשְׁלוֹשָׁה וּשְׁלִישׁ וְאוֹמֵר: \n\"אֶחָד מִמֵּאָה מִמַּה שֶּׁיֵּשׁ כָּן, \nהֲרֵי זֶה בְצַד זֶה חֻלִּין, \nוּשְׁאָר תְּרוּמָה עַל הַכֹּל, \nמַה חֻלִּין שֶׁיֵּשׁ כָּן הֲרֵי זֶה בְצַד זֶה מַעֲשֵׂר, \nוּשְׁאָר מַעֲשֵׂר סָמוּךְ לוֹ; \nזֶה שֶׁעָשִׂיתִי מַעֲשֵׂר עָשׁוּי תְּרוּמַת מַעֲשֵׂר עָלָיו, \nוּשְׁאָר חַלָּה; \nוּמַעֲשֵׂר שֵׁנִי בִצְפוֹנוֹ וּבִדְרוֹמוֹ, \nוּמְחֻלָּל עַל הַמָּעוֹת\". \n",
            "<small>ג</small>\nהַלּוֹקֵחַ מִן הַנַּחְתּוֹם, \nמְעַשֵּׂר מִן הַחַמָּה עַל הַצּוֹנֶנֶת, &lt;מַעֲשֵׂר&gt;\nוּמִן הַצּוֹנֶנֶת עַל הַחַמָּה, \nאֲפִלּוּ מִטְּפָסִים הַרְבֵּה.  \nדִּבְרֵי רְבִּי מֵאִיר.  \nרְבִּי יְהוּדָה אוֹסֵר, \nשֶׁאֲנִי אוֹמֵר: \nחִטִּים שֶׁלְּאֶמֶשׁ הָיוּ מִשֶּׁלְּאֶחָד, \nוְשֶׁלַּיּוֹם הָיוּ מִשֶּׁלְּאֶחָד.  \nרְבִּי שִׁמְעוֹן אוֹסֵר בִּתְרוּמַת מַעֲשֵׂר, \nוּמַתִּיר בַּחַלָּה. \n",
            "<small>ד</small>\nהַלּוֹקֵחַ מִן הַפְּלָטָר, \nמְעַשֵּׂר מִכָּל טָפוֹס וְטָפוֹס. &lt;מַעֲשֵׂר&gt; \nדִּבְרֵי רְבִּי מֵאִיר.  \nרְבִּי יְהוּדָה אוֹמֵר: \nמֵאֶחָד עַל הַכֹּל.  \nמוֹדֶה רְבִּי יְהוּדָה בְלוֹקֵחַ מִן הַמַּנְפּוּל, \nשֶׁהוּא מְעַשֵּׂר מִכָּל אֶחָד וְאֶחָד. \n",
            "<small>ה</small>\nהַלּוֹקֵחַ מִן הֶעָנִי, \nוְכֵן הֶעָנִי שֶׁנִּתְּנוּ לוֹ פְרוּסוֹת פַּת אוֹ פִלְחֵי דְבֵלָה, \nמְעַשֵּׂר מִכָּל אֶחָד וְאֶחָד; \nוּבַתְּמָרִים וּבַגְּרוֹגְרוֹת בּוֹלֵל וְנוֹטֵל.  \nאָמַר רֶבִּי יְהוּדָה: \nאֶמָּתַי? \nבִּזְמַן שֶׁהַמַּתָּנָה מְרֻבָּה, \nאֲבָל בִּזְמַן שֶׁהַמַּתָּנָה מְמֻעֶטֶת, \nמְעַשֵּׂר מִכָּל אֶחָד וְאֶחָד. \n",
            "<small>ו</small>\nהַלּוֹקֵחַ מִן הַסִּיטוֹן, \nוְחָזַר וְלָקַח מִמֶּנּוּ שְׁנִיָּה, \nלֹא יְעַשֵּׂר מִזֶּה עַל זֶה, \nאֲפִלּוּ מֵאוֹתוֹ הַסּוּג, \nאֲפִלּוּ מֵאוֹתוֹ הַמִּין.  \nנֶאֱמָן הַסִּיטוֹן לוֹמַר: \nמִשֶּׁלְּאֶחָד הֵם. \n",
            "<small>ז</small>\nהַלּוֹקֵחַ מִבַּעַל הַבַּיִת, \nוְחָזַר וְלָקַח מִמֶּנּוּ שְׁנִיָּה, \nמְעַשֵּׂר מִזֶּה עַל זֶה, \nאֲפִלּוּ מִשְּׁתֵי קֻפּוֹת, \nאֲפִלּוּ מִשְּׁתֵי עֲיָרוֹת.  \nבַּעַל הַבַּיִת שֶׁהָיָה מוֹכֵר יָרָק בַּשּׁוּק, \nבִּזְמַן שֶׁמְּבִיאִין לוֹ מִגַּנּוֹתָיו, \nמְעַשֵּׂר מֵאַחַת עַל הַכֹּל; &lt;מאחד&gt;\nוּמִגַּנּוֹת אֲחֵרוֹת, \nמְעַשֵּׂר מִכָּל אַחַת וְאַחַת. &lt;אחד ואחד&gt;\n",
            "<small>ח</small>\nהַלּוֹקֵחַ טֶבֶל מִשְּׁנֵי מְקוֹמוֹת, \nמְעַשֵּׂר מִזֶּה עַל זֶה, \nמִפְּנֵי שֶׁאָמָרוּ: \nאֵין אָדָם רַשַּׁי לִמְכֹּר טֶבֶל אֶלָּא לְצֹרֶךְ. \n",
            "<small>ט</small>\nמְעַשְּׂרִים מִשֶּׁלְּיִשְׂרָאֵל עַל שֶׁלַּגּוֹיִם, \nוּמִשֶּׁלַּגּוֹיִם עַל שֶׁלְּיִשְׂרָאֵל, \nוּמִשֶּׁלְּיִשְׂרָאֵל עַל שֶׁלַּכּוּתִים, \nוּמִשֶּׁלַּכּוּתִים עַל שֶׁלַּכּוּתִים.  \nרְבִּי אֶלְעָזָר אוֹסֵר מִשֶּׁלַּכּוּתִים עַל שֶׁלַּכּוּתִים. \n",
            "<small>י</small>\nעָצִיץ נָקוּב, הֲרֵי הוּא כָּאָרֶץ. &lt;בארץ&gt; \nתָּרַם מִן הָאָרֶץ עַל עָצִיץ נָקוּב, \nוּמֵעָצִיץ נָקוּב עַל הָאָרֶץ, \nתְּרוּמָתוֹ תְרוּמָה.  \nמִשֶּׁאֵינוּ נָקוּב עַל הַנָּקוּב, &lt;מי שאינו&gt;\nתְּרוּמָה, וְיַחְזֹר וְיִתְרֹם.  \nמִן הַנָּקוּב עַל שֶׁאֵינוּ נָקוּב, \nתְּרוּמָה, וְלֹא תֵאָכֵל, &lt;תֹאכַל&gt;\nעַד שֶׁיּוֹצִיא עָלֶיהָ תְרוּמָה וּמַעַשְׂרוֹת. \n",
            "<small>יא</small>\nתָּרַם מִן הַדְּמַי עַל הַדְּמַי, \nמִן הַדְּמַי עַל הַוַּדַּאי, \nתְּרוּמָה, וְיַחְזֹר וְיִתְרֹם.  \nמִן הַוַּדַּאי עַל הַדְּמַי, \nתְּרוּמָה, וְלֹא תֵאָכֵל, &lt;תֹאכַל&gt;\nעַד שֶׁיּוֹצִיא עָלֶיהָ תְרוּמָה וּמַעַשְׂרוֹת. \n\n\n \n"
        ],
        [
            "<small>א</small>\nהַמְקַבֵּל שָׂדֶה מִיִּשְׂרָאֵל, \nוּמִן הַנָּכְרִי, וּמִן הַכּוּתִי, \nחוֹלֵק לִפְנֵיהֶם.  \nהַחוֹכֵר שָׂדֶה מִיִּשְׂרָאֵל, \nתּוֹרֵם וְנוֹתֵן לוֹ.  \nאָמַר רֶבִּי יְהוּדָה: \nאֶמָּתַי? \nבִּזְמַן שֶׁנָּתַן לוֹ מֵאוֹתָהּ הַשָּׂדֶה וּמֵאוֹתוֹ הַמִּין, \nאֲבָל אִם נָתַן לוֹ מִשָּׂדֶה אַחֶרֶת אוֹ מִמִּין אַחֵר, \nמְעַשֵּׂר וְנוֹתֵן לוֹ. \n",
            "<small>ב</small>\nהַחוֹכֵר שָׂדֶה מִן הַנָּכְרִי, \nמְעַשֵּׂר וְנוֹתֵן לוֹ.  \nרֶבִּי יְהוּדָה אוֹמֵר: \nאַף הַמְקַבֵּל שְׂדֵה אֲבוֹתָיו מִן הַגּוֹי, \nמְעַשֵּׂר וְנוֹתֵן לוֹ. \n",
            "<small>ג</small>\nכֹּהֵן וְלֵוִי שֶׁקִּבְּלוּ שָׂדֶה מִיִּשְׂרָאֵל, \nכַּשֵּׁם שֶׁחוֹלְקִין בַּחֻלִּין, \nכָּךְ חוֹלְקִין בִּתְרוּמָה.  \nרֶבִּי אֱלִיעֶזֶר אוֹמֵר: \nהַמַּעַשְׂרוֹת שֶׁלָּהֶן, \nשֶׁעַל מְנָת כֵּן בָּאוּ. \n",
            "<small>ד</small>\nיִשְׂרָאֵל שֶׁקִּבֵּל מִכֹּהֵן וּמִלֵּוִי, \nהַמַּעַשְׂרוֹת לַבְּעָלִים.  \nרֶבִּי יִשְׁמָעֵאל אוֹמֵר: \nהַקַּרְתָּנִי שֶׁקִּבֵּל שָׂדֶה מִיְּרוּשַׁלְמִי, \nמַעְשֵׂר שֵׁנִי לִירוּשַׁלְמִי.  \nוַחֲכָמִים אוֹמְרִים: \nיָכוֹל הוּא הַקַּרְתָּנִי לַעֲלוֹת וּלְאָכְלוֹ בִּירוּשָׁלַיִם. \n",
            "<small>ה</small>\nהַמְקַבֵּל זֵיתִים לַשֶּׁמֶן, \nכַּשֵּׁם שֶׁחוֹלְקִים בַּחֻלִּין, \nכָּךְ חוֹלְקִין בִּתְרוּמָה.  \nרֶבִּי יְהוּדָה אוֹמֵר: \nיִשְׂרָאֵל שֶׁקִּבֵּל מִכֹּהֵן, מִלֵּוִי, \nזֵיתִים לַשֶּׁמֶן אוֹ לְמַחֲצִית שָׂכָר, \nהַמַּעַשְׂרוֹת לַבְּעָלִים. \n",
            "<small>ו</small>\nבֵּית שַׁמַּי אוֹמְרִים: \nלֹא יִמְכֹּר אָדָם אֶת זֵיתָיו אֶלָּא לֶחָבֵר.  \nוּבֵית הֶלֵּל אוֹמְרִים: \nאַף לִמְעַשֵּׂר.  \nוּצְנוּעֵי בֵית הֶלֵּל הָיוּ נוֹהֲגִין כְּדִבְרֵי בֵית שַׁמַּי. \n",
            "<small>ז</small>\nשְׁנַיִם שֶׁבָּצְרוּ אֶת כַּרְמֵיהֶן לְתוֹךְ גַּת אַחַת, \nאֶחָד מְעַשֵּׂר וְאֶחָד שֶׁאֵינוּ מְעַשֵּׂר, \nהַמְעַשֵּׂר מְעַשֵּׂר אֶת שֶׁלּוֹ וְחֶלְקוֹ בְכָל מָקוֹם שֶׁהוּא. \n",
            "<small>ח</small>\nשְׁנַיִם שֶׁקִּבְּלוּ אֶת הַשָּׂדֶה בַּאֲרִיסוּת, \nאוֹ שֶׁיָּרְשׁוּ, אוֹ שֶׁנִּשְׁתַּתְּפוּ, \nיָכוֹל הוּא לוֹמַר לוֹ: \n\"טֹל אַתָּה חִטִּים שֶׁבִּמְקוֹם פְּלוֹנִי, \nוַאֲנִי חִטִּים שֶׁבִּמְקוֹם פְּלוֹנִי, \nאַתָּה יַיִן שֶׁבִּמְקוֹם פְּלוֹנִי, \nוַאֲנִי יַיִן שֶׁבִּמְקוֹם פְּלוֹנִי\".  \nאֲבָל לֹא יֹאמַר לוֹ: \n\"טֹל אַתָּה חִטִּים, וַאֲנִי שְׂעוֹרִים, \nטֹל אַתָּה יַיִן, וַאֲנִי אֶטֹּל אֶת הַשֶּׁמֶן\". \n",
            "<small>ט</small>\nחָבֵר וְעַם הָאָרֶץ שֶׁיָּרְשׁוּ אֲבִיהֶם עַם הָאָרֶץ, \nיָכוֹל הוּא לוֹמַר לוֹ: \n\"טֹל אַתָּה חִטִּים שֶׁבִּמְקוֹם פְּלוֹנִי, \nוַאֲנִי חִטִּים שֶׁבִּמְקוֹם פְּלוֹנִי, \nאַתָּה יַיִן שֶׁבִּמְקוֹם פְּלוֹנִי, \nוַאֲנִי יַיִן שֶׁבִּמְקוֹם פְּלוֹנִי\".  \nאֲבָל לֹא יֹאמַר לוֹ: \n\"טֹל אַתָּה חִטִּים, וַאֲנִי שְׂעוֹרִים, \nטֹל אַתָּה אֶת הַלַּח, וַאֲנִי אֶטֹּל אֶת הַיָּבֵשׁ\". \n",
            "<small>י</small>\nגֵּר וְגוֹי שֶׁיָּרְשׁוּ אֶת אֲבִיהֶם גּוֹי, \nיָכוֹל הוּא לוֹמַר לוֹ: \n\"טֹל אַתָּה עֲבוֹדָה זָרָה, וַאֲנִי מָעוֹת, \nאַתָּה יַיִן, וַאֲנִי פֵרוֹת\".  \nמִשֶּׁבָּאוּ לִרְשׁוּת הַגֵּר, אָסוּר. \n",
            "<small>יא</small>\nהַמּוֹכֵר פֵּרוֹת בְּסוּרְיָה וְאָמַר: \n\"מִשֶּׁלְּאֶרֶץ יִשְׂרָאֵל הֵן\", \nחַיָּב לְעַשֵּׂר; \n\"מְעֻשָּׂרִין הֵן\",\n נֶאֱמָן, שֶׁהַפֶּה שֶׁאָסַר הוּא הַפֶּה שֶׁהִתִּיר.  \n\"מִשֶּׁלִּי הֵן\", \nחַיָּב לְעַשֵּׂר; \n\"מְעֻשָּׂרִין הֵן\", \nנֶאֱמָן, שֶׁהַפֶּה שֶׁאָסַר הוּא הַפֶּה שֶׁהִתִּיר.  \nאִם יָדוּעַ שֶׁיֶּשׁ לוֹ שָׂדֶה בְסוּרְיָה, \nחַיָּב לְעַשֵּׂר. \n",
            "<small>יב</small>\nעַם הָאָרֶץ שֶׁאָמַר לְחָבֵר: \n\"קַח לִי אֲגֻדַּת יָרָק, \nקַח לִי קְלוֹסְקִין אַחַת\", \nלוֹקֵחַ סְתָם וּפָטוּר.  \nאִם אָמַר: \n\"זוֹ שֶׁלִּי, וְזוֹ שֶׁלַּחֲבֵרִי\", \nוְנִתְעָרְבוּ, \nחַיָּב לְעַשֵּׂר, אֲפִלּוּ הֵן מֵאָה. \n\n\n \n"
        ],
        [
            "<small>א</small>\nהַמְזַמֵּן אֶת חֲבֵרוֹ שֶׁיֹּאכַל אֶצְלוֹ, &lt;המזמין&gt;\nוְהוּא אֵינוּ מַאֲמִינוֹ עַל הַמַּעַשְׂרוֹת, \nאוֹמֵר מֵעֶרֶב הַשַּׁבָּת: \n\"מַה שֶּׁאֲנִי עָתִיד לְהַפְרִישׁ לְמָחָר, \nהֲרֵי הוּא מַעֲשֵׂר, \nוּשְׁאָר מַעֲשֵׂר סָמוּךְ לוֹ. &lt;המעשר&gt;\nזֶה שֶׁעָשִׂיתִי מַעֲשֵׂר עָשׁוּי תְּרוּמַת מַעֲשֵׂר עָלָיו. \nוּמַעֲשֵׂר שֵׁנִי בִצְפוֹנוֹ, וּבִדְרוֹמוֹ, \nוּמְחֻלָּל עַל הַמָּעוֹת.\" \n",
            "<small>ב</small>\nמָזְגוּ לוֹ אֶת הַכּוֹס, \nאוֹמֵר: \n\"מַה שֶּׁאֲנִי עָתִיד לְשַׁיֵּר בְּשׁוּלֵי הַכּוֹס, \nהֲרֵי הוּא מַעֲשֵׂר, \nוּשְׁאָר מַעֲשֵׂר סָמוּךְ לוֹ. \nזֶה שֶׁעָשִׂיתִי מַעֲשֵׂר עָשׁוּי תְּרוּמַת מַעֲשֵׂר עָלָיו. \nוּמַעֲשֵׂר שֵׁנִי בְפִיו וּמְחֻלָּל עַל הַמָּעוֹת.\" \n",
            "<small>ג</small>\nפּוֹעֵל שֶׁאֵינוּ מַאֲמִין לְבַעַל הַבַּיִת, \nנוֹטֵל גְּרוֹגֶרֶת אַחַת וְאוֹמֵר: \n\"זוֹ וְתֵשַׁע הַבָּאוֹת אַחֲרֶיהָ, \nעֲשׁוּיוֹת מַעֲשֵׂר עַל תִּשְׁעִים שֶׁאֲנִי אוֹכֵל, \nוְזוֹ עֲשׁוּיָה תְרוּמַת מַעֲשֵׂר עֲלֵיהֶם; \nוּמַעֲשֵׂר שֵׁנִי בָּאַחֲרוֹנוֹת, \nוּמְחֻלָּל עַל הַמָּעוֹת.\"  \n\n<small>ד</small>\nוְחוֹשֵׂךְ גְּרוֹגֶרֶת אַחַת.  \nרַבָּן שִׁמְעוֹן בֶּן גַּמְלִיאֵל אוֹמֵר: \nלֹא יַחְסֹךְ, \nמִפְּנֵי שֶׁהוּא מְמַעֵט מְלַאכְתּוֹ שֶׁלְּבַעַל הַבַּיִת.  \nרֶבִּי יוֹסֵה אוֹמֵר: \nלֹא יַחְסֹךְ, \nשֶׁהוּא תְנַי בֵּית דִּין. \n",
            "<small>ה</small>\nהַלּוֹקֵחַ יַיִן מִבֵּין הַכּוּתִים, \nאוֹמֵר: \n\"שְׁנֵי לָגִּים שֶׁאֲנִי עָתִיד לְהַפְרִישׁ, \nהֲרֵי הֵן תְּרוּמָה, \nוַעֲשָׂרָה, מַעֲשֵׂר, \nוְתִשְׁעָה, מַעֲשֵׂר שֵׁנִי\", \nמֵחֵל וְשׁוֹתֶה. &lt;ומחל&gt;\n",
            "<small>ו</small>\nהָיוּ לוֹ תְאֵנִים שֶׁלַּטֶּבֶל בְּתוֹךְ בֵּיתוֹ, \nוְהוּא בְּבֵית הַמִּדְרָשׁ אוֹ בַשָּׂדֶה, \nאוֹמֵר: \n\"שְׁתֵּי תְאֵנִים שֶׁאֲנִי עָתִיד לְהַפְרִישׁ, \nהֲרֵי הֵן תְּרוּמָה, \nוְעֶשֶׂר, מַעֲשֵׂר, \nוְתֵשַׁע, מַעֲשֵׂר שֵׁנִי.\"  \n\n<small>ז</small>\nהָיוּ דְמַי, אוֹמֵר: \n\"מַה שֶּׁאֲנִי עָתִיד לְהַפְרִישׁ לְמָחָר, \nהֲרֵי הוּא מַעֲשֵׂר, \nוּשְׁאָר מַעֲשֵׂר סָמוּךְ לוֹ. \nזֶה שֶׁעָשִׂיתִי מַעֲשֵׂר, \nעָשׁוּי תְּרוּמַת מַעֲשֵׂר עָלָיו, \nוּמַעֲשֵׂר שֵׁנִי בִצְפוֹנוֹ, וּבִדְרוֹמוֹ, \nוּמְחֻלָּל עַל הַמָּעוֹת. \n",
            "<small>ח</small>\nהָיוּ לְפָנָיו שְׁתֵּי כַלְכַּלּוֹת שֶׁלַּטֶּבֶל, \nאָמַר: \n\"מַעַשְׂרוֹת זוֹ בָזוֹ\", \nהָרִאשׁוֹנָה מְעֻשֶּׂרֶת; \n\"שֶׁלָּזוֹ בָזוֹ, וְשֶׁלָּזוֹ בָזוֹ\", \nהָרִאשׁוֹנָה מְעֻשֶּׂרֶת. \nמַעַשְׂרוֹתֵיהֶן מַעַשְׂרוֹת כַּלְכַּלָּה בַחֲבֶרְתָּהּ, &lt;וחברתה&gt;\nקָרָא שֵׁם. \n",
            "<small>ט</small>\nמֵאָה טֶבֶל, מֵאָה חֻלִּין, \nנוֹטֵל מֵאָה וְאַחַת.  \nמֵאָה טֶבֶל, מֵאָה מַעֲשֵׂר, \nנוֹטֵל מֵאָה וְאַחַת.  \nמֵאָה חֻלִּין מְתֻקָּנִים, מֵאָה מַעֲשֵׂר, \nנוֹטֵל מֵאָה וָעֶשֶׂר.  \n\n<small>י</small>\nמֵאָה טֶבֶל, תִּשְׁעִים מַעֲשֵׂר; \nתִּשְׁעִים טֶבֶל, שְׁמוֹנִים מַעֲשֵׂר, \nלֹא הִפְסִיד כְּלוּם.  \nזֶה הַכְּלָל: \nכָּל זְמַן שֶׁהַטֶּבֶל מְרֻבֶּה, \nלֹא הִפְסִיד כְּלוּם. \n",
            "<small>יא</small>\nמִי שֶׁהָיוּ לוֹ עֶשֶׂר שׁוּרוֹת שֶׁלְּעֶשֶׂר עֶשֶׂר כַּדֵּי יַיִן, \nוְאָמַר: \n\"שׁוּרָה הַחִיצוֹנָה אַחַת מֵעָשֶׂר\", \nוְאֵין יָדוּעַ אֵי זוֹ הִיא, \nנוֹטֵל שְׁתֵּי חָבִיּוֹת לוֹכְסָן; \n\"חֲצִי שׁוּרָה הַחִיצוֹנָה אַחַת מַעֲשֵׂר\", \nוְאֵין יָדוּעַ אֵיזוֹ הִיא, \nנוֹטֵל אַרְבַּע חָבִיּוֹת מֵאַרְבַּע זָוִיּוֹת; \n\"שׁוּרָה אַחַת מֵעֶשֶׂר\", \nוְאֵין יָדוּעַ אֵי זוֹ הִיא, \nנוֹטֵל שׁוּרָה אַחַת לוֹכְסָן; \n\"חֲצִי שׁוּרָה אַחַת מֵעֶשֶׂר\", \nוְאֵין יָדוּעַ אֵי זוֹ הִיא, \nנוֹטֵל שְׁתֵּי שׁוּרוֹת לוֹכְסָן; \n\"חָבִית אַחַת מֵעֶשֶׂר\", \nוְאֵין יָדוּעַ אֵי זוֹ הִיא, \nנוֹטֵל מִכָּל חָבִית וְחָבִית.  \n\n\n\n"
        ]
    ],
    "sectionNames": [
        "Chapter",
        "Mishnah"
    ]
}