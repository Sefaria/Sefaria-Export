{
    "language": "he",
    "title": "Mishnah Peah",
    "versionSource": "https://archive.org/details/MishnaCorrectedKaufman00WHOLE",
    "versionTitle": "Mishnah based on the Kaufmann manuscript, edited by Dan Be'eri",
    "status": "locked",
    "license": "PD",
    "digitizedBySefaria": true,
    "actualLanguage": "he",
    "languageFamilyName": "hebrew",
    "isSource": true,
    "isPrimary": true,
    "direction": "rtl",
    "heTitle": "משנה פאה",
    "categories": [
        "Mishnah",
        "Seder Zeraim"
    ],
    "text": [
        [
            "<small>א</small>\nאֵלּוּ דְבָרִים שֶׁאֵין לָהֶן שֵׁעוּר: \nהַפֵּאָה, וְהַבִּכּוּרִין, וְהָרֵאָיוֹן, \nוּגְמִילוּת חֶסֶד, וְתַלְמוּד תּוֹרָה.  \nאֵלּוּ דְבָרִין שֶׁאָדָם אוֹכֵל מִפֵּרוֹתֵיהֶן בָּעוֹלָם הַזֶּה, \nוְהַקֶּרֶן קַיֶּמֶת לוֹ בָעוֹלָם הַבָּא: \nכִּבּוּד אָב וָאֵם, וּגְמִילוּת חֲסָדִים, \nוַהֲבָאַת שָׁלוֹם בֵּין אָדָם לַחֲבֵרוֹ; \nוְתַלְמוּד תּוֹרָה כְנֶגֶד כֻּלָּם. \n",
            "<small>ב</small>\nאֵין פּוֹחֲתִין לַפֵּאָה מִשִּׁשִּׁים, \nוְאַף עַל פִּי שֶׁאָמָרוּ: \nאֵין לַפֵּאָה שֵׁעוּר, \nהַכֹּל לְפִי גֹדֶל הַשָּׂדֶה, \nוּלְפִי רוֹב הָעֲנִיִּים, \nוּלְפִי הָעֲנָוָה. \n",
            "<small>ג</small>\nנוֹתְנִין פֵּאָה מִתְּחִלַּת הַשָּׂדֶה, \nוּמֵאֶמְצָעָהּ.  \nרֶבִּי שִׁמְעוֹן אוֹמֵר: \nוּבִלְבַד שֶׁיִּתֵּן בַּסּוֹף בַּשֵּׁעוּר.  \nרֶבִּי יְהוּדָה אוֹמֵר: \nאִם שִׁיֵּר קֶלַח אֶחָד, סוֹמֵךְ לוֹ מִשֵּׁם פֵּאָה; \nוְאִם לָאו, אֵינוּ נוֹתֵן אֶלָּא מִשֵּׁם הֶבְקֵר. \n",
            "<small>ד</small>\nכְּלָל אָמְרוּ בַפֵּאָה: \nכָּל שֶׁהוּא אֹכֶל וְנִשְׁמָר, \nוְגִדּוּלָיו מִן הָאָרֶץ, \nוּלְקִיטָתוֹ כְאַחַת, \nוּמַכְנִיסוֹ לַקִּיּוּם, \nחַיָּב בַּפֵּאָה.  \nהַתְּבוּאָה וְהַקִּטְנִיּוֹת בַּכְּלָל הַזֶּה. \n",
            "<small>ה</small>\nוּבָאִילָן: \nהָאוֹג, וְהֶחָרוּבִין, \nוְהָאֱגוֹזִים, וְהַשְּׁקֵדִים, \nהַגְּפָנִים, וְהָרִמּוֹנִים, \nהַזֵּיתִים, וְהַתְּמָרִים, \nחַיָּבִין בַּפֵּאָה. \n",
            "<small>ו</small>\nלְעוֹלָם הוּא נוֹתֵן מִשֵּׁם פֵּאָה וּפָטוּר מִן הַמַּעַשְׂרוֹת, \nעַד שֶׁיְּמָרַח.  \nוְנוֹתֵן מִשֵּׁם הֶבְקֵר וּפָטוּר מִן הַמַּעַשְׂרוֹת, \nעַד שֶׁיְּמָרַח.  \nמַאֲכִיל לַבְּהֵמָה וְלַחַיָּה וְלָעוֹפוֹת וּפָטוּר מִן הַמַּעַשְׂרוֹת, \nעַד שֶׁיְּמָרַח.  \nנוֹטֵל מִן הַגֹּרֶן וְזוֹרֵעַ וּפָטוּר מִן הַמַּעַשְׂרוֹת, \nעַד שֶׁיְּמָרַח.  \nדִּבְרֵי רֶבִּי עֲקִיבָה.  \nכֹּהֵן וְלֵוִי שֶׁלָּקַח אֶת הַגֹּרֶן, הַמַּעַשְׂרוֹת שֶׁלָּהֶם, \nעַד שֶׁיְּמָרֵחוּ.  \nהַמַּקְדִּישׁ וּפוֹדֶה חַיָּב בַּמַּעַשְׂרוֹת, \nעַד שֶׁיְּמָרַח הַגִּזְבָּר. \n\n\n\n"
        ],
        [
            "<small>א</small>\nוְאֵלּוּ מַפְסִיקִין לַפֵּאָה: \nהַנַּחַל, וְהַשְּׁלוּלִית, \nוְדֶרֶךְ הַיָּחִיד, וְדֶרֶךְ הָרַבִּים, \nוּשְׁבִיל הָרַבִּים, וּשְׁבִיל הַיָּחִיד, \nוְהַקָּבוּעַ בִּימוֹת הַחַמָּה וּבִימוֹת הַגְּשָׁמִים, \nהַבּוּר, וְהַנִּיר, וְזֶרַע אַחֵר.  \nהַקּוֹצֵר לַשַּׁחַת מַפְסִיק.  \nדִּבְרֵי רֶבִּי מֵאִיר.  \nוַחֲכָמִים אוֹמְרִים: \nאֵינוּ מַפְסִיק, אֶלָּא אִם כֵּן חָרַשׁ. \n",
            "<small>ב</small>\nאַמַּת הַמַּיִם שֶׁאֵינָהּ יְכוּלָה לְהִקָּצֵר כְּאַחַת, \nרֶבִּי יְהוּדָה אוֹמֵר: &lt;יודה&gt;\nמַפְסֶקֶת.  \nוְכָל הֶהָרִים אֲשֶׁר בַּמַּעְדֵּר יֵעָדֵרוּן, \nאַף עַל פִּי שֶׁאֵין הַבָּקָר יָכוֹל לַעֲבוֹר בְּכֵלָיו, \nהוּא נוֹתֵן פֵּאָה לַכֹּל. \n",
            "<small>ג</small>\nהַכֹּל מַפְסִיק לִזְרָעִים, \nוְאֵינוּ מַפְסִיק לָאִילָן אֶלָּא גָדֵר.  \nאִם הָיָה שֵׂעָר כּוֹתֵשׁ, \nאֵינוּ מַפְסִיק, אֶלָּא נוֹתֵן פֵּאָה לַכֹּל. \n",
            "[<small>ד</small>]\nוְלֶחָרוּבִין כָּל הָרוֹאִים זֶה אֶת זֶה.  \nאָמַר רַבָּן גַּמְלִיאֵל: \nנוֹהֲגִין הָיוּ בֵית אַבָּא, \nנוֹתְנִין פֵּאָה אַחַת לַזֵּיתִים שֶׁהָיוּ לָהֶם בְּכָל הָרוּחַ, \nוְלֶחָרוּבִים כָּל הָרוֹאִים זֶה אֶת זֶה; \nרֶבִּי אֶלְעָזָר בִּרְבִּי צָדוֹק אוֹמֵר מִשְּׁמוֹ: \nאַף לֶחָרוּבִין שֶׁהָיוּ לָהֶם בְּכָל הָעִיר. \n",
            "<small>ה</small>\nהַזּוֹרֵעַ אֶת שָׂדֵהוּ מִין אֶחָד, \nאַף עַל פִּי שֶׁהוּא עוֹשֶׂה שְׁתֵּי גֳרָנוֹת, \nנוֹתֵן פֵּאָה אַחַת.  \nזְרָעָהּ שְׁנֵי מִינִים, \nאַף עַל פִּי שֶׁהוּא עוֹשֶׂה גֹרֶן אַחַת, \nנוֹתֵן שְׁתֵּי פֵאוֹת.  \nהַזּוֹרֵעַ אֶת שָׂדֵהוּ שְׁנֵי מִינֵי חִטִּים, \nאִם עֲשָׂאָן גֹּרֶן אַחַת, נוֹתֵן פֵּאָה אַחַת; \nשְׁתֵּי גֳרָנוֹת, נוֹתֵן שְׁתֵּי פֵאוֹת. \n",
            "<small>ו</small>\nמַעֲשֶׂה שֶׁזָּרַע רֶבִּי שִׁמְעוֹן אִישׁ הַמִּצְפָּה לִפְנֵי רַבָּן גַּמְלִיאֵל, \nוְעָלוּ לְלִשְׁכַּת הַגָּזִית וְשָׁאָלוּ.  \nאָמַר נַחוּם הַלִּבְלָר: \nמְקֻבָּל אֲנִי מֵרֶבִּי מְיָשָׁא, \nשֶׁקִּבֵּל מֵאַבָּא, \nשֶׁקִּבֵּל מִן הַזּוֹגוֹת, \nשֶׁקִּבְּלוּ מִן הַנְּבִיאִים, \nהֲלָכָה לְמֹשֶׁה מִסִּינַי: \nהַזּוֹרֵעַ אֶת שָׂדֵהוּ שְׁנֵי מִינֵי חִטִּים, \nאִם עֲשָׂאָן גֹּרֶן אַחַת, נוֹתֵן פֵּאָה אַחַת; \nשְׁתֵּי גֳרָנוֹת, נוֹתֵן שְׁתֵּי פֵאוֹת. \n",
            "<small>ז</small>\nשָׂדֶה שֶׁקְּצָרוּהָ גוֹיִם, קְצָרוּהָ לֶסְטִים, \nקִרְסְמוּהָ נְמָלִים, שִׁבְּרַתָּהּ הָרוּחַ אוֹ בְהֵמָה, \nפְּטוּרָה.  \nקָצַר חֶצְיָהּ וְקָצְרוּ לֶסְטִים חֶצְיָהּ, \nפְּטוּרָה, שֶׁחוֹבַת קָצִיר בַּקָּמָה. \n",
            "קָצְרוּ לֶסְטִים חֶצְיָהּ וְקָצַר הוּא חֶצְיָהּ, \nנוֹתֵן פֵּאָה מִמָּה שֶׁקָּצַר.  \nקָצַר חֶצְיָהּ וּמָכַר חֶצְיָהּ, \nהַלּוֹקֵחַ נוֹתֵן פֵּאָה לַכֹּל.  \nקָצַר חֶצְיָהּ וְהִקְדִּישׁ חֶצְיָהּ, \nהַפּוֹדֶה מִיַּד הַגִּזְבָּר, הוּא נוֹתֵן פֵּאָה לַכֹּל. \n\n\n \n"
        ],
        [
            "<small>א</small>\nמַלְבְּנוֹת הַתְּבוּאָה שֶׁבֵּין הַזֵּיתִים, \nבֵּית שַׁמַּי אוֹמְרִין: \nפֵּאָה מִכָּל אַחַת וְאַחַת.  \nבֵּית הֶלֵּל אוֹמְרִין: \nמֵאַחַת עַל הַכֹּל.  \nוּמוֹדִים שֶׁאִם הָיוּ רָאשֵׁי שׁוּרוֹת מְעֹרָבִין, \nשֶׁהוּא נוֹתֵן פֵּאָה מֵאַחַת עַל הַכֹּל. \n",
            "<small>ב</small>\nהַמְנַמֵּר אֶת שָׂדֵהוּ וְשִׁיֵּר קְלָחִים לַחִים, \nרֶבִּי עֲקִיבָה אוֹמֵר: \nנוֹתֵן פֵּאָה מִכָּל אֶחָד וְאֶחָד.  \nוַחֲכָמִים אוֹמְרִים: \nמֵאֶחָד עַל הַכֹּל.  \nוּמוֹדִים חֲכָמִים לִרְבִּי עֲקִיבָה \nבְּזוֹרֵעַ שְׁבָת אוֹ חַרְדָּל בִּשְׁלֹשָׁה מְקוֹמוֹת, \nשֶׁהוּא נוֹתֵן פֵּאָה מִכָּל אֶחָד וְאֶחָד. \n",
            "<small>ג</small>\nהַמַּחֲלִיק בְּצָלִים לַחִים לַשּׁוּק וּמְקַיֵּם יְבֵשִׁים לַגֹּרֶן, \nנוֹתֵן פֵּאָה לָאֵלּוּ לְעַצְמָן וְלָאֵלּוּ לְעַצְמָן. \nוְכֵן בַּאֲפוּנִים, וְכֵן בַּכֶּרֶם.  \nהַמֵּדֵל נוֹתֵן מִן הַמְשֹׁאָר עַל מַה שֶּׁשִּׁיֵּר. \nהַמַּחֲלִיק מֵאַחַת יָד, \nנוֹתֵן מִן הַמְשֹׁאָר עַל הַכֹּל. \n",
            "<small>ד</small>\nהָאִמָּהוֹת שֶׁלַּבְּצָלִים חַיָּבוֹת בַּפֵּאָה; \nרֶבִּי יוֹסֵה פוֹטֵר.  \nמַלְבְּנוֹת הַבְּצָלִים שֶׁבֵּין הַיָּרָק, \nרֶבִּי יוֹסֵה אוֹמֵר: \nפֵּאָה מִכָּל אַחַת וְאַחַת, \nוַחֲכָמִים אוֹמְרִים: \nמֵאַחַת עַל הַכֹּל. \n",
            "הָאַחִים שֶׁחָלָקוּ, \nנוֹתְנִין שְׁתֵּי פֵאוֹת; \nחָזְרוּ וְנִשְׁתַּתְּפוּ, \nנוֹתְנִין פֵּאָה אַחַת.  \nשְׁנַיִם שֶׁלָּקְחוּ אֶת הָאִילָן, \nנוֹתְנִין פֵּאָה אַחַת.  \nלָקַח זֶה צְפוֹנוֹ וְזֶה דְרוֹמוֹ, \nזֶה נוֹתֵן פֵּאָה לְעַצְמוֹ, \nוְזֶה נוֹתֵן פֵּאָה לְעַצְמוֹ.  \n\n<small>ה</small>\nהַמּוֹכֵר קִלְחֵי אִילָן בְּתוֹךְ שָׂדֵהוּ, \nנוֹתֵן פֵּאָה מִכָּל אֶחָד וְאֶחָד.  \nאָמַר רֶבִּי יְהוּדָה: \nאֶמָּתַי? \nבִּזְמַן שֶׁלֹּא שִׁיֵּר בַּעַל הַשָּׂדֶה; \nאֲבָל אִם שִׁיֵּר בַּעַל הַשָּׂדֶה, \nהוּא נוֹתֵן פֵּאָה לַכֹּל. \n",
            "[<small>ו</small>]\nרֶבִּי אֱלִיעֶזֶר אוֹמֵר: \nקַרְקַע בֵּית רֹבַע חַיֶּבֶת בַּפֵּאָה. &lt;חַיָּב&gt; \nרֶבִּי יְהוֹשֻׁעַ אוֹמֵר: \nהָעוֹשָׂה סָאתַיִם. &lt;הָעוֹשֶׂה&gt; \nרֶבִּי טַרְפוֹן אוֹמֵר: \nשִׁשָּׁה עַל שִׁשָּׁה טְפָחִים.  \nרֶבִּי יְהוּדָה בֶן בְּתִירָה אוֹמֵר: &lt;יְהוֹשֻׁעַ&gt;\nכְּדֵי לִקְצוֹר וְלִשְׁנוֹת.  \nוַהֲלָכָה כִדְבָרָיו.  \n\n<small>ז</small>\nרֶבִּי עֲקִיבָה אוֹמֵר: \nקַרְקַע כָּל שֶׁהוּא חַיָּב בַּפֵאָה,  \nוּבַבִּכּוּרִים, \nוְלִכְתּוֹב עָלָיו פְּרוֹזְבוֹל, \nוְלִקְנוֹת עִמּוֹ נְכָסִים שֶׁאֵין לָהֶן אַחְרָיוּת, \nבַּכֶּסֶף וּבִשְׁטָר וּבַחֲזָקָה. \n",
            "<small>ח</small>\nהַכּוֹתֵב נְכָסָיו שָׁכֵב מֵרַע, \nשִׁיֵּר קַרְקַע כָּל שֶׁהוּא, \nמַתְּנָתוֹ קַיֶּמֶת; &lt;מַתָּנָתוֹ קַיְּמֶת&gt;\nלֹא שִׁיַּר קַרְקַע כָּל שֶׁהוּא, \nאֵין מַתְּנָתוֹ קַיֶּמֶת.  \nהַכּוֹתֵב נְכָסָיו לְבָנָיו, \nוְכָתַב לְאִשְׁתּוֹ קַרְקַע כָּל שֶׁהוּא, \nאִבְּדָה כְתֻבָּתָהּ.  \nרֶבִּי יוֹסֵה אוֹמֵר: \nאִם קִבְּלָה עָלֶיהָ, \nאַף עַל פִּי שֶׁלֹּא כָתַב לָהּ, \nאִבְּדָה כְתֻבָּתָהּ. \n",
            "<small>ט</small>\nהַכּוֹתֵב נְכָסָיו לְעַבְדּוֹ, \nיָצָא בֶן חוֹרִין;  \nשִׁיֵּר קַרְקַע כָּל שֶׁהוּא, \nלֹא יָצָא בֶן חוֹרִין.  \nרֶבִּי שִׁמְעוֹן אוֹמֵר: \nלְעוֹלָם הוּא בֶן חוֹרִין, \nעַד שֶׁיֹּאמַר: \nהֲרֵי כָל נְכָסַי נְתוּנִים לְאִישׁ פְּלוֹנִי עַבְדִּי, \nחוּץ מֵאֶחָד מֵרִבּוֹא שֶׁבָּהֶן. \n\n\n"
        ],
        [
            "<small>א</small>\nהַפֵּאָה נִתֶּנֶת בִּמְחֻבָּר לַקַּרְקַע.  \nבַּדָּלִית וּבַדָּקָל, \nבַּעַל הַבַּיִת מוֹרִיד וּמְחַלֵּק לָעֲנִיִּים.  \nרֶבִּי שִׁמְעוֹן אוֹמֵר: \nאַף בַּחֲלִיקֵי אֱגוֹזִים.  \nאֲפִלּוּ תִשְׁעִים וְתִשְׁעָה אוֹמְרִים לְחַלֵּק, \nוְאֶחָד אוֹמֵר לָבֹז, \nלָזֶה שׁוֹמְעִין שֶׁאָמַר כַּהֲלָכָה. \n",
            "<small>ב</small>\nוּבַדָּלִית וּבַדָּקָל, אֵינוּ כֵן. \nאֲפִלּוּ תִשְׁעִים וְתִשְׁעָה אוֹמְרִים לָבֹז, \nוְאֶחָד אוֹמֵר לְחַלֵּק, \nלָזֶה שׁוֹמְעִין שֶׁאָמַר כַּהֲלָכָה. \n",
            "<small>ג</small>\nנָטַל מִקְצָת הַפֵּאָה וְזָרַק עַל הַשְּׁאָר, \nאֵין לוֹ בָהּ כְּלוּם.  \nנָפַל לוֹ עָלֶיהָ, פָּרַס טַלֵּיתוֹ עָלֶיהָ, \nמַעֲבִירִים אוֹתָהּ מִמֶּנּוּ. &lt;אוֹתוֹ&gt; \nוְכֵן בַּלֶּקֶט, וְכֵן בְּעֹמֶר הַשִּׁכְחָה. \n",
            "<small>ד</small>\nפֵּאָה, \nאֵין קוֹצְרִין אוֹתָהּ בַּמַּגָּלוֹת, \nוְאֵין עוֹקְרִין אוֹתָהּ בַּקַּרְדֻּמּוֹת, \nכְּדֵי שֶׁלֹּא יַכּוּ אִישׁ אֶת רֵעֵהוּ. \n",
            "שָׁלוֹשׁ הַבְעָיוֹת בַּיּוֹם: \nבַּשַּׁחַר וּבַחֲצוֹת וּבַמִּנְחָה.  \nרַבָּן גַּמְלִיאֵל אוֹמֵר: \nלֹא אָמְרוּ אֶלָּא כְדֵי שֶׁלֹּא יִפְחֹתוּ.  \nרֶבִּי עֲקִיבָה אוֹמֵר: \nלֹא אָמְרוּ אֶלָּא כְדֵי שֶׁלֹּא יוֹסִיפוּ.  \nשֶׁלְּבֵית נָמֵר הָיוּ מַלְקִיטִין עַל הַחֶבֶל, \nוְנוֹתְנִין פֵּאָה מִכָּל אָמָּן וְאָמָּן. \n",
            "<small>ה</small>\nנָכְרִי שֶׁקָּצַר אֶת שָׂדֵהוּ וְאַחַר כָּךְ נִתְגַּיַּר, \nפָּטוּר מִן הַלֶּקֶט וּמִן הַשִּׁכְחָה וּמִן הַפֵּאָה. \nרֶבִּי יְהוּדָה מְחַיֵּב בַּשִּׁכְחָה, \nשֶׁאֵין הַשִּׁכְחָה אֶלָּא בְּשָׁעַת הָעִמּוּר. \n",
            "<small>ו</small>\nהִקְדִּישׁ קָמָה וּפָדָה קָמָה, חַיָּב.  \nעֳמָרִים וּפָדָה עֳמָרִים, חַיָּב.  \nקָמָה וּפָדָה עֳמָרִים, פְּטוּרָה, \nשֶׁבְּשָׁעַת חוֹבָתָהּ, הָיְתָה פְטוּרָה. \n",
            "<small>ז</small>\nכַּיּוֹצֵא בוֹ: \nהַמַּקְדִּישׁ פֵּרוֹתָיו, \nעַד שֶׁלֹּא בָאוּ לְעוֹנַת הַמַּעַשְׂרוֹת, וּפְדָיָן, \nחַיָּבִין.  \nמִשֶּׁבָּאוּ לְעוֹנַת הַמַּעַשְׂרוֹת, וּפְדָיָן,\nחַיָּבִין.  \nהִקְדִּישָׁן עַד שֶׁלֹּא נִגְמָרוּ וּגְמָרָן הַגִּזְבָּר, \nוְאַחַר כָּךְ פְּדָיָן, פְּטוּרִין, \nשֶׁבְּשָׁעַת חוֹבָתָן הָיוּ פְטוּרִין. \n",
            "<small>ח</small>\nמִי שֶׁלִּקֵּט אֶת הַפֵּאָה, וְאָמַר: \n\"הֲרֵי זֶה לְאִישׁ פְּלוֹנִי עָנִי\", \nרֶבִּי אֱלִיעֶזֶר אוֹמֵר: \nזָכָה לוֹ.  \nוַחֲכָמִים אוֹמְרִים: \nיִתְּנֶנָּה לֶעָנִי שֶׁנִּמְצָא רִאשׁוֹן.  \nהַלֶּקֶט וְהַשִּׁכְחָה וְהַפֵּאָה שֶׁלַּנָּכְרִי, \nחַיָּב בַּמַּעַשְׂרוֹת, אֶלָּא אִם כֵּן הִבְקִיר. \n",
            "<small>ט</small>\nאֵי זֶה הוּא לֶקֶט? \nהַנּוֹשֵׁר בְּשָׁעַת הַקְּצִירָה.  \nהָיָה קוֹצֵר, \nקָצַר מְלֹא יָדוֹ, תָּלַשׁ מְלֹא קֻמְצוֹ, \nהִכָּהוּ קוֹץ, נָפַל מִיָּדוֹ עַל אָרֶץ, \nהֲרֵי זֶה שֶׁלְּבַעַל הַבַּיִת.  \nתּוֹךְ הַיָּד, תּוֹךְ הַמַּגָּל, לָעֲנִיִּים.  \nאַחַר הַיָּד, אַחַר הַמַּגָּל, לְבַעַל הַבַּיִת.  \nרֹאשׁ הַיָּד, רֹאשׁ הַמַּגָּל, \nרֶבִּי יִשְׁמָעֵאל אוֹמֵר: \nלָעֲנִיִּים. \nרֶבִּי עֲקִיבָה אוֹמֵר: \nלְבַעַל הַבַּיִת. \n",
            "<small>י</small>\nחֹרָרֵי נְמָלִים שֶׁבְּתוֹךְ הַקָּמָה, \nהֲרֵי הֵן שֶׁלְּבַעַל הַבַּיִת; \nשֶׁלְּאַחַר הַקּוֹצְרִים, \nהָעֶלְיוֹנִים לָעֲנִיִּים, \nוְהַתַּחְתּוֹנִים שֶׁלְּבַעַל הַבַּיִת.  \nרְבִּי מֵאִיר אוֹמֵר: \nהַכֹּל לָעֲנִיִּים, \nשֶׁסְּפֵק לֶקֶט לֶקֶט. \n\n\n \n"
        ],
        [
            "<small>א</small>\nגָּדִישׁ שֶׁלֹּא לֻקַּט תַּחְתָּיו, \nכָּל הַנּוֹגְעוֹת בָּאָרֶץ, הֲרֵי הֵן שֶׁלָּעֲנִיִּים.  \nוְהָרוּחַ שֶׁפִּזְּרָה אֶת הָעֳמָרִים, \nאוֹמְדִין אוֹתָהּ כַּמָּה לֶקֶט רְאוּיָה לַעֲשׁוֹת, &lt;עוֹמְדִין&gt;\nנוֹתֵן לַעֲנִיִּים.  \nרַבָּן שִׁמְעוֹן בֶּן גַּמְלִיאֵל אוֹמֵר: \nנוֹתֵן לַעֲנִיִּים כְּדֵי נִפְלָהּ. \n",
            "<small>ב</small>\nשִׁבֹּלֶת שֶׁבַּקָּצִיר וְרֹאשָׁהּ מַגִּיעַ לַקָּמָה, \nאִם נִקְצֶרֶת עִם הַקָּמָה, הֲרֵי הִיא שֶׁלְּבַעַל הַבַּיִת, \nוְאִם לָאו, הֲרֵי הִיא שֶׁלָּעֲנִיִּים.  \nשִׁבֹּלֶת שֶׁלַּלֶּקֶט שֶׁנִּתְעָרְבָה בַגָּדִישׁ, \nמְעַשֵּׂר שִׁבֹּלֶת אַחַת וְנוֹתֵן לוֹ.  \nאָמַר רֶבִּי אֱלִיעֶזֶר: \nוְכִי הֵיאָךְ הֶעָנִי הַזֶּה מַחֲלִיף דָּבָר שֶׁלֹּא בָא בִרְשׁוּתוֹ? &lt;זֶה&gt;\nאֶלָּא מְזַכֶּה אֶת הֶעָנִי בְכָל הַגָּדִישׁ, \nוּמְעַשֵּׂר שִׁבֹּלֶת אַחַת וְנוֹתֵן לוֹ. \n",
            "<small>ג</small>\nאֵין מְגַלְגְּלִין בַּטּוֹפֵחַ.  \nדִּבְרֵי רֶבִּי מֵאִיר.  \nוַחֲכָמִים מַתִּירִין, \nמִפְּנֵי שֶׁאֶפְשָׁר. \n",
            "<small>ד</small>\nבַּעַל הַבַּיִת שֶׁהָיָה עוֹבֵר מִמָּקוֹם לְמָקוֹם, וְצָרַךְ, \nיִטֹּל לֶקֶט, שִׁכְחָה וּפֵאָה וּמַעְשַׂר עָנִי, \nוּכְשֶׁיַּחְזֹר לְבֵיתוֹ יְשַׁלֵּם.  \nדִּבְרֵי רֶבִּי אֱלִיעֶזֶר.  \nוַחֲכָמִים אוֹמְרִים: \nעָנִי הָיָה בְּאוֹתָהּ שָׁעָה. \n",
            "<small>ה</small>\nהַמַּחֲלִיף עִם הָעֲנִיִּים, \nבְּשֶׁלּוֹ פָטוּר, \nוּבְשֶׁלָּעֲנִיִּים חַיָּב.  \nשְׁנַיִם שֶׁקִּבְּלוּ שָׂדֶה בַּאֲרִיסוּת, \nזֶה נוֹתֵן לָזֶה חֶלְקוֹ מַעְשַׂר עָנִי, \nוְזֶה נוֹתֵן לָזֶה חֶלְקוֹ מַעְשַׂר עָנִי.  \nהַמְקַבֵּל שָׂדֶה לִקְצֹר, \nאָסוּר בַּלֶּקֶט וּבַשִּׁכְחָה וּבַפֵּאָה וּבְמַעְשַׂר עָנִי.  \nאָמַר רֶבִּי יְהוּדָה: \nאֶמָּתַי? \nבִּזְמַן שֶׁקִּבְּלָהּ מִמֶּנּוּ לְמַחְצָה, לִשְׁלִישׁ וְלִרְבִיעַ; \nאֲבָל אִם אָמַר לוֹ: \nשְׁלִישׁ מַה שֶּׁאַתָּה קוֹצֵר שֶׁלָּךְ, \nמֻתָּר בַּלֶּקֶט, בַּשִּׁכְחָה וּבַפֵּאָה, \nוְאָסוּר בְּמַעְשַׂר עָנִי. \n",
            "<small>ו</small>\nהַמּוֹכֵר אֶת שָׂדֵהוּ, \nהַמּוֹכֵר מֻתָּר וְהַלּוֹקֵחַ אָסוּר.  \nלֹא יִסְׂכֹּר אָדָם אֶת הַפּוֹעֵל עַל מְנָת שֶׁיְּלַקֵּט בְּנוֹ אַחֲרָיו.  \nמִי שֶׁאֵינוּ מַנִּיחַ אֶת הָעֲנִיִּים לְלַקֵּט, \nאוֹ שֶׁהוּא מַנִּיחַ אֶת אֶחָד, וְאֶת אֶחָד לָאו, \nאוֹ שֶׁהוּא מְסַיֵּעַ אֶת אֶחָד מֵהֶן, \nהֲרֵי זֶה גוֹזֵל אֶת הָעֲנִיִּים. \nעַל זֶה נֶאֱמַר: (משלי כב,כח) \n\"אַל תַּסֵּג גְּבוּל עוֹלָם\". \n",
            "<small>ז</small>\nהָעֹמֶר שֶׁשְּׁכֵחוּהוּ פוֹעֲלִים, \nוְלֹא שְׁכָחוֹ בַעַל הַבַּיִת, \nשְׁכָחוֹ בַעַל הַבַּיִת, וְלֹא שְׁכֵחוּהוּ פוֹעֲלִים, \nעָמְדוּ הָעֲנִיִּים בְּפָנָיו אוֹ שֶׁחִפּוּהוּ בַקַּשׁ, \nהֲרֵי זֶה אֵינוּ שִׁכְחָה. \n",
            "<small>ח</small>\nהַמְעַמֵּר לְכוֹבָעוֹת וְלַכּוֹמָסוֹת, \nוְלַחֲרָרָה וְלָעֳמָרִים, \nאֵין לוֹ שִׁכְחָה.  \nמִמֶּנּוּ וְלַגֹּרֶן, \nיֵשׁ לוֹ שִׁכְחָה. \nהַמְעַמֵּר לַגָּדִישׁ, \nיֵשׁ לוֹ שִׁכְחָה, \nמִמֶּנּוּ וְלַגֹּרֶן, \nאֵין לוֹ שִׁכְחָה.  \nזֶה הַכְּלָל: \nכָּל הַמְעַמֵּר לִמְקוֹם שֶׁהוּא גְּמַר מְלָאכָה, \nיֵשׁ לוֹ שִׁכְחָה; \nמִמֶּנּוּ וְלַגֹּרֶן, אֵין לוֹ שִׁכְחָה. \nמְקוֹם שֶׁאֵינוּ גְמַר מְלָאכָה, \nאֵין לוֹ שִׁכְחָה; \nמִמֶּנּוּ וְלַגֹּרֶן, \nיֵשׁ לוֹ שִׁכְחָה. \n\n\n \n"
        ],
        [
            "<small>א</small>\nבֵּית שַׁמַּי אוֹמְרִים: \nהֶבְקֵר לָעֲנִיִּים הֶבְקֵר.  \nוּבֵית הֶלֵּל אוֹמְרִים: \nאֵינוּ הֶבְקֵר, עַד שֶׁיָּבְקַר אַף לָעֲשִׁירִים, כִּשְׁמִטָּה.  \nכָּל עֳמָרֵי הַשָּׂדֶה שֶׁלְּקַב קַב, \nוְאֶחָד שֶׁלְּאַרְבַּעַת קַבִּים, וּשְׁכֵחוֹ, \nבֵית שַׁמַּי אוֹמְרִים: \nאֵינוּ שִׁכְחָה; \nוּבֵית הֶלֵּל אוֹמְרִים: \nשִׁכְחָה. \n",
            "<small>ב</small>\nהָעֹמֶר שֶׁהוּא סָמוּךְ לַגָּפָה וְלַגָּדִישׁ, \nוְלַבָּקָר וְלַכֵּלִים, וּשְׁכֵחוֹ, \nבֵּית שַׁמַּי אוֹמְרִים: \nאֵינוּ שִׁכְחָה; \nוּבֵית הֶלֵּל אוֹמְרִים: \nשִׁכְחָה. \n",
            "<small>ג</small>\nרָאשֵׁי שׁוּרוֹת, \nהָעֹמֶר שֶׁכְּנֶגְדּוֹ מוֹכִיחַ, \nהָעֹמֶר שֶׁהֶחֱזִיק בּוֹ לְהוֹלִיכוֹ לָעִיר, וּשְׁכֵחוֹ, \nמוֹדִים שֶׁאֵינוּ שִׁכְחָה. \n",
            "<small>ד</small>\nאֵלּוּ הֵן רָאשֵׁי שׁוּרוֹת: \nשְׁנַיִם שֶׁהִתְחִילוּ מֵאֶמְצַע הַשּׁוּרָה, \nזֶה פָנָיו לַצָּפוֹן וְזֶה פָנָיו לַדָּרוֹם, \nשָׁכְחוּ לִפְנֵיהֶם וּלְאַחֲרֵיהֶם, \nשֶׁלִּפְנֵיהֶם שִׁכְחָה, \nוְשֶׁלְּאַחֲרֵיהֶם אֵינוּ שִׁכְחָה.  \nיָחִיד שֶׁהִתְחִיל מֵרֹאשׁ הַשּׁוּרָה, \nוְשָׁכַח לְפָנָיו וּלְאַחֲרָיו, \nשֶׁלְּפָנָיו אֵינוּ שִׁכְחָה, \nשֶׁלְּאַחֲרָיו שִׁכְחָה, \nמִפְּנֵי שֶׁהוּא 'בַל תָּשׁוּב'.  \nזֶה הַכְּלָל: \nכָּל שֶׁהוּא 'בַל תָּשׁוּב', שִׁכְחָה, \nוְכָל שֶׁאֵינוּ 'בַל תָּשׁוּב', אֵינוּ שִׁכְחָה. \n",
            "<small>ה</small>\nשְׁנֵי עֳמָרִים, שִׁכְחָה, \nוּשְׁלֹשָׁה אֵינָן שִׁכְחָה.  \nשְׁנֵי צִבּוּרֵי זֵיתִים וְהֶחָרוּבִין, שִׁכְחָה, \nוּשְׁלֹשָׁה אֵינָן שִׁכְחָה.  \nשְׁנֵי חוֹצְנֵי פִשְׁתָּן, שִׁכְחָה, \nוּשְׁלֹשָׁה אֵינָן שִׁכְחָה.  \nשְׁנֵי גַרְגְּרִים, פֶּרֶט, \nוּשְׁלֹשָׁה אֵינָן פֶּרֶט.  \nשְׁתֵּי שִׁבֳּלִים, לֶקֶט, \nושָׁלוֹשׁ אֵינָן לֶקֶט.  \nאֵלּוּ כְדִבְרֵי בֵית הֶלֵּל.  \nוְעַל כֻּלָּם, בֵּית שַׁמַּי אוֹמְרִים: \nשְׁלֹשָׁה לָעֲנִיִּים, \nוְאַרְבָּעָה לְבַעַל הַבַּיִת. \n",
            "<small>ו</small>\nהָעֹמֶר שֶׁיֶּשׁ בּוֹ סָאתַיִם וּשְׁכֵחוֹ, \nאֵינוּ שִׁכְחָה; \nשְׁנֵי עֳמָרִים וּבָהֶם סָאתַיִם, \nרַבָּן גַּמְלִיאֵל אוֹמֵר: \nלְבַעַל הַבַּיִת. \nוַחֲכָמִים אוֹמְרִים: \nלָעֲנִיִּים.  \nאָמַר רַבָּן גַּמְלִיאֵל: \nוְכִי מֵרֹב הָעֳמָרִים, \nיוֹפִי כֹחַ שֶׁלְּבַעַל הַבַּיִת, \nאוֹ הוּרַע כֹּחַ? \nאָמְרוּ לוֹ: \nיוֹפִי כֹחַ.  \nאָמַר לָהֶם: \nמָה אִם בִּזְמַן שֶׁהוּא עֹמֶר אֶחָד וּבוֹ סָאתַיִם וּשְׁכֵחוֹ, \nאֵינוּ שִׁכְחָה, \nשְׁנֵי עֳמָרִים וּבָהֶן סָאתַיִם, \nאֵינוּ דִין שֶׁלֹּא יְהוּ שִׁכְחָה? \nאָמְרוּ לוֹ: \nלֹא! אִם אָמַרְתָּ בְעֹמֶר אֶחָד שֶׁהוּא כַגָּדִישׁ, \nתֹּאמַר בִּשְׁנֵי עֳמָרִים שֶׁהֵן כִּכְרֵיכוֹת? \n",
            "<small>ז</small>\nקָמָה שֶׁיֶּשׁ בָּהּ סָאתַיִם וּשְׁכֵחָהּ, \nאֵינָהּ שִׁכְחָה; \nאֵין בָּהּ סָאתַיִם, אִם רְאוּיָה הִיא לַעֲשׁוֹת סָאתַיִם, \nאֲפִלּוּ הִיא שֶׁלַּטּוֹפֵחַ, \nרוֹאִים אוֹתָהּ כְּאִלּוּ הִיא עַנְוָה שֶׁלִּשְׂעוֹרִים.  &lt;עמוה&gt;\n",
            "<small>ח</small>\nקָמָה מַצֶּלֶת אֶת הָעֹמֶר וְאֶת הַקָּמָה. \nהָעֹמֶר אֵינוּ מַצִּיל לֹא אֶת הָעֹמֶר וְלֹא אֶת הַקָּמָה.  \nאֵיזוֹ הִיא קָמָה שֶׁהִיא מַצֶּלֶת אֶת הָעֹמֶר? \nכָּל שֶׁאֵינָה שִׁכְחָה, \nאֲפִלּוּ קֶלַח אֶחָד. \n",
            "<small>ט</small>\nסְאָה תְבוּאָה עֲקוּרָה וּסְאָה שֶׁאֵינָה עֲקוּרָה, \nוְכֵן בָּאִילָן, \nהַשּׁוּם וְהַבְּצָלִים אֵינָן מִצְטָרְפִין. \nרֶבִּי יוֹסֵה אוֹמֵר: \nאִם בָּאת רְשׁוּת הֶעָנִי בָאֶמְצַע, \nאֵינָן מִצְטָרְפִין, \nוְאִם לָאו, הֲרֵי אֵלּוּ מִצְטָרְפִין. \n",
            "<small>י</small>\nתְּבוּאָה שֶׁנִּתְּנָה לַשַּׁחַת אוֹ לַאֲלֻמָּה, \nוְכֵן בַּאֲגִידֵי הַשּׁוּם וַאֲגֻדּוֹת הַשּׁוּם וְהַבְּצָלִים, \nאֵין לָהֶם שִׁכְחָה.  \nכָּל טְמוּנִים בָּאָרֶץ, \nכְּגוֹן הַלּוּף, הַשּׁוּם וְהַבְּצָלִים, \nרְבִּי יְהוּדָה אוֹמֵר: \nאֵין לָהֶם שִׁכְחָה. \nוַחֲכָמִים אוֹמְרִים: \nיֵשׁ לָהֶם שִׁכְחָה. \n",
            "<small>יא</small>\nהַקּוֹצֵר בַּלַּיְלָה, וְהַמְעַמֵּר, וְהַסּוֹמֶה, \nיֵשׁ לוֹ שִׁכְחָה. \nאִם הָיָה מִתְכַּוֵּן לִטּוֹל אֶת הַגַּס הַגַּס, \nאֵין לוֹ שִׁכְחָה.  \nאִם אָמַר: \n\"הֲרֵי אֲנִי קוֹצֵר עַל מְנָת מַה שֶּׁאֲנִי שׁוֹכֵחַ אֲנִי אֶטֹּל\", \nיֵשׁ לוֹ שִׁכְחָה. \n\n\n \n"
        ],
        [
            "<small>א</small>\nכָּל זַיִת שֶׁיֶּשׁ לוֹ שֵׁם בַּשָּׂדֶה, \nכְּזַיִת הַנְטוֹפָה בְשַׁעֲתוֹ, וּשְׁכֵחוֹ, \nאֵינוּ שִׁכְחָה.  \nבַּמֵּי דְבָרִים אֲמוּרִים? \nבִּשְׁמוֹ וּבְמַעֲשָׂיו וּבִמְקוֹמוֹ. \nבִּשְׁמוֹ, שֶׁהָיָה שָׁפְכָנִי אוֹ בֵישָׁנִי; &lt;שפכוני; בְשָׁנִי&gt;\nבְּמַעֲשָׂיו, שֶׁהוּא עוֹשֶׂה הַרְבֵּה; \nבִּמְקוֹמוֹ, שֶׁהוּא עוֹמֵד בְּצַד הַגַּת אוֹ בְצַד הַפִּרְצָה.  \nוּשְׁאָר כָּל הַזֵּיתִים, \nשְׁנַיִם שִׁכְחָה, שְׁלֹשָׁה אֵינָה שִׁכְחָה.  \nרֶבִּי יוֹסֵה אוֹמֵר: \nאֵין שִׁכְחָה לַזֵּיתִים. \n",
            "<small>ב</small>\nזַיִת שֶׁנִּמְצָא עוֹמֵד בֵּין שָׁלוֹשׁ שׁוּרוֹת שֶׁלִּשְׁנֵי מַלְבְּנִים, \nוּשְׁכֵחוֹ, אֵינוּ שִׁכְחָה.  \nזַיִת שֶׁיֶּשׁ בּוֹ סָאתַיִם וּשְׁכֵחוֹ, אֵינוּ שִׁכְחָה.  \nבַּמֵּי דְבָרִים אֲמוּרִים? בִּזְמַן שֶׁלֹּא הִתְחִילוּ בוֹ. \nאֲבָל אִם הִתְחִיל בּוֹ, \nאֲפִלּוּ כְזַיִת הַנְּטוֹפָה בְשַׁעֲתוֹ, וּשְׁכֵחוֹ, \nיֵשׁ לוֹ שִׁכְחָה.  \nכָּל זְמַן שֶׁיֶּשׁ לוֹ תַחְתָּיו, יֵשׁ לוֹ בְרֹאשׁוֹ.  \nרֶבִּי מֵאִיר אוֹמֵר: \nמִשֶּׁתִּתְהַלֵּךְ הַמַּחֲבָא. \n",
            "<small>ג</small>\nאֵי זֶה הוּא פֶרֶט? \nהַנּוֹשֵּׁר בְּשָׁעַת הַבְּצִירָה.  \nהָיָה בוֹצֵר, \nעָקַץ אֶת הָאֶשְׁכּוֹל, הָסְבַּךְ בֶּעָלִים, \nנָפַל לָאָרֶץ וְנִפְרַד, \nהֲרֵי הוּא שֶׁלְּבַעַל הַבַּיִת.  \nהַמַּנִּיחַ כַּלְכַּלָּה תַחַת הַגֶּפֶן בְּשָׁעָה שֶׁהוּא בוֹצֵר, \nהֲרֵי זֶה גוֹזֵל אֶת הָעֲנִיִּים; \nעַל זֶה נֶאֱמַר: (משלי כב,כח) \n\"אַל תַּסֵּג גְּבוּל עוֹלָם\". \n",
            "<small>ד</small>\nהַמֵּדֵל בַּגְּפָנִים, \nכַּשֵּׁם שֶׁהוּא מֵדֵל בְּתוֹךְ שֶׁלּוֹ, \nכָּךְ הוּא מֵדֵל בְּשֶׁלָּעֲנִיִּים.  \nדִּבְרֵי רֶבִּי יְהוּדָה.  \nרֶבִּי מֵאִיר אוֹמֵר: \nבְּשֶׁלּוֹ הוּא רַשַּׁי, \nאֵינוּ רַשַּׁי בְּשֶׁלָּעֲנִיִּים. \n",
            "<small>ה</small>\nאֵי זוֹ הִיא עוֹלֶלֶת? \nכָּל שֶׁאֵין לָהּ לֹא כָתֵף וְלֹא נֶטֶף.  \nאִם סָפֵק, לָעֲנִיִּים.  \nעוֹלֶלֶת שֶׁבְּאַרְכּוּבָּה, \nאִם נִקְרֶצֶת עִם הָאֶשְׁכּוֹל, \nהֲרֵי הִיא שֶׁלְּבַעַל הַבַּיִת, \nוְאִם לָאו, הֲרֵי הִיא שֶׁלָּעֲנִיִּים.  \nגַּרְגֵּר יָחִיד, \nרֶבִּי יְהוּדָה אוֹמֵר: \nאֶשְׁכּוֹל. \nוַחֲכָמִים אוֹמְרִים: \nעוֹלֶלֶת. \n",
            "<small>ו</small>\nכֶּרֶם שֶׁכֻּלּוֹ עוֹלֶלֶת, \nרֶבִּי אֱלִיעֶזֶר אוֹמֵר: \nלְבַעַל הַבַּיִת. \nרֶבִּי עֲקִיבָה אוֹמֵר: \nלָעֲנִיִּים.  \nאָמַר רֶבִּי אֱלִיעֶזֶר: (דברים כד,כא)\n\"כִּי תִבְצֹר... לֹא תְעוֹלֵל\", \nאִם אֵין בָּצִיר, מְנַיִן עוֹלֵלוֹת? \nאָמַר לוֹ רְבִּי עֲקִיבָה: (ויקרא יט,י)\n\"וְכַרְמְךָ לֹא תְעוֹלֵל\", \nאֲפִלּוּ כֻלּוֹ עוֹלֵלוֹת.  \nאִם כֵּן, לָמָּה נֶאֱמַר: \n\"כִּי תִבְצֹר... לֹא תְעוֹלֵל\"? \nאֵין לָעֲנִיִּים בָּעוֹלֵלוֹת קֹדֶם לַבָּצִיר. \n",
            "<small>ז</small>\nכֶּרֶם רְבָעִי, \nבֵית שַׁמַּי אוֹמְרִים: \nאֵין לוֹ חֹמֶשׁ, וְאֵין לוֹ בֵעוּר; \nוּבֵית הֶלֵּל אוֹמְרִים: \nיֶשׁ לוֹ.  \nבֵּית שַׁמַּי אוֹמְרִים: \nיֵשׁ לוֹ פֶרֶט וְיֵשׁ לוֹ עוֹלֵלוֹת, \nוְהָעֲנִיִּים פּוֹדִין לְעַצְמָן. \nוּבֵית הֶלֵּל אוֹמְרִים: \nכֻּלּוֹ לַגַּת. \n",
            "<small>ח</small>\nהַמַּקְדִּישׁ אֶת כַּרְמוֹ עַד שֶׁלֹּא נוֹדָעוּ הָעוֹלֵלוֹת, \nאֵין הָעוֹלֵלוֹת לָעֲנִיִּים.  \nמִשֶּׁנּוֹדְעוּ הָעוֹלֵלוֹת, \nהָעוֹלֵלוֹת לָעֲנִיִּים.  \nאָמַר רְבִּי יוֹסֵה: \nאִם כֵּן, יִתְּנוּ שְׂכַר גִּדּוּלִים לַהֶקְדֵּשׁ.  \nאֵיזוֹ הִיא שִׁכְחָה בֶּעָרִיס? \nכָּל שֶׁאֵינוּ יָכוֹל לִפְשׁוֹט אֶת יָדוֹ וְלִטְּלָהּ; \nוּבָרָגְלִיּוֹת? \nמִשֶּׁיַּעֲבוֹר הֵימֶנָּה. \n\n\n \n"
        ],
        [
            "<small>א</small>\nמֵאֶמָּתַי כָּל הָאָדָם מֻתָּרִין בַּלֶּקֶט? \nמִשֶּׁיְּהַלְּכוּ הַנָּמוֹשׁוֹת.  \nוּבַפֶּרֶט וּבָעוֹלֵלוֹת? \nמִשֶּׁיְּהַלְּכוּ הָעֲנִיִּים בַּכֶּרֶם וְיָבֹאוּ.  \nוּבַזֵּיתִים? \nמִשֶּׁתֵּרֵד רְבֵיעָה שְׁנִיָּה.  \nאָמַר רֶבִּי יְהוּדָה: \nוַהֲלֹא יֵשׁ שֶׁאֵינָן מוֹסְקִין זֵיתֵיהֶם \nאֶלָּא לְאַחַר רְבֵיעָה שְׁנִיָּה? \nאֶלָּא כְּדֵי שֶׁיְּהֵא הֶעָנִי יוֹצֵא, \nוְלֹא יְהֵא מֵבִיא אֶלָּא בְּאַרְבָּעָה אִסָּרוֹת. \n",
            "<small>ב</small>\nנֶאֱמָנִים עַל הַלֶּקֶט, וְעַל הַשִּׁכְחָה, וְעַל הַפֵּאָה בְשַׁעֲתָן, \nוְעַל מַעְשַׂר עָנִי בְכָל שְׁנָתוֹ.  \nוּבֶן לֵוִי נֶאֱמָן לְעוֹלָם.  \nאֵינָן נֶאֱמָנִין אֶלָּא עַל דָּבָר שֶׁדֶּרֶךְ בְּנֵי אָדָן נוֹהֲגִין כֵּן. \n",
            "<small>ג</small>\nנֶאֱמָנִין עַל הַחִטִּים, \nוְאֵינָן נֶאֱמָנִין לֹא עַל הַקֶּמַח, וְלֹא עַל הַפַּת.  \nנֶאֱמָנִין עַל הַסְּעוֹרָה שֶׁלָּאֹרֶז, &lt;השעורה&gt;\nוְאֵינָן נֶאֱמָנִין עָלָיו בֵּין חַי בֵּין מְבֻשָּׁל.  \nנֶאֱמָנִין עַל הַפּוּל, \nוְאֵינָן נֶאֱמָנִין עַל הַגְּרִיסִים, בֵּין חַיִּים בֵּין מְבֻשָּׁלִים.  \nנֶאֱמָנִין עַל הַשֶּׁמֶן לוֹמַר: \n\"שֶׁלְּמַעְשַׂר עָנִי הוּא\", \nוְאֵינָן נֶאֱמָנִין עָלָיו לוֹמַר: \n\"שֶׁלְּזֵיתֵי נִקּוּף הוּא\". \n",
            "<small>ד</small>\nנֶאֱמָנִין עַל הַיָּרָק חַי, \nוְאֵינָן נֶאֱמָנִין עָלָיו מְבֻשָּׁל, \nאֶלָּא אִם כֵּן הָיָה לוֹ דָבָר מְמֻעָט, \nשֶׁכֵּן דֶּרֶךְ בַּעַל הַבַּיִת לִהְיוֹת מוֹצִיא מִלַּפָסוֹ. \n",
            "<small>ה</small>\nאֵין פּוֹחֲתִין לָעֲנִיִּים בַּגֹּרֶן \nמֵחֲצִי קַב חִטִּים וְקַב שְׂעוֹרִים.  \nרְבִּי מֵאִיר אוֹמֵר: \nחֲצִי קַב.  \nקַב וָחֵצִי כֻסְּמִין וְקַב גְּרוֹגְרוֹת, \nאוֹ מָנֶה דְבֵלָה.  \nרֶבִּי עֲקִיבָה אוֹמֵר: \nפָּרֶס.  \nחֲצִי לוֹג יַיִן. \nרֶבִּי עֲקִיבָה אוֹמֵר: \nרְבִיעִית.  \nרְבִיעִית שֶׁמֶן. \nרֶבִּי עֲקִיבָה אוֹמֵר: \nשְׁמִינִית.  \nוּשְׁאָר כָּל הַפֵּרוֹת, אַבָּה שָׁאוּל אוֹמֵר: \nכְּדֵי שֶׁיִּמְכְּרֵם וְיִקַּח בָּהֶן מְזוֹן שְׁתֵּי סְעוֹדוֹת. \n",
            "<small>ו</small>\nמִדָּה זוֹ אֲמוּרָה בַכֹּהֲנִים, וּבַלְוִיִּם, וּבְיִשְׂרְאֵל.  \nהָיָה מַצִּיל, נוֹטֵל מַחְצָה וְנוֹתֵן מַחְצָה.  \nהָיָה לוֹ דָבָר מֻעָט, \nנוֹתֵן לִפְנֵיהֶם, וְהֵן מְחַלְּקִין בֵּינֵיהֶן. \n",
            "<small>ז</small>\nאֵין פּוֹחֲתִין לֶעָנִי הָעוֹבֵר מִמָּקוֹם לְמָקוֹם, &lt;פותחין; פּוֹרֲחִין&gt;\nמִכִּכָּר בַּפּוֹנְדְּיוֹן מֵאַרְבַּע סְאִין בַּסֶּלַע.  \nלָן, נוֹתְנִין לוֹ פַרְנָסַת לִינָה.  \nשָׁבַת, נוֹתְנִין לוֹ מְזוֹן שָׁלוֹשׁ סְעוֹדוֹת.  \nמִי שֶׁיֶּשׁ לוֹ מְזוֹן שְׁתֵּי סְעוֹדוֹת, \nלֹא יִטֹּל מִן הַתַּמְחוּי; \nמְזוֹן אַרְבַּע עֶשְׂרֵה, \nלֹא יִטֹּל מִן הַקֻּפָּה.  \nוְהַקֻּפָּה נִגְבֵּית בִּשְׁנַיִם, \nוּמִתְחַלֶּקֶת בִּשְׁלֹשָׁה. \n",
            "<small>ח</small>\nמִי שֶׁיֶּשׁ לוֹ מָאתַיִם זוּז, \nלֹא יִטֹּל לֶקֶט, שִׁכְחָה וּפֵאָה וּמַעְשַׂר עָנִי.  \nהָיוּ לוֹ מָאתַיִם חָסֵר דִּינָר, \nאֲפִלּוּ אֶלֶף נוֹתְנִין לוֹ כְאַחַת, \nהֲרֵי זֶה יִטֹּל.  \nהָיוּ מְמֻשְׁכָּנִים בִּכְתֻבַּת אִשְׁתּוֹ אוֹ לְבַעַל חוֹבוֹ, &lt;לכתובת&gt;\nהֲרֵי זֶה יִטֹּל.  \nאֵין מְחַיְּבִין אוֹתוֹ לִמְכֹּר אֶת בֵּיתוֹ וְאֶת כְּלֵי תַשְׁמִישׁוֹ. \n",
            "<small>ט</small>\nמִי שֶׁיֶּשׁ לוֹ חֲמִשִּׁים זוּז, \nהוּא נוֹשֵׂא וְנוֹתֵן בָּהֶן, \nהֲרֵי זֶה לֹא יִטֹּל.  \nוְכָל מִי שֶׁאֵינוּ צָרִיךְ לִטּוֹל וְנוֹטֵל, \nאֵינוּ מֵת מִן הַזִּקְנָה עַד שֶׁיִּצְטָרֵךְ לַבְּרִיּוֹת. &lt;לביריות&gt; \nוְכָל מִי שֶׁהוּא צָרִיךְ לִטּוֹל וְאֵינוּ נוֹטֵל, \nאֵינוּ מֵת מִן הַזִּקְנָה עַד שֶׁיְּפַרְנֵס לַאֲחֵרִים מִשֶּׁלּוֹ. \nעַל זֶה נֶאֱמַר:  (ירמיה יז,ז) \n\"בָּרוּךְ הַגֶּבֶר אֲשֶׁר יִבְטַח בַּיי וְהָיָה יי מִבְטַחוֹ\".  \nוְכֵן דַּיָּן שֶׁלּוֹקֵחַ שֹׁחַד וּמַטֶּה אֶת הַדִּין, \nאֵינוּ מֵת מִן הַזִּקְנָה עַד שֶׁתִּכְהֵנָה עֵינָיו, \nשֶׁנֶּאֱמַר: (שמות כג,ח) \n\"וְשֹׁחַד לֹא תִקָּח, כִּי הַשּׁחַד יְעַוֵּר פִּקְחִים\".  \n\n\n\n"
        ]
    ],
    "sectionNames": [
        "Chapter",
        "Mishnah"
    ]
}