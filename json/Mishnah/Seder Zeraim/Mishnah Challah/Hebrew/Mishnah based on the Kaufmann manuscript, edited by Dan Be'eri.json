{
    "language": "he",
    "title": "Mishnah Challah",
    "versionSource": "https://archive.org/details/MishnaCorrectedKaufman00WHOLE",
    "versionTitle": "Mishnah based on the Kaufmann manuscript, edited by Dan Be'eri",
    "status": "locked",
    "license": "PD",
    "digitizedBySefaria": true,
    "actualLanguage": "he",
    "languageFamilyName": "hebrew",
    "isSource": true,
    "isPrimary": true,
    "direction": "rtl",
    "heTitle": "משנה חלה",
    "categories": [
        "Mishnah",
        "Seder Zeraim"
    ],
    "text": [
        [
            "<small>א</small>\nחֲמִשָּׁה דְבָרִים חַיָּבִין בַּחַלָּה: \nהַחִטִּין, \nוְהַשְּׂעוֹרִים, \nוְהַכֻּסְּמִים, \nוְשִׁבֹּלֶת שׁוּעָל, \nוְהַשִּׁיפִין. &lt;ושיפון&gt; \nהֲרֵי אֵלּוּ חַיָּבִין בַּחַלָּה, \nוּמִצְטָרְפִין זֶה עִם זֶה, \nוַאֲסוּרִין בֶּחָדָשׁ מִלִּפְנֵי הַפֶּסַח, \nוּמִלִּקְצֹר מִלִּפְנֵי הָעֹמֶר.  \nאִם הִשְׁרִישׁוּ קֹדֶם לָעֹמֶר, \nהָעֹמֶר מַתִּירָן, \nוְאִם לָאו, \nאֲסוּרִין עַד שֶׁיָּבֹא הָעֹמֶר הַבָּא. \n",
            "<small>ב</small>\nהָאוֹכֵל מֵהֶן כַּזַּיִת מַצָּה בַפֶּסַח, \nיָצָא יְדֵי חוֹבָתוֹ. \nכַּזַּיִת חָמֵץ, \nחַיָּב בַּהִכָּרֵת.  \nנִתְעָרַב אֶחָד מֵהֶן בְּכָל הַמִּינִין, \nהֲרֵי זֶה עוֹבֵר בַּפֶּסַח.  \nהַנּוֹדֵר מִן הַפַּת וּמִן הַתְּבוּאָה, \nאָסוּר בָּהֶן.  \nדִּבְרֵי רְבִּי מֵאִיר.  \nוַחֲכָמִים אוֹמְרִים: \nהַנּוֹדֵר מִן הַדָּגָן אֵינוּ אָסוּר אֶלָּא מֵהֶן.  \nוְחַיָּבִין בַּחַלָּה וּבַמַּעַשְׂרוֹת. \n",
            "<small>ג</small>\nאֵלּוּ חַיָּבִין בַּחַלָּה וּפְטוּרִין מִן הַמַּעַשְׂרוֹת: \nהַלֶּקֶט, וְהַשִּׁכְחָה, וְהַפֵּאָה, וְהַהֶבְקֵר, \nוּמַעֲשֵׂר רִאשׁוֹן שֶׁנִּטְּלָה תְרוּמָתוֹ, \nוּמַעֲשֵׂר שֵׁנִי וְהֶקְדֵּשׁ שֶׁנִּפְדּוּ, \nמוֹתַר הָעֹמֶר, \nוּתְבוּאָה שֶׁלֹּא הֵבִיאָה שָׁלִישׁ.  \nרְבִּי אֶלְעָזָר אוֹמֵר: \nתְּבוּאָה שֶׁלֹּא הֵבִיאָה שָׁלִישׁ, \nפְּטוּרָה מִן הַחַלָּה. \n",
            "<small>ד</small>\nאֵלּוּ חַיָּבִין בַּמַּעַשְׂרוֹת וּפְטוּרִין מִן הַחַלָּה: \nהָאֹרֶז, וְהַדֹּחַן, הַפְּרָגִין, וְהַשַּׁמְשְׁמִים, \nוְהַסִּיפָגָנִין, וְהַדִּבְשָׁנִים, \nוְהָאִסְקָרִיטִים, \nחַלַּת מַסְרֵת וְהַמְדֻמָּע, \nפְּטוּרִין מִן הַחַלָּה. \n",
            "<small>ה</small>\nעִסָּה שֶׁתְּחִלָּתָהּ סִפְגָנִים וְסוֹפָהּ סִפְגָנִים, \nתְּחִלָּתָהּ סִפְגָנִים וְסוֹפָהּ עִסָּה, \nחַיֶּבֶת בַּחַלָּה.  \nוְכֵן הַקְּנוֹבְקָאוֹת חַיָּבוֹת. \n",
            "<small>ו</small>\nהַמְּעִסָּה, \nבֵּית שַׁמַּי פּוֹטְרִין, \nוּבֵית הֶלֵּל מְחַיְּבִין.  \nהֶחְלִיטָה, \nבֵּית שַׁמַּי מְחַיְּבִין, \nוּבֵית הֶלֵּל פּוֹטְרִין.  \nחַלּוֹת תּוֹדָה וּרְקִיקֵי נָזִיר, \nעֲשָׂאָן לְעַצְמוֹ, פָטוּר; \nלִמְכֹּר בַּשּׁוּק, חַיָּב. \n",
            "<small>ז</small>\nנַחְתּוֹם שֶׁעָשָׂה שְׂאוֹר לְחַלֵּק, &lt;סאור&gt;\nחַיָּב בַּחַלָּה.  \nוְנָשִׁים שֶׁנָּתְנוּ לַנַּחְתּוֹם לַעֲשׁוֹת לָהֶם שְׂאוֹר, &lt;סאור&gt;\nאִם אֵין בְּשֶׁלְּאַחַת מֵהֶן כַּשֵּׁעוּר, \nפְּטוּרָה מִן הַחַלָּה. \n",
            "<small>ח</small>\nעִסַּת הַכְּלָבִים, \nבִּזְמַן שֶׁהָרוֹעִים אוֹכְלִים מִמֶּנָּה, \nחַיֶּבֶת בַּחַלָּה.  \nוּמְעָרְבִים בָּהּ, \nוּמִשְׁתַּתְּפִין בָּהּ, \nוּמְבָרְכִין עָלֶיהָ, \nוּמְזַמְּנִין עָלֶיהָ, \nוְנֶעֱשֵׂית בְּיוֹם טוֹב, \nוְיוֹצֵא בָהּ אָדָם יְדֵי חוֹבָתוֹ בַפֶּסַח.  \nאִם אֵין הָרוֹעִים אוֹכְלִין מִמֶּנָּה, \nאֵינָה חַיֶּבֶת בַּחַלָּה; \nוְאֵין מְעָרְבִין בָּהּ, \nוְאֵין מִשְׁתַּתְּפִין בָּהּ, \nוְאֵין מְבָרְכִין עָלֶיהָ, \nוְאֵין מְזַמְּנִין עָלֶיהָ, \nוְאֵינָה נֶעְשֵׂית בְּיוֹם טוֹב, \nוְאֵין אָדָם יוֹצֵא בָהּ יְדֵי חוֹבָתוֹ בַפֶּסַח.  \nבֵּין כָּךְ וּבֵין כָּךְ, מְטַמָּא טֻמְאַת אֳכָלִין. \n",
            "<small>ט</small>\nהַחַלָּה וְהַתְּרוּמָה, \nחַיָּבִין עֲלֵיהֶן מִיתָה וְחֹמֶשׁ, \nוַאֲסוּרִין לַזָּרִים, \nוְהֵן נִכְסֵי כֹהֵן, \nוְעוֹלִין בְּאֶחָד וּמֵאָה, \nוּטְעוּנִים רְחִיצַת יָדַיִם וְהַעְרֵב שֶׁמֶשׁ, \nוְאֵינָן נִטָּלִים מִן הַטָּהוֹר עַל הַטָּמֵא, \nאֶלָּא מִן הַמֻּקָּף וּמִן הַדָּבָר הַגָּמוּר.  \nהָאוֹמֵר: \n\"כָּל גָּרְנִי תְרוּמָה\", \nוְ\"כָל עִסָּתִי חַלָּה\", \nלֹא אָמַר כְּלוּם, \nעַד שֶׁיְּשַׁיֵּר מִקְצָת. \n\n\n"
        ],
        [
            "<small>א</small>\nפֵּרוֹת חוּצָה לָאָרֶץ שֶׁנִּכְנְסוּ לָאָרֶץ, \nחַיָּבִין בַּחַלָּה.  \nיָצְאוּ מִכָּאן לַשָּׁם, \nרְבִּי אֱלִיעֶזֶר מְחַיֵּב, \nרְבִּי עֲקִיבָה פוֹטֵר. \n",
            "<small>ב</small>\nעֲפַר חוּצָה לָאָרֶץ שֶׁבָּא בִסְפִינָה לָאָרֶץ, \nחַיָּב בַּמַּעַשְׂרוֹת וּבַשְּׁבִיעִית.  \nאָמַר רְבִּי יְהוּדָה: \nאֶמָּתַי? \nבִּזְמַן שֶׁהַסְּפִינָה גוֹשֶׁשֶׁת.  \nעִסָּה שֶׁנִּלּוֹשָׁה בְמֵי פֵרוֹת, \nחַיֶּבֶת בַּחַלָּה, \nוְנֶאֱכֶלֶת בְּיָדַיִם מְסֹאָבוֹת. \n",
            "<small>ג</small>\nהָאִשָּׁה יוֹשֶׁבֶת וְקוֹצָה חַלָּתָהּ עֲרֻמָּה, \nמִפְּנֵי שֶׁהִיא יְכוּלָה לְכַסּוֹת אֶת עַצְמָהּ, \nאֲבָל לֹא הָאִישׁ.  \nמִי שֶׁאֵינוּ יָכוֹל לַעֲשׁוֹת עִסָּתוֹ בְטַהֲרָה, \nיַעֲשֶׂנָּה קַבִּים, \nוְאַל יַעֲשֶׂנָּה בְטֻמְאָה.  \nרְבִּי עֲקִיבָה אוֹמֵר: \nיַעֲשֶׂנָּה בְטֻמְאָה, לֹא יַעֲשֶׂנָּה קַבִּים. \nשֶׁכַּשֵּׁם שֶׁהוּא קוֹרֵא לַטְּהוֹרָה, \nכָּךְ הוּא קוֹרֵא לַטְּמֵאָה: \nלָזוֹ קוֹרֵא חַלָּה בְשֵׁם, וְלָזוֹ קוֹרֵא חַלָּה בְשֵׁם, \nאֲבָל קַבִּים, אֵין בָּהֶם חֵלֶק לְשֵׁם. \n",
            "<small>ד</small>\nהָעוֹשֶׂה עִסָּתוֹ קַבִּים וְנָגְעוּ זֶה בָזֶה, \nפְּטוּרִים מִן הַחַלָּה עַד שֶׁיָּשׁוּבוּ.  \nרְבִּי אֱלִיעֶזֶר אוֹמֵר: \nאַף הָרוֹדֶה וְנוֹתֵן לַסַּל, \nהַסַּל מְצָרְפָן לַחַלָּה. \n",
            "<small>ה</small>\nהַמַּפְרִישׁ חַלָּתוֹ קֶמַח, \nאֵינָה חַלָּה, וְגָזֵל בְּיַד כֹּהֵן. \nהָעִסָּה עַצְמָהּ חַיֶּבֶת בַּחַלָּה; \nוְהַקֶּמַח, אִם יֶשׁ בּוֹ כַשֵּׁעוּר, \nחַיָּב בַּחַלָּה, וַאֲסוּרָה לַזָּרִים.  \nדִּבְרֵי רְבִּי יְהוֹשֻׁעַ.  \nאָמְרוּ לוֹ: \nמַעֲשֶׂה וּקְפָשָׁהּ זָקֵן זָר.  \nאָמַר לָהֶן: \nאַף הוּא קִלְקֵל לְעַצְמוֹ וְתִקֵּן לַאֲחֵרִים. \n",
            "<small>ו</small>\nחֲמֵשֶׁת רְבָעִים קֶמַח חַיָּבִים בַּחַלָּה.  \nהֵן וּשְׂאוֹרָן וּמֻרְסָנָן, \nחֲמֵשֶׁת רְבָעִים חַיָּבִין.  \nנִטַּל מֻרְסָנָן מִתּוֹכָן, וְחָזַר לְתוֹכָן, \nהֲרֵי אֵלּוּ פְטוּרִים. \n",
            "<small>ז</small>\nשֵׁעוּר הַחַלָּה, אֶחָד מֵעֶשְׂרִים וְאַרְבָּעָה.  \nהָעוֹשֶׂה עִסָּה לְעַצְמוֹ, \nוְהָעוֹשֶׂה לְמִשְׁתֵּה לִבְנוֹ, \nאֶחָד מֵעֶשְׂרִים וְאַרְבָּעָה.  \nנַחְתּוֹם שֶׁהוּא עוֹשֶׂה לִמְכֹּר בַּשּׁוּק, \nוְכֵן הָאִשָּׁה שֶׁהִיא עוֹשָׂה לִמְכֹּר בַּשּׁוּק, \nאֶחָד מֵאַרְבָּעִים וּשְׁמוֹנָה.  \nנִטַּמַּאת עִסָּתָהּ, שׁוֹגֶגֶת אוֹ אֲנוּסָה, \nאֶחָד מֵאַרְבָּעִים וּשְׁמוֹנָה.  \nנִטַּמַּאת מְזִידָה, \nאֶחָד מֵעֶשְׂרִים וְאַרְבָּעָה, \nכְּדֵי שֶׁלֹּא יְהֵא חוֹטֵא נִשְׂכָּר. \n",
            "<small>ח</small>\nרְבִּי אֱלִיעֶזֶר אוֹמֵר: \nנוֹטֶלֶת מִן הַטָּהוֹר עַל הַטָּמֵא.  \nכֵּיצַד? \nעִסָּה טְהוֹרָה וְעִסָּה טְמֵאָה, \nנוֹטֵל כְּדֵי חַלָּה מֵעִסָּה שֶׁלֹּא הוּרָמָה חַלָּתָהּ וְנוֹתֵן פָּחוּת מִכַּבֵּיצָה בָאֶמְצַע, \nכְּדֵי שֶׁיִטֹּל מִן הַמֻּקָּף. \nוַחֲכָמִים אוֹסְרִין. \n\n\n\n"
        ],
        [
            "<small>א</small>\nאוֹכְלִין עֲרַי מִן הָעִסָּה, \nעַד שֶׁתִּתְגַּלְגֵּל בַּחִטִּים וְתִטַּמְטֵם בִּשְׂעוֹרִין.  \nגִּלְגְּלָהּ בַחִטִּים וְטִמְטְמָהּ בִּשְׂעוֹרִין, \nהָאוֹכֵל מִמֶּנָּה חַיָּב מִיתָה.  \nכֵּיוָן שֶׁהִיא נוֹתֶנֶת אֶת הַמַּיִם, מַגְבַּהַת חַלָּתָהּ, \nוּבִלְבַד שֶׁיְּהֵא שָׁם חֲמֵשֶׁת רְבָעִים קֶמַח. \n",
            "<small>ב</small>\nנִדְמַעָה עִסָּתָהּ, \nעַד שֶׁלֹּא גִלְגְּלָה, פְטוּרָה, שֶׁהַמְדֻמָּע פָּטוּר; \nמִשֶּׁגִּלְגְּלָה חַיֶּבֶת.  \nנוֹלַד לָהּ סְפֵק טֻמְאָה, \nעַד שֶׁלֹּא גִלְגְּלָה, תֵּעָשֶׂה בְטֻמְאָה; \nמִשֶּׁגִּלְגְּלָה, תֵּעָשֶׂה בְטַהֲרָה. \n",
            "<small>ג</small>\nהִקְדִישָׁה עִסָּתָהּ, \nעַד שֶׁלֹּא גִלְגְּלָה, וּפְדָיַתָּהּ, חַיֶּבֶת.  \nמִשֶּׁגִּלְגְּלָה, וּפְדָיַתָּהּ, חַיֶּבֶת.  \nהִקְדִישַׁתָּהּ עַד שֶׁלֹּא גִלְגֵּלָה, \nוְגִּלְגְּלָהּ הַגִּזְבָּר, וְאַחַר כָּךְ פְּדָיַתָּהּ, \nפְּטוּרָה, שֶׁבְּשָׁעַת חוֹבָתָהּ הָיְתָה פְטוּרָה. \n",
            "<small>ד</small>\nכַּיּוֹצֵא בוֹ: \nהַמַּקְדִּישׁ פֵּרוֹתָיו, \nעַד שֶׁלֹּא בָאוּ לְעוֹנַת הַמַּעַשְׂרוֹת, וּפְדָיָן, חַיָּבִין; \nמִשֶּׁבָּאוּ לְעוֹנַת הַמַּעַשְׂרוֹת, וּפְדָיָן,\nחַיָּבִין.  \nהִקְדִּישָׁן עַד שֶׁלֹּא נִגְמְרוּ, \nוּגְמָרָן הַגִּזְבָּר, וְאַחַר כָּךְ פְּדָיָן, \nפְּטוּרִין, שֶׁבְּשָׁעַת חוֹבָתָן הָיוּ פְטוּרִין. \n",
            "<small>ה</small>\nנָכְרִי שֶׁנָּתַן לְיִשְׂרָאֵל לַעֲשׁוֹת לוֹ עִסָּה, \nפְטוּרָה מִן הַחַלָּה.  \nנְתָנָהּ לוֹ מַתָּנָה, \nעַד שֶׁלֹּא גִלְגֵּל, חַיָּב, &lt;נתגלגל&gt;\nמִשֶּׁגִּלְגֵּל פָּטוּר. &lt;תחת המחוק: משנתגלגל&gt; \nהָעוֹשֶׂה עִסָּה עִם הַנָּכְרִי, \nאִם אֵין בְּשֶׁלְּיִשְׂרָאֵל כְּשֵׁעוּר, \nפָּטוּר מִן הַחַלָּה. \n",
            "<small>ו</small>\nגֵּר שֶׁנִּתְגַּיַּר, \nוְהָיְתָה לוֹ עִסָּה: \nנֶעְשֵׂת עַד שֶׁלֹּא נִתְגַּיַּר, פָּטוּר, \nמִשֶּׁנִּתְגַּיַּר, חַיָּב;  \nאִם סָפֵק, חַיָּב, \nוְאֵין חַיָּבִין עָלֶיהָ חֹמֶשׁ.  \nרְבִּי עֲקִיבָה אוֹמֵר: \nהַכֹּל הוֹלֵךְ אַחַר הַקְּרִימָה בַתַּנּוּר. \n",
            "<small>ז</small>\nהָעוֹשֶׂה עִסָּה מִן הַחִטִּים וּמִן הָאֹרֶז, \nאִם יֶשׁ בָּהּ טַעַם דָּגָן, חַיֶּבֶת בַּחַלָּה, \nוְיוֹצֵא בָהּ אָדָם יְדֵי חוֹבָתוֹ בַפֶּסַח; \nאִם אֵין בָּהּ טַעַם דָּגָן, אֵינָה חַיֶּבֶת בַּחַלָּה, \nוְאֵין אָדָם יוֹצֵא בָהּ יְדֵי חוֹבָתוֹ בַפֶּסַח. \n",
            "<small>ח</small>\nהַנּוֹטֵל שְׂאוֹר מֵעִסָּה שֶׁלֹּא הוּרָמָה חַלָּתָהּ, \nוְנוֹתֵן לְתוֹךְ עִסָּה שֶׁהוּרָמָה חַלָּתָהּ, \nאִם יֵשׁ לוֹ פַרְנָסָה מִמָּקוֹם אַחֵר, \nמוֹצִיא לְפִי חֶשְׁבּוֹן, \nוְאִם לָאו, מוֹצִיא חַלָּה אַחַת עַל הַכֹּל. \n",
            "כַּיּוֹצֵא בוֹ: \nזֵיתֵי מֶסֶק שֶׁנִּתְעָרְבוּ עִם זֵיתֵי נִקּוּף, &lt;מסיק&gt;\nעִנְּבֵי בָצִיר שֶׁנִּתְעָרְבוּ עִם עִנְּבֵי עוֹלֵלוֹת, \nאִם יֵשׁ לוֹ פַרְנָסָה מִמָּקוֹם אַחֵר, \nמוֹצִיא לְפִי חֶשְׁבּוֹן, \nוְאִם לָאו, מוֹצִיא תְּרוּמָה וּתְרוּמַת מַעֲשֵׂר לַכֹּל, \nוְהַשְּׁאָר מַעֲשֵׂר וּמַעֲשֵׂר שֵׁנִי לְפִי חֶשְׁבּוֹן. \n",
            "<small>ט</small>\nהַנּוֹטֵל שְׂאוֹר מֵעִסַּת חִטִּים וְנוֹתֵן לְתוֹךְ עִסַּת הָאֹרֶז, &lt;סאור&gt;\nאִם יֶשׁ בָּהּ טַעַם דָּגָן, חַיֶּבֶת בַּחַלָּה, \nוְאִם לָאו, פְּטוּרָה.  \nאִם כֵּן, לָמָּה אָמְרוּ: \nהַטֶּבֶל אוֹסֵר כָּל שֶׁהוּא? \nמִין בְּמִינוֹ, שֶׁלֹּא בְמִינוֹ בְנוֹתֵן טַעַם. \n\n\n\n"
        ],
        [
            "<small>א</small>\nשְׁתֵּי נָשִׁים שֶׁעָשׁוּ שְׁנֵי קַבִּים, וְנָגְעוּ זֶה בָזֶה, \nאֲפִלּוּ הֵן מִמִּין אֶחָד, פְּטוּרִין.  \nבִּזְמַן שֶׁהֵן שֶׁלְּאִשָּׁה אַחַת, \nמִין בְּמִינוֹ, חַיָּב, וְשֶׁלֹּא בְּמִינוֹ, פָּטוּר. \n",
            "<small>ב</small>\nאֵי זֶה הוּא מִין בְּמִינוֹ? \nהַחִטִּים אֵינָן מִצְטָרְפוֹת עִם הַכֹּל, \nאֶלָּא עִם הַכֻּסְּמִים.  \nהַשְּׂעוֹרִים מִצְטָרְפוֹת עִם הַכֹּל, \nחוּץ מִן הַחִטִּים.  \nרְבִּי יוֹחָנָן בֶּן נוּרִי אוֹמֵר: \nשְׁאָר הַמִּינִים מִצְטָרְפִין זֶה עִם זֶה. \n",
            "<small>ג</small>\nשְׁנֵי קַבִּים, וְקַב אֹרֶז וְקַב תְּרוּמָה בָאֶמְצַע, \nאֵינָן מִצְטָרְפִין. &lt;מִצְטָרְפוֹת&gt; \nדָּבָר שֶׁנִּטְּלָה חַלָּתוֹ בָאֶמְצַע, \nמִצְטָרְפִין, שֶׁכְּבָר נִתְחַיַּב בַּחַלָּה. \n",
            "<small>ד</small>\nקַב חָדָשׁ וְקַב יָשָׁן שֶׁנָּשְׁכוּ זֶה בָזֶה, \nרְבִּי יִשְׁמָעֵאל אוֹמֵר: \nיִטֹּל מִן הָאֶמְצַע. \nוַחֲכָמִים אוֹסְרִין.  \nהַנּוֹטֵל חַלָּה מִן הַקַּב, \nרְבִּי עֲקִיבָה אוֹמֵר: \nחַלָּה. \nוַחֲכָמִים אוֹמְרִים: \nאֵינָה חַלָּה. \n",
            "<small>ה</small>\nשְׁנֵי קַבִּים שֶׁנִּטְּלָה חַלָּתָן, \nשֶׁלָּזֶה בִפְנֵי עַצְמוֹ וְשֶׁלָּזֶה בִפְנֵי עַצְמוֹ, \nחָזַר וַעֲשָׂאָן עִסָּה אַחַת, \nרְבִּי עֲקִיבָה פוֹטֵר, \nוַחֲכָמִים מְחַיְּבִין.  \nנִמְצָא חֻמְרוֹ קָלּוֹ. \n",
            "<small>ו</small>\nנוֹטֵל אָדָם כְּדֵי חַלָּה מֵעִסָּה שֶׁלֹּא הוּרָמָה חַלָּתָהּ \nלַעֲשׁוֹתָהּ בְּטַהֲרָה, \nלִהְיוֹת מַפְרִישׁ עָלֶיהָ וְהוֹלֵךְ חַלַּת דְּמַי, \nעַד שֶׁתִּסָּרַח, \nשֶׁחַלַּת דְּמַי נִטֶּלֶת מִן הַטָּהוֹר עַל הַטָּמֵא, \nוְשֶׁלֹּא מִן הַמֻּקָּף. \n",
            "<small>ז</small>\nיִשְׂרָאֵל שֶׁהָיוּ אֲרִיסִים לַגּוֹיִם בְּסוּרְיָה, \nרְבִּי אֱלִיעֶזֶר מְחַיֵּב פֵּרוֹתֵיהֶם בַּמַּעַשְׂרוֹת וּבַשְּׁבִיעִית, \nרַבָּן גַּמְלִיאֵל פּוֹטֵר.  \nרַבָּן גַּמְלִיאֵל אוֹמֵר: \nשְׁתֵּי חַלּוֹת בְּסוּרְיָה. \nרְבִּי אֱלִיעֶזֶר אוֹמֵר: \nחַלָּה אַחַת.  \nאָחֲזוּ קָלּוֹ שֶׁלְּרַבָּן גַּמְלִיאֵל מִקָּלּוֹ שֶׁלִּרְבִּי אֱלִיעֶזֶר.  \nחָזְרוּ לִנְהֹג כְּדִבְרֵי רַבָּן גַּמְלִיאֵל בִּשְׁתֵּי דְרָכִים. \n",
            "<small>ח</small>\nרַבָּן גַּמְלִיאֵל אוֹמֵר: \nשָׁלוֹשׁ אֲרָצוֹת לַחַלָּה: \nאֶרֶץ יִשְׂרָאֵל וְעַד גְּזִיב, חַלָּה אַחַת.  \nמִגְּזִיב וְעַד הַנָּהָר וְעַד אֲמָנָם, \nשְׁתֵּי חַלּוֹת, אַחַת לָאוּר וְאַחַת לַכֹּהֵן. \nשֶׁלָּאוּר יֶשׁ לָהּ שֵׁעוּר, וְשֶׁלַּכֹּהֵן אֵין לָהּ שֵׁעוּר.  \nמֵהַנָּהָר וּמֵאֲמָנָם וְלִפְנִים, \nשְׁתֵּי חַלּוֹת, אַחַת לָאוּר וְאַחַת לַכֹּהֵן.  \nשֶׁלָּאוּר אֵין לָהּ שֵׁעוּר, וְשֶׁלַּכֹּהֵן יֶשׁ לָהּ שֵׁעוּר, \nוּטְבוּל יוֹם אוֹכְלָהּ.  \nרְבִּי יוֹסֵה אוֹמֵר: \nאֵינוּ צָרִיךְ טְבִילָה.  \n\n<small>ט</small>\nוַאֲסוּרָה לַזָּבִים וְלַזָּבוֹת, וְלַנִּדּוֹת וְלַיּוֹלְדוֹת.  \nוְנֶאֱכֶלֶת עִם הַזָּר עַל הַשֻּׁלְחָן, \nוְנִתֶּנֶת לְכָל כֹּהֵן. \n",
            "<small>י</small>\nאֵלּוּ נִתָּנִין לְכָל כֹּהֵן: \nהַחֲרָמִים, \nוְהַבְּכוֹרוֹת, \nוּפִדְיוֹן הַבֵּן, \nוּפִדְיוֹן פֶּטֶר חֲמוֹר, \nוְהַזְּרוֹעַ וְהַלְּחָיַיִם וְהַקֵּבָה, \nוְרֵאשִׁית הַגֵּז, \nוְשֶׁמֶן שְׂרֵפָה, \nוְקָדְשֵׁי הַמִּזְבֵּחַ, \nוְקָדְשֵׁי הַמִּקְדָּשׁ, \nוְהַבִּכּוּרִים.  \nרְבִּי יְהוּדָה אוֹסֵר בַּבִּכּוּרִים.  \nכַּרְשִׁנֵּי תְרוּמָה, \nרְבִּי עֲקִיבָה מַתִּיר, \nוַחֲכָמִים אוֹסְרִין. \n",
            "<small>יא</small>\nנַתַּי אִישׁ תְּקוֹעַ הֵבִיא חַלּוֹת מִבַּיְתוֹר, \nוְלֹא קִבְּלוּ מִמֶּנּוּ.  \nאַנְשֵׁי אֲלֶכְּסַנְדְּרִיָה הֵבִיאוּ חַלּוֹתֵיהֶן מֵאֲלֶכְּסַנְדְּרִיָּה, \nוְלֹא קִבְּלוּ מֵהֶן.  \nאַנְשֵׁי הַר צְבָעִים הֵבִיאוּ בִכּוּרֵיהֶם קֹדֶם לָעֲצֶרֶת, \nוְלֹא קִבְּלוּ מֵהֶן, \nמִפְּנֵי הַכָּתוּב שֶׁבַּתּוֹרָה: (שְׁמוֹת כג,טז) \n\"וְחַג הַקָּצִיר בִּכּוּרֵי מַעֲשֶׂיךָ אֲשֶׁר תִּזְרַע בַּשָּׂדֶה\". \n",
            "<small>יב</small>\nבֶּן אֲטִיטָס הֶעֱלָה בְכוֹרוֹת מִבָּבֶל, \nוְלֹא קִבְּלוּ מִמֶּנּוּ.  \nיוֹסֵף הַכֹּהֵן הֵבִיא בִּכּוּרָיו יַיִן וָשֶׁמֶן, \nוְלֹא קִבְּלוּ מִמֶּנּוּ.  \nאַף הוּא הֶעֱלָה בָנָיו וּבְנֵי בֵיתוֹ \nלַעֲשׁוֹת פֶּסַח קָטָן בִּירוּשָׁלַיִם, \nוְהֶחְזִירוּהוּ, \nשֶׁלֹּא יִקָּבַע הַדָּבָר חוֹבָה.  \nאֲרִיסְטוֹן הֵבִיא בִכּוּרָיו מֵאִיסְפַּמְיָא, &lt;האותיות: מאפמייא&gt;\nוְקִבְּלוּ מִמֶּנּוּ, מִפְּנֵי שֶׁאָמְרוּ: \nהַקּוֹנֶה בְסוּרְיָה, \nכְּקוֹנֶה בַפַּרְוָד שֶׁבִּירוּשָׁלַיִם.  \n\n<small>יג</small>\nעֶשְׁרִים וְאַרְבַּע מַתָּנוֹת נִתָּנוּ לַכֹּהֲנֵים: \nעֶשֶׂר בַּמִּקְדָּשׁ, וְאַרְבַּע בִּירוּשָׁלַיִם וְעֶשֶׂר בִּגְבוּלִים. \nאֵלּוּ עֶשֶׂר שֶׁבַּמִּקְדָּשׁ: \nחַטָּאת, \nוְחַטַּאת הָעוֹף, \nוְאָשָׁם וַדַּי, \nוְאָשָׁם תָּלוּי, \nוְזִבְחֵי שַׁלְמֵי צִבּוּר, \nוְלֹג שֶׁמֶן שֶׁלִּמְצֹרָע,\nוּמוֹתַר הָעֹמֶר, \nוּשְׁתֵּי הַלֶּחֶם, \nוְלֶחֶם הַפָּנִים, \nוְשִׁירֵי מְנָחוֹת. \n\n<small>יד</small>\nאֵלּוּ אַרְבַּע שֶׁבִּירוּשָׁלַיִם: \nהַבְּכוֹרוֹת, \nוְהַבִּכּוּרִים, \nוְהַמּוּרָם מִתּוֹדָה, \nוְאֵיל נָזִיר, \nוְעוֹרוֹת הַקָּדָשִׁים. \n\n<small>יה</small>\nאֵלּוּ עֶשֶׂר שֶׁבִּגְבוּלִים:\nתְּרוּמָה, \nוּתְרוּמַת מַעֲשֵׂר, \nוְחַלָּה, \nוְרֵאשִׁית הַגֵּז, \nוְהַמַּתָּנוֹת, \nוּפִדְיוֹן הַבֵּן, \nוּפִדְיוֹן פֶּטֶר חֲמוֹר, \nוְשְׂדֵה אֲחֻזָּה, \nוְשְׂדֵה הַחֲרָמִים,\nוְגֶזֶל הַגֵּר. \nכָּל כֹּהֵן שֶׁאֵין בָּקִי בָהֶן, \nאֵין נוֹתְנִין לוֹ מַתָּנָה.\n\n\n\n\n"
        ]
    ],
    "sectionNames": [
        "Chapter",
        "Mishnah"
    ]
}