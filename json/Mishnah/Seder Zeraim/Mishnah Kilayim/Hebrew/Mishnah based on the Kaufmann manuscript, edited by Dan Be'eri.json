{
    "language": "he",
    "title": "Mishnah Kilayim",
    "versionSource": "https://archive.org/details/MishnaCorrectedKaufman00WHOLE",
    "versionTitle": "Mishnah based on the Kaufmann manuscript, edited by Dan Be'eri",
    "status": "locked",
    "license": "PD",
    "digitizedBySefaria": true,
    "actualLanguage": "he",
    "languageFamilyName": "hebrew",
    "isSource": true,
    "isPrimary": true,
    "direction": "rtl",
    "heTitle": "משנה כלאים",
    "categories": [
        "Mishnah",
        "Seder Zeraim"
    ],
    "text": [
        [
            "<small>א</small>\nהַחִטִּים וְהַזּוֹנִין \nאֵינָן כִּלְאַיִם זֶה בָזֶה.  \nהַשְּׂעוֹרִים וְשִׁבֹּלֶת שׁוּעָל, \nהַכֻּסְּמִין וְהַשִּׁיפוֹן, \nהַפּוּל וְהַסַּפִּיר, \nהַפָּרְקְדָן וְהַטּוֹפֵחַ, \nוּפוּל הַלָּבָן וְהַשְּׁעוּעִית, \nאֵינָן כִּלְאַיִם זֶה בָזֶה. \n",
            "<small>ב</small>\nהַקִּשּׁוּת וְהַמַּלְפְּפוֹן אֵינָן כִּלְאַיִם זֶה בָזֶה.  \nרְבִּי יְהוּדָה אוֹמֵר: \nכִּלְאַיִם.  \nחֲזֶרֶת, חֲזֶרֶת גַּלִּים, \nעֻלְשִׁים, עֻלְשֵׁי שָׂדֶה, \nכְּרֵישִׁים, כְּרֵישֵׁי שָׂדֶה, \nכֻּסְבָּר, כֻּסְבַּר שָׂדֶה, &lt;כיסבר&gt;\nחַרְדָּל, חַרְדָּל מִצְרִי, \nוְדַלַּעַת מִצְרִית וְהָרְמוּצָה, \nוּפוּל מִצְרִי וְהֶחָרוּב, \nאֵינָן כִּלְאַיִם זֶה בָזֶה. \n",
            "<small>ג</small>\nהַלֶּפֶת וְהַנָּפוֹס, \nהַכְּרוּב וְהַתְּרָבְתּוֹר, \nהַתְּרָדִים וְהַלְּעוּנִים. \nהוֹסִיף רְבִּי עֲקִיבָה: \nהַשּׁוּם וְהַשּׁוּמָנִית, \nהַבָּצָל וְהַבְּצַלְצוּל, \nוְהַתָּרְמוֹס וְהַפְּלָסְלוֹס, \nאֵינָן כִּלְאַיִם זֶה בָזֶה. \n",
            "<small>ד</small>\nוּבָאִילָן: \nהָאֲגַסִּין, וְהַקְּרָסְטָמִילִין, \nוְהַפָּרִישִׁים וְהָעָזְרָרִים, \nאֵינָן כִּלְאַיִם זֶה בָזֶה.  \nהַתַּפּוּחַ וְהַחַזְרָר, \nהַפַּרְסְקִים וְהַשְּׁקֵדִים, \nוְהַשִּׁיזְפִים וְהָרִימִים, \nאַף עַל פִּי דוֹמִין זֶה לָזֶה, \nכִּלְאַיִם זֶה בָזֶה. \n",
            "<small>ה</small>\nהַצְּנוֹן וְהַנָּפוֹס, \nהַחַרְדָּל וְהַלַּפְסָן, \nוְדַלַּעַת יְוָנִית עִם הַמִּצְרִית וְהָרְמוּצָה, \nאַף עַל פִּי דוֹמִין זֶה לָזֶה, \nכִּלְאַיִם זֶה בָזֶה. \n",
            "<small>ו</small>\nהַזְּאֵב וְהַכֶּלֶב, \nכֶּלֶב הַכָּפְרִי וְהַשּׁוּעָל, \nהָעִזִּים וְהַצְּבָאִים, \nהַיְּעֵלִים וְהָרְחֵלִים, \nהַסּוּס וְהַפֶּרֶד, \nהַפֶּרֶד וְהַחֲמוֹר, \nהַחֲמוֹר וְהֶעָרוֹד, \nאַף עַל פִּי דוֹמִין זֶה לָזֶה, \nכִּלְאַיִם זֶה בָזֶה. \n",
            "<small>ז</small>\nאֵין מְבִיאִין אִילָן בְּאִילָן, \nיָרָק בְּיָרָק, \nוְלֹא אִילָן בְּיָרָק, \nוְלֹא יָרָק בְּאִילָן.  \nרְבִּי יְהוּדָה מַתִּיר יָרָק בְּאִילָן. \n",
            "<small>ח</small>\nאֵין נוֹטְעִים יְרָקוֹת בְּתוֹךְ סַדָּן שֶׁלַּשִּׁקְמָה, \nאֵין מַרְכִּיבִין פֵּיגָם עַל גַּבֵּי קִדָּה לְבָנָה, \nמִפְּנֵי שֶׁהוּא יָרָק בְּאִילָן.  \nאֵין נוֹטְעִין יִחוּר שֶׁלַּתְּאֵנָה לְתוֹךְ הַחֲצוּב, \nשֶׁהוּא מְקִירוֹ. &lt;מחוק: שתהא&gt;\nאֵין תּוֹחֲבִין זְמוֹרָה שֶׁלַּגֶּפֶן לְתוֹךְ הָאֲבַטִּיחַ, \nשֶׁתְּהֵא זוֹרֶקֶת מֵימֶיהָ לְתוֹכוֹ, \nמִפְּנֵי שֶׁהוּא אִילָן בְּיָרָק.  \nאֵין נוֹתְנִין זֶרַע דַּלַעַת לְתוֹךְ הַחַלָּמִית, \nשֶׁתְּהֵא מְשַׁמְּרַתּוּ, \nמִפְּנֵי שֶׁהוּא יָרָק בְּיָרָק. \n",
            "<small>ט</small>\nהַטּוֹמֵן לֶפֶת וּצְנֹנֶת תַּחַת הַגֶּפֶן, \nאִם הָיוּ מִקְצָת הֶעָלִים מְגֻלִּין, \nאֵינוּ חוֹשֵׁשׁ לֹא מִשֵּׁם כִּלְאַיִם, \nוְלֹא מִשֵּׁם מַעַשְׂרוֹת, \nוְלֹא מִשֵּׁם שְׁבִיעִית, \nוְנִטָּלִין בַּשַּׁבָּת.  \nהַזּוֹרֵעַ חִטָּה וּשְׂעוֹרָה כְאַחַת, \nהֲרֵי זֶה כִלְאַיִם.  \nרֶבִּי יְהוּדָה אוֹמֵר: \nאֵינוּ כִלְאַיִם, \nעַד שֶׁיְּהוּא שְׁתֵּי חִטִּים וּשְׂעוֹרָה, \nאוֹ חִטָּה וּשְׁתֵּי שְׂעוֹרִים, \nאוֹ חִטָּה וּשְׂעוֹרָה וְכֻסֶּמֶת. \n\n\n \n"
        ],
        [
            "<small>א</small>\nכָּל סְאָה שֶׁיֶּשׁ בָּהּ רֹבַע זֶרַע מִמִּין אַחֵר, \nיְמַעֵט. \nרְבִּי יוֹסֵה אוֹמֵר: \nיָבֹר.  \nבֵּין מִמִּין אֶחָד, בֵּין מִשְּׁנֵי מִינִים.  \nרְבִּי שִׁמְעוֹן אוֹמֵר: \nלֹא אָמְרוּ אֶלָּא מִמִּין אֶחָד.  \nוַחֲכָמִים אוֹמְרִים: \nכָּל שֶׁהוּא כִלְאַיִם בִּסְאָה מִצְטָרֵף לְרֹבַע. \n",
            "<small>ב</small>\nבַּמֵּי דְבָרִים אֲמוּרִים? \nתְּבוּאָה בִתְבוּאָה קִטְנִית בְּקִטְנִית, \nתְּבוּאָה בְקִטְנִית וְקִטְנִית בִּתְבוּאָה.  \nבֶּאֱמֶת, \nזִרְעוֹנֵי גַנָּה שֶׁאֵינָן נֶאֱכָלִין \nוּמִצְטָרְפִין אֶחָד מֵעֶשְׂרִים וְאַרְבָּעָה \nבְנוֹפֵל לְבֵית סְאָה.  \nרְבִּי שִׁמְעוֹן אוֹמֵר: \nכַּשֵּׁם שֶׁאָמְרוּ לְהַחְמִיר, \nאַף לְהָקֵל; \nהַפִּשְׁתָּן בַּתְּבוּאָה \nמִצְטָרֶפֶת אֶחָד מֵעֶשְׂרִים וְאַרְבָּעָה \nבְנוֹפֵל לְבֵית סְאָה. \n",
            "<small>ג</small>\nהָיְתָה שָׂדֵהוּ זְרוּעָה חִטִּים, \nוְנִמְלַךְ לְזָרְעָהּ שְׂעוֹרִים, \nיַמְתִּין לָהּ עַד שֶׁתַּתְלִיעַ, וְיוֹפַךְ, \nוְאַחַר כָּךְ יִזְרַע.  \nאִם צִמֵּחָה, לֹא יֹאמַר, \nאֶזְרַע וְאַחַר כָּךְ אוֹפַךְ, \nאֶלָּא הוֹפֵךְ וְאַחַר כָּךְ זוֹרֵעַ.  \nוְכַמָּה יְהֵא חָרִישׁ? \nכְּתַלְמֵי הָרְבֵיעָה.  \nאַבָּא שָׁאוּל אוֹמֵר: \nכְּדֵי שֶׁלֹּא יְשַׁיֵּר רֹבַע לְבֵית סְאָה. \n",
            "<small>ד</small>\nזְרוּעָה, וְנִמְלַךְ לִטְּעָהּ, \nלֹא יֹאמַר: \n\"אֶטַּע וְאַחַר כָּךְ אוֹפַךְ\", \nאֶלָּא הוֹפֵךְ, וְאַחַר כָּךְ נוֹטֵעַ.  \nנְטוּעָה, וְנִמְלַךְ לְזָרְעָהּ, \nלֹא יֹאמַר: \n\"אֶזְרַע, וְאַחַר כָּךְ אֲשָׁרֵשׁ, \nאֶלָּא מְשָׁרֵשׁ, וְאַחַר כָּךְ זוֹרֵעַ.  \nאִם רוֹצֶה, גּוֹמֵם עַד פָּחוּת מִטֶּפַח, \nוְזוֹרֵעַ, וְאַחַר כָּךְ מְשָׁרֵשׁ. \n",
            "<small>ה</small>\nהָיְתָה שָׂדֵהוּ זְרוּעָה קַנְבֵס אוֹ לוּף, &lt;קרבס&gt;\nלֹא יְהֵא זוֹרֵעַ וּבָא עַל גַּבֵּיהֶן, \nשֶׁאֵינָן עוֹשׂוֹת אֶלָּא לְשָׁלוֹשׁ שָׁנִים.  \nתְּבוּאָה שֶׁעָלוּ בָהּ סִפְחֵי אֶסְטֵס, \nוְכֵן מְקוֹם הַגֳּרָנוֹת שֶׁעָלוּ בָהֶן מִינִין הַרְבֵּה, \nוְכֵן תִּלְתָּן שֶׁהֶעְלַת מִינֵי עֲשָׂבִים, \nאֵין מְחַיְּבִין אוֹתוֹ לְנַכֵּשׁ.  \nאִם נִכֵּשׁ אוֹ כִסַּח, אוֹמְרִין לוֹ: \n\"עֲקֹר אֶת הַכֹּל חוּץ מִמִּין אֶחָד!\" \n",
            "<small>ו</small>\nהָרוֹצֶה לַעֲשׁוֹת שָׂדֵהוּ מֶשֶׁר מֶשֶׁר מִכָּל מִין, \nבֵּית שַׁמַּי אוֹמְרִים: \nשְׁלֹשָׁה תְלָמִים שֶׁלְּפָתִיחַ; \nבֵּית הֶלֵּל אוֹמְרִים: \nמְלֹא הָעֹל הַשָּׁרוֹנִי.  \nוּקְרוֹבִים דִּבְרֵי אֵלּוּ לִהְיוֹת כְּדִבְרֵי אֵלּוּ. \n",
            "<small>ז</small>\nהָיָה רֹאשׁ תֹּר חִטִּים נִכְנָס בְּתוֹךְ שֶׁלִּשְׂעוֹרִים, מֻתָּר, \nמִפְּנֵי שֶׁהוּא נִרְאֶה כְסוֹף שָׂדֵהוּ.  \nשֶׁלּוֹ חִטִּים וְשֶׁלַּחֲבֵרוֹ מִין אַחֵר, \nמֻתָּר לִסְמֹךְ לוֹ מֵאוֹתוֹ הַמִּין.  \nשֶׁלּוֹ חִטִּים וְשֶׁלַּחֲבֵרוֹ חִטִּים, \nמֻתָּר לִסְמֹךְ לוֹ תֶלֶם שֶׁלַּפִּשְׁתָּן, \nוְלֹא תֶלֶם שֶׁלְּמִין אַחֵר.  \nרְבִּי שִׁמְעוֹן אוֹמֵר: \nאֶחָד זֶרַע פִּשְׁתָּן וְאֶחָד כָּל הַמִּינִים.  \nרֶבִּי יוֹסֵה אוֹמֵר: \nבְּאֶמְצַע שָׂדֵהוּ מֻתָּר לִבְדּוֹק בְּתֶלֶם שֶׁלַּפִּשְׁתָּן.  \n",
            "<small>ח</small>\nאֵין סוֹמְכִין לִשְׂדֵה תְבוּאָה חַרְדָּל וְחָרִיעַ, \nאֲבָל סוֹמְכִין לִשְׂדֵה יְרָקוֹת חַרְדָּל וְחָרִיעַ.  \nסוֹמֵךְ לַבּוּר, וְלַנִּיר, \nוְלַגָּפָה, וְלַדֶּרֶךְ, \nוְלַגָּדֵר שֶׁהוּא גָּבֹהַּ עֲשָׂרָה טְפָחִים, \nוְלֶחָרִיץ שֶׁהוּא עָמֹק עֲשָׂרָה וְרָחָב אַרְבָּעָה, \nוְלָאִילָן שֶׁהוּא מֵסֵךְ עַל הָאָרֶץ, \nוְלַסֶּלַע שֶׁהוּא גָּבֹהַּ עֲשָׂרָה וְרָחָב אַרְבָּעָה. \n",
            "<small>ט</small>\nהָרוֹצֶה לַעֲשׁוֹת שָׂדֵהוּ קָרַחַת קָרַחַת מִכָּל מִין, \nעוֹשֶׂה עֶשְׂרִים וְאַרְבַּע קְרָחוֹת לְבֵית סְאָה, &lt;וְאַרְבָּעָה&gt;\nמִקְרַחַת בֵּית רֹבַע, \nוְזוֹרֵעַ בְּתוֹכָהּ כָּל מִין שֶׁיִּרְצֶה.  \nהָיְתָה קָרַחַת אַחַת אוֹ שְׁתַּיִם, \nזוֹרְעָן חַרְדָּל.  \nשָׁלוֹשׁ, לֹא יִזְרַעֵם חַרְדָּל, \nמִפְּנֵי שֶׁהִיא נִרְאֵית כִּשְׂדֵה חַרְדָּל. &lt;שהוא נראה&gt; \nדִּבְרֵי רֶבִּי מֵאִיר.  \nוַחֲכָמִים אוֹמְרִים: \nתֵּשַׁע קְרָחוֹת מֻתָּרוֹת, וְעֶשֶׂר אֲסוּרוֹת.  \nרֶבִּי אֱלִיעֶזֶר בֶּן יַעֲקֹב אוֹמֵר: \nאֲפִלּוּ כָל שָׂדֵהוּ בֵית כּוֹר, \nלֹא יַעֲשֶׂה בְתוֹכָהּ חוּץ מִקָּרַחַת אַחַת. \n",
            "<small>י</small>\nכָּל שֶׁהוּא בְּתוֹךְ בֵּית רֹבַע, \nעוֹלֶה בְמִדַּת בֵּית רֹבַע: \nאָכְלַת הַגֶּפֶן וְהַקֶּבֶר וְהַסֶּלַע, \nעוֹלִים בְּמִדַּת בֵּית רֹבַע.  \nתְּבוּאָה בִתְבוּאָה, בֵּית רֹבַע.  \nיָרָק בְּיָרָק, שִׁשָּׁה טְפָחִים.  \nתְּבוּאָה בְיָרָק, \nוְיָרָק בִּתְבוּאָה, בֵּית רֹבַע.  \nרֶבִּי אֱלִיעֶזֶר אוֹמֵר: \nיָרָק בִּתְבוּאָה, שִׁשָּׁה טְפָחִים. \n",
            "<small>יא</small>\nתְּבוּאָה נוֹטָה עַל גַּבֵּי תְבוּאָה, \nוְיָרָק עַל גַּבֵּי יָרָק, \nתְּבוּאָה עַל גַּבֵּי יָרָק, \nוְיָרָק עַל גַּבֵּי תְבוּאָה, \nהַכֹּל מֻתָּר, חוּץ מִדַּלַּעַת יְוָנִית.  \nרֶבִּי אוֹמֵר: \nאַף הַקִּשּׁוּת וּפוּל מִצְרִי; \nוְרוֹאֶה אֲנִי אֶת דִּבְרֵיהֶם מִדְּבָרַי. \n\n\n\n"
        ],
        [
            "<small>א</small>\nעֲרוּגָה שֶׁהִיא שִׁשָּׁה עַל שִׁשָּׁה טְפָחִים, \nזוֹרְעִין בְּתוֹכָהּ חֲמִשָּׁה זֵרְעוֹנִין, \nאַרְבָּעָה בְּאַרְבַּע רוּחוֹת הָעֲרוּגָה, \nוְאֶחָד בָּאֶמְצַע.  \nהָיָה לָהּ גּוֹבָל גָּבֹהַּ טֶפַח, \nזוֹרְעִין בְּתוֹכָהּ שְׁלֹשָׁה עָשָׂר: \nשְׁלֹשָׁה עַל כָּל גּוֹבָל וְגוֹבָל, \nוְאֶחָד בָּאֶמְצַע.  \nלֹא יִטַּע רֹאשׁ הַלֶּפֶת בְּתוֹךְ הַגּוֹבָל, \nמִפְּנֵי שֶׁהוּא מְמַלֵּהוּ.  \nרֶבִּי יְהוּדָה אוֹמֵר: &lt;יודה&gt;\nשִׁשָּׁה בָאֶמְצַע. \n",
            "<small>ב</small>\nכָּל מִין זְרָעִים אֵין זוֹרְעִים בָּעֲרוּגָה, \nכָּל מִין יְרָקוֹת זוֹרְעִין בָּעֲרוּגָה.  \nהַחַרְדָּל וְהָאֲפוּנִים הַשּׁוּפִים, מִין זְרָעִים; \nאֲפוּנִים הַגַּמְלוֹנִים, מִין יָרָק.  \nגּוֹבָל שֶׁהוּא גָבֹהַּ טֶפַח וְנִתְמָעַט, \nכָּשֵׁר, שֶׁהָיָה כָשֵׁר מִתְּחִלָּתוֹ.  \nהַתֶּלֶם, וְאַמַּת הַמַּיִם שֶׁהֵן עֲמֻקִּין טֶפַח, \nזוֹרְעִין בְּתוֹכָם שְׁלֹשָׁה זֵרְעוֹנִים, \nאֶחָד מִכָּן, וְאֶחָד מִכָּן, וְאֶחָד בָּאֶמְצַע. \n",
            "<small>ג</small>\nהָיָה רֹאשׁ תֹּר יָרָק נִכְנָס לְתוֹךְ שְׂדֵה יָרָק אַחֵר, \nמֻתָּר, מִפְּנֵי שֶׁהוּא נִרְאֶה כְסוֹף שָׂדֵהוּ.  \nהָיְתָה שָׂדֵהוּ זְרוּעָה יָרָק, \nוּמְבַקֵּשׁ לִטַּע בְּתוֹכָהּ שׁוּרָה שֶׁלְּיָרָק אַחֵר, \nרֶבִּי יִשְׁמָעֵאל אוֹמֵר: \nעַד שֶׁיְּהֵא הַתֶּלֶם מְפַלֵּשׁ מֵרֹאשׁ הַשָּׂדֶה וְעַד רֹאשׁוֹ.  \nרֶבִּי עֲקִיבָה אוֹמֵר: \nאֹרֶךְ שִׁשָּׁה טְפָחִים וְרֹחַב מְלוֹאוֹ.  \nרֶבִּי יְהוּדָה אוֹמֵר: \nרֹחַב כִּמְלֹא רֹחַב הַפַּרְסָה. \n",
            "<small>ה</small>\nהַנּוֹטֵעַ שְׁתֵּי שׁוּרוֹת שֶׁלַּקִּשּׁוּאִים, \nשְׁתֵּי שׁוּרוֹת שֶׁלַּדִּלּוּעִים, \nשְׁתֵּי שׁוּרוֹת שֶׁלְפוּל מִצְרִי, \nמֻתָּר.  \nשׁוּרָה שֶׁלַּקִּשּׁוּאִים, \nשׁוּרָה שֶׁלַּדִּלּוּעִים, \nשׁוּרָה שֶׁלְפוּל מִצְרִי, \nאָסוּר.  \nשׁוּרָה שֶׁלַּקִּשּׁוּאִים, \nשׁוּרָה שֶׁלַּדִּלּוּעִים, \nשׁוּרָה שֶׁלְפוּל מִצְרִי, \nשׁוּרָה שֶׁלַּקִּשּׁוּאִים, \nרְבִּי אֱלִיעֶזֶר מַתִּיר, \nוַחֲכָמִים אוֹסְרִין. \n",
            "&lt;<small>ה</small>&gt;\nנוֹטֵעַ אָדָם קִשּׁוּת וְדַלַּעַת לְתוֹךְ גּוּמָא אַחַת, \nוּבִלְבַד שֶׁתְּהֵא זוֹ נוֹטָה לְצַד זֶה, \nוְזוֹ נוֹטָה לְצַד זֶה. \n(וְנוֹטֶה שֵׂעָר שֶׁלָּזוֹ לְכָאן וְשֵׂעָר שֶׁלָּזוֹ לְכָאן; \nשֶׁכָּל מַה שֶּׁאָסְרוּ חֲכָמִים \nלֹא גָזְרוּ אֶלָּא מִפְּנֵי מַרְאִית הָעַיִן.) \n",
            "&lt;<small>ד</small>&gt;\nהָיְתָה שָׂדֵהוּ זְרוּעָה בְצָלִים, \nוּמְבַקֵּשׁ לִטַּע בְּתוֹכָהּ שׁוּרוֹת שֶׁלַּדִּלּוּעִים, \nרְבִּי יִשְׁמָעֵאל אוֹמֵר: \nעוֹקֵר שְׁתֵּי שׁוּרוֹת, \nוְנוֹטֵעַ שׁוּרָה אַחַת, \nוּמַנִּיחַ קָמָה בְצָלִים בִּמְקוֹם שְׁתֵּי שׁוּרוֹת, \nוְעוֹקֵר שְׁתֵּי שׁוּרוֹת, \nוְנוֹטֵעַ שׁוּרָה אַחַת.  \nרֶבִּי עֲקִיבָה אוֹמֵר: \nעוֹקֵר שְׁתֵּי שׁוּרוֹת, \nוְנוֹטֵעַ שְׁתֵּי שׁוּרוֹת, \nוּמַנִּיחַ קָמָה בְצָלִים בִּמְקוֹם שְׁתֵּי שׁוּרוֹת, \nוְעוֹקֵר שְׁתֵּי שׁוּרוֹת, \nוְנוֹטֵעַ שְׁתֵּי שׁוּרוֹת.  \nוַחֲכָמִים אוֹמְרִים: \nאִם אֵין בֵּין שׁוּרָה לַחֲבֶרְתָּהּ שְׁתֵּים עֶשְׂרֵה אַמָּה, \nלֹא יְקַיֵּם אֶת הַזֶּרַע שֶׁבֵּינוֹתַיִם. \n",
            "<small>ז</small>\nדַּלַּעַת בַּיָּרָק, כְּיָרָק, \nבִּתְבוּאָה, נוֹתְנִין לָהּ בֵּית רֹבַע.  \nהָיְתָה שָׂדֵהוּ זְרוּעָה תְבוּאָה, \nוּמְבַקֵּשׁ לִטַּע בְּתוֹכָהּ שׁוּרָה שֶׁלַּדִּלּוּעִים, \nנוֹתְנִין לָהּ עֲבוֹדָתָהּ שִׁשָּׁה טְפָחִים.  \nאִם הִגְדִּילָה, יַעֲקֹר מִלְּפָנֶיהָ.  \nרְבִּי יוֹסֵה אוֹמֵר: \nנוֹתְנִין לָהּ עֲבוֹדָתָהּ אַרְבַּע אַמּוֹת.  \n\n<small>ח</small>\nאָמְרוּ לוֹ: \nהֲתַחְמִיר זוֹ מִן הַגֶּפֶן? \nאָמַר לָהֶם: \nמָצִינוּ שֶׁזּוֹ חֲמוּרָה מִן הַגֶּפֶן, \nשֶׁלַּגֶּפֶן יְחִידִית, \nנוֹתְנִין לַעֲבוֹדָתָהּ שִׁשָּׁה טְפָחִים, \nוְלַדַּלַּעַת יְחִידִית בֵּית רֹבַע.  \nרְבִּי מֵאִיר אוֹמֵר מִשֵּׁם רְבִּי יִשְׁמָעֵאל: \nכָּל שְׁלֹשָׁה דִלּוּעִים לְבֵית סְאָה, \nלֹא יָבִיא זֶרַע לְתוֹךְ בֵּית סְאָה.  \nרְבִּי יוֹסֵה בֶן הַעוֹטֵף אֶפְרָתִי \nאָמַר מִשֵּׁם רְבִּי יִשְׁמָעֵאל: \nכָּל שְׁלֹשָׁה דִלּוּעִין לְבֵית כּוֹר, \nלֹא יָבִיא זֶרַע לְתוֹךְ בֵּית כּוֹר. \n\n\n \n"
        ],
        [
            "<small>א</small>\nקָרַחַת הַכֶּרֶם, \nבֵּית שַׁמַּי אוֹמְרִים: \nעֶשְׂרִים וְאַרְבַּע אַמּוֹת.  \nבֵּית הֶלֵּל אוֹמְרִים: \nשֵׁשׁ עֶשְׂרֵה אַמָּה.  \nמְחוֹל הַכֶּרֶם, \nבֵּית שַׁמַּי אוֹמְרִים: \nשֵׁשׁ עֶשְׂרֵה אַמָּה; \nוּבֵית הֶלֵּל אוֹמְרִים: \nשְׁתֵּים עֶשְׂרֵה אַמָּה.  \nוְאֵי זוֹ הִיא קָרַחַת הַכֶּרֶם? \nכֶּרֶם שֶׁחָרַב מֵאֶמְצָעוֹ; \nאִם אֵין שָׁם שֵׁשׁ עֶשְׂרֵה אַמָּה, \nלֹא יָבִיא זֶרַע לְשָׁם.  &lt;לַשָׁם&gt;\nהָיוּ שָׁם שֵׁשׁ עֶשְׂרֵה אַמָּה, \nנוֹתְנִין לוֹ עֲבוֹדָתוֹ, \nוְזוֹרֵעַ אֶת הַמּוֹתָר. \n",
            "<small>ב</small>\nאֵי זֶה הוּא מְחוֹל הַכֶּרֶם? \nבֵּין כֶּרֶם לַגָּדֵר.  \nאִם אֵין שָׁם שְׁתֵּים עֶשְׂרֵה אַמָּה, \nלֹא יָבִיא זֶרַע לְשָׁם.  \nהָיוּ שָׁם שְׁתֵּים עֶשְׂרֵה אַמָּה, \nנוֹתְנִין לוֹ עֲבוֹדָתוֹ וְזוֹרֵעַ אֶת הַמּוֹתָר. \n",
            "<small>ג</small>\nרֶבִּי יְהוּדָה אוֹמֵר: \nאֵין זֶה אֶלָּא גְדוֹר הַכֶּרֶם.  \nוְאֵי זֶה מְחוֹל הַכֶּרֶם? \nבֵּין שְׁנֵי הַכְּרָמִים.  \nאֵי זֶה הוּא גָדֵר? \nשֶׁהוּא גָּבֹהַּ עֲשָׂרָה טְפָחִים.  \nוְחָרִיץ? \nשֶׁהוּא עָמֹק עֲשָׂרָה וְרָחָב אַרְבָּעָה. \n",
            "<small>ד</small>\nמְחִצַּת הַקָּנִים, \nאִם אֵין בֵּין קָנֶה לַחֲבֵרוֹ שְׁלֹשָׁה טְפָחִים \nכְּדֵי שֶׁיִּכָּנֵס הַגְּדִי, \nהֲרֵי זוֹ כִמְחִצָּה.  \nוְגָדֵר שֶׁנִפְרַץ עַד עֶשֶׂר אַמּוֹת, \nהֲרֵי הוּא כַפֶּתַח. \nיָתֵר מִכֵּן, כְּנֶגֶד הַפִּרְצָה אָסוּר.  \nנִפְרְצוּ בוֹ פְרָצוֹת הַרְבֵּה, \nאִם הָעוֹמֵד מְרֻבֶּה עַל הַפָּרוּץ, מֻתָּר. \nאִם הַפָּרוּץ מְרֻבֶּה עַל הָעוֹמֵד, \nכְּנֶגֶד הַפִּרְצָה אָסוּר. \n",
            "<small>ה</small>\nהַנּוֹטֵעַ שׁוּרָה שֶׁלְּחָמֵשׁ גְּפָנִים, \nבֵּית שַׁמַּי אוֹמְרִים: \nכֶּרֶם; \nוּבֵית הֶלֵּל אוֹמְרִים: \nאֵינוּ כֶרֶם, עַד שֶׁיְּהוּ שְׁתֵּי שׁוּרוֹת.  \nלְפִיכָךְ הַזּוֹרֵעַ אַרְבַּע אַמּוֹת שֶׁבַּכֶּרֶם, \nבֵּית שַׁמַּי אוֹמְרִים: \nקִדֵּשׁ שׁוּרָה אַחַת. \nוּבֵית הֶלֵּל אוֹמְרִים: \nקִדֵּשׁ שְׁתֵּי שׁוּרוֹת. \n",
            "<small>ו</small>\nהַנּוֹטֵעַ שְׁתַּיִם כְּנֶגֶד שְׁתַּיִם וְאַחַת יוֹצָא זָנָב, \nהֲרֵי זֶה כֶרֶם.  \nשְׁתַּיִם כְּנֶגֶד שְׁתַּיִם וְאַחַת בִּנְתַּיִם, \nאוֹ שְׁתַּיִם כְּנֶגֶד שְׁתַּיִם וְאַחַת בָּאֶמְצַע, \nאֵינוּ כֶרֶם, \nעַד שֶׁיְּהוּ שְׁתַּיִם נֶגֶד שְׁתַּיִם וְאַחַת יוֹצָא זָנָב. \n",
            "<small>ז</small>\nהַנּוֹטֵעַ שׁוּרָה אַחַת בְּתוֹךְ שֶׁלּוֹ, \nוְשׁוּרָה אַחַת בְּתוֹךְ שֶׁלַּחֲבֵרוֹ, \nוְדֶרֶךְ הַיָּחִיד וְדֶרֶךְ הָרַבִּים בָּאֶמְצַע, \nוְגָדֵר שֶׁהוּא נָמוּךְ מֵעֲשָׂרָה טְפָחִים, \nהֲרֵי אֵלּוּ מִצְטָרְפוֹת.  \nגָּבֹהַּ עֲשָׂרָה טְפָחִים, &lt;מעשרה&gt;\nאֵלּוּ אֵינָן מִצְטָרְפוֹת.  \nרֶבִּי יְהוּדָה אוֹמֵר: \nאִם עֵרְסָן מִלְמַעְלָן, \nהֲרֵי אֵלּוּ מִצְטָרְפוֹת. \n",
            "<small>ח</small>\nהַנּוֹטֵעַ שְׁתֵּי שׁוּרוֹת, \nוְאֵין בֵּינֵיהֶן שְׁמוֹנֶה אַמּוֹת, \nלֹא יָבִיא זֶרַע לַשָּׁם.  \nהָיוּ שָׁלוֹשׁ, \nאִם אֵין בֵּין שׁוּרָה לַחֲבֶרְתָּהּ שְׁתֵּים עֶשְׂרֵה אַמָּה, \nלֹא יָבִיא זֶרַע לַשָּׁם.  \nרֶבִּי אֱלִיעֶזֶר בֶּן יַעֲקֹב אוֹמֵר מִשֵּׁם חֲנִינָא בֶן חֲכִינַאי: \nאֲפִלּוּ חָרְבָה הָאֶמְצָעִית, \nוְאֵין בֵּין שׁוּרָה לַחֲבֶרְתָּהּ שְׁתֵּים עֶשְׂרֵה אַמָּה, \nלֹא יָבִיא זֶרַע לַשָּׁם, \nשֶׁאִלּוּ מִתְּחִלָּה נְטָעָן, \nהָיָה מֻתָּר בִּשְׁמוֹנֶה אַמּוֹת. \n",
            "<small>ט</small>\nהַנּוֹטֵעַ אֶת כַּרְמוֹ עַל שֵׁשׁ עֶשְׂרֵה שֵׁשׁ עֶשְׂרֵה אַמָּה, \nמֻתָּר לְהָבִיא זֶרַע לַשָּׁם.  \nאָמַר רֶבִּי יְהוּדָה: \nמַעֲשֶׂה בְצַלְמִין בְּאֶחָד שֶׁנָּטַע אֶת כַּרְמוֹ, \nעַל שֵׁשׁ עֶשְׂרֵה שֵׁשׁ עֶשְׂרֵה אַמָּה, \nהָיָה הוֹפֵךְ סֵעַר שְׁתֵּי שׁוּרוֹת לְצַד אֶחָד, \nוְזוֹרֵעַ אֶת הַנִּיר, \nבְּשָׁנָה הָאַחֶרֶת הָיָה הוֹפֵךְ אֶת הַשֵּׂעָר לִמְקוֹם הַזֶּרַע, \nוְזוֹרֵעַ אֶת הַבּוּר, \nוּבָא מַעֲשֶׂה לִפְנֵי חֲכָמִים וְהִתִּירוּ.  \nרֶבִּי מֵאִיר, רֶבִּי שִׁמְעוֹן אוֹמְרִים: \nאַף הַנּוֹטֵעַ אֶת כַּרְמוֹ עַל שְׁמוֹנֶה שְׁמוֹנֶה אַמּוֹת, \nמֻתָּר. \n\n\n\n"
        ],
        [
            "<small>א</small>\nכֶּרֶם שֶׁחָרַב, \nאִם יֵשׁ בּוֹ לְלַקֵּט עֶשֶׂר גְּפָנִים לְבֵית סְאָה, \nוּנְטוּעוֹת כְּהִלְכָתָן, \nהֲרֵי זֶה נִקְרֵא כֶרֶם דַּל.  \nכֶּרֶם שֶׁהוּא נָטוּעַ עִרְבּוּבְיָה, \nאִם יֵשׁ לְכַוֵּן שְׁתַּיִם נֶגֶד שָׁלוֹשׁ, \nהֲרֵי זֶה כֶרֶם, \nוְאִם לָאו, אֵינוּ כֶרֶם.  \nרְבִּי מֵאִיר אוֹמֵר: \nהוֹאִיל וְהוּא נִרְאֶה כְתַבְנִית כְּרָמִים, \nהֲרֵי זֶה כֶרֶם. \n",
            "<small>ב</small>\nכֶּרֶם שֶׁהוּא נָטוּעַ עַד פָּחוּת פָּחוּת מֵאַרְבַּע אַמּוֹת, \nרְבִּי שִׁמְעוֹן אוֹמֵר: \nאֵינוּ כֶרֶם. \nוַחֲכָמִים אוֹמְרִים: \nכֶּרֶם, \nוְרוֹאִין אֶת הָאֶמְצָעִיּוֹת כְּאִלּוּ אֵינָן. \n",
            "<small>ג</small>\nחָרִיץ שֶׁהוּא עוֹבֵר בַּכֶּרֶם, \nעָמֹק עֲשָׂרָה וְרָחָב אַרְבָּעָה, \nרְבִּי אֱלִיעֶזֶר בֶּן יַעֲקֹב אוֹמֵר: \nאִם הָיָה מְפַלֵּשׁ מֵרֹאשׁ הַכֶּרֶם וְעַד רֹאשׁוֹ, \nהֲרֵי זֶה נִרְאֶה כְבֵין שְׁנֵי כְרָמִים, \nוְזוֹרְעִים בְּתוֹכוֹ. \nוְאִם לָאו, \nהֲרֵי הוּא כַגַּת.  \nהַגַּת שֶׁבַּכֶּרֶם, \nעֲמֻקָּה עֲשָׂרָה וּרְחָבָה אַרְבָּעָה, \nרֶבִּי אֱלִיעֶזֶר אוֹמֵר: \nזוֹרְעִין בְּתוֹכָהּ. \nוַחֲכָמִים אוֹסְרִין.  \nשׁוֹמֵרָה שֶׁבַּכֶּרֶם, \nגְּבוֹהָה עֲשָׂרָה וּרְחָבָה אַרְבָּעָה, \nזוֹרְעִין בְּרֹאשָׁהּ. \nאִם הָיָה שֵׂעָר כּוֹתֵשׁ, אָסוּר. \n",
            "<small>ד</small>\nגֶּפֶן שֶׁהָיְתָה נְטוּעָה בַגַּת אוֹ בַנֶּקַע, &lt;שהיא&gt;\nנוֹתְנִין לָהּ עֲבוֹדָתָהּ, \nוְזוֹרֵעַ אֶת הַמּוֹתָר.  \nרֶבִּי יוֹסֵה אוֹמֵר: \nאִם אֵין שָׁם אַרְבַּע אַמּוֹת, \nלֹא יָבִיא זֶרַע לַשָּׁם.  \nהַבַּיִת שֶׁבַּכֶּרֶם, \nזוֹרְעִין בְּתוֹכוֹ. \n",
            "<small>ה</small>\nהַנּוֹטֵעַ יָרָק בַּכֶּרֶם, אוֹ הַמְקַיֵּם, \nהֲרֵי זֶה מְקַדֵּשׁ אַרְבָּעִים וְחָמֵשׁ גְּפָנִים.  \nאֶמָּתַי? \nבִּזְמַן שֶׁהֵן נְטוּעוֹת עַל אַרְבַּע אַרְבַּע, \nאוֹ עַל חָמֵשׁ חָמֵשׁ.  \nהָיוּ נְטוּעוֹת עַל שֵׁשׁ שֵׁשׁ, \nאוֹ עַל שֶׁבַע שֶׁבַע, \nהֲרֵי זֶה מְקַדֵּשׁ שְׁתֵּים עֶשְׂרֵה אַמָּה לְכָל הָרוּחַ, &lt;בשוליים: נ\"א שֵׁשׁ עֶשְׂרֵה&gt;\nעֲגֻלּוֹת אֲבָל לֹא מְרֻבָּעוֹת. \n",
            "<small>ו</small>\nהָרוֹאֶה יָרָק בַּכֶּרֶם וְאָמַר: \n\"כְּשֶׁאַגִּיעַ לוֹ אֶלְקְטֶנּוּ\", \nמֻתָּר.  \n\"כְּשֶׁאֶחְזֹר אֶלְקְטֶנּוּ\", \nאִם הוֹסִיף בְּמָאתַיִם, אָסוּר. \n",
            "<small>ז</small>\nהָיָה עוֹבֵר בַּכֶּרֶם וְנָפְלוּ מִמֶּנּוּ זְרָעִים, \nאוֹ שֶׁיָּצְאוּ עִם הַזְּבָלִים, \nאוֹ עִם הַמַּיִם, \nהַזּוֹרֵעַ וְסִעֲרַתּוּ הָרוּחַ לְאַחֲרָיו, \nמֻתָּר.  \nוְסִעֲרַתּוּ הָרוּחַ לְפָנָיו, \nרֶבִּי עֲקִיבָה אוֹמֵר: \nאִם עֲשָׂבִים, יוֹפַךְ, \nאִם אָבִיב, יְנַפֵּץ, \nאִם הֵבִיאָה דָגָן, תִּדָּלֵק. \n",
            "<small>ח</small>\nהַמְקַיֵּם קוֹצִים בַּכֶּרֶם, \nרְבִּי אֱלִיעֶזֶר אוֹמֵר: \nקִדֵּשׁ. \nוַחֲכָמִים אוֹמְרִים: \nלֹא קִדֵּשׁ אֶלָּא דָבָר שֶׁכָּמוֹהוּ מְקַיְּמִים.  \nהָאֵרוֹס, וְהַקִּסּוֹס, וְשׁוֹשַׁנַּת הַמֶּלֶךְ, \nוְכָל מִין זְרָעִים, אֵינָן כִּלְאַיִם בַּכֶּרֶם.  \nהַקַּנְבֵס, \nרְבִּי טַרְפוֹן אוֹמֵר: \nאֵינוּ כִלְאַיִם בַּכֶּרֶם. \nוַחֲכָמִים אוֹמְרִים: \nכִּלְאַיִם.  \nוְהַקִּינְרָס, כִּלְאַיִם בַּכֶּרֶם. \n\n\n \n"
        ],
        [
            "<small>א</small>\nאֵי זֶה הוּא עָרִיס? \nהַנּוֹטֵעַ שׁוּרָה שֶׁלְּחָמֵשׁ גְּפָנִים, \nבְּצַד גָּדֵר שֶׁהוּא גָבֹהַּ עֲשָׂרָה טְפָחִים, \nאוֹ בְצַד הֶחָרִיץ שֶׁהוּא עָמֹק עֲשָׂרָה \nוְרָחָב אַרְבָּעָה, \nנוֹתְנִין לוֹ עֲבוֹדָתוֹ אַרְבַּע אַמּוֹת.  \nבֵּית שַׁמַּי אוֹמְרִים: \nמוֹדְדִין אַרְבַּע אַמּוֹת מֵעִקַּר גְּפָנִים וְלַשָּׂדֶה.  \nוּבֵית הֶלֵּל אוֹמְרִים: \nמִן הַגָּדֵר וְלַשָּׂדֶה.  \nאָמַר רֶבִּי יוֹחָנָן בֶּן נוּרִי: \nטוֹעִין כָּל הָאוֹמְרִין כָּךְ! \nאֶלָּא אִם יֶשׁ שָׁם אַרְבַּע אַמּוֹת מֵעִקַּר גְּפָנִים וְלַגָּדֵר, \nנוֹתְנִין לוֹ עֲבוֹדָתוֹ, \nוְזוֹרֵעַ אֶת הַמּוֹתָר.  \nוְכַמָּה הִיא עֲבוֹדַת הַגֶּפֶן? \nשִׁשָּׁה טְפָחִים לְכָל רוּחַ. \nרֶבִּי עֲקִיבָה אוֹמֵר: \nשְׁלֹשָׁה. \n",
            "<small>ב</small>\nעָרִיס שֶׁהוּא יוֹצֵא מִן הַמַּדְרֵגָה, \nרֶבִּי אֱלִיעֶזֶר בֶּן יַעֲקֹב אוֹמֵר: \nאִם עוֹמֵד בָּאָרֶץ וּבוֹצֵר אֶת כֻּלּוֹ, \nהֲרֵי זֶה אוֹסֵר אַרְבַּע אַמּוֹת בַּשָּׂדֶה, \nוְאִם לָאו, \nאֵינוּ אוֹסֵר אֶלָּא כְנֶגְדּוֹ.  \nרֶבִּי אֱלִיעֶזֶר (בֶּן יַעֲקֹב) אוֹמֵר: \nאַף הַנּוֹטֵעַ אַחַת בָּאָרֶץ וְאַחַת בַּמַּדְרֵגָה, \nאִם גְּבוֹהָה עֲשָׂרָה טְפָחִים, \nאֵינָה מִצְטָרֶפֶת עִמָּהּ, \nוְאִם לָאו, \nהֲרֵי זוֹ מִצְטָרֶפֶת עִמָּהּ. &lt;זֶה&gt;\n",
            "<small>ג</small>\nהַמַּדְלֶה אֶת הַגֶּפֶן עַל מִקְצָת אַפִּיפְיָרוֹת, &lt;המדלי. וכן כולם&gt;\nלֹא יָבִיא זֶרַע תַּחַת הַמּוֹתָר. \nאִם הֵבִיא, לֹא קִדֵּשׁ.  \nוְאִם הִלֵּךְ הֶחָדָשׁ, אָסוּר.  \nוְכֵן הַמַּדְלֶה עַל מִקְצָת אִילַן סְרָק. \n",
            "<small>ד</small>\nהַמַּדְלֶה אֶת הַגֶּפֶן עַל מִקְצָת אִילַן מַאֲכָל, \nמֻתָּר לְהָבִיא זֶרַע תַּחַת הַמּוֹתָר.  \nאִם הִלֵּךְ הֶחָדָשׁ, יַחְזִירֶנּוּ.  \nמַעֲשֶׂה שֶׁהָלַךְ רֶבִּי יְהוֹשֻׁעַ אֵצֶל רֶבִּי יִשְׁמָעֵאל \nלִכְפַר עָזִיז, \nוְהֶרְאָהוּ גֶפֶן שֶׁהִיא מֻדְלָה עַל מִקְצָת תְּאֵנָה.  \nאָמַר לוֹ: \n\"מָה אֲנִי לְהָבִיא זֶרַע תַּחַת הַמּוֹתָר?\" \nאָמַר לוֹ: \n\"מֻתָּר.\"  \nוְהֶעֱלָהוּ מִשָּׁם לְבֵית הַמַּגְנְיָה, \nוְהֶרְאָהוּ גֶפֶן שֶׁהִיא מֻדְלָה עַל מִקְצָת הַקּוֹרָה, \nבְּתוֹךְ סַדָּן שֶׁלַּשִּׁקְמָה, וּבוֹ קוֹרוֹת הַרְבֵּה.  \nאָמַר לוֹ: \n\"תַּחַת קוֹרָה זוֹ אָסוּר, &lt;הקורא&gt;\nוְהַשְּׁאָר מֻתָּר.\" \n",
            "<small>ה</small>\nאֵי זֶה הוּא אִילַן סְרָק? \nכָּל שֶׁאֵינוּ עוֹשֶׂה פֵרוֹת.  \nרֶבִּי מֵאִיר אוֹמֵר: \nהַכֹּל אִילַן סְרָק, חוּץ מִן הַזַּיִת וּמִן הַתְּאֵנָה.  \nרֶבִּי יוֹסֵה אוֹמֵר: \nכָּל שֶׁאֵין כָּמוֹהוּ נוֹטְעִים שָׂדוֹת שְׁלֵמוֹת, \nהֲרֵי זֶה אִילַן סְרָק. \n",
            "<small>ו</small>\nפִּסְקֵי עָרִיס, שְׁמוֹנֶה אַמּוֹת וְעוֹד.  \nכָּל מִדּוֹת שֶׁאָמְרוּ חֲכָמִים בַּכֶּרֶם, \nאֵין בָּהֶם 'וְעוֹד', חוּץ מִפִּסְקֵי עָרִיס.  \nאֵלּוּ הֵן פִּסְקֵי עָרִיס? \nעָרִיס שֶׁחָרַב מֵאֶמְצָעוֹ, \nנִשְׁתַּיְּרוּ בוֹ חָמֵשׁ גְּפָנִים מִכָּן וְחָמֵשׁ גְּפָנִים מִכָּן, \nאִם יֶשׁ שָׁם שְׁמוֹנֶה אַמּוֹת, \nלֹא יָבִיא זֶרַע לַשָּׁם; \nשְׁמוֹנֶה אַמּוֹת וָעוֹד, \nנוֹתְנִין לוֹ עֲבוֹדָתוֹ, וְזוֹרֵעַ אֶת הַמּוֹתָר. \n",
            "<small>ז</small>\nעָרִיס שֶׁהוּא יוֹצֵא מִן הַכֹּתֶל מִתּוֹךְ קֶרֶן וְכָלֶה, \nנוֹתְנִין לוֹ עֲבוֹדָתוֹ, וְזוֹרֵעַ אֶת הַמּוֹתָר.  \nרֶבִּי יוֹסֵה אוֹמֵר: \nאִם אֵין שָׁם אַרְבַּע אַמּוֹת, \nלֹא יָבִיא זֶרַע לַשָּׁם. \n",
            "<small>ח</small>\nהַקָּנִים הַיּוֹצְאִים מִן הֶעָרִיס, \nחַס עֲלֵיהֶם לְפָסְקָן, \nכְּנֶגְדָּן מֻתָּר.  \nעֲשָׂאָן כְּדֵי שֶׁיְּהַלֵּךְ עֲלֵיהֶן הֶחָדָשׁ, \nאָסוּר. \n",
            "<small>ט</small>\nהַפֶּרַח הַיּוֹצֵא מִן הֶעָרִיס, \nרוֹאִין אוֹתוֹ ּכְאִלּוּ מְטוֹטֶלֶת תְּלוּיָה בוֹ, \nכְּנֶגְדּוֹ אָסוּר, \nוְכֵן בַּדָּלִית.  \nהַמּוֹתֵחַ זְמוֹרָה מֵאִילָן לָאִילָן, \nתַּחְתֶּיהָ אָסוּר.  \nסִפְּקָהּ בַּחֶבֶל אוֹ בַגְּמִי, \nתַּחַת סִפּוּק מֻתָּר.  \nעֲשָׂאָן כְּדֵי שֶׁיְּהַלֵּךְ עָלָיו הֶחָדָשׁ, \nאָסוּר. \n\n\n \n"
        ],
        [
            "<small>א</small>\nהַמַּבְרִיךְ אֶת הַגֶּפֶן בָּאָרֶץ, \nאִם אֵין עָפָר עַל גַּבָּהּ שְׁלֹשָׁה טְפָחִים, \nלֹא יָבִיא זֶרַע עָלֶיהָ, \nאֲפִלּוּ הִבְרִיכָהּ בַּדַּלַּעַת אוֹ בַסִּילוֹן.  \nהִבְרִיכָהּ בַּסֶּלַע, \nאַף עַל פִּי שֶׁאֵין עָפָר עַל גַּבָּהּ אֶלָּא שָׁלוֹשׁ אֶצְבָּעוֹת, \nמֻתָּר לְהָבִיא זֶרַע עָלֶיהָ.  \nהָאַרְכּוּבָה שֶׁבַּגֶּפֶן, \nאֵין מוֹדְדִין אֶלָּא מֵעִקָּר הַשֵּׁנִי. \n",
            "<small>ב</small>\nהַמַּבְרִיךְ שָׁלוֹשׁ גְּפָנִים וְעִקָּרֵיהֶן נִרְאִין, \nרְבִּי אֶלְעָזָר בִּרְבִּי צָדוֹק אוֹמֵר: \nאִם יֵשׁ בֵּינֵיהֶן מֵאַרְבַּע אַמּוֹת וְעַד שְׁמוֹנֶה, \nהֲרֵי אֵלּוּ מִצְטָרְפוֹת, \nוְאִם לָאו, אֵינָן מִצְטָרְפוֹת.  \nגֶּפֶן שֶׁיָּבְשָׁה, \nאֲסוּרָה וְאֵינָה מְקַדֶּשֶׁת.  \nרֶבִּי מֵאִיר אוֹמֵר: \nאַף גֶּפֶן צֶמֶר אָסוּר וְאֵינוּ מְקַדֵּשׁ.  \nרֶבִּי אֶלְעָזָר בִּרְבִּי צָדוֹק אוֹמֵר מִשְּׁמוֹ: &lt;לעזר&gt;\nאַף עַל גַּבֵּי גֶפֶן אָסוּר וְאֵינוּ מְקַדֵּשׁ. \n",
            "<small>ג</small>\nאֵלּוּ אוֹסְרִין וְלֹא מְקַדְּשִׁין: \nמוֹתַר חָרְבָּן הַכֶּרֶם, &lt;הגפן&gt;\nמוֹתַר מְחוֹל הַכֶּרֶם, \nמוֹתַר פִּסְקֵי עָרִיס, \nמוֹתַר אַפִּיפְיָרוֹת.  \nאֲבָל תַּחַת הַגֶּפֶן, \nוַעֲבוֹדַת הַגֶּפֶן, \nוְאַרְבַּע אַמּוֹת שֶׁבַּכֶּרֶם, \nהֲרֵי אֵלּוּ מִתְקַדְּשִׁין. \n",
            "<small>ד</small>\nהַמְסַכֵּךְ אֶת גַּפְנוֹ עַל גַּבֵּי תְבוּאָתוֹ שֶׁלַּחֲבֵרוֹ, \nהֲרֵי זֶה קִדֵּשׁ וְחַיָּב בְּאַחְרָיוּתוֹ.  \nרֶבִּי יוֹסֵה וּרְבִּי שִׁמְעוֹן אוֹמְרִים: \nאֵין אָדָם מְקַדֵּשׁ דָּבָר שֶׁאֵינוּ שֶׁלּוֹ. \n",
            "<small>ה</small>\nאָמַר רֶבִּי יוֹסֵה: \nמַעֲשֶׂה בְאֶחָד שֶׁזָּרַע אֶת כַּרְמוֹ בַשְּׁבִיעִית, \nוּבָא מַעֲשֶׂה לִפְנֵי רְבִּי עֲקִיבָה, וְאָמַר: \nאֵין אָדָם מְקַדֵּשׁ דָּבָר שֶׁאֵינוּ שֶׁלּוֹ. \n",
            "<small>ו</small>\nהָאַנָּס שֶׁזָּרַע אֶת הַכֶּרֶם וְיָצָא מִלְּפָנָיו, \nקוֹצְרוֹ אֲפִלּוּ בַמּוֹעֵד.  \nעַד כַּמָּה הוּא נוֹתֵן לַפּוֹעֲלִים? \nעַד שָׁלִישׁ.  \nיָתֵר מִכֵּן, קוֹצֵר כְּדַרְכּוֹ וְהוֹלֵךְ, \nאֲפִלּוּ לְאַחַר הַמּוֹעֵד.  \nמֵאִמָּתַי נִקְרָא אַנָּס? \nמִשֶּׁיִּשָּׁקַע. \n",
            "<small>ז</small>\nהָרוּחַ שֶׁעִלְעִילָה אֶת הַגְּפָנִים עַל גַּבֵּי תְבוּאָה, \nיִגְדֹּר מִיָּד.  \nוְאִם אֵרְעוֹ אֹנֶס, מֻתָּר.  \nתְּבוּאָה שֶׁהִיא נוֹטָה תַחַת הַגֶּפֶן, \nוְכֵן בַּיָּרָק, \nמַחְזִיר וְאֵינוּ מְקַדֵּשׁ.  \nמֵאֵמָתַי תְּבוּאָה מִתְקַדֶּשֶׁת? \nמִשֶּׁתַּשְׁרִישׁ.  \nוַעֲנָבִים? \nמִשֶּׁיַּעֲשׁוּ כְפוּל הַלָּבָן.  \nתְּבוּאָה שֶׁיָּבְשָׁה כָל צָרְכָהּ, \nוַעֲנָבִים שֶׁבִּשֵּׁלוּ כָל צָרְכָם, \nאֵינָן מִתְקַדְּשׁוֹת. \n",
            "<small>ח</small>\nעָצִיץ נָקוּב מְקַדֵּשׁ בַּכֶּרֶם.  \nוְשֶׁאֵינוּ נָקוּב אֵינוּ מְקַדֵּשׁ.  \nרֶבִּי שִׁמְעוֹן אוֹמֵר: \nזֶה וָזֶה אֲסוּרִין וְלֹא מִתְקַדְּשִׁים.  \nהַמַּעֲבִיר עָצִיץ נָקוּב בַּכֶּרֶם, \nאִם הוֹסִיף מָאתַיִם, אָסוּר. \n\n\n \n"
        ],
        [
            "<small>א</small>\nכִּלְאֵי הַכֶּרֶם אֲסוּרִין מִלִּזְרַע וּמִלְּקַיֵּם, \nוַאֲסוּרִין בַּהֲנָיָה.  \nכִּלְאֵי זְרָעִים אֲסוּרִים מִלִּזְרַע וּמִלְּקַיֵּם, \nוּמֻתָּרִים בַּאֲכִילָה. \nכִּלְאֵי בְגָדִים מֻתָּרִים בְּכָל דָּבָר, \nוְאֵינָן אֲסוּרִין אֶלָּא מִלִּלְבַּשׁ.  \nכִּלְאֵי בְהֵמָה מֻתָּרִין לְגַדֵּל וּלְקַיֵּם, \nוְאֵינָן אֲסוּרִין אֶלָּא מִלְּהַרְבִּיעַ.  \nכִּלְאֵי בְהֵמָה אֲסוּרִין זֶה עִם זֶה. \n",
            "<small>ב</small>\nבְּהֵמָה עִם בְּהֵמָה, \nוְחַיָּה עִם חַיָּה, \nבְּהֵמָה עִם חַיָּה, \nוְחַיָּה עִם בְּהֵמָה, \nטְמֵאָה עִם טְמֵאָה, \nוּטְהוֹרָה עִם טְהוֹרָה, \nוּטְמֵאָה עִם טְהוֹרָה, \nוּטְהוֹרָה עִם טְמֵאָה, \nאֲסוּרִין לַחֲרֹשׁ וְלִמְשֹׁךְ וּלְהַנְהִיג. \n",
            "<small>ג</small>\nהַמַּנְהִיג סוֹפֵג אֶת הָאַרְבָּעִים.  \nהַיּוֹשֵׁב בַּקָּרוֹן סוֹפֵג אֶת הָאַרְבָּעִים. \nרֶבִּי מֵאִיר פּוֹטֵר.  \nוְהַשְּׁלִישִׁית שֶׁהִיא קְשׁוּרָה לִרְצוּעוֹת, \nאֲסוּרָה. \n",
            "<small>ד</small>\nאֵין קוֹשְׁרִין אֶת הַסּוּס, \nלֹא לִצְדָדֵי הַקָּרוֹן וְלֹא לְאַחַר הַקָּרוֹן, \nוְלֹא אֶת הַלִּבְדְּקָם לַגְּמַלִּים.  \nרֶבִּי יְהוּדָה אוֹמֵר: \nכָּל הַנּוֹלָדִים מִן הַסּוּס, \nאַף עַל פִּי שֶׁאֲבִיהֶן חֲמוֹר, \nמֻתָּרִין זֶה עִם זֶה.  \nוְכָל הַנּוֹלָדִים מִן הַחֲמוֹר, \nאַף עַל פִּי שֶׁאֲבִיהֶם סוּס, \nמֻתָּרִין זֶה עִם זֶה. \nאֲבָל הַנּוֹלָדִים מִן הַסּוּס עִם הַנּוֹלָדִים מִן הַחֲמוֹר, \nאֲסוּרִין זֶה עִם זֶה. \n",
            "<small>ה</small>\nהַפְּרוֹטָיוֹת אֲסוּרוֹת, \nוְהָרֶמֶךְ מֻתָּר.  \nוְאַדְנֵי הַשָּׂדֶה, חַיָּה. \nרֶבִּי יוֹסֵה אוֹמֵר: \nמְטַמְּאוֹת בְּאָהֵל כְּאָדָם.  \nהַקָּפָּד וְחֻלְדַּת הַסְּנָיִים, חַיָּה.  \nחֻלְדַּתַסְּנָאִים, \nרֶבִּי יוֹסֵה אוֹמֵר: \nבֵּית שַׁמַּי אוֹמְרִים: \nמְטַמָּא כַזַּיִת בַּמַּשָּׂא וְכָעֲדָשָׁה בַּמַּגָּע. \n",
            "<small>ו</small>\nוְשׁוֹר בָּר, מִין בְּהֵמָה.  \nרֶבִּי יוֹסֵה אוֹמֵר: \nמִין חַיָּה.  \nכֶּלֶב, מִין חַיָּה.  \nרֶבִּי מֵאִיר אוֹמֵר: \nמִין בְּהֵמָה.  \nהַחֲזִיר, מִין בְּהֵמָה.  \nהַעֲרוֹד, מִין חַיָּה.  \nהַפִּיל וְהַקּוֹף, מִין חַיָּה.  \nוְאָדָם מֻתָּר בְּכֻלָּם לַחֲרֹשׁ וְלִמְשֹׁךְ. \n\n\n\n"
        ],
        [
            "<small>א</small>\nאֵינוּ אָסוּר מִשֵּׁם כִּלְאַיִם אֶלָּא צֶמֶר וּפִשְׁתִּים, \nוְאֵינוּ מִטַּמֵּא בִנְגָעִים אֶלָּא צֶמֶר וּפִשְׁתִּים.  \nאֵין הַכֹּהֲנִים לוֹבְשִׁים לְשַׁמֵּשׁ בְּבֵית הַמִּקְדָּשׁ \nאֶלָּא צֶמֶר וּפִשְׁתִּים.  \nצֶמֶר גְּמַלִּים וְצֶמֶר רְחֵלִים שֶׁטְּרָפָן זֶה בָזֶה, \nאִם רֹב מִן הַגְּמַלִּים, \nמֻתָּר; \nוְאִם רֹב מִן הָרְחֵלִים, \nאָסוּר; \nמַחְצָה לְמַחְצָה, \nאָסוּר.  \nוְכֵן הַפִּשְׁתָּן וְהַקַּנְבֵס שֶׁטְּרָפָן זֶה בָזֶה. \n",
            "<small>ב</small>\nהַשֵּׁירָיִם וְהַכַּלָּךְ אֵין בָּהֶם מִשֵּׁם כִּלְאַיִם, \nאֲבָל אֲסוּרִין מִפְּנֵי מַרְאִית הָעַיִן.  \nהַכָּרִים וְהַכְּסָתוֹת אֵין בָּהֶם מִשּׁוּם כִּלְאַיִם, \nוּבִלְבַד שֶׁלֹּא יְהֵא בְשָׂרוֹ נוֹגֵעַ בָּהֶן.  \nאֵין עֲרַאי לְכִלְאַיִם.  \nלֹא יִלְבַּשׁ כִּלְאַיִם עַל גַּבֵּי עֲשָׂרָה, \nאֲפִלּוּ לִגְנֹב אֶת הַמֶּכֶס. \n",
            "<small>ג</small>\nמִטְפְּחוֹת הַיָּדַיִם, \nמִטְפְּחוֹת הַסְּפָרִים, \nמִטְפְּחוֹת הַסֶּפֶג, \nאֵין בָּהֶן מִשֵּׁם כִּלְאַיִם; \nרְבִּי אֶלְעָזָר אוֹסֵר.  \nמִטְפְּחוֹת הַסַּפָּרִים אֲסוּרוֹת מִשֵּׁם כִּלְאַיִם. \n",
            "<small>ד</small>\nתַּכְרִיכֵי הַמֵּת וְהַמַּרְדַּעַת שֶׁלַּחֲמוֹר, \nאֵין בָּהֶם מִשֵּׁם כִּלְאַיִם.  \nלֹא יִתֵּן אֶת הַמַּרְדַּעַת עַל כְּתֵפוֹ, \nאֲפִלּוּ לְהוֹצִיא עָלֶיהָ אֶת הַזֶּבֶל. \n",
            "<small>ה</small>\nמוֹכְרֵי כְסוּת מוֹכְרִין כְּדַרְכָּן, \nלֹא יִתְכַּוְּנוּ בַחַמָּה מִפְּנֵי הַחַמָּה, \nוְלֹא בַגְּשָׁמִין מִפְּנֵי הַגְּשָׁמִין.  \nוְהַצְּנוּעִים מַפְשִׁילִין בַּמַּקֵּל. \n",
            "<small>ו</small>\nתּוֹפְרֵי כְסוּת תּוֹפְרִין כְּדַרְכָּן, \nלֹא יִתְכַּוְּנוּ בַחַמָּה מִפְּנֵי הַחַמָּה, \nלֹא בַגְּשָׁמִים מִפְּנֵי הַגְּשָׁמִים.  \nוְהַצְּנוּעִים תּוֹפְרִים בָּאָרֶץ. \n",
            "<small>ז</small>\nהַבַּרְסִים וְהַבַּרְדְּסִים, \nוְהַדַּלְמְטִיקָיוֹן וּמַנְעֲלוֹת הַפִּינוֹן, \nלֹא יִלְבַּשׁ בָּהֶן עַד שֶׁיִּבְדֹּק.  \nרְבִּי יוֹסֵה אוֹמֵר: \nהַבָּאִים מֵחוֹף הַיָּם וּמִמְּדִינַת הַיָּם, \nאֵינָן צְרִיכִין בְּדִיקָה, \nמִפְּנֵי שֶׁחֶזְקָתָן בַּקַּנְבֵס.  \nוּמַנְעָל שֶׁלַּזֶּרֶד, \nאֵין בּוֹ מִשּׁוּם כִּלְאַיִם. \n",
            "<small>ח</small>\nאֵין אָסוּר מִשּׁוּם כִּלְאַיִם אֶלָּא טָווּי וְאָרִיג, \nשֶׁנֶּאֱמַר: (דְּבָרִים כב,יא) \n\"לֹא תִלְבַּשׁ שַׁעַטְנֵז\", \nדָּבָר שֶׁהוּא שׁוּעַ, וְטָווּי וְנוּז.  \nרֶבִּי שִׁמְעוֹן בֶּן אֶלְעָזָר אוֹמֵר: \nנָלוֹז וּמֵלִיז הוּא אֶת אָבִיו שֶׁבַּשָּׁמַיִם עָלָיו. \n",
            "<small>ט</small>\nהַלְּבָדִים אֲסוּרִין, \nמִפְּנֵי שֶׁהֵן שׁוֹעִים.  \nפִּיף שֶׁלַּצֶּמֶר בְּשֶׁלַּפִּשְׁתָּן, אָסוּר, \nמִפְּנֵי שֶׁהֵן חוֹזְרִין בָּאָרִיג.  \nרֶבִּי יוֹסֵה אוֹמֵר: \nמְשִׁיחוֹת שֶׁלָּאַרְגָּמָן אֲסוּרוֹת, \nמִפְּנֵי שֶׁהוּא מוֹלֵל עַד שֶׁלֹּא קוֹשֵׁר.  \nלֹא יִקְשֹׁר סְרַט שֶׁלַּצֶּמֶר וְשֶׁלַּפִּשְׁתָּן \nלַחְגֹּר בּוֹ אֶת מָתְנָיו, \nאַף עַל פִּי שֶׁהָרְצוּעָה בָאֶמְצַע. \n",
            "<small>י</small>\nאוֹתוֹת הַגִּרְדִּים וְאוֹתוֹת הַכּוֹבְסִים \nאֲסוּרוֹת מִשֵּׁם כִּלְאַיִם.  \nהַתּוֹכֵף תְּכִיפָה אַחַת, \nאֵינָה חִבּוּר, וְאֵין בָּהּ מִשֵּׁם כִּלְאַיִם, \nוְהַשּׁוֹמְטָהּ בַּשַּׁבָּת, פָּטוּר.  \nעָשָׂה שְׁנֵי רָאשֶׁיהָ מִצַּד אֶחָד, \nחִבּוּר, וְיֶשׁ בָּהּ מִשֵּׁם כִּלְאַיִם, \nוְהַשּׁוֹמְטָהּ בַּשַּׁבָּת, חַיָּב.  \nרֶבִּי יְהוּדָה אוֹמֵר: \nעַד שֶׁיְּשַׁלֵּשׁ.  \nהַשַּׂק וְהַקֻּפָּה מִצְטָרְפִין בַּכִּלְאַיִם.  \n\n\n\n\n\n"
        ]
    ],
    "sectionNames": [
        "Chapter",
        "Mishnah"
    ]
}