{
    "language": "he",
    "title": "Mishnah Orlah",
    "versionSource": "https://archive.org/details/MishnaCorrectedKaufman00WHOLE",
    "versionTitle": "Mishnah based on the Kaufmann manuscript, edited by Dan Be'eri",
    "status": "locked",
    "license": "PD",
    "digitizedBySefaria": true,
    "actualLanguage": "he",
    "languageFamilyName": "hebrew",
    "isSource": true,
    "isPrimary": true,
    "direction": "rtl",
    "heTitle": "משנה ערלה",
    "categories": [
        "Mishnah",
        "Seder Zeraim"
    ],
    "text": [
        [
            "<small>א</small>\nהַנּוֹטֵעַ לַסְּיָג וְלַקּוֹרוֹת, \nפָּטוּר מִן הָעָרְלָה.  \nרְבִּי יוֹסֵה אוֹמֵר: \nאֲפִלּוּ אָמַר: \nהַפְּנִימִי לְמַאֲכָל וְהַחִיצוֹן לַסְּיָג, \nהַפְּנִימִי חַיָּב, \nוְהַחִיצוֹן פָּטוּר. \n",
            "<small>ב</small>\nעֵת שֶׁבָּאוּ אֲבוֹתֵינוּ לָאָרֶץ, מָצְאוּ נָטוּעַ, \nפָּטוּר.  \nנָטְעוּ, אַף עַל פִּי שֶׁלֹּא כִבֵּשׁוּ, \nחַיָּב.  \nהַנּוֹטֵעַ לָרַבִּים, \nחַיָּב. \nרְבִּי יְהוּדָה פוֹטֵר.  \nהַנּוֹטֵעַ בִּרְשׁוּת הָרַבִּים, \nוְנָכְרִי שֶׁנָּטַע, \nוְהַגָּזְלָן שֶׁנָּטַע, \nוְהַנּוֹטֵעַ בִּסְפִינָה, \nוְהָעוֹלֶה מֵאֵלָיו, \nחַיָּב בָּעָרְלָה. \n",
            "<small>ג</small>\nאִילָן שֶׁנֶּעֱקַר וְהַסֶּלַע עִמּוֹ, \nשְׁטָפוֹ נָהָר וְהַסֶּלַע עִמּוֹ, \nאִם יָכוֹל לִחְיוֹת, פָּטוּר,  \nוְאִם לָאו, חַיָּב.  \nנֶעְקַר הַסֶּלַע מִצִּדּוֹ, \nאוֹ שֶׁזִּעְזְעַתּוֹ הַמַּחֲרֵשָׁה, \nאוֹ שֶׁזִּעְזְעַתּוֹ וַעֲשָׂאוֹ כֶעָפָר, \nאִם יָכוֹל לִחְיוֹת, פָּטוּר.  \nוְאִם לָאו, חַיָּב. \n",
            "<small>ד</small>\nאִילָן שֶׁנֶּעְקַר, וְנִשְׁתַּיַּר בּוֹ שֹׁרֶשׁ, \nפָּטוּר.  \nוְכַמָּה יְהֵא בַשֹּׁרֶשׁ? \nרַבָּן גַּמְלִיאֵל אוֹמֵר \nמִשֵּׁם רְבִּי אֶלְעָזָר בֶּן יְהוּדָה אִישׁ בִּרְתוֹתָא: \nכְּמַחַט שֶׁלְּמִיתוּן. \n",
            "<small>ה</small>\nאִילָן שֶׁנֶּעְקַר וּבוֹ בְרֵכָה, \nוְהוּא חָיֶה מִמֶּנָּה, \nחָזְרָה הַזְּקֵנָה לִהְיוֹת כִּבְרֵכָה.  \nהִבְרִיכָה שָׁנָה אַחַר שָׁנָה, וְנִפְסָקָה, \nמוֹנֶה מִשָּׁעָה שֶׁנִּפְסָקָה.  \nסִפּוּק גְּפָנִים, \nסִפּוּק עַל סִפּוּק, \nאַף עַל פִּי שֶׁהִבְרִיכָה בָאָרֶץ, מֻתָּר.  \nרְבִּי מֵאִיר אוֹמֵר: \nמְקוֹם שֶׁכֹּחָהּ יָפֶה, מֻתָּר, \nמְקוֹם שֶׁכֹּחָהּ רַע, אָסוּר.  \nבְּרֵכָה שֶׁנִּפְסָקָה וְהִיא מְלֵאָה פֵרוֹת, \nאִם הוֹסִיף בְּמָאתַיִם, אָסוּר. \n",
            "<small>ו</small>\nנְטִיעָה שֶׁלָּעָרְלָה וְשֶׁלְּכִלְאֵי הַכֶּרֶם שֶׁנִּתְעָרְבוּ בִנְטִיעוֹת, \nהֲרֵי זֶה לֹא יִלְקֹט, \nוְאִם לָקַט, יַעֲלֶה בְאֶחָד וּמָאתַיִם, &lt;באחת&gt;\nוּבִלְבַד שֶׁלֹּא יִתְכַּוֵּן לִלְקֹט.  \nרְבִּי יוֹסֵה אוֹמֵר: \nאִם נִתְכַּוַּן לִלְקֹט, \nיַעֲלֶה בְאֶחָד וּמָאתַיִם. \n",
            "<small>ז</small>\nהֶעָלִים, וְהַלּוּלַבִּין, וּמֵי גְפָנִים, וְהַסְּמָדַר, \nמֻתָּרִים בָּעָרְלָה, בָּרְבָעִי וּבַנָּזִיר, \nוַאֲסוּרִין בָּאֲשֵׁרָה.  \nרְבִּי יוֹסֵה אוֹמֵר: \nהַסְּמָדַר אָסוּר מִפְּנֵי שֶׁהוּא פֶרִי.  \nרְבִּי אֱלִיעֶזֶר אוֹמֵר: \nהַמַּעֲמִיד בְּשֶׂרֶף הָעָרְלָה, אָסוּר.  \nאָמַר רְבִּי יְהוֹשֻׁעַ: \nשָׁמַעְתִּי בְּפֵרוּשׁ, \nשֶׁהַמַּעֲמִיד בְּשֶׂרֶף הֶעָלִים, אָסוּר,\nבְּשֶׂרֶף הָעִקָּרִים, מֻתָּר, \nבְּשֶׂרֶף הַפַּגִּים, אָסוּר, \nמִפְּנֵי שֶׁהֵן פֶּרִי. \n",
            "<small>ח</small>\nעַנְקוֹקְלוֹת, וְהַחַרְצַנִּים, \nוְהַזָּגִּים, וְהַתָּמָד שֶׁלָּהֶם, &lt;והזוגים&gt;\nקְלִפֵּי רִמּוֹנִים וְהַנֵּץ שֶׁלּוֹ, \nקְלִפֵּי אֱגוֹזִים, וְהַגַּלְעַנִּים, \nאֲסוּרִים בָּעָרְלָה, וּבָאֲשֵׁרָה, וּבַנָּזִיר, \nוּמֻתָּרִין בָּרְבָעִי. &lt;ברביעי&gt; \nוְהַנּוֹבְלוֹת כֻּלָּם אֲסוּרוֹת. \n",
            "<small>ט</small>\nרְבִּי יוֹסֵה אוֹמֵר: \nנוֹטְעִים יֵחוּר שֶׁלָּעָרְלָה, \nוְאֵין נוֹטְעִין אֱגוֹז שֶׁלָּעָרְלָה, \nמִפְּנֵי שֶׁהוּא פֶרִי.  \nוְאֵין מַרְכִּיבִין בְּכַפּוֹנְיוֹת שֶׁלָּעָרְלָה. \n\n\n\n"
        ],
        [
            "<small>א</small>\nהַתְּרוּמָה, וּתְרוּמַת מַעֲשֵׂר, \nוּתְרוּמַת מַעֲשֵׂר שֶׁלִּדְמַי, \nהַחַלָּה, וְהַבִּכּוּרִים, \nעוֹלִים בְּאֶחָד וּמֵאָה, \nוּמִצְטָרְפִין זֶה עִם זֶה, \nוְצָרִיךְ לְהָרִים. &lt;ואינו צריך. קו מעל אינו&gt; \nהָעָרְלָה וְכִלְאֵי הַכֶּרֶם \nעוֹלִים בְּאֶחָד וּמָאתַיִם, \nוּמִצְטָרְפִין זֶה עִם זֶה, \nוְאֵינוּ צָרִיךְ לְהָרִים. &lt;וצריך. 'וְאֵינוּ' מוסף בגיליון&gt; \nרְבִּי שִׁמְעוֹן אוֹמֵר: \nאֵינָן מִצְטָרְפִין.  \nרְבִּי אֱלִיעֶזֶר אוֹמֵר: \nמִצְטָרְפִין בְּנוֹתֵן טַעַם, \nאֲבָל לֹא לוֹסַר. \n",
            "<small>ב</small>\nהַתְּרוּמָה מַעֲלָה אֶת הָעָרְלָה, \nוְהָעָרְלָה אֶת הַתְּרוּמָה.  \nכֵּיצַד? \nסְאָה תְרוּמָה שֶׁנָּפְלָה לְמֵאָה, \nוְאַחַר כָּךְ נָפְלוּ שְׁלֹשֶׁת קַבִּים עָרְלָה, \nאוֹ שְׁלֹשֶׁת קַבִּים שֶׁלְּכִלְאֵי הַכֶּרֶם, \nזוֹ הִיא שֶׁהַתְּרוּמָה מַעֲלָה אֶת הָעָרְלָה, \nוְהָעָרְלָה אֶת הַתְּרוּמָה. \n",
            "<small>ג</small>\nהָעָרְלָה מַעֲלָה אֶת הַכִּלְאַיִם, \nוְהַכִּלְאַיִם מַעֲלִין אֶת הָעָרְלָה, \nוְהָעָרְלָה אֶת הָעָרְלָה.  \nכֵּיצַד? \nסְאָה עָרְלָה שֶׁנָּפְלָה לְמָאתַיִם, \nוְאַחַר כָּךְ נָפְלָה סְאָה וְעוֹד עָרְלָה, \nאוֹ סְאָה וְעוֹד שֶׁלְּכִלְאֵי הַכֶּרֶם, \nזוֹ הִיא שֶׁהָעָרְלָה מַעֲלָה אֶת הַכִּלְאַיִם, \nוְהַכִּלְאַיִם אֶת הָעָרְלָה, \nוְהָעָרְלָה אֶת הָעָרְלָה. \n",
            "<small>ד</small>\nכָּל הַמְּחַמֵּץ וְהַמְּתַבֵּל וְהַמְּדַמֵּעַ &lt;מְּדַמֵּעַ&gt;\nבַּתְּרוּמָה וּבָעָרְלָה וּבְכִלְאֵי הַכֶּרֶם, \nאוֹסֵר.  \nבֵּית שַׁמַּי אוֹמְרִים: \nאַף מְטַמֵּא.  \nוּבֵית הֶלֵּל אוֹמְרִים: \nלְעוֹלָם אֵינוּ מְטַמֵּא, \nעַד שֶׁיְּהֵא בוֹ כַּבֵּיצָה. \n",
            "<small>ה</small>\nדּוֹסְתַּי אִישׁ כְּפַר יַתְמָה, &lt;ידמה&gt;\nהָיָה מִתַּלְמִידֵי בֵית שַׁמַּי, וְאָמַר: \nשָׁאַלְתִּי אֶת שַׁמַּי הַזָּקֵן, וְאָמַר: \nלְעוֹלָם אֵינוּ מְטַמֵּא עַד שֶׁיְּהֵא בוֹ כַּבֵּיצָה. \n",
            "<small>ו</small>\nוְלָמָּה אָמָרוּ: \nכָּל הַמְּחַמֵּץ וְהַמְתַבֵּל מְדַמֵּעַ מִין בְּמִינוֹ לְהַחְמִיר, &lt;המדמע&gt;\nוּלְהָקֵל [וּלְהַחְמִיר] מִין בְּשֶׁאֵינוּ מִינוֹ? \nכֵּיצַד? \nשְׂאוֹר שֶׁלַּחִטִּים שֶׁנָּפַל לְתוֹךְ עִסַּת חִטִּים, \nוְיֶשׁ בּוֹ כְדֵי לְחַמֵּץ, \nבֵּין שֶׁיֶּשׁ בּוֹ לְהַעֲלוֹת בְּאֶחָד וּמֵאָה, \nבֵּין שֶׁאֵין בּוֹ לְהַעֲלוֹת בְּאֶחָד וּמֵאָה, &lt;לעלות&gt;\nאָסוּר.  \nאֵין בּוֹ לְהַעֲלוֹת בְּאֶחָד וּמֵאָה, &lt;לעלות&gt; \nבֵּין שֶׁיֶּשׁ בּוֹ כְּדֵי לְחַמֵּץ, \nבֵּין שֶׁאֵין בּוֹ כְּדֵי לְחַמֵּץ, \nאָסוּר. \n",
            "<small>ז</small>\nלְהָקֵל וּלְהַחְמִיר מִין בְּשֶׁאֵינוּ מִינוֹ, \nכֵּיצַד? \nגְּרִיסִין שֶׁנִּתְבַּשְּׁלוּ עִם עֲדָשִׁים, \nוְיֵשׁ בָּהֶן בְּנוֹתֵן טַעַם, \nבֵּין שֶׁיֵּשׁ בָּהֶן לַעֲלוֹת בְּאֶחָד וּמֵאָה, \nבֵּין שֶׁאֵין בָּהֶן לַעֲלוֹת בְּאֶחָד וּמֵאָה, \nאָסוּר.  \nאֵין בָּהֶן בְּנוֹתֵן טַעַם, \nבֵּין שֶׁיֵּשׁ בָּהֶן לַעֲלוֹת בְּאֶחָד וּמֵאָה, \nבֵּין שֶׁאֵין בָּהֶן לַעֲלוֹת בְּאֶחָד וּמֵאָה, \nמֻתָּר. \n",
            "<small>ח</small>\nשְׂאוֹר שֶׁלַּחֻלִּין שֶׁנָּפַל לְתוֹךְ עִסַּת חֻלִּין, &lt;סאור. וכן כולם&gt;\nוְיֶשׁ בּוֹ כְּדֵי לְחַמֵּץ, \nוְאַחַר כָּךְ נָפַל שְׂאוֹר שֶׁלִּתְרוּמָה, \nאוֹ שְׂאוֹר שֶׁלְּכִלְאֵי הַכֶּרֶם, \nאִם יֶשׁ בּוֹ כְּדֵי לְחַמֵּץ, \nאָסוּר. \n",
            "<small>ט</small>\nשְׂאוֹר שֶׁלַּחֻלִּין שֶׁנָּפַל לְתוֹךְ עִסָּה וְחִמְּצָהּ, \nוְאַחַר כָּךְ נָפַל שְׂאוֹר שֶׁלִּתְרוּמָה, \nאוֹ שְׂאוֹר שֶׁלְּכִלְאֵי הַכֶּרֶם, \nאִם יֶשׁ בּוֹ כְּדֵי לְחַמֵּץ, \nאָסוּר. \nרְבִּי שִׁמְעוֹן מַתִּיר. \n",
            "<small>י</small>\nתַּבְלִים, \nשְׁנַיִם וּשְׁלֹשָׁה שֵׁמוֹת מִמִּין אֶחָד, אוֹ מִשְׁלֹשָׁה, \nאָסוּר, וּמִצְטָרְפִין.  \nרְבִּי שִׁמְעוֹן אוֹמֵר: \nשְׁנֵי שֵׁמוֹת מִמִּין אֶחָד, \nאוֹ שְׁנֵי מִינִים מִשֵּׁם אֶחָד, \nאֵינָן מִצְטָרְפִין. \n",
            "<small>יא</small>\nשְׂאוֹר שֶׁלַּחֻלִּין וְשֶׁלִּתְרוּמָה שֶׁנָּפְלוּ לְתוֹךְ עִסָּה, \nלֹא בָזֶה כְּדֵי לְחַמֵּץ וְלֹא בָזֶה כְּדֵי לְחַמֵּץ, \nוְנִצְטָרְפוּ וְחִמֵּצוּ, \nרְבִּי אֱלִיעֶזֶר אוֹמֵר: \nאַחַר הָאַחֲרוֹן אֲנִי בָא.  \nוַחֲכָמִים אוֹמְרִים: \nבֵּין שֶׁנָּפַל אִסּוּר בַּתְּחִלָּה בֵין בַּסּוֹף, \nלְעוֹלָם אֵינוּ אוֹסֵר עַד שֶׁיְּהֵא בוֹ כְּדֵי לְחַמֵּץ. \n",
            "<small>יב</small>\nיוֹעֶזֶר אִישׁ הַבִּירָה הָיָה מִתַּלְמִידֵי בֵית שַׁמַּי, \nוְאָמַר: \nשָׁאַלְתִּי אֶת רַבָּן גַּמְלִיאֵל הַזָּקֵן עוֹמֵד בְּשַׁעַר הַמִּזְרָח, \nוְאָמַר: \nלְעוֹלָם אֵינוּ אוֹסֵר, \nעַד שֶׁיְּהֵא בוֹ כְּדֵי לְחַמֵּץ. \n",
            "<small>יג</small>\nכֵּלִים שֶׁסָּכָן בְּשֶׁמֶן טָמֵא, \nוְחָזַר וְסָכָן בְּשֶׁמֶן טָהוֹר, \nאוֹ שֶׁסָּכָן בְּשֶׁמֶן טָהוֹר, \nוְחָזַר וְסָכָן בְּשֶׁמֶן טָמֵא, \nרְבִּי אֱלִיעֶזֶר אוֹמֵר: \nאַחַר הָרִאשׁוֹן אֲנִי בָא. \nוַחֲכָמִים אוֹמְרִים: \nאַחַר הָאַחֲרוֹן. \n",
            "<small>יד</small>\nשְׂאוֹר שֶׁלִּתְרוּמָה וְשֶׁלְּכִלְאֵי הַכֶּרֶם שֶׁנָּפְלוּ לְתוֹךְ עִסָּה, &lt;כרם&gt;\nלֹא בָזֶה כְּדֵי לְחַמֵּץ וְלֹא בָזֶה כְּדֵי לְחַמֵּץ, \nוְנִצְטָרְפוּ וְחִמֵּצוּ, \nאָסוּר לַזָּרִים וּמֻתָּר לַכֹּהֲנִים.  \nרְבִּי שִׁמְעוֹן מַתִּיר לַזָּרִים וְלַכֹּהֲנִים. \n",
            "<small>יה</small>\nתַּבְלִים שֶׁלִּתְרוּמָה וְשֶׁלְּכִלְאֵי הַכֶּרֶם שֶׁנָּפְלוּ לְתוֹךְ קְדֵרָה, \nלֹא בָזֶה כְדֵי לְתַבֵּל, וְלֹא בָזֶה כְדֵי לְתַבֵּל, \nוְנִצְטָרְפוּ וְתִבֵּלוּ, \nאָסוּר לַזָּרִים, וּמֻתָּר לַכֹּהֲנִים.  \nרְבִּי שִׁמְעוֹן מַתִּיר לַזָּרִים וְלַכֹּהֲנִים. \n",
            "<small>יו</small>\nחֲתִכָּה שֶׁלְּקָדְשֵׁי קָדָשִׁים, \nוְשֶׁלַּפִּגּוּל וְשֶׁלַּנּוֹתָר, \nשֶׁנִּתְבַּשְּׁלוּ עִם הַחֲתִכּוֹת שֶׁלַּחֻלִּין, \nאָסוּר לַזָּרִים וּמֻתָּר לַכֹּהֲנִים.  \nרְבִּי שִׁמְעוֹן מַתִּיר לַזָּרִים וְלַכֹּהֲנִים. \n",
            "בְּשַׂר קָדְשֵׁי קָדָשִׁים, \nוּבְשַׂר קָדָשִׁים קַלִּים, \nשֶׁנִּתְבַּשְּׁלוּ עִם בְּשַׂר הַתַּאֲוָה, \nאָסוּר לַטְּמֵאִים וּמֻתָּר לַטְּהוֹרִים. \n\n\n\n"
        ],
        [
            "<small>א</small>\nבֶּגֶד שֶׁצְּבָעוֹ בִקְלִפֵּי עָרְלָה, \nיִדָּלֵק.  \nנִתְעָרַב בַּאֲחֵרִים, \nכֻּלָּם יִדָּלֵקוּ.  \nדִּבְרֵי רְבִּי מֵאִיר.  \nוַחֲכָמִים אוֹמְרִים: \nיַעֲלֶה בְּאֶחָד וּמָאתַיִם. \n",
            "<small>ב</small>\nהַצּוֹבֵעַ מְלֹא הַסִּיט בִּקְלִפֵּי עָרְלָה וַאֲרָגוֹ בַבֶּגֶד, \nוְאֵין יָדוּעַ אֵי זֶה הוּא, \nרְבִּי מֵאִיר אוֹמֵר: \nיִדָּלֵק הַבֶּגֶד.  \nוַחֲכָמִים אוֹמְרִים: \nיַעֲלֶה בְאֶחָד וּמָאתַיִם. \n",
            "<small>ג</small>\nהָאוֹרֵג מְלֹא הַסִּיט מִצֶּמֶר הַבְּכוֹר בַּבֶּגֶד, \nיִדָּלֵק הַבֶּגֶד; \nמִשְּׂעַר נָזִיר, וּמִפֶּטֶר חֲמוֹר, \nבַּשַּׂק, \nיִדָּלֵק הַשַּׂק.  \nוּבַמֻּקְדָּשִׁין, \nמְקַדְּשִׁין כָּל שֶׁהֵן. \n",
            "<small>ד</small>\nתַּבְשִׁיל שֶׁבִּשְּׁלוֹ בִקְלִפֵּי עָרְלָה, \nיִדָּלֵק.  \nנִתְעָרַב בַּאֲחֵרִים, \nיַעֲלֶה בְאֶחָד וּמָאתַיִם. \n",
            "<small>ה</small>\nתַּנּוּר שֶׁהִסִּיקוֹ בִקְלִפֵּי עָרְלָה, \nוְאָפָה בוֹ אֶת הַפַּת, \nתִּדָּלֵק הַפַּת.  \nנִתְעָרְבָה בַאֲחֵרוֹת, \nתַּעֲלֶה בְאֶחָד וּמָאתַיִם. \n",
            "<small>ו</small>\nמִי שֶׁהָיוּ לוֹ חֲבִלֵּי תַלְתָּן שֶׁלְּכִלְאֵי הַכֶּרֶם, \nיִדָּלֵקוּ.  \nנִתְעָרְבוּ בַאֲחֵרִים, \nכֻּלָם יִדָּלֵקוּ.  \nדִּבְרֵי רְבִּי מֵאִיר.  \nוַחֲכָמִים אוֹמְרִים: \nיַעֲלוּ בְּאֶחָד וּמָאתַיִם. \n",
            "<small>ז</small>\nשֶׁהָיָה רְבִּי מֵאִיר אוֹמֵר: \nאֶת שֶׁדַּרְכּוֹ לְהִמָּנוֹת, מְקַדֵּשׁ.  \nוַחֲכָמִים אוֹמְרִים: \nאֵינוּ מְקַדֵּשׁ אֶלָּא שִׁשָּׁה דְבָרִים.  \nרְבִּי עֲקִיבָה אוֹמֵר: \nשִׁבְעָה.  \n\n<small>ח</small>\nאֵלּוּ הֵן: \nאֱגוֹזֵי פְרָךְ, \nוְרִמּוֹנֵי בָדָן, \nחָבִיּוֹת סְתוּמוֹת, \nוְחוֹלְפוֹת תְּרָדִים, \nוְקָלְסֵי אֶכְרוּב, \nוְדַלַּעַת יְוָנִית.  \nרְבִּי עֲקִיבָה אוֹמֵר: \nאַף כִּכָּרוֹת שֶׁלְּבַעַל הַבַּיִת.  \nהָרָאוּי לָעָרְלָה, עָרְלָה, \nוּלְכִלְאֵי הַכֶּרֶם, כִּלְאֵי הַכֶּרֶם. &lt;כרם&gt;\n",
            "<small>ט</small>\nנִתְפַּצְּעוּ הָאֱגוֹזִים, \nנִתְפַּזְּרוּ הָרִמּוֹנִים, \nנִתְפַּתְּחוּ הַחֲבִיּוֹת, \nנִתְחַתְּכוּ הַדִּלּוּעִים, \nנִתְפָּרְסוּ הַכִּכָּרוֹת, \nיַעֲלוּ בְּאֶחָד וּמָאתַיִם. \n",
            "<small>י</small>\nסְפֵק הָעָרְלָה, \nבְּאֶרֶץ יִשְׂרָאֵל, אָסוּר, \nוּבְסוּרְיָא מֻתָּר, \nוּבְחוּצָה לָאָרֶץ, יוֹרֵד וְלוֹקֵחַ, \nוּבִלְבַד שֶׁלֹּא יִרְאֶנּוּ לוֹקֵט.  \nכֶּרֶם נָטוּעַ יָרָק, \nוְיָרָק נִמְכָּר חוּצָה לוֹ, \nבְּאֶרֶץ יִשְׂרָאֵל אָסוּר, \nוּבְסוּרְיָא מֻתָּר, \nוּבְחוּצָה לָאָרֶץ, יוֹרֵד וְלוֹקֵט, \nוּבִלְבַד שֶׁלֹּא יִלְקֹט בַּיָּד.  \nהֶחָדָשׁ אָסוּר מִן הַתּוֹרָה בְּכָל מָקוֹם, \nוְהָעָרְלָה הֲלָכָה, \nוְהַכִּלְאַיִם מִדִּבְרֵי סוֹפְרִים.  \n"
        ]
    ],
    "sectionNames": [
        "Chapter",
        "Mishnah"
    ]
}