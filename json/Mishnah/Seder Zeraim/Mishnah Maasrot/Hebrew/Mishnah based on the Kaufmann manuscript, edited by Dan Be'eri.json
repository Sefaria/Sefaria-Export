{
    "language": "he",
    "title": "Mishnah Maasrot",
    "versionSource": "https://archive.org/details/MishnaCorrectedKaufman00WHOLE",
    "versionTitle": "Mishnah based on the Kaufmann manuscript, edited by Dan Be'eri",
    "status": "locked",
    "license": "PD",
    "digitizedBySefaria": true,
    "actualLanguage": "he",
    "languageFamilyName": "hebrew",
    "isSource": true,
    "isPrimary": true,
    "direction": "rtl",
    "heTitle": "משנה מעשרות",
    "categories": [
        "Mishnah",
        "Seder Zeraim"
    ],
    "text": [
        [
            "<small>א</small>\nכְּלָל אָמְרוּ בַמַּעַשְׂרוֹת: \nכָּל שֶׁהוּא אֹכֶל, וְנִשְׁמָר, וְגִדּוּלָיו מִן הָאָרֶץ, \nחַיָּב בַּמַּעַשְׂרוֹת.  \nוְעוֹד כְּלָל אַחֵר אָמָרוּ: \nכָּל שֶׁתְּחִלָּתוֹ אֹכֶל וְסוֹפוֹ אֹכֶל, \nאַף עַל פִּי שֶׁשִּׁמְּרוֹ לְהוֹסִיף אֹכֶל, \nחַיָּב קָטוֹן וְגָדוֹל. \nוְכָל שֶׁאֵין תְּחִלָּתוֹ אֹכֶל, \nאֲבָל סוֹפוֹ אֹכֶל, \nאֵינוּ חַיָּב עַד שֶׁיֵּעָשֶׂה אֹכֶל. &lt;שֶׁיַּעֲשֶׂה&gt;\n",
            "<small>ב</small>\nמֵאֶמָּתַי הַפֵּרוֹת חַיָּבִין בַּמַּעַשְׂרוֹת? \nהַתְּאֵנִים, מִשֶּׁבְִּחֵלוּ, \nוְהָעֲנָבִין וְהָאֳבָשִׁין, מִשֶּׁהִבְאִישׁוּ, \nהָאוֹג וְהַתּוּתִים, מִשֶּׁיַּאֲדִימוּ, \nוְכָל הָאֲדֻמִּים, מִשֶּׁיַּאֲדִימוּ.  \nהָרִמּוֹנִים, מִשֶּׁיִּמַּסּוּ, \nהַתְּמָרִים, מִשֶּׁיָּטִילוּ שְׂאוֹר, \nהַפַּרְסְקִין, מִשֶּׁיָּטִילוּ גִידִים, \nוְהָאֱגוֹזִים, מִשֶּׁיַּעֲשׁוּ מְגוֹרָה.  \nרְבִּי יְהוּדָה אוֹמֵר: \nהָאֱגוֹזִים וְהַשְּׁקֵדִים מִשֶּׁיַּעֲשׁוּ קְלִפָּה. \n",
            "<small>ג</small>\nהֶחָרוּבִים, מִשֶּׁיִּנָּקֵדוּ, &lt;מִשֶּׁיְּנַָקֵּדוּ&gt;\nוְכָל הַשְּׁחוֹרִים מִשֶּׁיִּנָּקְדוּ. &lt;מִשֶּׁיְּנַָקֵּדוּ&gt; \nהָאֲגָסִים וְהַקְּרָסְטָמִילִים וְהַפָּרִישִׁים וְהָחֶזְרִָרִים, \nמִשֶּׁיִּקָּרֵחוּ, &lt;מִשֶּׁיְּקָרֵחוּ&gt;\nוְכָל הַלְּבָנִים מִשֶּׁיִּקָּרֵחוּ, &lt;מִשֶּׁיְּקָרֵחוּ&gt;  \nהַתַּלְתָּן כְּדֵי שֶׁתִּצְמַח, \nהַתְּבוּאָה וְהַזֵּיתִים, מִשֶּׁיַּכְנִיסוּ שָׁלִישׁ. \n",
            "<small>ד</small>\nוּבַיָּרָק: \nהַקִּשּׁוּאִים, \nוְהַדִּלּוּעִים, \nוְהָאֲבַטִּיחִים, \nוְהַמַּלְפְּפוֹנוֹת. \nהַתַּפּוּחִים וְהָאֶתְרוֹגִים, &lt;וְהָאֶתְרוֹגִּים&gt;\nחַיָּבִים גְּדוֹלִים וּקְטַנִּים.  \nרְבִּי שִׁמְעוֹן פּוֹטֵר אֶת הָאֶתְרוֹגִים בְּקָטְנָן. &lt;הָאֶתְרוֹגִּים&gt; \nהַחַיָּב בַּשְּׁקֵדִים הַמָּרִים, פָּטוּר מִן הַמְּתוּקִים, \nוְהַחַיָּב בַּמְּתוּקִים, פָּטוּר מִן הַמָּרִים. \n",
            "<small>ה</small>\nוְאֵי זֶה הוּא גָרְנָן לַמַּעַשְׂרוֹת? \nהַקִּשּׁוּאִים וְהַדִּלּוּעִים, מִשֶּׁיְּפַקֵּס; \nוְאִם אֵינוּ מְפַקֵּס, עַד שֶׁיַּעֲמִיד עֲרֵמָה.  \nאֲבַטִּיח, מִיִּשָּׁלֵק; \nאִם אֵינוּ מְשַׁלֵּק, עַד שֶׁיַּעֲשֶׂה מֻקְצֶה.  \nיָרָק הַנֶּאֱגָד, מִשֶּׁיּוּגַד; \nוְאִם אֵינוּ אוֹגֵד, עַד שֶׁיְּמַלֵּא אֶת הַכֶּלִי; \nוְאִם אֵינוּ מְמַלֵּא אֶת הַכֶּלִי, \nעַד שֶׁיִּלְקֹט כָּל צָרְכוֹ.  \nכַּלְכַּלָּה, עַד שֶׁיְּחַפֶּה; \nוְאִם אֵינוּ מְחַפֶּה, עַד שֶׁיְּמַלֵּא אֶת הַכֶּלִי; \nוְאִם אֵינוּ מְמַלֵּא אֶת הַכֶּלִי, \nעַד שֶׁיִּלְקֹט כָּל צָרְכוֹ.  \nבַּמֵּי דְבָרִים אֲמוּרִים? \nבְּמוֹלִיךְ לַשּׁוּק. \nאֲבָל בְּמוֹלִיךְ לְבֵיתוֹ, \nאוֹכֵל מֵהֶם עֲרַי עַד שֶׁהוּא מַגִּיעַ לְבֵיתוֹ. \n",
            "<small>ו</small>\nהַפְּרָד וְהַצִּמּוּקִים וְהֶחָרוּבִים, מִשֶּׁיַּעֲמִיד עֲרֵמָה.  \nהַבְּצָלִים, מִשֶּׁיְּפַקֵּל; \nוְאִם אֵינוּ מְפַקֵּל, מִשֶּׁיַּעֲמִיד עֲרֵמָה.  \nתְּבוּאָה, מִשֶּׁיְּמָרֵחַ; \nאִם אֵינוּ מְמָרֵחַ, עַד שֶׁיַּעֲמִיד עֲרֵמָה.  \nהַקִּטְנִיּוֹת, מִשֶּׁיִּכְבֹּר; \nוְאִם אֵינוּ כוֹבֵר, עַד שֶׁיְּמָרַח.  \nאַף עַל פִּי שֶׁמָּרַח, &lt;שמירח&gt;\nנוֹטֵל מִן הַקּוֹטְעִים, וּמִן הַצְּדָדִים, \nוּמִמַּה שֶּׁבְּתוֹךְ הַתֶּבֶן, \nוְאוֹכֵל. \n",
            "<small>ז</small>\nהַיַּיִן, מִשֶּׁיְּקַפֶּה. \nאַף עַל פִּי שֶׁקִּפָּה, \nקוֹלֵט מִן הַגַּת הָעֶלְיוֹנָה מִן הַצִּנּוֹר, וְשׁוֹתֶה.  \nהַשֶּׁמֶן, מִשֶּׁיֵּרֵד לָעוּקָה. \nאַף עַל פִּי שֶׁיָּרַד, \nנוֹטֵל מִן הָעֵקֶל וּמִן הַמָּמֵל וּמִבֵּין הַפַּצִּים, \nוְנוֹתֵן לַחֲמִיטָה וְלַתַּמְחוּי, \nאֲבָל לֹא יִתֵּן לִקְדֵרָה וּלְלַפָּס כְּשֶׁהֵן מַרְתִיחִין.  \nרְבִּי יְהוּדָה אוֹמֵר: \nלַכֹּל הוּא נוֹתֵן, \nחוּץ מִדָּבָר שֶׁיֶּשׁ בּוֹ חֹמֶץ וְצֵיר. \n",
            "<small>ח</small>\nהָעִגּוּל, \nמִשֶּׁיַּחֲלִיקֶנּוּ.  \nמַחֲלִיקִים בַּתְּאֵנִים וּבָעֲנָבִים שֶׁלַּטֶּבֶל; \nרְבִּי יְהוּדָה אוֹסֵר.  \nהַמַּחֲלִיק בָּעֲנָבִים, \nלֹא הָכְשַׁר; \nרְבִּי יְהוּדָה אוֹמֵר: \nהָכְשַׁר.  \nגְּרוֹגְרוֹת, מִשֶּׁיָּדוֹשׁ; \nוּמְגוּרָה, מִשֶּׁיְּעַגֵּל.  \nהָיָה דָשׁ בֶּחָבִית וּמְעַגֵּל בַּמְּגוּרָה, \nנִשְׁבְּרָה הֶחָבִית וְנִפְחֲתָה הַמְּגוּרָה, \nלֹא יֹאכַל מֵהֶן עֲרַי.  \nרְבִּי יוֹסֵה מַתִּיר. \n\n\n \n"
        ],
        [
            "<small>א</small>\nהָיָה עוֹבֵר בַּשּׁוּק, וְאָמַר: \nטְלוּ לָכֶם תְּאֵנִים! \nאוֹכְלִים וּפְטוּרִים. \nלְפִיכָךְ, אִם הִכְנִיסוּ לְבָתֵּיהֶן, מְתַקְּנִים וַדַּי.  \nטְלוּ וְהַכְנִיסוּ לְבָתֵּיכֶם! \nלֹא יֹאכְלוּ מֵהֶם עֲרַי. \nלְפִיכָךְ, אִם הִכְנִיסוּ לְבָתֵּיהֶם, \nאֵינָן מְתַקְּנִים אֶלָּא דְמַי. \n",
            "<small>ב</small>\nהָיוּ יוֹשְׁבִים בַּשַּׁעַר אוֹ בֶחָנוּת, וְאָמַר: \nטְלוּ לָכֶם תְּאֵנִים! \nאוֹכְלִין פְּטוּרִין, \nוּבַעַל הַשַּׁעַר וּבַעַל הֶחָנוּת חַיָּבִין.  \nרְבִּי יְהוּדָה פוֹטֵר עַד שֶׁיַּחְזִיר אֶת פָּנָיו, \nאוֹ עַד שֶׁיְּשַׁנֶּה מְקוֹם יְשִׁיבָתוֹ. \n",
            "<small>ג</small>\nהַמַּעֲלֶה פֵרוֹת מִן הַגָּלִיל לִיהוּדָה, \nאוֹ עוֹלֶה לִירוּשָׁלַיִם, \nאוֹכֵל מֵהֶם עַד שֶׁהוּא מַגִּיעַ לִמְקוֹם שֶׁהוּא הוֹלֵךְ, \nוְכֵן בַּחֲזָרָה.  \nרְבִּי מֵאִיר אוֹמֵר: \nעַד שֶׁהוּא מַגִּיעַ לִמְקוֹם הַשְּׁבִיתָה.  \nהָרוֹכְלִים הַמְחַזְּרִין בָּעֲיָרוֹת, \nאוֹכְלִים עַד שֶׁהֵן מַגִּיעִים לִמְקוֹם הַלִּינָה.  \nרְבִּי יְהוּדָה אוֹמֵר: \nהַבַּיִת הָרִאשׁוֹן הוּא בֵיתוֹ. \n",
            "<small>ד</small>\nפֵּרוֹת שֶׁתְּרָמָן עַד שֶׁלֹּא נִגְמְרָה מְלַאכְתָּן, \nרְבִּי אֱלִיעֶזֶר אוֹסֵר מִלֹּאכַל מֵהֶן עֲרַי; \nוַחֲכָמִים מַתִּירִין, חוּץ מִכַּלְכַּלַּת תְּאֵנִים.  \nכַּלְכַּלַּת תְּאֵנִים שֶׁתְּרָמָהּ, \nרְבִּי שִׁמְעוֹן מַתִּיר, \nוַחֲכָמִים אוֹסְרִין. \n",
            "<small>ה</small>\nהָאוֹמֵר לַחֲבֵרוֹ: \nהֵילָךְ אִסָּר זֶה, וְתֶן לִי בוֹ חָמֵשׁ תְּאֵנִים, \nלֹא יֹאכַל עַד שֶׁיְּעַשֵּׂר.  \nדִּבְרֵי רְבִּי מֵאִיר.  \nרְבִּי יְהוּדָה אוֹמֵר: \nאוֹכֵל אַחַת אַחַת, פָּטוּר, \nוְאִם צֵרֵף, חַיָּב.  \nאָמַר רְבִּי יְהוּדָה: \nמַעֲשֶׂה בְגִנַּת וְרָדִים שֶׁהָיְתָה בִירוּשָׁלַיִם, \nוְהָיוּ תְאֵנִים נִמְכָּרוֹת מִשָּׁלשׁ וּמֵאַרְבַּע בָּאִסָּר, \nוְלֹא הֻפְרַשׁ מִמֶּנָּה תְרוּמָה וּמַעֲשֵׂר מֵעוֹלָם. \n",
            "<small>ו</small>\nהָאוֹמֵר לַחֲבֵרוֹ: \nהֵילָךְ אִסָּר זֶה בְּעֶשֶׂר תְּאֵנִים שֶׁאָבֹר לִי, &lt;בְּעֶשְׂרִים&gt;\nבּוֹרֵר וְאוֹכֵל; \nבָּאֶשְׁכּוֹל שֶׁאָבֹר לִי, \nמְגַרְגֵּר וְאוֹכֵל; \nבָּרִמּוֹן שֶׁאָבֹר לִי, \nפּוֹרֵט וְאוֹכֵל; \nבַּאֲבַטִּיחַ שֶׁאָבֹר לִי, \nסוֹפֵף וְאוֹכֵל.  \nאֲבָל אִם אָמַר לוֹ: \nבְּעֶשְׂרִים תְּאֵנִים אֵלּוּ, \nבִּשְׁנֵי אֶשְׁכֹּלוֹת אֵלּוּ, \nבִּשְׁנֵי רִמּוֹנִים אֵלּוּ, \nבִּשְׁנֵי אֲבַטִּיחִים אֵלּוּ, \nאוֹכֵל כְּדַרְכּוֹ, וּפָטוּר, \nמִפְּנֵי שֶׁקָּנָה בִמְחֻבָּר לַקַּרְקַע. \n",
            "<small>ז</small>\nהַשּׂוֹכֵר אֶת הַפּוֹעֵל לְקַצּוֹת עִמּוֹ בַתְּאֵנִים, \nאָמַר לוֹ: \nעַל מְנָת שֶׁאֹכַל תְּאֵנִים, \nאוֹכֵל, פָּטוּר, אִם צֵרֵף, חַיָּב.  \nעַל מְנָת שֶׁאֹכַל אֲנִי וּבְנִי, \nאוֹ שֶׁיֹּאכַל בְּנִי בִשְׂכָרִי, \nהוּא אוֹכֵל פָּטוּר, וּבְנוֹ אוֹכֵל חַיָּב.  \nעַל מְנָת שֶׁאכַל בְּשָׁעַת הַקְּצִיעָה וּלְאַחַר הַקְּצִיעָה, \nבְּשָׁעַת הַקְּצִיעָה, אוֹכֵל פָּטוּר, \nלְאַחַר הַקְּצִיעָה, אוֹכֵל חַיָּב, \nשֶׁאֵינוּ אוֹכֵל מִן הַתּוֹרָה.  \nזֶה הַכְּלָל: \nאוֹכֵל מִן הַתּוֹרָה, פָּטוּר, \nוְשֶׁאֵינוּ אוֹכֵל מִן הַתּוֹרָה, חַיָּב. \n",
            "<small>ח</small>\nהָיָה עוֹשֶׂה בְלַבְסִים,\nלֹא יֹאכַל בִּבְנוֹת שֶׁבַע; \nבִּבְנוֹת שֶׁבַע, \nלֹא יֹאכַל בְּלַבְסִים. \nאֲבָל מוֹנֵעַ הוּא אֶת עַצְמוֹ \nעַד שֶׁהוּא מַגִּיעַ לִמְקוֹם הַיָּפוֹת וְאוֹכֵל.  \nהַמַּחֲלִיף עִם חֲבֵרוֹ, \nזֶה לֹאכַל וְזֶה לֹאכַל, \nזֶה לְקַצּוֹת וְזֶה לְקַצּוֹת, חַיָּב.  \nרְבִּי יְהוּדָה אוֹמֵר: \nהַמַּחֲלִיף לֹאכַל, חַיָּב, \nוּלְקַצּוֹת, פָּטוּר. \n\n\n "
        ],
        [
            "<small>א</small>\nהַמַּעֲבִיר תְּאֵנִים בַּחֲצֵרוֹ לְקַצּוֹת, \nבָּנָיו וּבְנֵי בֵיתוֹ אוֹכְלִים פְּטוּרִין.  \nהַפּוֹעֲלִים שֶׁעִמּוֹ, \nבִּזְמַן שֶׁאֵין לָהֶם מְזוֹנוֹת עָלָיו, \n[אוֹכְלִין וּפְטוּרִין]; \nאֲבָל אִם יֵשׁ לָהֶן עָלָיו מְזוֹנוֹת, \nהֲרֵי אֵלּוּ לֹא יֹאכֵלוּ. \n",
            "<small>ב</small>\nהַמּוֹצִיא פּוֹעֲלָיו לַשָּׂדֶה, \nבִּזְמַן שֶׁאֵין לָהֶם עָלָיו מְזוֹנוֹת, &lt;שֶׁיֵּשׁ, כתוב על ידי מגיה על מקום מחוק&gt;\nאוֹכְלִין פְּטוּרִין. \nאִם יֵשׁ לָהֶם עָלָיו מְזוֹנוֹת, &lt;אֵין, כתוב על ידי מגיה על מקום מחוק&gt;\nאוֹכְלִים אַחַת אַחַת מִן הַתְּאֵנָה, \nאֲבָל לֹא מִן הַסַּל, וְלֹא מִן הַקֻּפָּה, וְלֹא מִן הַמֻּקְצֶה. \n",
            "<small>ג</small>\nהַשּׂוֹכֵר אֶת הַפּוֹעֵל לַעֲשׁוֹת בַּזֵּיתִים, \nאָמַר לוֹ: \nעַל מְנָת לֹאכַל זֵיתִים, \nאוֹכֵל אֶחָד אֶחָד, פָּטוּר, \nוְאִם צֵרֵף, חַיָּב.  \nלְנַכֵּשׁ בַּבְּצָלִים, \nאָמַר לוֹ: \nעַל מְנָת לֹאכַל יָרָק, \nמְקַרְטֵם עָלֶה עָלֶה וְאוֹכֵל, \nוְאִם צֵרֵף, חַיָּב. \n",
            "<small>ד</small>\nמָצָא קְצִיצוֹת בַּדֶּרֶךְ, \nאֲפִלּוּ בְצַד שְׂדֵה קְצִיצוֹת, &lt; שָׂדֵה&gt;\nוְכֵן תְּאֵנָה שֶׁהִיא נוֹטָה עַל דֶּרֶךְ, \nוּמָצָא תַחְתֶּיהָ תְאֵנִים, \nמֻתָּרוֹת מִשֵּׁם גָּזֵל, \nוּפְטוּרוֹת מִן הַמַּעַשְׂרוֹת; \nהַזֵּיתִים וְהֶחָרוּבִים חַיָּבִים.  \nמָצָא גְרוֹגְרוֹת, \nאִם דָּרְסוּ רֹב אָדָם, חַיָּב; \nוְאִם לָאו, פָּטוּר.  \nמָצָא פִלְחֵי דְבֵלָה, חַיָּב, \nשֶׁיָּדוּעַ שֶׁמִּדָּבָר גָּמוּר.  \nוְהֶחָרוּבִין, \nעַד שֶׁלֹּא כִנְּסָן לְרֹאשׁ הַגַּג, \nמוֹרִיד מֵהֶן לַבְּהֵמָה, פָּטוּר, \nמִפְּנֵי שֶׁהוּא מַחְזִיר אֶת הַמּוֹתָר. \n",
            "<small>ה</small>\nאֵי זֶה חָצֵר שֶׁהִיא חַיֶּבֶת בַּמַּעַשְׂרוֹת? \nרְבִּי יִשְׁמָעֵאל אוֹמֵר: \nחָצֵר הַצּוֹרִית, שֶׁהַכֵּלִים נִשְׁמָרִים בְּתוֹכָהּ.  \nרְבִּי עֲקִיבָה אוֹמֵר: \nכָּל שֶׁאֶחָד פּוֹתֵחַ וְאֶחָד נוֹעֵל, פְּטוּרָה.  \nרְבִּי נְחֶמְיָה אוֹמֵר: \nכָּל שֶׁאֵין אָדָם בּוֹשׁ מִלֹּאכַל בְּתוֹכָהּ, חַיֶּבֶת.  \nרְבִּי יוֹסֵה אוֹמֵר: \nכָּל שֶׁנִּכְנָס לָהּ וְאֵין אוֹמְרִין לוֹ: \nמָה אַתָּה מְבַקֵּשׁ? \nפְּטוּרָה.  \nרְבִּי יְהוּדָה אוֹמֵר: \nשְׁתֵּי חֲצֵרוֹת זוֹ לִפְנִים מִזּוֹ, \nהַפְּנִימִית חַיֶּבֶת, וְהַחִיצוֹנָה פְטוּרָה. \n",
            "<small>ו</small>\nהַגַּגּוֹת פְּטוּרִין, \nאַף עַל פִּי שֶׁהֵן שֶׁלֶּחָצֵר הַחַיֶּבֶת.  \nבֵּית שַׁעַר, אַכְסַדְרָה, וּמַרְפֶּסֶת, \nהֲרֵי אֵלּוּ כֶחָצֵר: \nאִם חַיֶּבֶת, חַיָּבִין; \nוְאִם פְּטוּרָה, פְּטוּרִין. \n",
            "<small>ז</small>\nהַצְּרִיפִין וְהַבֻּרְגָּנִין וְהָאַלְקְטָיוֹת, פְּטוּרִים.  \nסֻכַּת גְּנֵיסָר, \nאַף עַל פִּי שֶׁיֶּשׁ בָּהּ רֵחַיִם וְתַּרְנָגְלִין, פְּטוּרָה.  \nסֻכַּת הַיּוֹצְרִין, \nהַפְּנִימִית חַיֶּבֶת, וְהַחִיצוֹנָה פְטוּרָה.  \nרְבִּי יוֹסֵה אוֹמֵר: \nכָּל שֶׁאֵינָה דִּירַת הַחַמָּה וְדִירַת הַגְּשָׁמִים, \nפְּטוּרָה.  \nסֻכַּת הֶחָג בֶּחָג, \nרְבִּי יְהוּדָה מְחַיֵּב, \nוַחֲכָמִים פּוֹטְרִין. \n",
            "<small>ח</small>\nתְּאֵנָה שֶׁהִיא עוֹמֶדֶת בֶּחָצֵר, \nאוֹכֵל אַחַת אַחַת, פָּטוּר, \nוְאִם צֵרֵף, חַיָּב.  \nרְבִּי שִׁמְעוֹן אוֹמֵר: \nאַחַת בִּימִינוֹ, וְאַחַת בִּשְׂמאלוֹ, וְאַחַת בְּפִיו.  \nעָלָה לְרֹאשָׁהּ, \nמְמַלֵּא אֶת חֵיקוֹ וְאוֹכֵל. \n",
            "<small>ט</small>\nגֶּפֶן שֶׁהִיא נְטוּעָה בֶחָצֵר, \nנוֹטֵל אֶת כָּל הָאֶשְׁכּוֹל; \nוְכֵן בָּרִמּוֹן, וְכֵן בָּאֲבַטִּיחַ.  \nדִּבְרֵי רְבִּי טַרְפוֹן.  \nרְבִּי עֲקִיבָה אוֹמֵר: \nמְגַרְגֵּר בָּאֶשְׁכּוֹל, וּפוֹרֵט בָּרִמּוֹן, וְסוֹפֵף בָּאֲבַטִּיחַ.  \nכִּסְבָּר שֶׁהִיא זְרוּעָה בֶחָצֵר, \nמְקַרְטֵס עָלֶה עָלֶה וְאוֹכֵל, \nוְאִם צֵרֵף, חַיָּב.  \nהַסֵּיאָה וְהָאֵזוֹב וְהַקָּרְנִית שֶׁבֶּחָצֵר, \nאִם הָיוּ נִשְׁמָרִים, חַיָּבִין. \n",
            "<small>י</small>\nתְּאֵנָה שֶׁהִיא עוֹמֶדֶת בֶּחָצֵר וְנוֹטָה לַגַּנָּה, \nאוֹכֵל כְּדַרְכּוֹ, פָּטוּר.  \nעוֹמֶדֶת בַּגַּנָּה וְנוֹטָה לֶחָצֵר, \nאוֹכֵל אַחַת אַחַת פָּטוּר, \nוְאִם צֵרֵף, חַיָּב.  \nעוֹמֶדֶת בָּאָרֶץ וְנוֹטָה לַחוּץ לָאָרֶץ, \nבַּחוּץ לָאָרֶץ וְנוֹטָה לָאָרֶץ, \nהַכֹּל הוֹלֵךְ אַחַר הָעִקָּר.  \nוּבְבָתֵּי עָרֵי חוֹמָה, \nהַכֹּל הוֹלֵךְ אַחַר הָעִקָּר.  \nוּבְעָרֵי מִקְלָט, \nהַכֹּל הוֹלֵךְ אַחַר הַנּוֹף.  \nוּבִירוּשָׁלַיִם, \nהַכֹּל הוֹלֵךְ אַחַר הַנּוֹף. \n\n\n\n"
        ],
        [
            "<small>א</small>\nהַכּוֹבֵשׁ, הַשּׁוֹלֵק, הַמּוֹלֵחַ בַּשָּׂדֶה, חַיָּב.  \nהַמַּכְמִיר בָּאֲדָמָה, פָּטוּר.  \nהַמְטַבֵּל בַּשָּׂדֶה, פָּטוּר.  \nהַפּוֹצֵעַ זֵיתִים שֶׁיֵּצֵא הַשֶּׁרֶף, פָּטוּר.  \nהַסּוֹחֵט זֵיתִים עַל בְּשָׂרוֹ, פָּטוּר. \nאִם סָחַט וְנָתַן לְתוֹךְ יָדוֹ, חַיָּב.  \nהַמְקַפֵּה לְתַבְשִׁיל, פָּטוּר; \nוְלִקְדֵרָה, חַיָּב, מִפְּנֵי שֶׁהוּא כְּבוֹר קָטָן. \n",
            "<small>ב</small>\nתִּינוֹקוֹת שֶׁטָּמְנוּ תְאֵנִים בַּשַּׁבָּת, \nוְשָׁכְחוּ לְעַשְּׂרָן, \nלֹא יֹאכְלוּ לְמוֹצָאֵי שַׁבָּת עַד שֶׁיִּתְעַשֵּׂרוּ.  \nכַּלְכַּלַּת שַׁבָּת, \nבֵּית שַׁמַּי פּוֹטְרִין, \nוּבֵית הֶלֵּל מְחַיְּבִין.  \nרְבִּי יְהוּדָה אוֹמֵר: \nאַף הַלּוֹקֵט אֶת הַכַּלְכַּלָּה לְשַׁלַּח לַחֲבֵרוֹ, \nלֹא יֹאכַל עַד שֶׁיְּעַשֵּׂר. \n",
            "<small>ג</small>\nהַנּוֹטֵל זֵיתִים מִן הַמַּעְטֵן, \nטוֹבֵל אֶחָד אֶחָד בַּמֶּלַח וְאוֹכֵל; \nוְאִם מָלַח וְנָתַן לְפָנָיו, חַיָּב.  \nרְבִּי אֱלִיעֶזֶר אוֹמֵר: \nמִן הַמַּעְטֵן הַטָּהוֹר, חַיָּב, \nמִן הַטָּמֵא, פָּטוּר, \nמִפְּנֵי שֶׁהוּא מַחְזִיר אֶת הַמּוֹתָר. \n",
            "<small>ד</small>\nשׁוֹתִים עַל הַגַּת, \nבֵּין עַל הַחַמִּין בֵּין עַל הַצּוֹנִין, פָּטוּר.  \nדִּבְרֵי רְבִּי מֵאִיר.  \nרְבִּי אֶלְעָזָר בִּרְבִּי צָדוֹק מְחַיֵּב.  \nוַחֲכָמִים אוֹמְרִים: \nעַל הַחַמִּים חַיָּב, \nוְעַל הַצּוֹנִין פָּטוּר. \n",
            "<small>ה</small>\nהַמְקַלֵּף בִּשְׂעוֹרִים, \nמְקַלֵּף אַחַת אַחַת וְאוֹכֵל. \nוְאִם קִלֵּף וְנָתַן לְתוֹךְ יָדוֹ, חַיָּב.  \nהַמּוֹלֵל מְלִילוֹת שֶׁלַּחִטִּים, \nמְנַפֶּה מִיָּד לְיָד, וְאוֹכֵל. \nוְאִם נָפָה וְנָתַן לְתוֹךְ חֵיקוֹ, חַיָּב.  \nכִּסְבָּר שֶׁזְּרָעָהּ לְזֶרַע, \nיְרָקָהּ פָּטוּר. \nזְרָעָהּ לְיָרָק, \nמִתְעַשֶּׂרֶת זֶרַע וְיָרָק.  \nרְבִּי אֱלִיעֶזֶר אוֹמֵר: \nהַשָּׁבָת מִתְעַשֶּׂרֶת זֶרַע וְיָרָק וְזֵירִים.  \nוַחֲכָמִים אוֹמְרִים: \nאֵינוּ מִתְעַשֵּׂר זֶרַע וְיָרָק, \nאֶלָּא הַשַּׁחֲלִים וְהַגַּרְגֵּר בִּלְבַד. \n",
            "<small>ו</small>\nרַבָּן גַּמְלִיאֵל אוֹמֵר: \nהַתַּמָּרוֹת שֶׁלַּתַּלְתָּן וְשֶׁלַּחַרְדָּל וְשֶׁלְּפוּל לָבָן, \nחַיָּבוֹת בַּמַּעַשְׂרוֹת.  \nרְבִּי אֱלִיעֶזֶר אוֹמֵר: \nהַצֶּלֶף מִתְעַשֵּׂר וְתַמָּרוֹת וַאֲבִיּוֹנוֹת וְקַפְרֵס.  \nרְבִּי עֲקִיבָה אוֹמֵר: \nאֵינוּ מִתְעַשֵּׂר אֶלָּא אֲבִיּוֹנוֹת, \nמִפְּנֵי שֶׁהֵן פֶּרִי. \n\n\n"
        ],
        [
            "<small>א</small>\nהָעוֹקֵר שְׁתָלִים מִתּוֹךְ שֶׁלּוֹ, \nוְנוֹטֵעַ לְתוֹךְ שֶׁלּוֹ, פָּטוּר.  \nלָקַח בִּמְחֻבָּר לַקַּרְקַע, פָּטוּר.  \nלָקַט לְשַׁלַּח לַחֲבֵרוֹ, פָּטוּר.  \nרְבִּי אֶלְעָזָר בֶּן עֲזַרְיָה אוֹמֵר: \nאִם יֵשׁ כַּיּוֹצֵא בָהֶן נִמְכָּרִים בַּשּׁוּק, \nהֲרֵי אֵלּוּ חַיָּבִים. \n",
            "<small>ב</small>\nהָעוֹקֵר לֶפֶת וּצְנוֹנוֹת מִתּוֹךְ שֶׁלּוֹ, \nוְנוֹטֵעַ לְתוֹךְ שֶׁלּוֹ לְזֶרַע, חַיָּב, \nמִפְּנֵי שֶׁהוּא גָּרְנָן.  \nבְּצָלִים שֶׁהִשְׁרִישׁוּ בָעֲלִיָּה, טָהֲרוּ מִלְּטַמֵּא.  \nנָפְלָה עֲלֵיהֶם מַפֹּלֶת, וְהֵן מְגֻלִּים, \nהֲרֵי אֵלּוּ כִנְטוּעִים בַּשָּׂדֶה. \n",
            "<small>ג</small>\nלֹא יִמְכֹּר אֶת פֵּרוֹתָיו מִשֶּׁבָּאוּ לְעוֹנַת הַמַּעַשְׂרוֹת, \nלְמִי שֶׁאֵינוּ נֶאֱמָן עַל הַמַּעַשְׂרוֹת, \nוְלֹא בַשְּׁבִיעִית לְמִי שֶׁהוּא חָשׁוּד עַל הַשְּׁבִיעִית.  \nוְאִם בִּכֵּרוּ, \nנוֹטֵל אֶת הַבַּכּוֹרוֹת וּמוֹכֵר אֶת הַשְּׁאָר. \n",
            "<small>ד</small>\nלֹא יִמְכֹּר אָדָם אֶת תַּבְנוֹ וְאֶת גַּפְתּוֹ וְאֶת זוּגָיו, \nלְמִי שֶׁאֵינוּ נֶאֱמָן עַל הַמַּעַשְׂרוֹת, \nלְהוֹצִיא מֵהֶן מַשְׁקִין. \nוְאִם הוֹצִיא, \nחַיָּב בַּמַּעַשְׂרוֹת וּפָטוּר מִן הַתְּרוּמָה, \nשֶׁהַתּוֹרֵם, \nבְּלִבּוֹ עַל הַקֻּטָּעִים וְעַל הַצְּדָדִין, \nוְעַל מַה שֶּׁבְּתוֹךְ הַתֶּבֶן. \n",
            "<small>ה</small>\nהַלּוֹקֵחַ שְׂדֵה יָרָק בְּסוּרְיָה, \nעַד שֶׁלֹּא בָאוּ לְעוֹנַת הַמַּעַשְׂרוֹת, חַיָּב, \nמִשֶּׁבָּאוּ לְעוֹנַת הַמַּעַשְׂרוֹת, פָּטוּר; \nוְלוֹקֵט כְּדַרְכּוֹ וְהוֹלֵךְ.  \nרְבִּי יְהוּדָה אוֹמֵר: \nאַף יִשְׂכֹּר פּוֹעֲלִין וִילַקֵּט.  \nאָמַר רַבָּן שִׁמְעוֹן בֶּן גַּמְלִיאֵל: \nבַּמֵּי דְבָרִים אֲמוּרִים? \nבִּזְמַן שֶׁקָּנָה קַרְקַע; \nאֲבָל בִּזְמַן שֶׁלֹּא קָנָה קַרְקַע, \nאִם עַד שֶׁלֹּא בָא לְעוֹנַת הַמַּעַשְׂרוֹת, \nפָּטוּר.  \nרְבִּי מֵאִיר אוֹמֵר: \nלְפִי חֶשְׁבּוֹן. \n",
            "<small>ו</small>\nהַמְתַמֵּד וְנָתַן מַיִם בַּמִּדָּה, &lt;ונותן&gt;\nוּמָצָא כְדֵי מִדָּתוֹ, פָּטוּר.  \nרְבִּי יְהוּדָה מְחַיֵּב.  \nמָצָא יָתֵר עַל מִדָּתוֹ, \nמוֹצִיא עָלָיו מִמָּקוֹם אַחֵר לְפִי חֶשְׁבּוֹן. \n",
            "<small>ז</small>\nחוֹרָרֵי הַנְּמָלִים שֶׁלָּנוּ בְצַד הָעֲרֵמָה הַחַיֶּבֶת, \nהֲרֵי אֵלּוּ חַיָּבִין, \nשֶׁיָּדוּעַ שֶׁמִּדָּבָר גָּמוּר הָיוּ גוֹרְרִין כָּל הַלַּיְלָה. &lt;הגמור&gt;\n",
            "<small>ח</small>\nשׁוּם בַּעַל בֶּכִי, וּבָצָל שֶׁלָּרְכָפָא, \nוְהַגְּרִיסִים הַקִּלְקִים, וַעֲדָשִׁים הַמִּצְרִיּוֹת, \nרְבִּי מֵאִיר אוֹמֵר: \nאַף הַקִּרְקֵס. \nרְבִּי יוֹסֵה אוֹמֵר: \nאַף הַקָּטְנִים פְּטוּרִין מִן הַמַּעַשְׂרוֹת, \nוְנִלְקָחִים מִכָּל אָדָם בַּשְּׁבִיעִית.  \nזֶרַע לוּף הָעֶלְיוֹן, זֶרַע כְּרֵשִׁים, \nזֶרַע בְּצָלִים, זֶרַע לֶפֶת וּצְנוֹנוֹת, \nוּשְׁאָר זֵרְעוֹנֵי גִנָּה שֶׁאֵינָן נֶאֱכָלִים, \nפְּטוּרִין מִן הַמַּעַשְׂרוֹת, \nוְנִלְקָחִין מִכָּל אָדָן בַּשְּׁבִיעִית; \nאַף עַל פִּי שֶׁאֲבִיהֶם תְּרוּמָה, \nהֲרֵי אֵלּוּ יֵאָכֵלוּ.  \n\n\n\n"
        ]
    ],
    "sectionNames": [
        "Chapter",
        "Mishnah"
    ]
}