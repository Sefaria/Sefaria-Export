{
    "language": "he",
    "title": "Mishnah Nedarim",
    "versionSource": "https://archive.org/details/MishnaCorrectedKaufman00WHOLE",
    "versionTitle": "Mishnah based on the Kaufmann manuscript, edited by Dan Be'eri",
    "status": "locked",
    "license": "PD",
    "digitizedBySefaria": true,
    "actualLanguage": "he",
    "languageFamilyName": "hebrew",
    "isSource": true,
    "isPrimary": true,
    "direction": "rtl",
    "heTitle": "משנה נדרים",
    "categories": [
        "Mishnah",
        "Seder Nashim"
    ],
    "text": [
        [
            "<small>א</small>\nכָּל כִּנּוּיֵי נְדָרִים כִּנְדָרִים, \nוַחֲרָמִים כַּחֲרָמִים, \nוּשְׁבוּעוֹת כִּשְׁבוּעוֹת, \nוּנְזִירוּת כִּנְזִירוּת.  \nהָאוֹמֵר לַחֲבֵרוֹ: \n\"מֻדָּר אֲנִי מִמָּךְ\", \n\"מֻפְרָשׁ אֲנִי מִמָּךְ\", \n\"מֻרְחָק אֲנִי מִמָּךְ\", \n\"שֶׁאֵינִי אוֹכֵל לָךְ\", &lt;שני&gt;\n\"שֶׁאֵינִי טוֹעֵם לָךְ\", &lt;שני&gt;\nאָסוּר.  \n\"מְנֻדֶּה אֲנִי לָךְ\", \nרְבִּי עֲקִיבָה הָיָה חוֹכֵךְ בָּזֶה לְהַחְמִיר.  \n\"כְּנִדְרֵי רְשָׁעִים\", \nנָדַר בַּנָּזִיר וּבַקָּרְבָּן וּבִשְׁבוּעָה.  \n\"כְּנִדְרֵי כְשֵׁרִין\", \nלֹא אָמַר כְּלוּם.  \n\"כְּנִדְבוֹתָם\", \nנָדַר בַּנָּזִיר וּבַקָּרְבָּן. \n",
            "<small>ב</small>\nהָאוֹמֵר: \n\"קֻנָּם\", \"קֻנָּח\", \"קֻנָּס\", \nהֲרֵי אֵלּוּ כִנּוּיִים לַקָּרְבָּן.  \n\"חֵרֶק\", \"חֵרֶךְ\", \"חֵרֶף\", \nהֲרֵי אֵלּוּ כִנּוּיִין לַחֵרֶם.  \n\"נָזִיק\", \"נָזִיחַ\", \"פָּזִיחַ\", \nהֲרֵי אֵלּוּ כִנּוּיִין לִנְזִירוּת.  \n\"שְׁבוּתָא\", \"שְׁבוּקָא\", \"שְׁקוּקָה\", \"נָדַר בְּמוֹהֵן\", \nהֲרֵי אֵלּוּ כִנּוּיִין לִשְׁבוּעָה. \n",
            "<small>ג</small>\n\"לֹא חֻלִּים לֹא אֹכַל לָךְ\", \n\"לֹא כָשֵׁר וְלֹא דְכֵי\", \n\"טָהוֹר וְטָמֵא\", \"נוֹתָר וּפִּגּוּל\", \nאָסוּר.  \n\"כְּאִמְּרָא\", \"כַּדִּירַיִם\", \"כָּעֵצִים\", \n\"כָּאִשִּׁים\", \"כַּמִּזְבֵּחַ\", \"כַּהֵיכָל\", \"כִּירוּשָׁלַיִם\", \nנָדַר בְּאֶחָד מִכָּל מְשַׁמְּשֵׁי הַמִּזְבֵּח, \nאַף עַל פִּי שֶׁלֹּא הִזְכִּיר קָרְבָּן, \nהֲרֵי זֶה נָדַר בַּקָּרְבָּן.  \nרְבִּי יְהוּדָה אוֹמֵר: \n(אַף) הָאוֹמֵר \"יְרוּשָׁלַיִם!\" \nלֹא אָמַר כְּלוּם. \n",
            "<small>ד</small>\nהָאוֹמֵר: \n\"קָרְבַּן עוֹלָה, וּמִנְחָה, חַטָּאת, \nתּוֹדָה, וּשְׁלָמִים שֶׁאֵינִי אוֹכַל לָךְ\", \nאָסוּר; \nרְבִּי יְהוּדָה מַתִּיר.  \n\"הַקָּרְבָּן, כְּקָרְבָּן, קָרְבָּן שֶׁאֹכַל לָךְ\", \nאָסוּר.  \n\"לֹא קָרְבָּן לֹא אֹכַל לָךְ\", \nרְבִּי מֵאִיר אוֹסֵר.  \nהָאוֹמֵר לַחֲבֵרוֹ: \n\"קֻנָּם פִּי מְדַבֵּר עִמָּךְ, \nוְיָדִי עוֹשָׂה עִמָּךְ, \nוְרַגְלִי מְהַלֶּכֶת לָךְ\", \nאָסוּר. \n\n\n\n"
        ],
        [
            "<small>א</small>\nוְאֵלּוּ מֻתָּרִין: \n\"חֻלִּין שֶׁאֹכַל לָךְ\", \n\"כִּבְשַׂר חֲזִיר\", \n\"כַּעֲבוֹדָה זָרָה\", &lt;בַּעֲבוֹדָה&gt;\n\"כִּנְבֵלוֹת\", \"כִּטְרֵפוֹת\", \n\"כִּשְׁקָצִין\", \"כִּרְמָשִׂין\", \n\"כְּחַלַּת אַהֲרֹן וְכִתְרוּמָתוֹ\", \nמֻתָּר.  \nהָאוֹמֵר לְאִשְׁתּוֹ: \n\"הֲרֵי אַתְּ עָלַי כְּאִמָּא\", \nפּוֹתְחִין לוֹ פֶתַח מִמָּקוֹם אַחֵר, \nשֶׁלֹּא יָקֵל אֶת רֹאשׁוֹ לְכֵן.  \n\"קֻנָּם שֶׁאֵינִי יָשֵׁן\", &lt;שני. וכן כולם&gt;\n\"שֶׁאֵינִי מְדַבֵּר\", \n\"שֶׁאֵינִי מְהַלֵּךְ\"; \nהָאוֹמֵר לְאִשְׁתּוֹ: \n\"קֻנָּם שֶׁאֵינִי מְשַׁמְּשֵׁךְ\", \nהֲרֵי זֶה בַל יַחֵל דְּבָרוֹ.  \n\"שְׁבוּעָה שֶׁאֵינִי יָשֵׁן\", \n\"שֶׁאֵינִי מְדַבֵּר\", \n\"שֶׁאֵינִי מְהַלֵּךְ\", \nאָסוּר. \n",
            "<small>ב</small>\n\"קָרְבָּן לֹא אֹכַל לָךְ\", \nוְ\"קָרְבָּן שֶׁאֹכַל לָךְ\", \n\"לֹא קָרְבָּן לֹא אֹכַל לָךְ\", \nמֻתָּר.  \n\"שְׁבוּעָה לֹא אֹכַל לָךְ\", \n\"שְׁבוּעָה שֶׁאֹכַל לָךְ\", \n\"לֹא שְׁבוּעָה לֹא אֹכַל לָךְ\", \nאָסוּר.  \nזֶה חֹמֶר בִּשְׁבוּעוֹת מִבַּנְּדָרִים.  \nוְחֹמֶר בַּנְּדָרִים מִבַּשְּׁבוּעוֹת, \nכֵּיצַד? \nאָמַר: \n\"קֻנָּם סֻכָּה שֶׁאֵינִי עוֹשֶׂה\", &lt;שני&gt;\n\"לוּלָב שֶׁאֵינִי נוֹטֵל\", &lt;שני&gt;\n\"תְּפִלִּין שֶׁאֵינִי נוֹטֵן\", \nבִּנְדָרִים אָסוּר, וּבִשְׁבוּעוֹת מֻתָּר, \nשֶׁאֵין נִשְׁבָּעִין לַעֲבֹר עַל הַמִּצְוֹת. \n",
            "<small>ג</small>\nיֵשׁ נֶדֶר בְּתוֹךְ נֶדֶר, \nוְאֵין שְׁבוּעָה בְתוֹךְ שְׁבוּעָה.  \nכֵּיצַד? \nאָמַר: \n\"הֲרֵי אֲנִי נָזִיר אִם אֹכַל\", \n\"הֲרֵי אֲנִי נָזִיר אִם אֹכַל\", \n\"הֲרֵי אֲנִי נָזִיר אִם אֹכַל\", וְאָכַל, \nחַיָּב עַל כָּל אַחַת וְאַחַת.  \n\"שְׁבוּעָה שֶׁלֹּא אֹכַל\", \n\"שְׁבוּעָה שֶׁלֹּא אֹכַל\", \n\"שְׁבוּעָה שֶׁלֹּא אֹכַל\", וְאָכַל, \nאֵינוּ חַיָּב אֶלָּא אַחַת. \n",
            "<small>ד</small>\nסְתָם נְדָרִים לְהַחְמִיר, וּפֵרוּשָׁן לְהָקֵל.  \nכֵּיצַד? \nאָמַר: \n\"הֲרֵי עָלַי כְּבָשָׂר מָלוּחַ, וּכְיַיִן נֶסֶךְ\", \nאִם שֶׁלַּשָּׁמַיִם נָדַר, אָסוּר. \nאִם שֶׁלַּעֲבוֹדָה זָרָה, מֻתָּר, \nוְאִם סְתָם, אָסוּר.  \n\"הֲרֵי עָלַי כְּחֵרֶם\", \nאִם כְּחֵרֶם שֶׁלַּשָּׁמַיִם נָדַר, אָסוּר, \nוְאִם שֶׁלַּכֹּהֲנִים, מֻתָּר, \nוְאִם סְתָם, אָסוּר.  \n\"הֲרֵי עָלַי כְּמַעֲשֵׂר\", \nאִם כְּמַעְשַׂר בְּהֵמָה נָדַר, אָסוּר, &lt;כְּמַעֲשֵׂר&gt;\nוְאִם שֶׁלַּדָּגָן, מֻתָּר, \nוְאִם סְתָם, אָסוּר.  \n\"הֲרֵי עָלַי כִּתְרוּמָה\", \nאִם כִּתְרוּמַת הַלִּשְׁכָּה נָדַר, אָסוּר, \nוְאִם שֶׁלַּגֹּרֶן, מֻתָּר, \nוְאִם סְתָם, אָסוּר.  \nדִּבְרֵי רְבִּי מֵאִיר.  \nוַחֲכָמִים אוֹמְרִים: \nסְתָם תְּרוּמָה, בִּיהוּדָה, אֲסוּרָה, וּבַגָּלִיל, מֻתֶּרֶת, \nשֶׁאֵין אַנְשֵׁי הַגָּלִיל מַכִּירִין אֶת תְּרוּמַת הַלִּשְׁכָּה.  \nסְתָם חֲרָמִין, בִּיהוּדָה, מֻתָּרִין, וּבַגָּלִיל, אֲסוּרִין, \nשֶׁאֵין אַנְשֵׁי הַגָּלִיל מַכִּירִין אֶת חַרְמֵי כֹהֲנִים. \n",
            "<small>ה</small>\nנָדַר בַּחֵרֶם, וְאָמַר: \n\"לֹא נָדַרְתִּי אֶלָּא בְחֶרְמוֹ שֶׁלַּיָּם\", \nנָדַר בַּקָּרְבָּן, וְאָמַר: \n\"לֹא נָדַרְתִּי אֶלָּא בְקָרְבְּנוֹת מְלָכִים\", \n\"הֲרֵי עַצְמִי קָרְבָּן\", וְאָמַר: \n\"לֹא נָדַרְתִּי אֶלָּא בְעֶצֶם שֶׁהִנַּחְתִּי לִי לִהְיוֹת נוֹדֵר בּוֹ\", \n\"קֻנָּם אִשְׁתִּי נֶהְנֵית לִי\", וְאָמַר: \n\"לֹא נָדַרְתִּי אֶלָּא מֵאִשְׁתִּי הָרִאשׁוֹנָה שֶׁגֵּרַשְׁתִּי\", \nוְעַל כֻּלָּן אֵינָן נִשְׁאָלִין עֲלֵיהֶם.  \nוְאִם נִשְׁאֲלוּ, \nעוֹנְשִׁין אוֹתָן וּמַחְמִירִין עֲלֵיהֶם.  \nדִּבְרֵי רְבִּי מֵאִיר.  \nוַחֲכָמִים אוֹמְרִים: \nפּוֹתְחִין לָהֶן פֶּתַח מִמָּקוֹם אַחֵר, \nוּמְלַמְּדִין אוֹתָן, \nכְּדֵי שֶׁלֹּא יִנְהֲגוּ בְקַלּוּת רֹאשׁ בִּנְדָרִים. \n\n\n\n"
        ],
        [
            "<small>א</small>\nאַרְבָּעָה נְדָרִים הִתִּירוּ חֲכָמִים: \nנִדְרֵי זֵרוּזִין, וְנִדְרֵי הֲוַי, \nוְנִדְרֵי שְׁגָגוֹת, וְנִדְרֵי אֲנָסִים.  \nנִדְרֵי זֵרוּזִין: \nהָיָה מוֹכֵר חֵפֶץ, וְאָמַר: \n\"קֻנָּם שֶׁאֵינִי פוֹחֵת לָךְ מִן הַסֶּלַע\", \nוְהַלָּה אוֹמֵר: \n\"קֻנָּם שֶׁאֵינִי מוֹסִיף לָךְ עַל הַשֶּׁקֶל\", \nשְׁנֵיהֶן רוֹצִין בִּשְׁלֹשָׁה דִינָרִין.  \nרְבִּי אֱלִיעֶזֶר בֶּן יַעֲקֹב אוֹמֵר: \nאַף הָרוֹצֶה לְהַדִּיר אֶת חֲבֵרוֹ שֶׁיֹּאכַל אֶצְלוֹ, וְאָמַר:   \n\"כָּל נֶדֶר שֶׁאֲנִי עָתִיד לִדּוֹר, הֲרֵי הוּא בָטֵל, \nוּבִלְבַד שֶׁיְּהֵא זָכוּר בְּשָׁעַת הַנֶּדֶר\". \n",
            "<small>ב</small>\nנִדְרֵי הֲוַי, אָמַר: \n\"אִם לֹא רָאִיתִי בַדֶּרֶךְ הַזֶּוֹ כְעוֹלֵי מִצְרַיִם!\" \n\"אִם לֹא רָאִיתִי נָחָשׁ כְּקוֹרַת בֵּית הַבַּד!\"  \nנִדְרֵי שְׁגָגוֹת: \nאָמַר: \n\"אִם אָכַלְתִּי וְשָׁתִיתִי\", \nוְנִזְכַּר שֶׁאָכַל וְשָׁתָה. \n\"שֶׁאֵינִי אוֹכֵל וְשֶׁאֵינִי שׁוֹתֶה\", \nוְשָׁכַח, וְאָכַל וְשָׁתָה. \nאָמַר: \n\"קֻנָּם אִשְׁתִּי נֶהְנֵית לִי, \nשֶׁגָּנְבָה אֶת כִּיסִי, וְשֶׁהִכַּת אֶת בְּנִי\", \nוְנוֹדַע שֶׁלֹּא הִכַּתּוּ, וְנוֹדַע שֶׁלֹּא גָנְבָה.  \nרָאָה אוֹתָן אוֹכְלִין תְּאֵנִים, וְאָמַר לָהֶן: \n\"הֲרֵי הֵן עֲלֵיכֶם קָרְבָּן\", \nוְנִמְצְאוּ אָבִיו אוֹ אֶחָיו, וְהָיוּ עִמָּהֶן אֲחֵרִים, \nבֵּית שַׁמַּי אוֹמְרִים: \nהֵן מֻתָּרִין, וּמַה שֶּׁעִמָּהֶן אֲסוּרִין. \nוּבֵית הֶלֵּל אוֹמְרִים: \nאֵלּוּ וָאֵלּוּ מֻתָּרִין. \n",
            "<small>ג</small>\nנִדְרֵי אֲנָסִים: \nהִדִּירוֹ חֲבֵרוֹ שֶׁיֹּאכַל אֶצְלוֹ, \nוְחָלָה הוּא אוֹ שֶׁחָלָה בְנוֹ, אוֹ שֶׁעִכְּבוֹ נָהָר, \nהֲרֵי אֵלּוּ נִדְרֵי אֲנָסִין. \n",
            "<small>ד</small>\nנוֹדְרִים לֶהָרָגִים וְלֶחָרָמִים וְלַמּוֹכְסִים שֶׁהִיא תְרוּמָה, \nאַף עַל פִּי שֶׁאֵינָה תְרוּמָה; \nשֶׁהֵן שֶׁלְּבֵית הַמֶּלֶךְ, \nאַף עַל פִּי שֶׁאֵינָן שֶׁלָּהֶן. &lt;שֶׁאֵינָה&gt; \nבֵּית שַׁמַּי אוֹמְרִים: \nבַּכֹּל נוֹדְרִין, חוּץ מִבַּשְּׁבוּעָה. \nוּבֵית הֶלֵּל אוֹמְרִים: \nאַף בִּשְׁבוּעָה.  \nבֵּית שַׁמַּי אוֹמְרִים: \nלֹא יִפְתַּח לוֹ בְנֶדֶר. \nוּבֵית הֶלֵּל אוֹמְרִים: \nאַף יִפְתַּח.  \nבֵּית שַׁמַּי אוֹמְרִים: \nבְּמַה שֶּׁהוּא מַדִּירוֹ. \nוּבֵית הֶלֵּל אוֹמְרִים: \nאַף בְּמַה שֶּׁאֵינוּ מַדִּירוֹ.  \n\n<small>ה</small>\nכֵּיצַד? \nאָמְרוּ לוֹ: \nאֱמֹר: \n\"קֻנָּם אִשְׁתִּי נֶהְנֵית לִי!\" \nוְאָמַר: \n\"קֻנָּם אִשְׁתִּי וּבָנַי נֶהְנִים לִי\", \nבֵּית שַׁמַּי אוֹמְרִים: \nאִשְׁתּוֹ מֻתֶּרֶת, וּבָנָיו אֲסוּרִין; \nוּבֵית הֶלֵּל אוֹמְרִים: \nאֵלּוּ וָאֵלּוּ מֻתָּרִין. \n",
            "<small>ו</small>\n\"הֲרֵי נְטִיעוֹת הָאֵלּוּ קָרְבָּן אִם אֵינָן נִקְצָצוֹת\", \nוְ\"טַלֵּית זוֹ קָרְבָּן אִם אֵינָה נִשְׂרֶפֶת\", \nיֵשׁ לָהֶן פִּדְיוֹן.  \n\"הֲרֵי נְטִיעוֹת הָאֵלּוּ קָרְבָּן עַד שֶׁיִּקָּצֵצוּ\", &lt;שֶׁיְּקַצֵּצוּ&gt;\nוְ\"טַלֵּית זוֹ קָרְבָּן עַד שֶׁתִּשָּׂרֵף\", \nאֵין לָהֶם פִּדְיוֹן. \n",
            "<small>ז</small>\nהַנּוֹדֵר מִיּוֹרְדֵי הַיָּם, מֻתָּר בְּיוֹשְׁבֵי יַבָּשָׁה; \nוּמִיּוֹשְׁבֵי יַבָּשָׁה, אָסוּר בְּיוֹרְדֵי הַיָּם, \nשֶׁיּוֹרְדֵי הַיָּם בִּכְלַל יוֹשְׁבֵי הַיַּבָּשָׁה; \nלֹא כָאֵלּוּ הָהוֹלְכִים מֵעַכּוֹ לְיָפוֹ, \nאֶלָּא מִי שֶׁדַּרְכּוֹ לְפָרֵשׁ. \n",
            "<small>ח</small>\nהַנּוֹדֵר מֵרוֹאֵי הַחַמָּה, \nאָסוּר אַף בַּסּוּמִים, \nשֶׁלֹּא נִתְכַּוַּן זֶה אֶלָּא לְמִי שֶׁהַחַמָּה רוֹאָה אוֹתוֹ. \n",
            "<small>ט</small>\nהַנּוֹדֵר מִשְּׁחוֹרֵי הָרֹאשׁ, \nאָסוּר בַּקֵּרְחִים, וּבְבַעֲלֵי שֵׂיבוֹת, \nוּמֻתָּר בַּנָּשִׁים וּבַקְּטַנִּים, \nשֶׁאֵין נִקְרָאִין שְׁחוֹרֵי הָרֹאשׁ אֶלָּא אֲנָשִׁים. \n",
            "<small>י</small>\nהַנּוֹדֵר מִן הַיִּלּוֹדִים, מֻתָּר בַּנּוֹלָדִים; &lt;הַיְּלוּדִים&gt;\nמִן הַנּוֹלָדִים, \nרְבִּי מֵאִיר מַתִּיר אַף בַּיִּלּוֹדִים. &lt;בַּיְּלוּדִים&gt;\nוַחֲכָמִים אוֹמְרִים: \nלֹא נִתְכַּוַּן זֶה אֶלָּא לְמִי שֶׁדַּרְכּוֹ לְהִוָּלֵד. \n",
            "<small>יא</small>\nהַנּוֹדֵר מִשּׁוֹבְתֵי שַׁבָּת, \nאָסוּר בְּיִשְׂרָאֵל וְאָסוּר בַּכּוּתִים.  \nמֵאוֹכְלֵי הַשּׁוּם, \nאָסוּר בְּיִשְׂרָאֵל וְאָסוּר בַּכּוּתִים.  \nוּמֵעוֹלֵי לִירוּשָׁלַיִם, \nאָסוּר בְּיִשְׂרָאֵל וּמֻתָּר בַּכּוּתִים. \n",
            "<small>יב</small>\n\"קֻנָּם שֶׁאֵינִי נֶהְנֶה לִבְנֵי נֹחַ\", \nמֻתָּר בְּיִשְׂרָאֵל, וְאָסוּר בָּאֻמּוֹת.  \n\"שֶׁאֵינִי נֶהְנֶה לְזֶרַע אַבְרָהָם\", \nאָסוּר בְּיִשְׂרָאֵל, וּמֻתָּר בָּאֻמּוֹת.  \n\"שֶׁאֵינִי נֶהְנֶה לְיִשְׂרָאֵל\", \nלוֹקֵחַ בְּיָתֵר וּמוֹכֵר בְּפָחוּת.  \n\"שֶׁיִּשְׂרָאֵל נֶהְנִין לִי\", \nלוֹקֵחַ בְּפָחוּת וּמוֹכֵר בְּיָתֵר, \nאֵין שׁוֹמְעִין לוֹ.  \n\"שֶׁאֵינִי נֶהְנֶה לָהֶן וְהֵן לִי\", \nיֵהָנֶה לָאֻמּוֹת.  \n\n<small>יג</small>\n\"קֻנָּם שֶׁאֵינִי נֶהְנֶה לָעֲרֵלִים\", \nמֻתָּר בְּעַרְלֵי יִשְׂרָאֵל, \nוְאָסוּר בְּמוּלֵי אֻמּוֹת הָעוֹלָם. \n\"שֶׁאֵינִי נֶהְנֶה לַמּוּלִים\", \nאָסוּר בְּעַרְלֵי יִשְׂרָאֵל, \nוּמֻתָּר בְּמוּלֵי הָאֻמּוֹת, \nשֶׁאֵין הָעָרְלָה קְרוּיָה אֶלָּא לְשֵׁם הַגּוֹיִם, \nשֶׁנֶּאֱמַר: (ירמיה ט,כה) \n\"כִּי כָל הַגּוֹיִם עֲרֵלִים, \nוְכָל בֵּית יִשְׂרָאֵל עַרְלֵי לֵב\", \nוְאוֹמֵר: (שמואל א יז,לו) \n\"וְהָיָה הַפְּלִשְׁתִּי הֶעָרֵל הַזֶּה כְּאֶחָד מֵהֶם\", \nוְאוֹמֵר: (שמואל ב א,כ) \n\"פֶּן תִּשְׂמַחְנָה בְּנוֹת פְּלִשְׁתִּים, \nפֶּן תַּעֲלזְנָה בְּנוֹת הָעֲרֵלִים\".  \nרְבִּי אֶלְעָזָר בֶּן עֲזַרְיָה אוֹמֵר: \nמְאוּסָה הָעָרְלָה שֶׁנִּתְגַּנּוּ בָהּ רְשָׁעִים, \nשֶׁנֶּאֱמַר: (ירמיה ט,כה) \n\"כִּי כָל הַגּוֹיִם עֲרֵלִים,  \nוְכָל בֵּית יִשְׂרָאֵל עַרְלֵי לֵב\". \n\n<small>יד</small>\nרְבִּי יִשְׁמָעֵאל אוֹמֵר: \nגְּדוֹלָה מִילָה, \nשֶׁשְּׁלֹשׁ עֶשְׂרֵה בְרִית נִכְרְתוּ עָלֶיהָ.  \nרְבִּי יוֹסֵה הַגָּלִילִי אוֹמֵר: \nגְּדוֹלָה מִילָה, \nשֶׁהִיא דוֹחָה אֶת הַשַּׁבָּת הַחֲמוּרָה.  \nרְבִּי יְהוֹשֻׁעַ בֶּן קָרְחָה אוֹמֵר: \nגְּדוֹלָה מִילָה, \nשֶׁלֹּא נִתְלָה לְמֹשֶׁה הַצַּדִּיק עָלֶיהָ מְלֹא שָׁעָה.  \nרְבִּי נְחֶמְיָה אוֹמֵר: \nגְּדוֹלָה מִילָה, \nשֶׁהִיא דוֹחָה אֶת הַנְּגָעִים.  \n\n<small>יה</small>\nרְבִּי מֵאִיר אוֹמֵר: \nגְּדוֹלָה מִילָה, \nשֶׁכָּל הַמִּצְוֹת שֶׁעָשָׂה אָבִינוּ אַבְרָהָם, \nלֹא נִקְרָא שָׁלֵם עַד שֶׁמָּל, שֶׁנֶּאֱמַר: (בראשית יז,א) \n\"הִתְהַלֵּךְ לְפָנַי וֶהְיֵה תָמִים\".  \n\n<small>יו</small>\nדָּבָר אַחֵר: \nגְּדוֹלָה מִילָה, שֶׁאִלּוּלֵי הִיא, \nלֹא בָרָא הַקָּדוֹשׁ בָּרוּךְ הוּא עוֹלָמוֹ, \nשֶׁנֶּאֱמַר: (ירמיה לג,כה) \n\"כֹּה אָמַר יי: אִם לֹא בְרִיתִי יוֹמָם וָלָיְלָה, \nחֻקּוֹת שָׁמַיִם וָאָרֶץ לֹא שָׂמְתִּי\". \nגְּדוֹלָה מִילָה, \nשֶׁהִיא שְׁקוּלָה כְנֶגֶד כָּל הַמִּצְווֹת שֶׁבַּתּוֹרָה, \nשֶׁנֶּאֱמַר: (שמות כד,ח) \n\"הִנֵּה דַם הַבְּרִית אֲשֶׁר כָּרַת יי עִמָּכֶם, \nעַל כָּל הַדְּבָרִים הָאֵלֶּה.\"\n\n\n\n"
        ],
        [
            "<small>א</small>\nאֵין בֵּין הַמֻּדָּר הֲנָיָה מֵחֲבֵרוֹ לְמֻדָּר הֵימֶנּוּ מַאֲכָל, \nאֶלָּא דְרִיסַת הָרֶגֶל, \nוְכֵלִים שֶׁאֵין עוֹשִׂין בָּהֶן אֹכֶל נֶפֶשׁ.  \nהַמֻּדָּר מַאֲכָל מֵחֲבֵרוֹ, \nלֹא יַשְׁאִילֶנּוּ נָפָה וּכְבָרָה, וְרֵחַיִם וְתַנּוּר. \nאֲבָל מַשְׁאִיל לוֹ חָלוּק וְטַלֵּית, וּנְזָמִים וְטַבַּעוֹת, \nוְכָל דָּבָר שֶׁאֵין עוֹשִׂים בּוֹ אֹכֶל נֶפֶשׁ.  \nמְקוֹם שֶׁמַּשְׂכִּירִין כַּיּוֹצֵא בָהֶן, אָסוּר. \n",
            "<small>ב</small>\nהַמֻּדָּר הֲנָיָה מֵחֲבֵרוֹ, \nשׁוֹקֵל אֶת שִׁקְלוֹ, וּפוֹרֵעַ אֶת חוֹבוֹ, \nוּמַחְזִיר לוֹ אֲבֵדָתוֹ.  \nמְקוֹם שֶׁנּוֹטְלִין עָלֶיהָ שָׂכָר, \nתִּפֹּל הֲנָיָה לַהֶקְדֵּשׁ. \n",
            "<small>ג</small>\nוְתוֹרֵם אֶת תְּרוּמָתוֹ וּמַעְשְׂרוֹתָיו לְדַעְתּוֹ.  \nוּמַקְרִיב עָלָיו קִנֵּי זָבִין וְקִנֵּי זָבוֹת, קִנֵּי יוֹלְדוֹת, \nחַטָּאוֹת וַאֲשָׁמוֹת.  \nוּמְלַמְּדוֹ מִדְרָשׁ, הֲלָכוֹת, וְאַגָּדוֹת. \nלֹא יְלַמְּדֶנּוּ מִקְרָא, \nאֲבָל מְלַמֵּד הוּא אֶת בָּנָיו מִקְרָא.  \nוְזָן אֶת אִשְׁתּוֹ וְאֶת בָּנָיו, \nאַף עַל פִּי שֶׁהוּא חַיָּב בִּמְזוֹנוֹתֵיהֶן. &lt;בִּמְזוֹנוֹתָן&gt; \nלֹא יָזוּן אֶת בְּהֶמְתּוֹ, בֵּין טְמֵאָה בֵין טְהוֹרָה.  \nרְבִּי אֱלִיעֶזֶר אוֹמֵר: \nזָן אֶת הַטְּמֵאָה, וְאֵינוּ זָן אֶת הַטְּהוֹרָה.  \nאָמְרוּ לוֹ: \nמַה בֵּין טְמֵאָה לִטְהוֹרָה? \nאָמַר לָהֶן: \nשֶׁהַטְּהוֹרָה נַפְשָׁהּ לַשָּׁמַיִם, וְגוּפָהּ שֶׁלּוֹ, \nוְהַטְּמֵאָה נַפְשָׁהּ וְגוּפָהּ לַשָּׁמַיִם.  \nאָמְרוּ לוֹ: \nאַף הַטְּמֵאָה נַפְשָׁהּ לַשָּׁמַיִם, וְגוּפָהּ שֶׁלּוֹ, \nשֶׁאִם יִרְצֶה, הֲרֵי מוֹכְרָהּ לַגּוֹיִם, \nאוֹ מַאֲכִילָהּ לַכְּלָבִים. \n",
            "<small>ד</small>\nהַמֻּדָּר הֲנָיָה מֵחֲבֵרוֹ וְנִכְנַס לְבַקְּרוֹ, \nעוֹמֵד, אֲבָל לֹא יוֹשֵׁב.  \nוּמְרַפֵּהוּ רִפְאוּת נֶפֶשׁ, \nאֲבָל לֹא רִפְאוּת מָמוֹן.  \nוְרוֹחֵץ עִמּוֹ בְאֶנְבָּטִי גְדוֹלָה, \nאֲבָל לֹא בִקְטַנָּה.  \nוְיָשֵׁן עִמּוֹ בַמִּטָּה.  \nרְבִּי יְהוּדָה אוֹמֵר: \nבִּימוֹת הַחַמָּה, אֲבָל לֹא בִימוֹת הַגְּשָׁמִים, \nמִפְּנֵי שֶׁהוּא מַהְנֵיהוּ.  \nוּמֵסֵב עִמּוֹ עַל הַמִּטָּה, \nוְאוֹכֵל עִמּוֹ עַל הַשֻּׁלְחָן, \nאֲבָל לֹא מִן הַתַּמְחוּי. \nאֲבָל אוֹכֵל הוּא מִן הַתַּמְחוּי הַחוֹזֵר.  \n\n<small>ה</small>\nלֹא יֹאכַל עִמּוֹ מִן הָאֵבוּס שֶׁלִּפְנֵי הַפּוֹעֲלִים.  \nוְלֹא יַעֲשֶׂה עִמּוֹ בָאָמָּן.  \nדִּבְרֵי רְבִּי מֵאִיר.  \nוַחֲכָמִים אוֹמְרִים: \nעוֹשֶׂה הוּא בְרָחוֹק מִמֶּנּוּ. \n",
            "<small>ו</small>\nהַמֻּדָּר הֲנָיָה מֵחֲבֵרוֹ לִפְנֵי שְׁבִיעִית, \nלֹא יֵרֵד לְתוֹךְ שָׂדֵהוּ, &lt;יורד&gt;\nוְאֵינוּ אוֹכֵל מִן הַנּוֹטוֹת; \nוּבַשְּׁבִיעִית, לֹא יוֹרֵד לְתוֹךְ שָׂדֵהוּ, \nאֲבָל אוֹכֵל הוּא מִן הַנּוֹטוֹת.  \nנָדַר הֵימֶנּוּ מַאֲכָל לִפְנֵי שְׁבִיעִית, \nיוֹרֵד לְתוֹךְ שָׂדֵהוּ, וְאֵינוּ אוֹכֵל מִן הַפֵּרוֹת. \nוּבַשְּׁבִיעִית, יוֹרֵד וְאוֹכֵל. \n",
            "<small>ז</small>\nהַמֻּדָּר הֲנָיָה מֵחֲבֵרוֹ, \nלֹא יַשְׁאִילֶנּוּ וְלֹא יִשְׁאַל מִמֶּנּוּ, \nלֹא יַלְוֶנּוּ וְלֹא יִלְוֶה מִמֶּנּוּ, &lt;יַלְוֶה&gt;\nוְלֹא יִמְכֹּר לוֹ וְלֹא יִקַּח מִמֶּנּוּ.  \nאָמַר לוֹ: \n\"הַשְׁאִילֵנִי פָרָתָךְ\",  \nאָמַר לוֹ: \n\"אֵינָה פְנוּיָה\".  \nאָמַר: \n\"קֻנָּם שָׂדִי שֶׁאֵינִי חוֹרֵשׁ בָּהּ לְעוֹלָם\", \nאִם הָיָה דַרְכּוֹ לַחֲרֹשׁ, \nהוּא אָסוּר, וְכָל אָדָם מֻתָּרִין; \nאִם אֵין דַּרְכּוֹ לַחֲרֹשׁ בּוֹ, \nהוּא וְכָל אָדָם אֲסוּרִין. \n",
            "<small>ח</small>\nהַמֻּדָּר הֲנָיָה מֵחֲבֵרוֹ וְאֵין לוֹ מַה יֹּאכַל, \nהוֹלֵךְ אֵצֶל הַחַנְוָנִי, וְאוֹמֵר: \n\"אִישׁ פְּלוֹנִי מֻדָּר מִמֶּנִּי הֲנָיָה, \nוְאֵינִי יוֹדֵעַ מָה אֶעֱשֶׂה.\" \nהוּא נוֹתֵן לוֹ, וּבָא וְנוֹטֵל מִזֶּה.  \n\n<small>ט</small>\nהָיָה בֵיתוֹ לִבְנוֹת, גְּדֵרוֹ לִגְדֹּר, שָׂדֵהוּ לִקְצֹר, \nהוֹלֵךְ אֵצֶל הַפּוֹעֲלִין, וְאוֹמֵר: \n\"אִישׁ פְּלוֹנִי מֻדָּר מִמֶּנִּי הֲנָיָה, \nוְאֵינִי יוֹדֵעַ מָה אֶעֱשֶׂה.\" \nוְהֵן עוֹשִׂין עִמּוֹ, וּבָאִים וְנוֹטְלִים שָׂכָרָן מִזֶּה. \n",
            "<small>י</small>\nהָיוּ מְהַלְּכִים בַּדֶּרֶךְ וְאֵין לוֹ מַה יֹּאכַל, \nנוֹתֵן לְאַחֵר מִשֵּׁם מַתָּנָה, \nוְהַלָּה מֻתָּר בָּהּ.  \nאִם אֵין עִמָּהֶם אַחֵר, \nמַנִּיחַ עַל הַסֶּלַע אוֹ עַל הַגָּדֵר, \nוְאוֹמֵר: \n\"הֲרֵי הֵן מֻבְקָרִין לְכָל מִי שֶׁיַּחְפֹּץ\", \nוְהַלָּה נוֹטֵל וְאוֹכֵל. \nרְבִּי יוֹסֵה אוֹסֵר. \n\n\n\n"
        ],
        [
            "<small>א</small>\nהַשּׁוּתָפִים שֶׁנָּדְרוּ הֲנָיָה זֶה מִזֶּה, \nאֲסוּרִין לִכָּנֵס לֶחָצֵר.  \nרְבִּי אֱלִיעֶזֶר בֶּן יַעֲקֹב אוֹמֵר: \nזֶה נִכְנָס לְתוֹךְ שֶׁלּוֹ, וְזֶה נִכְנָס לְתוֹךְ שֶׁלּוֹ.  \nשְׁנֵיהֶן אֲסוּרִין מִלְּהַעֲמִיד רֵחַיִם וְתַנּוּר, \nוּמִלְּגַדֵּל תַּרְנָגְלִין.  \nהָיָה אֶחָד מֵהֶן מֻדָּר מֵחֲבֵרוֹ הֲנָיָה, \nלֹא יִכָּנֵס לֶחָצֵר.  \nרְבִּי אֱלִיעֶזֶר בֶּן יַעֲקֹב אוֹמֵר: \nיָכוֹל הוּא לוֹמַר לוֹ: \n\"בְּתוֹךְ שֶׁלִּי אֲנִי נִכְנָס, \nוְאֵינִי נִכְנָס בְּתוֹךְ שֶׁלָּךְ.\"  \nכּוֹפִין אֶת הַנּוֹדֵר שֶׁיִּמְכֹּר אֶת חֶלְקוֹ. \n",
            "<small>ב</small>\nהָיָה אֶחָד מִן הַשּׁוּק מֻדָּר מֵאֶחָד מֵהֶם הֲנָיָה, \nלֹא יִכָּנֵס לֶחָצֵר.  \nרְבִּי אֱלִיעֶזֶר בֶּן יַעֲקֹב אוֹמֵר: \nיָכוֹל הוּא לוֹמַר לוֹ: \n\"לְתוֹךְ שֶׁלַּחֲבֵרִי אֲנִי נִכְנָס, \nוְאֵינִי נִכְנָס לְתוֹךְ שֶׁלָּךְ.\" \n",
            "<small>ג</small>\nהַמֻּדָּר הֲנָיָה מֵחֲבֵרוֹ, \nוְיֵשׁ לוֹ שָׁם מַרְחֵץ וּבֵית הַבַּד מֻסְכָּרִין בָּעִיר, \nאִם יֵשׁ לוֹ תְפִיסַת יָד בָּהֶן, אָסוּר. \nאֵין לוֹ תְפִיסַת יָד בָּהֶן, מֻתָּר.  \nהָאוֹמֵר לַחֲבֵרוֹ: \n\"קֻנָּם לְבֵיתְךָ שֶׁאֵינִי נִכְנָס, וְשָׂדְךָ בָּהֶן לוֹקֵחַ\", \nמֵת אוֹ שֶׁמְּכָרָן לְאַחֵר, מֻתָּר.  \n\"לַבַּיִת הַזֶּה שֶׁאֵינִי נִכְנָס, \nוְשָׂדֶה זוֹ שֶׁאֵינִי לוֹקֵחַ\", \nמֵת אוֹ שֶׁמְּכָרָן לְאַחֵר, אָסוּר. \n",
            "<small>ד</small>\n\"הֲרֵי אֲנִי עָלֶיךָ חֵרֶם\", הַמֻּדָּר אָסוּר.  \n\"הֲרֵי אַתְּ עָלַי חֵרֶם\", הַנּוֹדֵר אָסוּר.  \n\"הֲרֵי אֲנִי עָלֶיךָ וְאַתְּ עָלַי\", שְׁנֵיהֶם אֲסוּרִין.  \nוּשְׁנֵיהֶם מֻתָּרִין בְּדָבָר שֶׁלְּעוֹלֵי בָבֶל, \nוַאֲסוּרִין בְּדָבָר שֶׁבְּאוֹתָהּ הָעִיר. \n",
            "<small>ה</small>\nוְאֵי זֶה הוּא דָבָר שֶׁלְּעוֹלֵי בָבֶל? \nכְּגוֹן הַר הַבַּיִת וְהָעֲזָרוֹת, \nוְהַבְּאֵר שֶׁבְּאֶמְצַע הַדֶּרֶךְ.  \nוְאֵי זֶה דָבָר שֶׁבְּאוֹתָהּ הָעִיר? \nכְּגוֹן הָרְחָבָה, וְהַמַּרְחֵץ, \nוּבֵית הַכְּנֶסֶת, וְהַתֵּבָה, וְהַסְּפָרִים.  \nוְהַכּוֹתֵב חֶלְקוֹ לַנָּשִׂיא.  \n\n<small>ו</small>\nרְבִּי יְהוּדָה אוֹמֵר: \nאֶחָד כּוֹתֵב לַנָּשִׂיא וְאֶחָד כּוֹתֵב לַהֶדְיוֹט; \nמַה בֵּין כּוֹתֵב לַנָּשִׂיא לְכוֹתֵב לַהֶדְיוֹט? \nשֶׁהַכּוֹתֵב לַנָּשִׂיא אֵינוּ צָרִיךְ לְזַכּוֹת,  \nוְהַכּוֹתֵב לַהֶדְיוֹט צָרִיךְ לְזַכּוֹת.  \nוַחֲכָמִים אוֹמְרִים: \nאֶחָד זֶה וְאֶחָד זֶה צָרִיךְ לְזַכּוֹת, \nלֹא דִבְּרוּ בַנָּשִׂיא אֶלָּא בַהוֶה. &lt;בהווי&gt; \nרְבִּי יְהוּדָה אוֹמֵר: \nאֵין אַנְשֵׁי הַגָּלִיל צְרִיכִין לִכְתּוֹב, \nשֶׁכְּבָר כָּתְבוּ אֲבוֹתֵיהֶם עַל יְדֵיהֶם. &lt;אֲבוֹתָם&gt;\n",
            "[<small>ז</small>]\nהַמֻּדָּר הֲנָיָה מֵחֲבֵרוֹ וְאֵין לוֹ מַה יֹּאכַל, \nנוֹתֵן לְאַחֵר מִשּׁוּם מַתָּנָה, וְהַלָּה מֻתָּר בָּהּ.  \nמַעֲשֶׂה בְּבֵית חוֹרוֹן, \nבְּאֶחָד שֶׁהָיָה אָבִיו מֻדָּר מִמֶּנּוּ הֲנָיָה, \nוְהָיָה מַשִּׂיא אֶת בִּתּוֹ. \nאָמַר לַחֲבֵרוֹ: \n\"הֲרֵי הֶחָצֵר וְהַסְּעוֹדָה נְתוּנִין לָךְ מַתָּנָה, \nאֵין בְּפָנֶיךָ שֶׁיָּבֹא אַבָּא וְיֹאכַל עִמָּנוּ בִסְעוֹדָה.\"  \nאָמַר לוֹ: \n\"אִם שֶׁלִּי הֵם, הֲרֵי הֵן מֻקְדָּשִׁין לַשָּׁמַיִם!\"  \nאָמַר לוֹ: \n\"לֹא נָתַתִּי לָךְ אֶת שֶׁלִּי (אֶלָּא) שֶׁתַּקְדִּישֵׁם לַשָּׁמַיִם!\"   \nאָמַר לוֹ: \n\"לֹא נָתַתָּ לִּי אֶת שֶׁלָּךְ, \nאֶלָּא שֶׁתְּהֵא אַתָּה וְאָבִיךָ אוֹכְלִים וְשׁוֹתִים, \nוּמִתְרַצִּים זֶה לָזֶה, \nוִיהֵא עָוֹן תָּלוּי בְּרֹאשִׁי\".  \nאָמְרוּ חֲכָמִים: \nכָּל מַתָּנָה שֶׁאֵינָה שֶׁאִם הִקְדִּישָׁהּ תְּהֵא מְקֻדֶּשֶׁת, \nאֵינָה מַתָּנָה. \n\n\n\n"
        ],
        [
            "<small>א</small>\nהַנּוֹדֵר מִן הַמְבֻשָּׁל, \nמֻתָּר בַּצָּלִי וּבַשָּׁלוּק.  \nאָמַר: \n\"קֻנָּם תַּבְשִׁיל שֶׁאֵינִי טוֹעֵם\", &lt;שני&gt;\nאָסוּר בְּמַעֲשֵׂה קְדֵרָה רַךְ, \nוּמֻתָּר בֶּעָבֶה, \nוּמֻתָּר בְּבֵיצָה טְרָמִיטָן, \nוּבַדַּלַּעַת הָרְמוּצָה. \n",
            "<small>ב</small>\nהַנּוֹדֵר מִמַּעֲשֵׂה קְדֵרָה, \nאֵינוּ אָסוּר אֶלָּא מִמַּעֲשֵׂה רְתַחְתָּה.  \nאָמַר: \n\"קֻנָּם יוֹרֵד לִקְדֵרָה שֶׁאֵינִי טוֹעֵם\", &lt;שני&gt;\nאָסוּר מִכָּל הַמִּתְבַּשְּׁלִין בִּקְדֵרָה. \n",
            "<small>ג</small>\n\"מִן הַכֶּבֶשׁ\", \nאֵינוּ אָסוּר אֶלָּא מִן הַכֶּבֶשׁ שֶׁלַּיָּרָק. \n\"כָּבוּשׁ שֶׁאֵינִי טוֹעֵם\", &lt;שני&gt;\nאָסוּר בְּכָל הַכְּבוּשִׁים.  \n\n<small>ד</small> \n\"מִן הַשְּׁלָקִים\", \nאֵינוּ אָסוּר אֶלָּא מִן הַשֶּׁלֶק שֶׁלַּיָּרָק. \n\"שָׁלוּק שֶׁאֵינִי טוֹעֵם\", &lt;שני&gt;\nאָסוּר בְּכָל הַשְּׁלוּקִים.  \n\n<small>ה</small>\n\"מִן הַצָּלִי\", \nאֵינוּ אָסוּר אֶלָּא מִן הַצָּלִי שֶׁלַּבָּשָׂר.  \nדִּבְרֵי רְבִּי יְהוּדָה. \n\"צָלוּי שֶׁאֵינִי טוֹעֵם\", &lt;שני&gt;\nאָסוּר מִכָּל הַצְּלוּיִם.  \n\n<small>ו</small>\n\"מִן הַמָּלִיחַ\", \nאֵינוּ אָסוּר אֶלָּא מִן הַמָּלִיחַ שֶׁלַּדָּג. \n\"מָלִיחַ שֶׁאֵינִי טוֹעֵם\", &lt;שני&gt;\nאָסוּר בְּכָל הַמְּלוּחִים. \n",
            "<small>ז</small>\n\"דָּג, דָּגִים שֶׁאֵינִי טוֹעֵם\", &lt;שני&gt;\nאָסוּר בָּהֶם, בֵּין גְּדוֹלִים, בֵּין קְטַנִּים, \nבֵּין מְלוּחִים בֵּין תְּפֵלִים, \nבֵּין חַיִּים בֵּין מְבֻשָּׁלִים, \nוּמֻתָּר בִּטְרִית טְרוּפָה, וּבַצֵּיר.  \nהַנּוֹדֵר מִן הַצַּחֲנָה, \nאָסוּר בִּטְרִית טְרוּפָה, \nוּמֻתָּר בַּצֵּיר וּבְמֻרְיָס.  \nהַנּוֹדֵר מִטְּרִית טְרוּפָה, \nמֻתָּר בַּצֵּיר וּבַמֻּרְיָס. \n",
            "<small>ח</small>\nהַנּוֹדֵר מִן הֶחָלָב, מֻתָּר בַּקִּים. \nרְבִּי יוֹסֵה אוֹסֵר.  \nוּמִן הַקִּים, מֻתָּר בֶּחָלָב.  \nאַבָּא שָׁאוּל אוֹמֵר: \nהַנּוֹדֵר מִן הַגְּבִנָּה, \nאָסוּר בָּהּ, בֵּין מְלֵיחָה וּבֵין תְּפֵלָה. \n",
            "<small>ט</small>\nהַנּוֹדֵר מִן הַבָּשָׂר, \nמֻתָּר בָּרֹטֶב וּבַקּוֹפֵא. \nרְבִּי יְהוּדָה אוֹסֵר.  \nאָמַר רְבִּי יְהוּדָה: &lt;יודה&gt;\nמַעֲשֶׂה וְאָסַר עָלַי רְבִּי טַרְפוֹן בֵּיצִים שֶׁנִּתְבַּשְּׁלוּ עִמּוֹ.  \nאָמְרוּ לוֹ: \nוְכֵן הַדָּבָר! אֶמָּתַי? \nבִּזְמַן שֶׁאָמַר \"בָּשָׂר זֶה עָלַי\", \nאֲבָל הַנּוֹדֵר מִן הַדָּבָר וְנִתְעָרַב בְּאַחֵר, \nאִם יֶשׁ בּוֹ בְנוֹתֵן טַעַם, הֲרֵי זֶה אוֹסֵר. \n",
            "<small>י</small>\nהַנּוֹדֵר מִן הַיַּיִן, \nמֻתָּר בַּתַּבְשִׁיל שֶׁיֶּשׁ בּוֹ טַעַם יַיִן.  \nאָמַר: \n\"קֻנָּם יַיִן זֶה שֶׁאֵינִי טוֹעֵם\", &lt;שני&gt;\nוְנָפַל לַתַּבְשִׁיל, \nאִם יֶשׁ בּוֹ בְנוֹתֵן טַעַם, \nהֲרֵי זֶה אָסוּר.  \n\n<small>יא</small>\nהַנּוֹדֵר מִן הָעֲנָבִים, מֻתָּר בַּיַּיִן; \nמִן הַזֵּיתִים, מֻתָּר בַּשֶּׁמֶן.  \nאָמַר: \n\"קֻנָּם זֵיתִים וַעֲנָבִים אֵלּוּ שֶׁאֵינִי טוֹעֵם\", &lt;שני&gt;\nאָסוּר בָּהֶן וּבַיּוֹצֵא מֵהֶן. \n",
            "<small>יב</small>\nהַנּוֹדֵר מִן הַתְּמָרִים, מֻתָּר בִּדְבַשׁ תְּמָרִים; \nמִן הַסִּתְוָנִיּוֹת, מֻתָּר בְּחֹמֶץ סִתְוָנִיּוֹת. \nרְבִּי יְהוּדָה בֶן בְּתִירָה אוֹמֵר: \nכָּל שֶׁשֵּׁם תּוֹלַדְתּוֹ קְרוּיָה עָלָיו, וְנָדַר הֵימֶנּוּ, \nאָסוּר בְּיוֹצֵא הֵימֶנּוּ. &lt;מגיה שני הוסיף: בו ו-&gt;\nוַחֲכָמִים מַתִּירִין. \n",
            "<small>יג</small>\nהַנּוֹדֵר מִן הַיַּיִן, מֻתָּר בְּיֵין תַּפּוּחִים; \nמִן הַשֶּׁמֶן, מֻתָּר בְּשֶׁמֶן שֻׁמְשְׁמִין; \nמִן הַדְּבַשׁ, מֻתָּר בִּדְבַשׁ תְּמָרִים; \nמִן הַחֹמֶץ, מֻתָּר בְּחֹמֶץ סִתְוָנִית; \nמִן הַכְּרֵישִׁים, מֻתָּר בְּקַפְּלוֹטוֹת; \nמִן הַיָּרָק, מֻתָּר בִּירָקוֹת שָׂדֶה, \nמִפְּנֵי שֶׁהוּא לָאוּי. &lt; המגיה: ס\"א שֵׁם לָוּי&gt;\n",
            "<small>יד</small>\nמִן הַכְּרוּב, אָסוּר בְּאִסְפַּרְגּוֹס; \nמִן הָאִסְפַּרְגּוֹס, מֻתָּר בִּכְרוּב.  \nמִן הַגְּרִיסִים, אָסוּר בַּמִּקְפָּא. \nרְבִּי יוֹסֵה מַתִּיר. \nמִן הַמִּקְפָּא, מֻתָּר בִּגְרִיסִין.  \n\n<small>יה</small>\nמִן הַמִּקְפָּא, אָסוּר בַּשּׁוּם. \nרְבִּי יוֹסֵה מַתִּיר. \nמִן הַשּׁוּם, מֻתָּר בַּמִּקְפָּא. &lt;אסור&gt; \n\n<small>יו</small>\nמִן הָעֲדָשִׁים, אָסוּר בָּאֲשִׁישִׁים, \nרְבִּי יוֹסֵה מַתִּיר. \nמִן הָאֲשִׁישִׁין, מֻתָּר בָּעֲדָשִׁים.  \n\n<small>יז</small>\n\"חִטָּה\", \"חִטִּים שֶׁאֵינִי טוֹעֵם\", &lt;שני&gt; \nאָסוּר בָּהֶם, בֵּין קֶמַח בֵּין פַּת.  \n\"גָּרִיס\", \"גְּרִיסִים שֶׁאֵינִי טוֹעֵם\", &lt;שני&gt; \nאָסוּר בָּהֶן, בֵּין חַיִּים בֵּין מְבֻשָּׁלִים.  \nרְבִּי יְהוּדָה אוֹמֵר: \n\"קֻנָּם גָּרִיס וְחִטָּה שֶׁאֵינִי טוֹעֵם\", &lt;שני&gt; \nמֻתָּר לָכוֹס חַיִּים. \n\n\n\n"
        ],
        [
            "<small>א</small>\nהַנּוֹדֵר מִן הַיָּרָק, מֻתָּר בַּדִּלּוּעִים. \nוּרְבִּי עֲקִיבָה אוֹסֵר.  \nאָמְרוּ לוֹ לִרְבִּי עֲקִיבָה: \nוַהֲלֹא אוֹמֵר אָדָם לִשְׁלוּחוֹ: \n\"קַח לָנוּ יָרָק\", \nוְהוּא אוֹמֵר: \n\"לֹא מָצָאתִי אֶלָּא דִּלּוּעִים\"?  \nאָמַר לָהֶם: \nוְכֵן הַדָּבָר! אוֹ שֶׁמֵּא אוֹמֵר הוּא לוֹ: \n\"לֹא מָצָאתִי אֶלָּא קִטְנִית\"? \nאֶלָּא שֶׁהַדִּלּוּעִין בִּכְלַל הַיָּרָק, \nוְאֵין הַקִּטְנִית בִּכְלַל יָרָק.  \nוְאָסוּר בְּפוּל הַמִּצְרִי לַח, \nוּמֻתָּר בַּיָּבֵשׁ. \n",
            "<small>ב</small>\nהַנּוֹדֵר מִן הַדָּגָן, \nאָסוּר בְּפוּל הַמִּצְרִי הַיָּבֵשׁ.  \nדִּבְרֵי רְבִּי מֵאִיר.  \nוַחֲכָמִים אוֹמְרִים: \nאֵינוּ אָסוּר אֶלָּא מֵחֲמֵשֶׁת הַמִּינִין.  \nרְבִּי מֵאִיר אוֹמֵר: \nהַנּוֹדֵר מִן הַתְּבוּאָה, \nאֵינוּ אָסוּר אֶלָּא מֵחֲמֵשֶׁת הַמִּינִין, \nאֲבָל הַנּוֹדֵר מִן הַדָּגָן, \nאָסוּר בַּכֹּל, \nוּמֻתָּר בְּפֵרוֹת הָאִילָן וּבַיָּרָק. \n",
            "<small>ג</small>\nהַנּוֹדֵר מִן הַכְּסוּת, \nמֻתָּר בַּשַּׂק, וּבִירִיעָה, וּבַחֲמִילָה.  \nאָמַר \"קֻנָּם צֶמֶר עוֹלֶה עָלַי\", \nמֻתָּר לְכַסּוֹת בְּגִזֵּי צֶמֶר; \n\"פִּשְׁתָּן עוֹלָה עָלַי\", \nמֻתָּר לְכַסּוֹת בַּאֲנִיצֵי פִשְׁתָּן.  \nרְבִּי יְהוּדָה אוֹמֵר: \nהַכֹּל לְפִי הַנֶּדֵר: \nטָעַן וְהִזִּיעַ, וְהָיָה רֵיחוֹ קָשֶׁה, אָמַר: \n\"קֻנָּם צֶמֶר וּפִשְׁתִּים עוֹלִין עָלַי\", \nמֻתָּר לְכַסּוֹת, \nוְאָסוּר לְהַפְשִׁיל אַחֲרָיו. \n",
            "<small>ד</small>\nהַנּוֹדֵר מִן הַבַּיִת, מֻתָּר בָּעֲלִיָּה.  \nדִּבְרֵי רְבִּי מֵאִיר.  \nוַחֲכָמִים אוֹמְרִים: \nעֲלִיָּה בִכְלָל הַבַּיִת.  \nהַנּוֹדֵר מִן הָעֲלִיָּה, מֻתָּר בַּבַּיִת. \n",
            "<small>ה</small>\nהַנּוֹדֵר מִן הַמִּטָּה, מֻתָּר בַּדַּרְגֵּשׁ.  \nדִּבְרֵי רְבִּי מֵאִיר.  \nוַחֲכָמִים אוֹמְרִים: \nהַדַּרְגֵּשׁ בִּכְלַל הַמִּטָּה.  \nהַנּוֹדֵר מִן הַדַּרְגֵּשׁ, מֻתָּר בַּמִּטָּה.  \n\n<small>ו</small>\nהַנּוֹדֵר מִן הָעִיר, \nמֻתָּר לִכָּנֵס בִּתְחוּמָהּ, \nוְאָסוּר לִכָּנֵס לְעִיבּוּרָהּ.  \nאֲבָל הַנוֹדֵר מִן הַבַּיִת, \nאָסוּר מִן הָאָגָף וְלִפְנִים. \n",
            "<small>ז</small>\n\"קֻנָּם פֵּרוֹת הָאֵלּוּ עָלַי\", \n\"קֻנָּם הֵם לְפִי\", \n\"קֻנָּם הֵם עַל פִּי\", \nאָסוּר בְּחִלּוּפֵיהֶם וּבְגִדּוּלֵיהֶם.  \n\"שֶׁאֵינִי אוֹכֵל\", \"שֶׁאֵינִי טוֹעֵם\", &lt;שני&gt;\nמֻתָּר בְּחִלּוּפֵיהֶן וּבְגִדּוּלֵיהֶן, \nבְּדָבָר שֶׁזַּרְעוֹ כָלֶה; \nאֲבָל בְּדָבָר שֶׁאֵין זַרְעוֹ כָלֶה, \nגִדּוּלֵי גִדּוּלִין אֲסוּרִים. \n",
            "<small>ח</small>\nהָאוֹמֵר לְאִשְׁתּוֹ: \n\"קֻנָּם מַעֲשֵׂה יָדַיִךְ עָלַי\", \n\"קֻנָּם הֵם לְפִי\", \"קֻנָּם הֵן עַל פִּי\", \nאָסוּר בְּחִלּוּפֵיהֶן וּבְגִדּוּלֵיהֶן. &lt;בחילופין&gt; \n\"שֶׁאֵינִי אוֹכֵל\", \"שֶׁאֵינִי טוֹעֵם\", &lt;שני&gt;\nמֻתָּר בְּחִלּוּפֵיהֶם וּבְגִדּוּלֵיהֶן, \nבְּדָבָר שֶׁזַּרְעוֹ כָלֶה. \nאֲבָל בְּדָבָר שֶׁאֵין זַרְעוֹ כָלֶה, \nגִּדּוּלֵי גִדּוּלִין אֲסוּרִים. \n",
            "<small>ט</small>\n\"שֶׁאַתְּ עוֹשָׂה וְאֵינִי אוֹכֵל עַד הַפֶּסַח\", \n\"שֶׁאַתְּ עוֹשָׂה וְאֵינִי מִתְכַּסֶּה עַד הַפֶּסַח\", \nעָשְׂתָה לִפְנֵי הַפֶּסַח, \nמֻתָּר לֹאכַל וּלְהִתְכַּסּוֹת לְאַחַר הַפֶּסַח.  \n\n<small>י</small>\n\"שֶׁאַתְּ עוֹשָׂה עַד הַפֶּסַח וְאֵינִי אוֹכֵל\", \n\"וְשֶׁאַתְּ עוֹשָׂה עַד הַפֶּסַח וְאֵינִי מִתְכַּסֶּה\", \nעָשְׂתָה לִפְנֵי הַפֶּסַח, \nאָסוּר לֹאכַל וּלְהִתְכַּסּוֹת לְאַחַר הַפֶּסַח. \n",
            "<small>יא</small>\n\"שֶׁאַתְּ נֶהְנֵית לִי עַד הַפֶּסַח, \nאִם הוֹלֶכֶת אַתְּ לְבֵית אָבִיךְ עַד הֶחָג\", \nהָלְכָה לִפְנֵי הַפֶּסַח, \nאֲסוּרָה בַהֲנָאָתוֹ עַד הַפֶּסַח; \nוּלְאַחַר הַפֶּסַח, בַּל יַחֵל דְּבָרוֹ.  \n\n<small>יב</small>\n\"שֶׁאַתְּ נֶהְנֵית לִי עַד הֶחָג, \nאִם הוֹלֶכֶת אַתְּ לְבֵית אָבִיךְ עַד הַפֶּסַח\", \nוְהָלְכָה לִפְנֵי הַפֶּסַח, \nאֲסוּרָה בַהֲנָאָתוֹ עַד הֶחָג, \nמֻתֶּרֶת לֵילֵךְ אַחַר הַפֶּסַח. \n\n\n\n"
        ],
        [
            "<small>א</small>\n\"קֻנָּם יַיִן שֶׁאֵינִי טוֹעֵם הַיּוֹם\", \nאֵינוּ אָסוּר אֶלָּא עַד שֶׁתֶּחְשַׁךְ; \n\"שַׁבָּת זוֹ\", \nאָסוּר בְּכָל הַשַּׁבָּת, וְשַׁבָּת שֶׁעָבְרָה; &lt;המגיה: ושבת לשעבר&gt;\n\"חֹדֶשׁ זֶה\", \nאָסוּר בְּכָל הַחֹדֶשׁ, וְרֹאשׁ חֹדֶשׁ לְהַבָּא; \n\"שָׁנָה זוֹ\", \nאָסוּר בְּכָל הַשָּׁנָה, וְרֹאשׁ הַשָּׁנָה שֶׁעָתִיד לָבוֹא; \n\"שָׁבוּעַ זֶה\", \nאָסוּר בְּכָל הַשָּׁבוּעַ, וּשְׁבִיעִית שֶׁעָבְרָה. &lt;המגיה: והשביעית לשעבר&gt; \n\n<small>ב</small>\nוְאִם אָמַר: \n\"יוֹם אֶחָד\", \"שַׁבָּת אַחַת\", \"חֹדֶשׁ אֶחָד\", \n\"שָׁנָה אַחַת\", \"שָׁבוּעַ אֶחָד\", \nאָסוּר מִיּוֹם לְיוֹם. \n",
            "<small>ג</small>\n\"עַד הַפֶּסַח\", אָסוּר עַד שֶׁיַּגִּיעַ; \n\"עַד שֶׁיְּהֵא\", אָסוּר עַד שֶׁיֵּצֵא.  \n\"עַד לִפְנֵי הַפֶּסַח\", \nרְבִּי מֵאִיר אוֹמֵר: \nאָסוּר עַד שֶׁיַּגִּיעַ. \nרְבִּי יוֹסֵה אוֹמֵר: \nאָסוּר עַד שֶׁיֵּצֵא. \n",
            "<small>ד</small>\n\"עַד הַקָּצִיר\", \"עַד הַבָּצִיר\", \"עַד הַמָּסִיק\", \nאֵינוּ אָסוּר אֶלָּא עַד שֶׁיַּגִּיעַ.  \nזֶה הַכְּלָל: \nכָּל שֶׁזְּמַנּוֹ קָבוּעַ, וְאוֹמֵר \"עַד שֶׁיַּגִּיעַ\", \nאָסוּר עַד שֶׁיַּגִּיעַ; \n\"עַד שֶׁיְּהֵא\", \nאָסוּר עַד שֶׁיֵּצֵא. \nוְכָל שֶׁאֵין זְמַנּוֹ קָבוּעַ, \nבֵּין שֶׁאָמַר \"עַד שֶׁיְּהֵא\", \nבֵּין שֶׁאָמַר \"עַד שֶׁיַּגִּיעַ\", \nאֵינוּ אָסוּר אֶלָּא עַד שֶׁיַּגִּיעַ. \n",
            "<small>ה</small>\n\"עַד הַקַּיִץ\", \"עַד שֶׁיְּהֵא הַקַּיִץ\", \nעַד שֶׁיַּתְחִילוּ הָעָם לְהַכְנִיס בַּכַּלְכַּלּוֹת.  \n\"עַד שֶׁיַּעֲבֹר הַקַּיִץ\", \nעַד שֶׁיַּכְפִּילוּ הַמִּקְצוֹעוֹת.  \n\"עַד הַקָּצִיר\", \nעַד שֶׁיַּתְחִיל הָעָם לִקְצֹר קְצִיר חִטִּים, \nאֲבָל לֹא קְצִיר שְׂעוֹרִים.  \nהַכֹּל לְפִי מְקוֹם נִדְרוֹ, \nאִם הָיָה בָהָר, כָּהָר, \nוְאִם הָיָה בַבִּקְעָה, כַּבִּקְעָה. \n",
            "<small>ו</small>\n\"עַד הַגְּשָׁמִים\", \"עַד שֶׁיְּהוּ הַגְּשָׁמִים\", \nעַד שֶׁתֵּרֵד רְבֵיעָה שְׁנִיָּה.  \nרַבָּן שִׁמְעוֹן בֶּן גַּמְלִיאֵל אוֹמֵר: \nעַד שֶׁיַּגִּיעַ זְמַנָּהּ שֶׁלִּרְבֵיעָה שְׁנִיָּה.  \n\"עַד שֶׁיִּפְסְקוּ הַגְּשָׁמִים\", \nעַד שֶׁיֵּצֵא נִיסָן.  \nדִּבְרֵי רְבִּי מֵאִיר.  \nוּרְבִּי יְהוּדָה אוֹמֵר: \nעַד שֶׁיַּעֲבֹר הַפֶּסַח.  \n\n<small>ז</small>\n\"קֻנָּם יַיִן שֶׁאֵינִי טוֹעֵם הַשָּׁנָה\", \nנִתְעַבְּרָה הַשָּׁנָה, אָסוּר בָּהּ וּבְעִבּוּרָהּ; \n\"עַד רֹאשׁ אֲדָר\", \nעַד רֹאשׁ אֲדָר הָרִאשׁוֹן; \n\"עַד סוֹף אֲדָר\", \nעַד סוֹף אֲדָר הָרִאשׁוֹן.  \n\n<small>ח</small>\nרְבִּי יְהוּדָה אוֹמֵר: \n\"קֻנָּם יַיִן שֶׁאֵינִי טוֹעֵם עַד שֶׁיְּהֵא הַפֶּסַח\", \nאֵינוּ אָסוּר אֶלָּא עַד לֵילֵי הַפֶּסַח, \nשֶׁלֹּא נִתְכַּוַּן זֶה \nאֶלָּא עַד שָׁעָה שֶׁדֶּרֶךְ בְּנֵי אָדָם לִשְׁתּוֹת יַיִן. \n",
            "<small>ט</small>\nאָמַר: \n\"קֻנָּם בָּשָׂר שֶׁאֵינִי טוֹעֵם עַד שֶׁיְּהֵא צוֹם\", \nאֵינוּ אָסוּר אֶלָּא עַד לֵילֵי צוֹם, \nשֶׁלֹּא נִתְכַּוַּן זֶה \nאֶלָּא עַד שָׁעָה שֶׁדֶּרֶךְ בְּנֵי אָדָם לֹאכַל בָּשָׂר.  \n\n<small>י</small>\nרְבִּי יוֹסֵה בְנוֹ אוֹמֵר: \n\"קֻנָּם שׁוּם שֶׁאֵינִי טוֹעֵם עַד שֶׁתְּהֵא שַׁבָּת, \nאֵינוּ אָסוּר [אֶלָּא] עַד לֵילֵי שַׁבָּת, \nשֶׁלֹּא נִתְכַּוַּן זֶה \nאֶלָּא עַד שָׁעָה שֶׁדֶּרֶךְ בְּנֵי אָדָם לֹאכַל שׁוּם. \n",
            "<small>יא</small>\nהָאוֹמֵר לַחֲבֵרוֹ: \n\"קֻנָּם שֶׁאֲנִי נֶהְנֶה לָךְ, \nאִם אֵין אַתָּה בָא וְנוֹטֵל לְבָנֶיךָ \nכּוֹר אֶחָד שֶׁלְּחִטִּים וּשְׁתֵּי חָבִיּוֹת שֶׁלַּיַּיִן\", \nהֲרֵי זֶה יָכוֹל לְהָפֵר אֶת נִדְרוֹ שֶׁלֹּא עַל פִּי חָכָם, \nוְיֹאמַר לוֹ: \n\"כְּלוּם אָמַרְתָּ אֶלָּא מִפְּנֵי כְבוֹדִי, \nוְזֶה הוּא כְבוֹדִי!\" \nוְכֵן הָאוֹמֵר לַחֲבֵרוֹ: \n\"קֻנָּם שֶׁאַתָּה נֶהְנֶה לִי, \nאִם אֵין אַתְּ בָּא וְנוֹתֵן לְבָנַי \nכּוֹר אֶחָד שֶׁלְּחִטִּים וּשְׁתֵּי חָבִיּוֹת שֶׁלַּיַּיִן\", \nרְבִּי מֵאִיר אוֹמֵר: \nאָסוּר עַד שֶׁיִּתֵּן.  \nוַחֲכָמִים אוֹמְרִים: \nאַף זֶה יָכוֹל לְהָפֵר אֶת נִדְרוֹ שֶׁלֹּא עַל פִּי חָכָם, \nוְיֹאמַר לוֹ: \n\"הֲרֵי אֲנִי כְּאִלּוּ הִתְקַבַּלְתִּי\". &lt;כילו&gt; \n\n<small>יב</small>\nהָיוּ מְסָרְבִים בּוֹ לָשֵׂאת אֶת בַּת אֲחוֹתוֹ, \nוְאָמַר: \n\"קֻנָּם שֶׁהִיא נֶהְנֵית לִי לְעוֹלָם!\" \nוְכֵן הַמְגָרֵשׁ אֶת אִשְׁתּוֹ, וְאָמַר: \n\"קֻנָּם אִשְׁתִּי נֶהְנֵית לִי לְעוֹלָם\", \nהֲרֵי אֵלּוּ מֻתָּרוֹת מִלֵּהָנוֹת לוֹ, \nשֶׁלֹּא נִתְכַּוַּן זֶה אֶלָּא לְשֵׁם אִשּׁוּת.  \n\n<small>יג</small>\nהָיָה מְסָרֵב בַּחֲבֵרוֹ שֶׁיֹּאכַל אֶצְלוֹ, אָמַר: \n\"קֻנָּם לְבֵיתְךָ שֶׁאֵינִי נִכְנָס\", \n\"טִפַּת צוֹנִין שֶׁאֵינִי טוֹעֵם לָךְ\", \nמֻתָּר לִכָּנֵס לְבֵיתוֹ וְלִשְׁתּוֹת מִמֶּנּוּ צוֹנִין, \nשֶׁלֹּא נִתְכַּוַּן זֶה אֶלָּא לְשֵׁם אֲכִילָה וּשְׁתִיָּה. \n\n\n\n"
        ],
        [
            "<small>א</small>\nרְבִּי אֱלִיעֶזֶר אוֹמֵר: \nפּוֹתְחִין לְאָדָם בִּכְבוֹד אָבִיו וְאִמּוֹ. \nוַחֲכָמִים אוֹסְרִין. \nאָמַר רְבִּי צָדוֹק: \nעַד שֶׁפּוֹתְחִין לוֹ בִּכְבוֹד אָבִיו וְאִמּוֹ, \nיִפְתְּחוּ לוֹ בִכְבוֹד מָקוֹם! \nאִם כֵּן, אֵין נְדָרִים! \nמוֹדִין חֲכָמִים לִרְבִּי אֱלִיעֶזֶר \nבְּדָבָר שֶׁבֵּינוֹ לְבֵין אָבִיו וְאִמּוֹ, \nשֶׁפּוֹתְחִין לוֹ בִכְבוֹד אָבִיו וְאִמּוֹ. \n",
            "<small>ב</small>\nוְעוֹד אָמַר רְבִּי אֱלִיעֶזֶר: \nפּוֹתְחִין בַּנּוֹלָד. \nוַחֲכָמִים אוֹסְרִין.  \nכֵּיצַד? \nאָמַר: \n\"קֻנָּם שֶׁאֵינִי נֶהְנֶה לְאִישׁ פְּלוֹנִי\", \nוְנֶעְשָׂה סוֹפֵר, \nאוֹ שֶׁהָיָה מַשִּׂיא אֶת בְּנוֹ, \nוְאָמַר: \n\"אִלּוּ הָיִיתִי יוֹדֵעַ שֶׁהוּא נֶעְשָׂה סוֹפֵר, \nאוֹ שֶׁהָיָה מַשִּׂיא אֶת בְּנוֹ בְקָרוֹב, \nלֹא הָיִיתִי נוֹדֵר\".  \n\"קֻנָּם לְבַיִת זֶה שֶׁאֵינִי נִכְנָס\", \nוְנֶעֱשָׂה בֵית הַכְּנֶסֶת, \nאָמַר: \n\"אִלּוּ הָיִיתִי יוֹדֵעַ שֶׁהוּא נֶעֱשָׂה בֵית הַכְּנֶסֶת, \nלֹא הָיִיתִי נוֹדֵר\", \nרְבִּי אֱלִיעֶזֶר מַתִּיר, \nוַחֲכָמִים אוֹסְרִין. \n",
            "<small>ג</small>\nרְבִּי מֵאִיר אוֹמֵר: \nיֵשׁ דְּבָרִים שֶׁהֵן כַּנּוֹלָד וְאֵינָן כַּנּוֹלָד; \nוַחֲכָמִים מוֹדִין לוֹ.  \nכֵּיצַד? \nאָמַר: \n\"קֻנָּם שֶׁאֵינִי נוֹשֵׂא לִפְלוֹנִית, שֶׁאָבִיהָ רַע!\" \nאָמְרוּ לוֹ \"מֵת!\" אוֹ שֶׁעָשָׂה תְשׁוּבָה; \n\"קֻנָּם לַבַּיִת הַזֶּה שֶׁאֵינִי נִכְנָס, \nשֶׁהַכֶּלֶב רַע בְּתוֹכוֹ\", אוֹ \"שֶׁהַנָּחָשׁ בְּתוֹכוֹ\", \nאָמְרוּ לוֹ \"מֵת הַכֶּלֶב\", אוֹ שֶׁנֶּהֱרַג הַנָּחָשׁ, \nהֲרֵי הֵן כַּנּוֹלָד וְאֵינָן כַּנּוֹלָד. \nוַחֲכָמִים מוֹדִין לוֹ.  \n",
            "<small>ד</small>\nוְעוֹד אָמַר רְבִּי מֵאִיר: \nפּוֹתְחִין לוֹ מִן הַכָּתוּב שֶׁבַּתּוֹרָה, וְאוֹמְרִים לוֹ: \n\"אִלּוּ הָיִיתָ יוֹדֵעַ שֶׁאַתָּה עוֹבֵר עַל (ויקרא יט,יז-יח)\n\"לֹא תִקּם\" וְעַל \"לֹא תִטּר\", \nוְעַל \"לֹא תִשְׂנָא אֶת אָחִיךָ בִּלְבָבֶךָ\" \n\"וְאָהַבְתָּ לְרֵעֲךָ כָמוֹךָ\" \n(ויקרא כה,לו) \"וְחֵי אָחִיךָ עִמָּךְ\", \nשֶׁמֵּא יַעְנִי וְאֵין אַתְּ יָכוֹל לְפַרְנְסוֹ, \nאָמַר: \n\"אִלּוּ הָיִיתִי יוֹדֵעַ שֶׁהוּא כֵּן, לֹא הָיִיתִי נוֹדֵר\", \nהֲרֵי זֶה מֻתָּר. \n",
            "<small>ה</small>\nפּוֹתְחִין לְאָדָם בִּכְתֻבַּת אִשְׁתּוֹ.  \nמַעֲשֶׂה בְאֶחָד שֶׁנָּדַר מֵאִשְׁתּוֹ הֲנָיָה, \nוְהָיְתָה כְתֻבָּתָהּ אַרְבַּע מֵאוֹת זוּז, \nוּבָאת לִפְנֵי רְבִּי עֲקִיבָה, \nוְחִיְּבוֹ לִתֵּן לָהּ כְּתֻבָּתָהּ.  \nאָמַר לוֹ: \n\"רֶבִּי! שְׁמוֹנֶה מֵאוֹת דִּינָר הִנִּיחַ אַבָּא, \nוְנָטַל אָחִי אַרְבַּע מֵאוֹת, וַאֲנִי אַרְבַּע מֵאוֹת. \nלֹא דַיָּהּ שֶׁתִּטֹּל הִיא מָאתַיִם וַאֲנִי מָאתַיִם?\" \nאָמַר לוֹ רְבִּי עֲקִיבָה: \n\"אֲפִלּוּ אַתְּ מוֹכֵר שְׂעַר רֹאשָׁךְ, \nאַתְּ נוֹתֵן לָהּ כְּתֻבָּתָהּ\".  \nאָמַר: \n\"אִלּוּ הָיִיתִי יוֹדֵעַ שֶׁכֵּן, לֹא הָיִיתִי נוֹדֵר!\" \nוְהִתִּירוֹ רְבִּי עֲקִיבָה. \n",
            "<small>ו</small>\nפּוֹתְחִין בְּיָמִים טוֹבִים וּבַשַּׁבָּתוֹת.  \nבָּרִאשׁוֹנָה הָיוּ אוֹמְרִים: \nאוֹתָן הַיָּמִים מֻתָּרִין, \nוּשְׁאָר כָּל הַיָּמִים אֲסוּרִין. \nעַד שֶׁבָּא רְבִּי עֲקִיבָה וְלִמֵּד, \nשֶׁהַנֶּדֶר שֶׁהֻתַּר מִקְצָתוֹ הֻתַּר כֻּלּוֹ. &lt;מִכְּלָלוֹ&gt;\n",
            "<small>ז</small>\nכֵּיצַד? \nאָמַר: \n\"קֻנָּם שֶׁאֵינִי נֶהְנֶה לְכֻלְּכֶם!\" \nהֻתַּר אֶחָד מֵהֶן, הֻתָּרוּ כֻלָּם. \n\"שֶׁאֵינִי נֶהְנֶה לָזֶה, לָזֶה וְלָזֶה!\" \nהֻתַּר הָרִאשׁוֹן, \nהֻתָּרוּ כֻלָּם; \nהֻתַּר הָאַחֲרוֹן, \nהָאַחֲרוֹן מֻתָּר, וְכֻלָּם אֲסוּרִין; \nהֻתַּר הָאֶמְצָעִי, \nהֵימֶנּוּ וּלְמַטָּה מֻתָּר, הֵימֶנּוּ וּלְמַעְלָה אָסוּר.  \n\"שֶׁאֵינִי נֶהְנֶה לָזֶה, לָזֶה קָרְבָּן וְלָזֶה קָרְבָּן\", \nצְרִיכִין פֶּתַח לְכָל אֶחָד וְאֶחָד. \n",
            "<small>ח</small>\n\"קֻנָּם יַיִן שֶׁאֵינִי טוֹעֵם, שֶׁהַיַּיִן רַע לַמֵּעַיִם!\"  \nאָמְרוּ לוֹ: \n\"וַהֲלֹא מְיֻשָּׁן יָפֶה לַמֵּעַיִם!\" \nהֻתַּר בִּמְיֻשָּׁן. \nלֹא בִמְיֻשָּׁן בִּלְבַד הֻתַּר, אֶלָּא בְכָל הַיַּיִן.  \n\"קֻנָּם בָּצָל שֶׁאֵינִי טוֹעֵם, שֶׁהַבָּצָל רַע לַלֵּב!\"  \nאָמְרוּ לוֹ: \n\"וַהֲלֹא כֻפְרִי יָפֶה לַלֵּב!\" \nהֻתַּר בַּכֻּפְרִי. \nלֹא בַכֻּפְרִי בִלְבַד הֻתַּר, אֶלָּא בְכָל הַבְּצָלִים.  \nמַעֲשֶׂה הָיָה, \nוְהִתִּירוֹ רְבִּי מֵאִיר בְּכָל הַבְּצָלִים. \n",
            "<small>ט</small>\nפּוֹתְחִין לְאָדָם בִּכְבוֹד עַצְמוֹ וּבִכְבוֹד בָּנָיו,  \nוְאוֹמְרִין לוֹ: \n\"אִלּוּ הָיִיתָ יוֹדֵעַ, שֶׁלְּמָחָר יְהוּ אוֹמְרִין עָלֶיךָ: \nכָּךְ וַסְתּוֹ שֶׁלִּפְלוֹנִי, לִהְיוֹת מְגָרֵשׁ אֶת נָשָׁיו, \nוְעַל בְּנוֹתֶיךָ יְהוּ אוֹמְרִין: \nבְּנוֹת גְּרוּשָׁה הֵן, \nמָה רָאַת אִמָּן שֶׁלָּאֵלּוּ לִהִתְגָּרֵשׁ?\" \nאָמַר: \n\"אִלּוּ הָיִיתִי יוֹדֵעַ שֶׁהוּא כֵן, לֹא הָיִיתִי נוֹדֵר\", \nהֲרֵי זֶה מֻתָּר. \n",
            "<small>י</small>\n\"קֻנָּם שֶׁאֵינִי נוֹשֵׂא לִפְלוֹנִית כְּאוּרָה\", &lt;שני&gt;\nוַהֲרֵי הִיא נָאוָה; \n\"שְׁחוֹרָה\", וַהֲרֵי הִיא לְבָנָה; \n\"קְצָרָה\", וַהֲרֵי הִיא אֲרֻכָּה, \nלֹא מִפְּנֵי שֶׁהִיא כְאוּרָה וְנֶעְשֵׂית נָאוָה, \nשְׁחוֹרָה וְנֶעְשֵׂית לְבָנָה, \nקְצָרָה וְנֶעְשֵׂית אֲרֻכָּה, \nאֶלָּא שֶׁהַנֶּדֶר טָעוּת.  \nמַעֲשֶׂה בְאֶחָד שֶׁנָּדַר מִבַּת אֲחוֹתוֹ הֲנָיָה, \nוְהִכְנִיסוּהָ לְבֵית רְבִּי יִשְׁמָעֵאל וְיִפּוּהָ.  \nאָמַר לוֹ רְבִּי יִשְׁמָעֵאל: \n\"בְּנִי! מִזּוֹ נָדַרְתָּ?\" \nאָמַר לוֹ \"לָאו!\" \nוְהִתִּירוֹ רְבִּי יִשְׁמָעֵאל.  \n\n<small>יא</small>\nבְּאוֹתָהּ הַשָּׁעָה בָּכָה רְבִּי יִשְׁמָעֵאל, וְאָמַר: \n\"בְּנוֹת יִשְׂרָאֵל נָאוֹת הֵן, \nאֶלָּא שֶׁהָעֲנִיּוּת מְנַוְּלַתָּן!\"  \n\n<small>יב</small>\nוּכְשֶׁמֵּת רְבִּי יִשְׁמָעֵאל, \nהָיוּ בְנוֹת יִשְׂרָאֵל נוֹשְׂאוֹת קִינָה, וְאוֹמְרוֹת: \n\"בְּנוֹת יִשְׂרָאֵל, עַל רְבִּי יִשְׁמָעֵאל בְּכֶינָה!\" \nוְכֵן הוּא אוֹמֵר בְּשָׁאוּל: (שמואל ב א,כד) \n\"בְּנוֹת יִשְׂרָאֵל, אֶל שָׁאוּל בְּכֶינָה!\nהַמַּלְבִּשְׁכֶם שָׁנִי עִם עֲדָנִים, \nהַמַּעֲלֶה עֲדִי זָהָב עַל לְבוּשְׁכֶן.\" \n\n\n\n"
        ],
        [
            "<small>א</small>\nנַעֲרָה מְאֹרָסָה, \nאָבִיהָ וּבַעְלָהּ מְפִירִים נְדָרֶיהָ.  \nהֵפֵר הָאָב וְלֹא הֵפֵר הַבַּעַל, \nהֵפֵר הַבַּעַל וְלֹא הֵפֵר הָאָב, \nאֵינוּ מוּפָר. \nאֵין צֹרֶךְ לוֹמַר, שֶׁיָּקֵם אֶחָד מֵהֶן. \n",
            "<small>ב</small>\nמֵת הָאָב, \nלֹא נִתְרוֹקְנָה רְשׁוּת לַבַּעַל.  \nמֵת הַבַּעַל, \nנִתְרוֹקְנָה רְשׁוּת לָאָב.  \nבָּזֶה יִפָּה כֹחַ הָאָב מִכֹּחַ הַבַּעַל. \nדָּבָר אַחֵר, \nיִפָּה כֹחַ הַבַּעַל מִכֹּחַ הָאָב, \nשֶׁהַבַּעַל מֵפֵר בִּבְגַר, \nוְהָאָב אֵינוּ מֵפֵר בִּבְגַר. \n",
            "<small>ג</small>\nנָדְרָה וְהִיא אֲרוּסָה, \nנִתְגָּרְשָׁה בוֹ בַיּוֹם, \nנִתְאָרְסָה בוֹ בַיּוֹם, \nאֲפִלּוּ לְמֵאָה, \nאָבִיהָ וּבַעְלָהּ הָאַחֲרוֹן נְדָרֶיהָ.  \nזֶה הַכְּלָל: מְפִירִים\nכָּל שֶׁלֹּא יָצָאת לִרְשׁוּת עַצְמָהּ שָׁעָה אַחַת, \nאָבִיהָ וּבַעְלָהּ הָאַחֲרוֹן מְפִירִים נְדָרֶיהָ. \n",
            "<small>ד</small>\nדֶּרֶךְ תַּלְמִידֵי חֲכָמִים, \nעַד שֶׁלֹּא הָיְתָה בִתּוֹ יוֹצְאָה מֵאֶצְלוֹ, \nאוֹמֵר לָהּ: \n\"כָּל נְדָרִים שֶׁנָּדַרְתְּ בְּתוֹךְ בֵּיתִי, \nהֲרֵי הֵן מוּפָרִין\".  \nוְכֵן הַבַּעַל, \nעַד שֶׁלֹּא תִכָּנֵס לִרְשׁוּתוֹ, \nאוֹמֵר לָהּ: \n\"כָּל נְדָרִים שֶׁנָּדַרְתְּ עַד שֶׁלֹּא תִכָּנְסִי לִרְשׁוּתִי, &lt;תִּכָּנֵס&gt;\nהֲרֵי אֵלּוּ מוּפָרִים\". \nאִם מִשֶּׁתִּכָּנֵס לִרְשׁוּתוֹ אֵינוּ יָכוֹל לְהָפֵר. &lt;לִרְשׁוּתִי&gt;\n",
            "<small>ה</small>\nבּוֹגֶרֶת שֶׁשָּׁהַת שְׁנֵים עָשָׂר חֹדֶשׁ, \nוְאַלְמָנָה שְׁלֹשִׁים יוֹם, \nרְבִּי אֱלִיעֶזֶר אוֹמֵר: \nהוֹאִיל וּבַעְלָהּ חַיָּב בִּמְזוֹנוֹתֶיהָ, יָפֵר.  \nוַחֲכָמִים אוֹמְרִים: \nאֵין הַבַּעַל מֵפֵר, עַד שֶׁתִּכָּנֵס לִרְשׁוּתוֹ. \n",
            "<small>ו</small>\nשׁוֹמֶרֶת יָבָם, \nבֵּין לְיָבָם אֶחָד בֵּין לִשְׁנֵי יְבָמִין, \nרְבִּי אֱלִיעֶזֶר אוֹמֵר: \nיָפֵר.  \nרְבִּי יְהוֹשֻׁעַ אוֹמֵר: \nלְאֶחָד, אֲבָל לֹא לִשְׁנַיִם.  \nרְבִּי עֲקִיבָה אוֹמֵר: \nלֹא לְאֶחָד וְלֹא לִשְׁנַיִם.  \n\n<small>ז</small>\nאָמַר רְבִּי אֱלִיעֶזֶר: \nמָה, אִם אִשָּׁה שֶׁקָּנָה הוּא לְעַצְמוֹ, \nהֲרֵי הוּא מֵפֵר נְדָרֶיהָ, \nאִשָּׁה שֶׁקָנוּ לוֹ שָׁמַיִם, \nאֵינוּ דִין שֶׁיָּפֵר נְדָרֶיהָ? \nאָמַר לוֹ רְבִּי עֲקִיבָה: \nלֹא, \nאִם אָמַרְתָּ בְאִשָּׁה שֶׁקָּנָה הוּא לְעַצְמוֹ, \nשֶׁאֵין לַאֲחֵרִים בָּהּ רְשׁוּת, \nתֹּאמַר בָּאִשָּׁה שֶׁקָנוּ לוֹ שָׁמַיִם, \nשֶׁיֵּשׁ לַאֲחֵרִים בָּהּ רְשׁוּת? \nאָמַר לוֹ רְבִּי יְהוֹשֻׁעַ: \nעֲקִיבָה! דְּבָרֶיךָ בִשְׁנֵי יְבָמִים, \nמָה אַתְּ מֵשִׁיב עַל יָבָם אֶחָד? \nאָמַר לוֹ: \nאֵין הַיְבָמָה גְמוּרָה לְאִישָׁהּ \nכַּשֵּׁם שֶׁהָאֲרוּסָה גְמוּרָה לְאִישָׁהּ. \n",
            "<small>ח</small>\nהָאוֹמֵר לְאִשְׁתּוֹ: \n\"כָּל נְדָרִים שֶׁתִּדֹּרִי \nמִכָּן עַד שֶׁאָבֹא מִמָּקוֹם פְּלוֹנִי, \nהֲרֵי הֵן קַיָּמִין\", \nלֹא אָמַר כְּלוּם; \n\"הֲרֵי הֵן מוּפָרִים\", \nרְבִּי אֱלִיעֶזֶר אוֹמֵר: \nמוּפָר.  \nוַחֲכָמִים אוֹמְרִים: \nאֵינוּ מוּפָר.  \n\n<small>ט</small>\nאָמַר רְבִּי אֱלִיעֶזֶר: \nאִם הֵפֵר נְדָרִים שֶׁבָּאוּ לִכְלַל אִסּוּר, \nלֹא יָפֵר נְדָרִים שֶׁלֹּא בָאוּ לִכְלַל אִסּוּר? \nאָמְרוּ לוֹ: (במדבר ל,יד) \n\"אִישָׁהּ יְקִימֶנּוּ וְאִישָׁהּ יְפֵרֶנּוּ\", \nאֶת שֶׁבָּא לִכְלַל הָקֵם, בָּא לִכְלָל הָפֵר, \nלֹא בָא לִכְלַל הָקֵם, לֹא בָא לִכְלַל הָפֵר.  \n ",
            "<small>י</small>\nהָפֵר נְדָרִים כָּל הַיּוֹם.  \nוְיֵשׁ בַּדָּבָר לְהָקֵל וּלְהַחְמִיר.  \nכֵּיצַד? \nנָדְרָה בְלֵילֵי שַׁבָּת, \nמֵפֵר בְּלֵילֵי שַׁבָּת, \nוּבְיוֹם הַשַּׁבָּת עַד שֶׁתֶּחְשַׁךְ.  \nנָדְרָה עִם חֲשֵׁכָה, \nמֵפֵר עַד שֶׁלֹּא תֶחְשַׁךְ, \nשֶׁאִם לֹא הֵפֵר וְחָשֵׁכָה, \nאֵינוּ יָכוֹל לְהָפֵר. \n\n\n\n"
        ],
        [
            "<small>א</small>\nאֵלּוּ נְדָרִים שֶׁהוּא מֵפֵר: \nדְּבָרִים שֶׁיֵּשׁ בָּהֶן עִנּוּי נֶפֶשׁ: \n\"אִם אֶרְחַץ\", \"אִם לֹא אֶרְחַץ\", \n\"אִם אֶתְקַשֵּׁט\", וְ\"אִם לֹא אֶתְקַשֵּׁט\".  \nאָמַר רְבִּי יוֹסֵה: \nאֵין אֵלּוּ נִדְרֵי עִנּוּי נֶפֶשׁ. \n",
            "<small>ב</small>\nאֵלּוּ הֵן נִדְרֵי עִנּוּי נֶפֶשׁ: \nאָמְרָה: \n\"קֻנָּם פֵּרוֹת הָעוֹלָם עָלַי!\" \nהֲרֵי זֶה יָכוֹל לְהָפֵר.  \n\"פֵּרוֹת הַמְּדִינָה זוֹ עָלַי\", \nיָבִיא לָהּ מִמְּדִינָה אַחֶרֶת.  \n\"פֵּרוֹת הַחַנְוָנִי זֶה עָלַי\", \nאֵינוּ יָכוֹל לְהָפֵר. \nאִם לֹא הָיְתָה פַרְנָסָתוֹ אֶלָּא מִמֶּנּוּ, \nהֲרֵי זֶה יָפֵר.  \nדִּבְרֵי רְבִּי יוֹסֵה. \n",
            "<small>ג</small>\n\"קֻנָּם שֶׁאֵינִי נֶהְנֶה לַבְּרִיּוֹת\", &lt;שני&gt;\nאֵינוּ יָכוֹל לְהָפֵר, \nוִיכוּלָה הִיא לֵהָנוֹת בַּלֶּקֶט וּבַשִּׁכְחָה וּבַפֵּאָה וּבַהֶבְקֵר.  \n\"קֻנָּם כֹּהֲנִים וּלְוִיִּם נֶהְנִים לִי\", \nיִטְּלוּ עַל כָּרְחוֹ.  \n\"כֹּהֲנִים אֵלּוּ וּלְוִיִּם אֵלּוּ נֶהְנִים לִי\", \nיִטְּלוּ אֲחֵרִים. \n",
            "<small>ד</small>\n\"קֻנָּם שֶׁאֵינִי עוֹשָׂה עַל פִּי אַבָּא\", &lt;עוֹשֶׂה&gt;\nוְ\"עַל פִּי אָבִיךָ\", וְ\"עַל פִּי אַחַי\", וְ\"עַל פִּי אָחֶיךָ\", \nאֵינוּ יָכוֹל לְהָפֵר.  \n\"שֶׁאֵינִי עוֹשָׂה עַל פִּיךָ\", &lt;עוֹשֶׂה&gt;\nאֵינוּ צָרִיךְ לְהָפֵר.  \nרְבִּי עֲקִיבָה אוֹמֵר: \nיָפֵר, שֶׁמֵּא תַעֲדִיף עָלָיו יוֹתֵר מִן הָרָאוּי לוֹ.  \nרְבִּי יוֹחָנָן בֶּן נוּרִי אוֹמֵר: \nיָפֵר, שֶׁמֵּא יְגָרְשֶׁנָּה וּתְהֵא אֲסוּרָה לַחְזֹר לוֹ. \n",
            "<small>ה</small>\nנָדְרָה אִשְׁתּוֹ, סָבוּר שֶׁנָּדְרָה בִתּוֹ; \nנָדְרָה בִתּוֹ, וְסָבוּר שֶׁנָּדְרָה אִשְׁתּוֹ; \nנָדְרָה בַנָּזִיר, וְסָבוּר שֶׁנָּדְרָה בַקָּרְבָּן; \nנָדְרָה בַקָּרְבָּן, וְסָבוּר שֶׁנָּדְרָה בַנָּזִיר; \nנָדְרָה מִן הַתְּאֵנִים, וְסָבוּר שֶׁנָּדְרָה מִן הָעֲנָבִים; \nמִן הָעֲנָבִים, וְסָבוּר שֶׁנָּדְרָה מִן הַתְּאֵנִים, \nהֲרֵי זֶה יַחְזֹר וְיָפֵר. \n",
            "<small>ו</small>\nאָמְרָה: \n\"קֻנָּם תְּאֵנִים וַעֲנָבִים אֵלּוּ שֶׁאֵינִי טוֹעֶמֶת\", &lt;אֵלּוּ מחוק&gt;\nקִיֵּם עַל הַתְּאֵנִים, כֻּלָּן קִיֵּם. \nהֵפֵר לַתְּאֵנִים, \nאֵינוּ מוּפָר עַד שֶׁיָּפֵר אַף לָעֲנָבִים.  \nאָמְרָה: \n\"קֻנָּם תְּאֵנִים שֶׁאֵינִי טוֹעֶמֶת, \nוַעֲנָבִים שֶׁאֵינִי טוֹעֶמֶת\", \nהֲרֵי אֵלּוּ שְׁנֵי נְדָרִים. \n",
            "<small>ז</small>\n\"יוֹדֵעַ אֲנִי שֶׁיֵּשׁ נְדָרִים, \nאֲבָל אֵינִי יוֹדֵעַ שֶׁיֵּשׁ מְפִירִים\", \nיָפֵר.  \n\"יוֹדֵעַ אֲנִי שֶׁיֵּשׁ מְפִירִים, \nאֲבָל אֵינִי יוֹדֵעַ שֶׁזֶּה נֶדֶר\", &lt;נָדַר&gt;\nרְבִּי מֵאִיר אוֹמֵר: \nלֹא יָפֵר. \nוַחֲכָמִים אוֹמְרִים: \nיָפֵר. \n",
            "<small>ח</small>\nהַמֻּדָּר הֲנָיָה מֵחֲתָנוֹ, \nוְהוּא רוֹצֶה לָתֵת לְבִתּוֹ מָעוֹת, \nאוֹמֵר לָהּ: \n\"הֲרֵי הַמָּעוֹת הָאֵלּוּ נְתוּנִים לָךְ מַתָּנָה, \nבִּלְבַד שֶׁלֹּא יְהֵא לְבַעְלִיךְ רְשׁוּת בָּהֶן, \nאֶלָּא מַה שֶּׁאַתְּ נוֹתֶנֶת בְּפִיךְ.\" \n",
            "<small>ט</small>\n(במדבר ל,י) \"וְנֵדֶר אַלְמָנָה וּגְרוּשָׁה... יָקוּם עָלֶיהָ\" \nכֵּיצַד? \nאָמְרָה: \n\"הֲרֵי אֲנִי נְזִירָה לְאַחַר שְׁלֹשִׁים יוֹם\", \nאַף עַל פִּי שֶׁנִּשֵּׂאת בְּתוֹךְ שְׁלֹשִׁים יוֹם, \nאֵינוּ יָכוֹל לְהָפֵר.  \nנָדְרָה וְהִיא בִרְשׁוּת הַבַּעַל, \nמֵפֵר לָהּ. &lt;וְהֵיפֵר&gt; \nכֵּיצַד? \nאָמְרָה: \n\"הֲרֵי אֲנִי נְזִירָה לְאַחַר שְׁלֹשִׁים\", \nאַף עַל פִּי שֶׁנִּתְאַלְמְנָה \nאוֹ נִתְגָּרְשָׁה בְתוֹךְ שְׁלֹשִׁים יוֹם, \nהֲרֵי זֶה מוּפָר.  \n\n<small>י</small>\nנָדְרָה בוֹ בַיּוֹם, \nנִתְגָּרְשָׁה בוֹ בַיּוֹם, וְהֶחְזִירָהּ בּוֹ בַיּוֹם, \nאֵינוּ יָכוֹל לְהָפֵר.  \nזֶה הַכְּלָל: \nכָּל שֶׁיָּצַאת לִרְשׁוּת עַצְמָהּ שָׁעָה אַחַת, \nאֵינוּ יָכוֹל לְהָפֵר. \n",
            "<small>יא</small>\nתֵּשַׁע נְעָרוֹת נִדְרֵיהֶן קַיָּמִין: \nבּוֹגֶרֶת וְהִיא יְתוֹמָה, \nנַעֲרָה בוֹגֶרֶת וְהִיא יְתוֹמָה, \nנַעֲרָה שֶׁלֹּא בָגָרָה וְהִיא יְתוֹמָה,  \nבּוֹגֶרֶת וּמֵת אָבִיהָ, \nנַעֲרָה בוֹגֶרֶת וּמֵת אָבִיהָ, \nנַעֲרָה שֶׁלֹּא בָגָרָה וּמֵת אָבִיהָ,  \nנַעֲרָה שֶׁמֵּת אָבִיהָ, מִשֶּׁמֵּת אָבִיהָ בָגָרָה, \nבּוֹגֶרֶת וְאָבִיהָ קַיָּם, \nנַעֲרָה בוֹגֶרֶת וְאָבִיהָ קַיָּם.  \nרְבִּי מֵאִיר אוֹמֵר: \nאַף הַמַּשִּׂיא אֶת בִּתּוֹ קְטַנָּה, \nוְנִתְאַלְמְנָה אוֹ נִתְגָּרְשָׁה, \nוְחָזְרָה אֶצְלוֹ עֲדַיִן הִיא נַעֲרָה. \n",
            "<small>יב</small>\n\"קֻנָּם שֶׁאֵינִי נֶהְנֵית לְאַבָּא, וּלְאָבִיךָ\", \n\"אִם עוֹשָׂה אֲנִי עַל פִּיךָ\"; \n\"שֶׁאֵינִי נֶהְנֵית לָךְ\", \n\"אִם עוֹשָׂה אֲנִי עַל פִּי אַבָּא וְעַל פִּי אָבִיךָ\", \nהֲרֵי זֶה יָפֵר. \n",
            "<small>יג</small>\nבָּרִאשׁוֹנָה הָיוּ אוֹמְרִין: \nשָׁלוֹשׁ נָשִׁים יוֹצְאוֹת וְנוֹטְלוֹת כְּתֻבָּה: \nהָאוֹמֶרֶת: \n\"טְמֵאָה אֲנִי לָךְ\", \n\"שָׁמַיִם בֵּינִי לְבֵינָךְ\", \nוּ\"נְטוּלָה אֲנִי מִן הַיְּהוּדִים\".  \nחָזְרוּ לוֹמַר, \nשֶׁלֹּא תְהֵא אִשָּׁה נוֹתֶנֶת עֵינֶיהָ בְאַחֵר, \nוּמְקַלְקֶלֶת עַל בַּעְלָהּ. \nאֶלָּא, הָאוֹמֶרֶת: \n\"טְמֵאָה אֲנִי לָךְ\", תָּבִיא רְאָיָה לִדְבָרֶיהָ; \n\"שָׁמַיִם בֵּינִי לְבֵינָךְ\", יַעֲשׁוּ דֶרֶךְ בַּקָּשָׁה; \nוּ\"נְטוּלָה אֲנִי מִן הַיְּהוּדִים\", \nיָפֵר עַל חֶלְקוֹ, וּתְהֵא מְשַׁמְּשַׁתּוּ, \nוּתְהֵא נְטוּלָה מִן הַיְּהוּדִים.  \n\n"
        ]
    ],
    "sectionNames": [
        "Chapter",
        "Mishnah"
    ]
}