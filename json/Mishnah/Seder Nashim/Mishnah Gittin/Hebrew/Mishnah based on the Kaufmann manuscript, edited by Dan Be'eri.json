{
    "language": "he",
    "title": "Mishnah Gittin",
    "versionSource": "https://archive.org/details/MishnaCorrectedKaufman00WHOLE",
    "versionTitle": "Mishnah based on the Kaufmann manuscript, edited by Dan Be'eri",
    "status": "locked",
    "license": "PD",
    "digitizedBySefaria": true,
    "actualLanguage": "he",
    "languageFamilyName": "hebrew",
    "isSource": true,
    "isPrimary": true,
    "direction": "rtl",
    "heTitle": "משנה גיטין",
    "categories": [
        "Mishnah",
        "Seder Nashim"
    ],
    "text": [
        [
            "<small>א</small>\nהַמֵּבִיא גֵּט מִמְּדִינַת הַיָּם, \nצָרִיךְ שֶׁיֹּאמַר: \n\"בְּפָנַי נִכְתַּב וּבְפָנַי נִתְחַתַּם\". \nרַבָּן גַּמְלִיאֵל אוֹמֵר: \nאַף הַמֵּבִיא מֵרְקָם וּמִן הַהֶגֶר.  \nרְבִּי אֱלִיעֶזֶר אוֹמֵר: \nאֲפִלּוּ מִכְּפַר לוּדִים לְלוֹד.  \nוַחֲכָמִים אוֹמְרִים: \nאֵינוּ צָרִיךְ שֶׁיֹּאמַר: \n\"בְּפָנַי נִכְתַּב וּבְפָנַי נִתְחַתַּם\", \nאֶלָּא הַמֵּבִיא מִמְּדִינַת הַיָּם, וְהַמּוֹלִיךְ. \nוְהַמֵּבִיא מִמְּדִינָה לִמְדִינָה [בִ]מְדִינַת הַיָּם, &lt;הבי\"ת מחוקה&gt;\nצָרִיךְ שֶׁיֹּאמַר: \n\"בְּפָנַי נִכְתַּב וּבְפָנַי נִתְחַתַּם\", \nרַבָּן שִׁמְעוֹן בֶּן גַּמְלִיאֵל אוֹמֵר: \nאֲפִלּוּ מֵהַגְמוֹנְיָה לְהַגְמוֹנְיָה. \n",
            "<small>ב</small>\nרְבִּי יְהוּדָה אוֹמֵר: \nמֵרְקָם לַמִּזְרָח וּרְקָם כַּמִּזְרָח, \nמֵאַשְׁקְלוֹן לַדָּרוֹם וְאַשְׁקְלוֹן כַּדָּרוֹם, \nמֵעַכּוֹ לַצָּפוֹן וְעַכּוֹ כַצָּפוֹן.  \nרְבִּי מֵאִיר אוֹמֵר: \nעַכּוֹ כְאֶרֶץ יִשְׂרָאֵל לַגִּטִּים. \n",
            "<small>ג</small>\nהַמֵּבִיא גֵּט מֵאֶרֶץ יִשְׂרָאֵל, \nאֵינוּ צָרִיךְ שֶׁיֹּאמַר: \n\"בְּפָנַי נִכְתַּב וּבְפָנַי נִתְחַתַּם\", \nאִם יֵשׁ עָלָיו עוֹרְרִים, \nנִתְקַיַּם בְּחוֹתָמָיו.  \nוְהַמֵּבִיא גֵּט מִמְּדִינַת הַיָּם, \nאֵינוּ יָכוֹל שֶׁיֹּאמַר: \n\"בְּפָנַי נִכְתַּב וּבְפָנַי נִתְחַתַּם\", \nאִם יֵשׁ עָלָיו עֵדִים, \nנִתְקַיַּם בְּחוֹתָמָיו.  \n",
            "<small>ד</small>\nאֶחָד גִּטֵּי נָשִׁים וְאֶחָד שַׁחְרוּרֵי עֲבָדִים, \nשָׁוִים בַּמּוֹלִיךְ וּמֵבִיא.  \nזוֹ אַחַת מִן הַדְּרָכִים \nשֶׁשָּׁווּ גִטֵּי נָשִׁים לְשַׁחְרוּרֵי עֲבָדִים. \n",
            "<small>ה</small>\nכָּל גֵּט שֶׁיֵּשׁ עָלָיו עֵד כּוּתִי, פָּסוּל, \nחוּץ מִגִּטֵּי נָשִׁים וְשַׁחְרוּרֵי עֲבָדִים. \nמַעֲשֶׂה שֶׁהֵבִיאוּ לִפְנֵי רַבָּן גַּמְלִיאֵל לִכְפַר עָתְנִי גֵּט אִשָּׁה, \nוְהָיוּ עֵדָיו עֵדֵי כוּתִים, וְהִכְשִׁיר.  \nכָּל הָאַשְׁטָרוֹת הָעוֹלִים בְּעַרְכָאוֹת שֶׁלַּגּוֹיִם, \nאַף עַל פִּי שֶׁחוֹתְמֵיהֶם גּוֹיִם, כְּשֵׁרִים, \nחוּץ מִגִּטֵּי נָשִׁים וְשַׁחְרוּרֵי עֲבָדִים. \nרְבִּי שִׁמְעוֹן אוֹמֵר: \nכֻּלָּם כְּשֵׁרִים, \nלֹא הָזְכָּרוּ אֶלָּא בִזְמַן שֶׁנֶּעֱשׁוּ לַהֶדְיוֹט. \n",
            "<small>ו</small>\nהָאוֹמֵר: \n\"תֵּן גֵּט זֶה לְאִשְׁתִּי וּשְׁטַר שַׁחְרוּר זֶה לְעַבְדִּי\", \nאִם רָצָה לְהַחְזִיר בִּשְׁנֵיהֶן, יַחְזִיר.  \nדִּבְרֵי רְבִּי מֵאִיר.  \nוַחֲכָמִים אוֹמְרִים: \nבְּגִטֵּי נָשִׁים, אֲבָל לֹא בְשַׁחְרוּרֵי עֲבָדִים, \nלְפִי שֶׁזָּכִים לְאָדָם שֶׁלֹּא בְּפָנָיו, \nוְאֵין חָבִים לוֹ אֶלָּא בְּפָנָיו. \nשֶׁאִם יִרְצֶה שֶׁלֹּא לָזוּן אֶת עַבְדּוֹ, רַשַּׁי, \nוְשֶׁלֹּא לָזוּן אֶת אִשְׁתּוֹ, אֵינוּ רַשַּׁי.  \nאָמַר לָהֶן: \nוַהֲרֵי הוּא פוֹסֵל אֶת עַבְדּוֹ מִן הַתְּרוּמָה, \nכַּשֵּׁם שֶׁהוּא פוֹסֵל אֶת אִשְׁתּוֹ? \nאָמְרוּ לוֹ: \nמִפְּנֵי שֶׁהוּא קִנְיָנוֹ.  \nהָאוֹמֵר: \n\"תְּנוּ גֵט זֶה לְאִשְׁתִּי, &lt;תֵּן&gt;\nוּשְׁטַר שַׁחְרוּר זֶה לְעַבְדִּי!\" \nוּמֵת, \nלֹא יִתְּנוּ לְאַחַר מִיתָה. \n\"תְּנוּ מָנֶה לְאִישׁ פְּלוֹנִי!\" \nוּמֵת, \nיִתְּנוּ לְאַחַר הַמִּיתָה. \n\n\n\n"
        ],
        [
            "<small>א</small>\nהַמֵּבִיא גֵּט מִמְּדִינַת הַיָּם וְאָמַר: \n\"בְּפָנַי נִכְתַּב, אֲבָל לֹא בְפָנַי נִתְחַתַּם\"; \n\"בְּפָנַי נִתְחַתַּם, אֲבָל לֹא בְפָנַי נִכְתַּב\"; \n\"בְּפָנַי נִכְתַּב כֻּלּוֹ וּבְפָנַי נִתְחַתַּם חֶצְיוֹ\"; \n\"בְּפָנַי נִכְתַּב חֶצְיוֹ וּבְפָנַי נִתְחַתַּם כֻּלּוֹ\", \nפָּסוּל.  \nאֶחָד אוֹמֵר \"בְּפָנַי נִכְתַּב\", \nוְאֶחָד אוֹמֵר \"בְּפָנַי נִתְחַתַּם\", \nפָּסוּל.  \nשְׁנַיִם אוֹמְרִין \"בְּפָנֵינוּ נִכְתַּב\", \nוְאֶחָד אוֹמֵר \"בְּפָנַי נִתְחַתַּם\", \nפָּסוּל. \nוּרְבִּי יְהוּדָה מַכְשִׁיר.  \nאֶחָד אוֹמֵר \"בְּפָנַי נִכְתַּב\", \nוּשְׁנַיִם אוֹמְרִין \"בְּפָנֵינוּ נִתְחַתַּם\", \nכָּשֵׁר. \n",
            "<small>ב</small>\nנִכְתַּב בַּיּוֹם וְנִתְחַתַּם בַּיּוֹם, \nבַּלַּיְלָה וְנִתְחַתַּם בַּלַּיְלָה, \nבַּלַּיְלָה וְנִתְחַתַּם בַּיּוֹם, \nכָּשֵׁר.  \nבַּיּוֹם וְנִתְחַתַּם בַּלַּיְלָה, \nפָּסוּל. \nרְבִּי שִׁמְעוֹן מַכְשִׁיר, \nשֶׁהָיָה רְבִּי שִׁמְעוֹן אוֹמֵר: \nכָּל הַגִּטִּין שֶׁנִּכְתָּבוּ בַיּוֹם וְנִתְחַתְּמוּ בַלַּיְלָה, \nפְּסוּלִין, חוּץ מִגִּטֵּי נָשִׁים. \n",
            "<small>ג</small>\nבַּכֹּל כּוֹתְבִים: \nבַּדְּיוֹ, בַּסִּקְרָא, בְּקוֹמוֹס, וּבִקְלָקַנְתוֹס, \nוּבְכָל דָּבָר שֶׁהוּא רוֹשֵׁם.  \nאֵין כּוֹתְבִין לֹא בְמַשְׁקִים, \nוְלֹא בְמֵי פֵרוֹת, \nוְלֹא בְכָל דָּבָר שֶׁאֵינוּ שֶׁלְּקַיָּמָה. \nעַל הַכֹּל כּוֹתְבִין: \nעַל הֶעָלֶה שֶׁלַּזַּיִת, \nוְנוֹתְנִין לָהּ אֶת הַזַּיִת.\nוְעַל הַקֶּרֶן שֶׁלַּפָּרָה, \nלָהּ אֶת הַפָּרָה. \nעַל וְנוֹתְנִין יָד שֶׁלָּעֶבֶד, \nוְנוֹתְנִין לָהּ אֶת הָעֶבֶד.  \nרְבִּי יוֹסֵה הַגָּלִילִי אוֹמֵר: \nאֵין כּוֹתְבִין לֹא עַל דָּבָר שֶׁיֶּשׁ בּוֹ רוּחַ חַיִּים, \nאַף לֹא עַל הָאֳכָלִים. \n",
            "<small>ד</small>\nאֵין כּוֹתְבִין בִּמְחֻבָּר לַקַּרְקַע.  \nכְּתָבוֹ בִמְחֻבָּר, וּתְלָשׁוֹ וְחִתְּמוֹ וּנְתָנוֹ לָהּ, \nכָּשֵׁר. \nרְבִּי יְהוּדָה פוֹסֵל, \nעַד שֶׁתְּהֵא כְתִיבָתוֹ וְחִתּוּמוֹ בַתָּלוּשׁ.  \nרְבִּי יְהוּדָה בֶן בְּתִירָה אוֹמֵר: \nאֵין כּוֹתְבִין לֹא עַל הַנְּיָר הַמָּחוּק, \nוְלֹא עַל הַדִּפְתְּרָא, \nמִפְּנֵי שֶׁהוּא יָכוֹל לְהִזְדַּיֵּף. \nוַחֲכָמִים מַכְשִׁירִין. \n",
            "<small>ה</small>\nהַכֹּל כְּשֵׁרִים לִכְתֹּב אֶת הַגֵּט, \nאֲפִלּוּ חֵרֵשׁ שׁוֹטֶה וְקָטָן.  \nהָאִשָּׁה כוֹתֶבֶת אֶת גִּטָּהּ, \nוְהָאִישׁ כּוֹתֵב אֶת שׁוֹבָרוֹ, \nשֶׁאֵין קִיּוּם הַגֵּט אֶלָּא בְחוֹתָמָיו.  \nהַכֹּל כְּשֵׁרִים לְהָבִיא אֶת הַגֵּט, \nחוּץ מֵחֵרֵשׁ שׁוֹטֶה וְקָטָן, סוֹמֵא וְנָכְרִי. \n",
            "<small>ו</small>\nקִבֵּל הַקָּטָן וְהִגְדִּיל, \nחֵרֵשׁ וְנִתְפַּקַּח, \nסוֹמֵא וְנִתְפַּתַּח, \nשׁוֹטֶה וְנִשְׁתַּפָּה, \nנָכְרִי וְנִתְגַּיַּר, \nפָּסוּל.  \n\n<small>ז</small>\nאֲבָל פִּקֵּחַ וְנִתְחָרַשׁ וְחָזַר וְנִתְפַּקַּח, \nפִּתֵּחַ וְנִסְתַּמָּא וְחָזַר וְנִתְפַּתַּח, \nשָׁפוּי וְנִשְׁתַּטָּה וְחָזַר וְנִשְׁתַּפָּה, \nכָּשֵׁר.  \nזֶה הַכְּלָל: \nכָּל שֶׁתְּחִלָּתוֹ וְסוֹפוֹ בְדַעַת, כָּשֵׁר. \n",
            "<small>ח</small>\nאַף הַנָּשִׁים שֶׁאֵינָן נֶאֱמָנוֹת לוֹמַר \"מֵת בַּעְלָהּ\", \nנֶאֱמָנוֹת לְהָבִיא אֶת גִּטָּהּ: \nחֲמוֹתָהּ, וּבַת חֲמוֹתָהּ, \nוְצָרָתָהּ, וִיבִמְתָּהּ, וּבַת בַּעְלָהּ.  \nמַה בֵּין גֵּט לַמִּיתָה? \nשֶׁהַכְּתָב מוֹכִיחַ.  \nהָאִשָּׁה עַצְמָהּ מְבִיאָה גִטָּהּ, \nוּבִלְבַד שֶׁתְּהֵא צְרִיכָה לוֹמַר: \n\"בְּפָנַי נִכְתַּב וּבְפָנַי נִתְחַתַּם\". \n\n\n\n"
        ],
        [
            "<small>א</small>\nכָּל גֵּט שֶׁנִּכְתַּב שֶׁלֹּא לְשֵׁם אִשָּׁה, פָּסוּל.  \nכֵּיצַד? \nהָיָה עוֹבֵר בַּשּׁוּק וְשָׁמַע קוֹל הַסּוֹפְרִים מַקְרִים: \n\"אִישׁ פְּלוֹנִי מְגָרֵשׁ אֶת פְּלוֹנִית מִמְּקוֹם פְּלוֹנִי\", \nוְאָמַר \"זֶה שְׁמִי וְזֶה שֵׁם אִשְׁתִּי\", \nפָּסוּל מִלְּגָרֵשׁ בּוֹ.  \nיוֹתֵר מִכֵּן: &lt;יתר&gt;\nכָּתַב לְגָרֵשׁ אֶת אִשְׁתּוֹ וְנִמְלַךְ, \nמְצָאוֹ בֶן עִירוֹ וְאָמַר לוֹ: \n\"שְׁמִי כִשְׁמָךְ וְשֵׁם אִשְׁתִּי כְּשֵׁם אִשְׁתָּךְ\", \nפָּסוּל מִלְּגָרֵשׁ בּוֹ.  \nיוֹתֵר מִכֵּן: &lt;יתר&gt;\nיֵשׁ לוֹ שְׁתֵּי נָשִׁים שֶׁשְּׁמוֹתֵיהֶן שָׁוִים, \nכָּתַב לְגָרֵשׁ בּוֹ אֶת הַגְּדוֹלָה, \nלֹא יְגָרֵשׁ בּוֹ אֶת הַקְּטַנָּה. \nיוֹתֵר מִכֵּן: &lt;יתר&gt;\nאָמַר לַלִּבְלָר: \n\"כְּתֹב אֵי זוֹ שֶׁאֶרְצֶה אֲגָרֵשׁ\", \nפָּסוּל מִלְּגָרֵשׁ בּוֹ. \n",
            "<small>ב</small>\nהַכּוֹתֵב תּוֹפְסֵי גִטִּים, \nצָרִיךְ שֶׁיַּנִּיחַ מְקוֹם הָאִישׁ וּמְקוֹם הָאִשָּׁה, \nוּמְקוֹם הַזְּמַן; \nשְׁטַר מַלְוָה, \nצָרִיךְ שֶׁיַּנִּיחַ מְקוֹם הַלֹוֶה וּמְקוֹם הַמַּלְוֶה, \nוּמְקוֹם הַמָּעוֹת, וּמְקוֹם הַזְּמַן; \nשְׁטָרֵי מַקָּח, \nצָרִיךְ שֶׁיַּנִּיחַ מְקוֹם הַלּוֹקֵחַ וּמְקוֹם הַמּוֹכֵר, \nוּמְקוֹם הַמָּעוֹת, וּמְקוֹם הַשָּׂדֶה, וּמְקוֹם הַזְּמַן, \nמִפְּנֵי הַתַּקָּנָה.  \nרְבִּי יְהוּדָה פוֹסֵל בְּכֻלָּם.  \nרְבִּי אֶלְעָזָר מַכְשִׁיר בְּכֻלָּם, \nחוּץ מִגִּטֵּי נָשִׁים, שֶׁנֶּאֱמַר: (דברים כד,ג) \n\"וְכָתַב לָהּ\", לִשְׁמָהּ. \n",
            "<small>ג</small>\nהַמֵּבִיא גֵּט וְאָבַד מִמֶּנּוּ, \nאִם מְצָאוֹ עַל אֲתָר, כָּשֵׁר, \nוְאִם לָאו, פָּסוּל. \nמְצָאוֹ בַחֲפִיסָה אוֹ בִגְלוֹסְקְמָא, &lt;glōssókomon: קופסה.=\"\" בגלוקומא=\"\"&gt;\nאִם הִכִּירוֹ, כָשֵׁר.  \nהַמֵּבִיא גֵּט וְהִנִּיחוֹ זָקֵן אוֹ חוֹלֶה, \nנוֹתְנוֹ לָהּ בְּחֶזְקַת שֶׁהוּא קַיָּם.  \nבַּת יִשְׂרָאֵל שֶׁנִּשֵּׂאת לַכֹּהֵן, \nוְהָלַךְ בַּעְלָהּ לִמְדִינַת הַיָּם, \nאוֹכֶלֶת בִּתְרוּמָה בְּחֶזְקַת שֶׁהוּא קַיָּם.  \nהַשּׁוֹלֵחַ חַטָּאתוֹ מִמְּדִינַת הַיָּם, \nמַקְרִיבִין אוֹתָהּ בְּחֶזְקַת שֶׁהוּא קַיָּם. \n",
            "<small>ד</small>\nשְׁלֹשָׁה דְבָרִים \nאָמַר רְבִּי אֱלִיעֶזֶר בֶּן פַּרְטָה לִפְנֵי חֲכָמִים, \nוְקִיְּמוּ אֶת דְּבָרָיו: &lt;ניקיימו על&gt;\nעַל עִיר שֶׁהִקִּיפוּהָ כַרְקוֹם, &lt;kharákōma: גדר=\"\" עמודי=\"\" עץ,=\"\" מחנה=\"\" מבוצר=\"\"&gt;\nוְעַל הַסְּפִינָה הַמִּטָּרֶפֶת בַּיָּם, \nוְעַל הַיּוֹצֵא לִדּוֹן, \nשֶׁהֵן בְּחֶזְקַת קַיָּמִין; \nאֲבָל עִיר שֶׁכְּבָשָׁהּ כַּרְקוֹם, &lt;כורקום&gt;\nוּסְפִינָה שֶׁאָבְדָה בַיָּם, \nוְעַל הַיּוֹצֵא לֵהָרֵג, \nנוֹתְנִין עֲלֵיהֶן חֻמְרֵי חַיִּים וְחֻמְרֵי מֵתִים: \nבַּת יִשְׂרָאֵל לַכֹּהֵן, וּבַת כֹּהֵן לְיִשְׂרָאֵל, \nלֹא תֹאכַל בִּתְרוּמָה. \n",
            "<small>ה</small>\nהַמֵּבִיא גֵּט בְּאֶרֶץ יִשְׂרָאֵל וְחָלָה, \nהֲרֵי זֶה מְשַׁלְּחוֹ בְיַד אַחֵר.  \nאִם אָמַר לוֹ: \n\"טֹל לִי מִמֶּנָּה חֵפֶץ פְּלוֹנִי\", \nלֹא יְשַׁלְּחֶנּוּ בְיַד אַחֵר, \nמִפְּנֵי שֶׁאֵין רְצוֹנוֹ שֶׁיְּהֵא פִקְדוֹנוֹ בְיַד אַחֵר. \n",
            "<small>ו</small>\nהַמֵּבִיא גֵּט מִמְּדִינַת הַיָּם וְחָלָה, \nעוֹשֶׂה בֵית דִּין וּמְשַׁלְּחוֹ, וְאוֹמֵר לִפְנֵיהֶן: \n\"בְּפָנַי נִכְתַּב וּבְפָנַי נִתְחַתַּם\". \nאֵין הַשָּׁלִיחַ הָאַחֲרוֹן צָרִיךְ שֶׁיֹּאמַר: \n\"בְּפָנַי נִכְתַּב וּבְפָנַי נִתְחַתַּם\". \nאֶלָּא אוֹמֵר: \n\"שְׁלוּחַ בֵּית דִּין אָנִי\". \n",
            "<small>ז</small>\nהַמַּלְוֶה מָעוֹת אֶת הַכֹּהֵן, וְאֶת הַלֵּוִי, וְאֶת הֶעָנִי, \nלִהְיוֹת מַפְרִישׁ עֲלֵיהֶן מֵחֶלְקָן, \nמַפְרִישׁ עֲלֵיהֶן בְּחֶזְקַת שֶׁהֵן קַיָּמִין, \nוְאֵינוּ חוֹשֵׁשׁ שֶׁמֵּא מֵת כֹּהֵן, אוֹ לֵוִי, \nאוֹ שֶׁמֵּא הֶעְשִׁיר הֶעָנִי.  \nמֵתוּ, \nצָרִיךְ לִטֹּל רְשׁוּת מִן הַיּוֹרְשִׁים; \nוְאִם הִלְוָן בִּפְנֵי בֵית דִּין, \nאֵינוּ צָרִיךְ לִטֹּל רְשׁוּת. \n",
            "<small>ח</small>\nהִנִּיחַ פֵּרוֹת לִהְיוֹת מַפְרִישׁ עֲלֵיהֶן תְּרוּמָה וּמַעַשְׂרוֹת, \nמָעוֹת לִהְיוֹת מַפְרִישׁ עֲלֵיהֶן מַעֲשֵׂר שֵׁנִי, \nמַפְרִישׁ עֲלֵיהֶן בְּחֶזְקַת שֶׁהֵן קַיָּמִין.  \nוְאִם אָבָדוּ, \nהֲרֵי זֶה חוֹשֵׁשׁ מֵעֵת לְעֵת.  \nדִּבְרֵי רְבִּי אֶלִיעֶזֶר.  \nרְבִּי יְהוּדָה אוֹמֵר: \nבִּשְׁלֹשָׁה פְרָקִים בּוֹדְקִין אֶת הַיַּיִן: \nבְּקָדִים שֶׁלְּמוֹצָאֵי הֶחָג, \nוּבְהוֹצָאַת סְמָדַר, \nבְּשָׁעַת כְּנֵיסַת מַיִם לַבֹּסֶר. \n\n\n\n"
        ],
        [
            "<small>א</small>\nהַשּׁוֹלֵחַ גֵּט לְאִשְׁתּוֹ וְהִגִּיעַ בַּשָּׁלִיחַ, \nאוֹ שֶׁשִּׁלַּח אַחֲרָיו שָׁלִיחַ, אָמַר לוֹ: \n\"גֵּט שֶׁנָּתַתִּי לָךְ בָּטֵל הוּא\", \nהֲרֵי זֶה בָטֵל.  \nקִדֵּם אֵצֶל אִשְׁתּוֹ, \nאוֹ שֶׁשִּׁלַּח אֶצְלָהּ שָׁלִיחַ, אָמַר לָהּ: \n\"גֵּט שֶׁשָּׁלַחְתִּי לִיךְ בָּטֵל הוּא\", \nהֲרֵי זֶה בָטֵל.  \nאִם מִשֶּׁהִגִּיעַ גֵּט עַל יָדָהּ, \nאֵינוּ יָכוֹל לְבַטְּלוֹ. \n",
            "<small>ב</small>\nבָּרִאשׁוֹנָה, \nהָיָה עוֹשֶׂה בֵית דִּין בְּמָקוֹם אַחֵר וּמְבַטְּלוֹ. \nהִתְקִין רַבָּן גַּמְלִיאֵל הַזָּקֵן שֶׁלֹּא יְהוּ עוֹשִׂין כֵּן, \nמִפְּנֵי תִקּוּן הָעוֹלָם.  \nבָּרִאשׁוֹנָה, \nהָיָה מְשַׁנֶּה שְׁמוֹ וּשְׁמָהּ וְשֵׁם עִירוֹ וְשֵׁם עִירָהּ. \nהִתְקִין רַבָּן גַּמְלִיאֵל הַזָּקֵן שֶׁיְּהֵא כוֹתֵב: \n\"אִישׁ פְּלוֹנִי וְכָל שֵׁם שֶׁיֶּשׁ לוֹ, \nאִשָּׁה פְלוֹנִית וְכָל שׁוּם שֶׁיֶּשׁ לָהּ\", \nמִפְּנֵי תִקּוּן הָעוֹלָם. \n",
            "<small>ג</small>\nאֵין אַלְמָנָה נִפְרַעַת מִנִּכְסֵי יְתוֹמִים אֶלָּא בִשְׁבוּעָה.  \nנִמְנְעוּ מִלְּהַשְׁבִּיעַ. \nהִתְקִין רַבָּן גַּמְלִיאֵל הַזָּקֵן, \nשֶׁתְּהֵא נוֹדֶרֶת לַיְתוֹמִים כָּל שֶּׁיִּרְצוּ, \nוְגוֹבָה אֶת כְּתֻבָּתָהּ.  \nוְהָעֵדִים חוֹתְמִין עַל הַגֵּט, \nמִפְּנֵי תִקּוּן הָעוֹלָם.  \nהֶלֵּל הִתְקִין לִפְרוֹזְבּוֹל, \nמִפְּנֵי תִקּוּן הָעוֹלָם. \n",
            "<small>ד</small>\nעֶבֶד שֶׁנִּשְׁבָּה וּפְדָאוּהוּ, \nלְשֵׁם עֶבֶד, יִשְׁתַּעְבֵּד, \nלְשֵׁם בֶּן חֹרִין, לֹא יִשְׁתַּעְבֵּד.  \nרַבָּן שִׁמְעוֹן בֶּן גַּמְלִיאֵל אוֹמֵר: \nבֵּין כָּךְ וּבֵין כָּךְ, יִשְׁתַּעְבֵּד.  \nעֶבֶד שֶׁעֲשָׂאוֹ רַבּוֹ אַפּוֹתִיקִי לַאֲחֵרִים וְשִׁחְרְרוֹ, \nשׁוּרַת הַדִּין, אֵין הָעֶבֶד חַיָּב כְּלוּם.  \nאֶלָּא מִפְּנֵי תִקּוּן הָעוֹלָם, \nכּוֹפִין אֶת רַבּוֹ וְעוֹשֶׂה אוֹתוֹ בֶן חֹרִין, \nוְכוֹתֵב שְׁטָר עַל דָּמָיו.  \nרַבָּן שִׁמְעוֹן בֶּן גַּמְלִיאֵל אוֹמֵר: \nאֵינוּ כוֹתֵב, אֶלָּא מְשַׁחְרֵר. \n",
            "<small>ה</small>\nמִי שֶׁחֶצְיוֹ עֶבֶד וְחֶצְיוֹ בֶן חֹרִין, \nעוֹבֵד אֶת רַבּוֹ יוֹם אֶחָד, \nוְאֶת עַצְמוֹ יוֹם אֶחָד.  \nכְּדִבְרֵי בֵית הֶלֵּל.  \nבֵּית שַׁמַּי אוֹמְרִים: \nתִּקַּנְתֶּם אֶת רַבּוֹ, וְאֶת עַצְמוֹ לֹא תִקַּנְתֶּם. \nלִשָּׂא שִׁפְחָה אֵינוּ יָכוֹל, בַּת חֹרִין אֵינוּ יָכוֹל.  \nיִבָּטֵל? \nוַהֲלֹא לֹא נִבְרָא הָעוֹלָם אֶלָּא לְפִרְיָה וְרִבְיָה, \nשֶׁנֶּאֱמַר: (ישעיה מה,יח) \n\"לֹא תֹהוּ בְרָאָהּ, לָשֶׁבֶת יְצָרָהּ\"! \nאֶלָּא מִפְּנֵי תִקּוּן הָעוֹלָם, \nכּוֹפִין אֶת רַבּוֹ וְעוֹשֶׂה אוֹתוֹ בֶן חוֹרִים, \nוְכוֹתֵב שְׁטָר עַל חֲצִי דָמָיו.  \nחָזְרוּ בֵית הֶלֵּל לְהוֹדוֹת כְּדִבְרֵי בֵית שַׁמַּי. \n",
            "<small>ו</small>\nהַמּוֹכֵר אֶת עַבְדּוֹ לַגּוֹיִם אוֹ לְחוּץ לָאָרֶץ, \nיָצָא בֶן חוֹרִין.  \nאֵין פּוֹדִין אֶת הַשְּׁבוּיִים יָתֵר עַל דְמֵיהֶם, \nמִפְּנֵי תִקּוּן הָעוֹלָם.  \nוְאֵין מַבְרִיחִין אֶת הַשְּׁבוּיִים, \nמִפְּנֵי תִקּוּן הָעוֹלָם.  \nרַבָּן שִׁמְעוֹן בֶּן גַּמְלִיאֵל אוֹמֵר: \nמִפְּנֵי תַקָּנַת הַשְּׁבוּיִים.  \nאֵין לוֹקְחִים סְפָרִים תְּפִלִּין וּמְזוּזוֹת מִן הַגּוֹיִם \nיָתֵר עַל דְמֵיהֶם, \nמִפְּנֵי תִקּוּן הָעוֹלָם. \n",
            "<small>ז</small>\nהַמּוֹצִיא אֶת אִשְׁתּוֹ, \nמִשֵּׁם שֵׁם רָע, לֹא יַחְזִיר; \nמִשֵּׁם נֶדֶר, לֹא יַחְזִיר.  \nרְבִּי יְהוּדָה אוֹמֵר: \nכָּל נֶדֶר שֶׁיָּדְעוּ בוֹ הָרַבִּים, לֹא יַחְזִיר, \nוְשֶׁלֹּא יָדְעוּ בוֹ הָרַבִּים, יַחְזִיר.  \nרְבִּי מֵאִיר אוֹמֵר: \nכָּל נֶדֶר שֶׁהוּא צָרִיךְ חֲקִירַת חָכָם, לֹא יַחְזִיר, \nוְשֶׁאֵינוּ צָרִיךְ חֲקִירַת חָכָם, יַחְזִיר.  \nאָמַר רְבִּי אֶלְעָזָר: \nלֹא אָסְרוּ זֶה אֶלָּא מִפְּנֵי זֶה.  \nאָמַר רְבִּי יוֹסֵה בִרְבִּי יְהוּדָה: \nמַעֲשֶׂה בְצַיְדָן בְּאֶחָד שֶׁאָמַר לְאִשְׁתּוֹ: \n\"קֻנָּם שֶׁאֵינִי מְגָרְשִׁיךְ\", וְגֵרְשָׁהּ, &lt;מְגָרְשֵׁךְ&gt;\nוְהִתִּירוּ לוֹ חֲכָמִין שֶׁיַּחְזִירֶנָּה, \nמִפְּנֵי תִקּוּן הָעוֹלָם. \n",
            "<small>ח</small>\nהַמּוֹצִיא אֶת אִשְׁתּוֹ מִשֵּׁם אַיְלוֹנִית, \nרְבִּי יְהוּדָה אוֹמֵר: \nלֹא יַחְזִיר.  \nוַחֲכָמִים אוֹמְרִים: \nיַחְזִיר.  \nנִשֵּׂאת לְאַחֵר וְהָיוּ לָהּ בָּנִים, \nוְהִיא תּוֹבַעַת כְּתֻבָּתָהּ, \nאָמַר רְבִּי יְהוּדָה: \nאוֹמְרִים לָהּ: \n\"שְׁתִיקוּתִיךְ יָפָה לִיךְ מִדִּבּוּרִיךְ\". \n",
            "<small>ט</small>\nהַמּוֹכֵר אֶת עַצְמוֹ וְאֶת בָּנָיו לַגּוֹי, \nאֵין פּוֹדִין אוֹתָן, \nאֲבָל פּוֹדִין אֶת הַבָּנִים לְאַחַר מִיתַת אֲבִיהֶן.  \nהַמּוֹכֵר אֶת שָׂדֵהוּ לַנָּכְרִי וְחָזַר וּלְקָחָהּ מִמֶּנּוּ יִשְׂרָאֵל, \nהַלּוֹקֵחַ מֵבִיא בִּכּוּרִים, \nמִפְּנֵי תִקּוּן הָעוֹלָם. \n\n\n\n"
        ],
        [
            "<small>א</small>\nהַנִּזָּקִין שָׁמִין לָהֶן בָּעִדִּית, &lt;הַנְּזִקִין&gt;\nוּבַעַלֵי הַחוֹב בַּבֵּינוֹנִית, \nוּכְתֻבַּת אִשָּׁה בַזִּבּוּרִית.  \nרְבִּי מֵאִיר אוֹמֵר: \nאַף כְּתֻבַּת אִשָּׁה בַבֵּינוֹנִית. \n",
            "<small>ב</small>\nאֵין נִפְרָעִים מִנְּכָסִים מְשֻׁעְבָּדִים \nמְקוֹם שֶׁיֵּשׁ נְכָסִים בְּנֵי חֹרִין, \nאֲפִלּוּ הֵן הַזִּבּוּרִית.  \nאֵין נִפְרָעִין מִנִּכְסֵי יְתוֹמִים אֶלָּא מִן הַזִּבּוּרִית. \n",
            "<small>ג</small>\nאֵין מוֹצִיאִין לְאוֹכֶלֶת הַפֵּרוֹת, \nוְלִשְׁבַח הַקַּרְקָעוֹת וְלִמְזוֹן הָאִשָּׁה וְלַבָּנוֹת \nמִנְּכָסִים מְשֻׁעְבָּדִים, \nמִפְּנֵי תִקּוּן הָעוֹלָם.  \nהַמּוֹצֵא מְצִיאָה לֹא יִשָּׁבַע, &lt;זאת הוספת המגיה&gt;\nמִפְּנֵי תִקּוּן הָעוֹלָם. \n",
            "<small>ד</small>\nיְתוֹמִים שֶׁסָּמְכוּ אֵצֶל בַּעַל הַבַּיִת, \nאוֹ שֶׁמִּנָּה לָהֶן אֲבִיהֶן אַפִּיטְרוֹפּוֹס, \nחַיָּב לְעַשֵּׂר פֵּרוֹתֵיהֶן.  \nאַפִּיטְרוֹפּוֹס שֶׁמִּנָּהוּ אֲבִי יְתוֹמִים, יִשָּׁבַע; \nמִנּוּהוּ בֵית דִּין, לֹא יִשָּׁבַע.  \nאַבָּא שָׁאוּל אוֹמֵר: \nחִלּוּף הַדְּבָרִים.  \nהַמְטַמֵּא וְהַמַדְמָע וְהַמְנַסֵּךְ, &lt;והמדמיע&gt;\nשׁוֹגֵג, פָּטוּר, \nוּמֵזִיד, חַיָּב.  \nוְהַכֹּהֲנִים שֶׁפִּגְּלוּ בַמִּקְדָּשׁ מְזִידִים, \nחַיָּבִים. \n",
            "<small>ה</small>\nהֵעִיד רְבִּי יוֹחָנָן בֶּן גֻּדְגְּדָה, \nעַל הַחֵרֶשֶׁת שֶׁהִשִּׂיאָהּ אָבִיהָ, \nשֶׁהִיא יוֹצָא בַגֵּט. \nוְעַל קְטַנָּה בַת יִשְׂרָאֵל שֶׁנִּשֵּׂאת לְכֹהֵן, \nשֶׁהִיא אוֹכֶלֶת בִּתְרוּמָה, \nוְאִם מֵתָה, \nבַּעְלָהּ יוֹרְשָׁהּ. \nוְעַל הַמָּרִישׁ הַגָּזוּל שֶׁבְּנָיוֹ בַבִּירָה, \nשֶׁיִתֵּן אֶת דָּמָיו, \n(מִפְּנֵי תַקָּנַת הַשָּׁבִים.) \nוְעַל הַחַטָּאת הַגְּזוּלָה שֶׁלֹּא נוֹדְעָה לָרַבִּים, \nשֶׁהִיא מְכַפֶּרֶת, \nמִפְּנֵי תִקּוּן הַמִּזְבֵּחַ. \n",
            "<small>ו</small>\nלֹא הָיָה סִיקְרִיקוֹן בִּיהוּדָה בַהֲרוּגֵי הַמִּלְחָמָה, \nמֵהֲרוּגֵי הַמִּלְחָמָה וְהֵילָךְ, יֶשׁ בָּהּ סִיקָרִיקוֹן.  \nכֵּיצַד? \nלָקַח מִן הַסִּיקְרִיקוֹן וְחָזַר וְלָקַח מִבַּעַל הַבַּיִת, \nמַקָּחוֹ בָטֵל. \nמִבַּעַל הַבַּיִת וְחָזַר וְלָקַח מִן הַסִּיקְרִיקוֹן, \nמַקָּחוֹ קַיָּם.  \nמִן הָאִישׁ וְחָזַר וְלָקַח מִן הָאִשָּׁה, \nמַקָּחוֹ בָטֵל. \nמִן הָאִשָּׁה וְחָזַר וְלָקַח מִן הָאִישׁ, \nמַקָּחוֹ קַיָּם.  \nזוֹ מִשְׁנָה הָרִאשׁוֹנָה.  \nוּבֵית דִּין שֶׁלְּאַחֲרֵיהֶם אָמְרוּ: \nהַלּוֹקֵחַ מִן הַסִּיקְרִיקוֹן נוֹתֵן לַבְּעָלִים רְבִיעַ.  \n\n<small>ז</small>\nאֵמָּתַי? \nבִּזְמַן שֶׁאֵין בְּיָדָן לִקַּח, \nאֲבָל אִם יֵשׁ בְּיָדָן לִקַּח, \nהֵן קוֹדְמִין לְכָל אָדָן.  \nרְבִּי הוֹשִׁיב בֵּית דִּין, וְנִמְנוּ, \nשֶׁאִם שָׁהַת לִפְנֵי סִיקְרִיקוֹן שְׁנֵים עָשָׂר חֹדֶשׁ, \nכָּל הַקּוֹדֵם וְלוֹקֵחַ נוֹתֵן לַבְּעָלִים רְבִיעַ. \n",
            "<small>ח</small>\nחֵרֵשׁ רוֹמֵז וְנִרְמָז. \nבֶּן בְּתִירָה אוֹמֵר: \nקוֹפֵץ וְנִקְפָּץ בַּמִּטַּלְטְלִים.  \nהַפָּעוֹטוֹת, \nמַקָּחָן מַקָּח וּמִמְכָּרָן מִמְכָּר בַּמִּטַּלְטְלִים. \n",
            "<small>ט</small>\nאֵלּוּ דְבָרִים אָמְרוּ מִפְּנֵי דַרְכֵי שָׁלוֹם: \nכֹּהֵן קוֹרֵא רִאשׁוֹן, וְאַחֲרָיו לֵוִי, וְאַחֲרָיו יִשְׂרָאֵל, \nמִפְּנֵי דַרְכֵי שָׁלוֹם.  \nמְעָרְבִין בְּבַיִת יָשָׁן, \nמִפְּנֵי דַרְכֵי שָׁלוֹם.  \nבּוֹר שֶׁהוּא קָרוֹב לָאַמָּה מִתְמַלֵּא רִאשׁוֹן, \nמִפְּנֵי דַרְכֵי שָׁלוֹם.  \nמְצִיאַת חֵרֵשׁ שׁוֹטֶה וְקָטָן יֵשׁ בָּהֶן גָּזֵל, \nמִפְּנֵי דַרְכֵי שָׁלוֹם. \nרְבִּי יוֹסֵה אוֹמֵר: \nגָּזֵל גָּמוּר.  \nמְצוֹדוֹת חַיָּה וְעוֹפוֹת וְדָגִים יֵשׁ בָּהֶן גָּזֵל, \nמִפְּנֵי דַרְכֵי שָׁלוֹם. \nרְבִּי יוֹסֵה אוֹמֵר: \nגָּזֵל גָּמוּר.  \nהֶעָנִי הַמְנַקֵּף בְּרֹאשׁ הַזַּיִת, \nמַה שֶּׁתַּחְתָּיו גָּזֵל, \nמִפְּנֵי דַרְכֵי שָׁלוֹם. \nרְבִּי יוֹסֵה אוֹמֵר: \nגָּזֵל גָּמוּר.  \nאֵין מְמַחִים בְּיַד עֲנִיֵּי גוֹיִם בַּלֶּקֶט וּבַשִּׁכְחָה וּבַפֵּאָה, \nמִפְּנֵי דַרְכֵי שָׁלוֹם. \n",
            "<small>י</small>\nמַשְׁאֶלֶת אִשָּׁה לַחֲבֶרְתָּהּ הַחֲשׁוּדָה עַל הַשְּׁבִיעִית \nנָפָה וּכְבָרָה וְרֵחַיִם וְתַנּוּר, \nאֲבָל לֹא תָבֹר וְלֹא תִטְחַן עִמָּהּ.  \nאֵשֶׁת חָבֵר מַשְׁאֶלֶת לְאֵשֶׁת עַם הָאָרֶץ נָפָה וּכְבָרָה, \nוּבוֹרֶרֶת וְטוֹחֶנֶת וּמַרְקֶדֶת עִמָּהּ, \nאֲבָל מִשֶּׁתַּטִּיל אֶת הַמַּיִם, \nלֹא תִגַּע אֶצְלָהּ, \nשֶׁאֵין מְחַזְּקִים יְדֵי עוֹבְרֵי עֲבֵרָה.  \nוְכֻלָּם לֹא אָמְרוּ אֶלָּא מִפְּנֵי דַרְכֵי שָׁלוֹם.  \nוּמְחַזְּקִים יְדֵי גוֹיִם בַּשְּׁבִיעִית, \nאֲבָל לֹא יְדֵי יִשְׂרָאֵל.  \nוְשׁוֹאֲלִין בִּשְׁלוֹמָן, \nמִפְּנֵי דַרְכֵי שָׁלוֹם. \n\n\n\n"
        ],
        [
            "<small>א</small>\nהָאוֹמֵר: \n\"הִתְקַבֵּל גֵּט זֶה לְאִשְׁתִּי\", \nאוֹ: \n\"הוֹלֵךְ גֵּט זֶה לְאִשְׁתִּי\", \nאִם רָצָה לְהַחְזִיר, יַחְזִיר.  \nהָאִשָּׁה שֶׁאָמְרָה: \n\"הִתְקַבֵּל לִי גִטִּי\", \nאִם רָצָה לְהַחְזִיר, לֹא יַחְזִיר.  \nלְפִיכָךְ אִם אָמַר לוֹ הַבַּעַל: \n\"[אֵי] אֶפְשִׁי שֶׁתְּקַבֵּל לָהּ גִּטָּהּ, \nאֶלָּא הוֹלֵךְ וְתֵן לָהּ\", \nאִם רָצָה לְהַחְזִיר, יַחְזִיר.  \nרַבָּן שִׁמְעוֹן בֶּן גַּמְלִיאֵל אוֹמֵר: \nאַף הָאוֹמֶרֶת: \n\"טֹל לִי גִטִּי\", \nאִם רָצָה לְהַחְזִיר, לֹא יַחְזִיר.  \n",
            "<small>ב</small>\nהָאִשָּׁה שֶׁאָמְרָה: \n\"הִתְקַבֵּל לִי גִטִּי\", \nצְרִיכָה שְׁתֵּי כִתֵּי עֵדִים: \nשְׁנַיִם שֶׁיֹּאמְרוּ \"בְּפָנֵינוּ אָמְרָה\", \nוּשְׁנַיִם שֶׁיֹּאמְרוּ \"בְּפָנֵינוּ קִבֵּל וְקָרַע\", \nאֲפִלּוּ הֵן רִאשׁוֹנִים הֵן הָאַחֲרוֹנִים, \nאוֹ אֶחָד מִן הָרִאשׁוֹנִים וְאֶחָד מִן הָאַחֲרוֹנִים, \nוְאֶחָד מִצְטָרֵף עִמָּהֶן.  \nנַעֲרָה מְאֹרָסָה, \nהִיא וְאָבִיהָ מְקַבְּלִין גִּטָּהּ.  \nרְבִּי יְהוּדָה אוֹמֵר: \nאֵין שְׁתֵּי יָדַיִם זָכוֹת כְּאַחַת, \nאֶלָּא אָבִיהָ מְקַבֵּל גִּטָּהּ בִּלְבַד.  \nוְכָל שֶׁאֵינָה יְכוּלָה לִשְׁמוֹר אֶת גִּטָּהּ, \nאֵינָה צְרִיכָה לְהִתְגָּרֵשׁ. \n",
            "<small>ג</small>\nקְטַנָּה שֶׁאָמְרָה: \n\"צֵא הִתְקַבֵּל לִי גִטִּי\", \nאֵינוּ גֵט עַד שֶׁיַּגִּיע גֵּט עַל יָדָהּ. \nלְפִיכָךְ אִם רָצָה הַבַּעַל לְהַחְזִיר, יַחְזִיר, \nשֶׁאֵין הַקָּטָן עוֹשֶׂה שָׁלִיחַ.  \nוְאִם אָמַר לוֹ אָבִיהָ: \n\"צֵא וְקַבֵּל לְבִתִּי גִטָּהּ\", \nאִם רָצָה לְהַחְזִיר, לֹא יַחְזִיר.  \n\n<small>ד</small>\nהָאוֹמֵר: \n\"תֵּן גֵּט זֶה לְאִשְׁתִּי בִמְקוֹם פְּלוֹנִי\", \nוּנְתָנוֹ לָהּ בְּמָקוֹם אַחֵר, פָּסוּל. \n\"הֲרֵי הִיא בְמָקוֹם פְּלוֹנִי\", \nוּנְתָנוֹ לָהּ בְּמָקוֹם אַחֵר, כָּשֵׁר.  \n\n<small>ה</small>\nהָאִשָּׁה שֶׁאָמְרָה: \n\"הִתְקַבֵּל לִי גִטִּי מִמְּקוֹם פְּלוֹנִי\", \nוְקִבֵּל לָהּ מִמָּקוֹם אַחֵר, פָּסוּל. \nרְבִּי אֶלְעָזָר מַכְשִׁיר.  \n\"הָבֵא לִי גִטִּי מִמְּקוֹם פְּלוֹנִי\", \nוֶהֱבִיאוֹ לָהּ מִמָּקוֹם אַחֵר, כָּשֵׁר. \n",
            "<small>ו</small>\n\"הָבֵא לִי גִטִּי\", \nאוֹכֶלֶת בִּתְרוּמָה עַד שֶׁיַגִּיע גֵּט עַל יָדָהּ. \n\"הִתְקַבֵּל לִי גִטִּי\", \nאֲסוּרָה מִלֹּאכַל בִּתְרוּמָה מִיָּד. &lt;בתרומות&gt; \n\"הִתְקַבֵּל לִי גִטִּי מִמְּקוֹם פְּלוֹנִי\", \nאוֹכֶלֶת בִּתְרוּמוֹת עַד שֶׁיַגִּיע גֵּט לְאוֹתוֹ הַמָּקוֹם. \nרְבִּי אֶלְעָזָר אוֹסֵר מִיָּד. \n",
            "<small>ז</small>\nהָאוֹמֵר: \n\"כִּתְבוּ גֵט וּתְנוּ לְאִשְׁתִּי\", \n\"גָּרְשׁוּהָ\", \n\"כִּתְבוּ אִגֶּרֶת וּתְנוּ לָהּ\", \nהֲרֵי אֵלּוּ יִכְתְּבוּ וְיִתְּנוּ.  \n\"פִּטְרוּהָ\", \n\"פַּרְנְסוּהָ\", \n\"עֲשׁוּ לָהּ כְּנִמוֹס\", \n\"עֲשׁוּ לָהּ כָּרָאוּי\", \nלֹא אָמַר כְּלוּם.  \nבָּרִאשׁוֹנָה הָיוּ אוֹמְרִין: \nהַיּוֹצֵא בַקּוֹלָר וְאָמַר: \n\"כִּתְבוּ גֵט וּתְנוּ לְאִשְׁתִּי\", \nהֲרֵי אֵלּוּ יִכְתְּבוּ וְיִתְּנוּ.  \nחָזְרוּ לוֹמַר: \nאַף הַמַפְרִישׁ וְהַיּוֹצֵא בִשְׁיָרָא.  \nרְבִּי שִׁמְעוֹן הַשֵּׁזוּרִי אוֹמֵר: \nאַף הַמְסֻכָּן. \n",
            "<small>ח</small>\nמִי שֶׁהָיָה מֻשְׁלָךְ בַּבּוֹר, וְאָמַר: \n\"כָּל הַשּׁוֹמֵעַ אֶת קוֹלִי יִכְתֹּב גֵּט לְאִשְׁתִּי\", \nהֲרֵי אֵלּוּ יִכְתְּבוּ וְיִתְּנוּ.  \nהַבָּרִיא שֶׁאָמַר: \n\"כִּתְבוּ גֵט וּתְנוּ לְאִשְׁתִּי\", \nוְרָצָה לְשַׂחֶק בָּהּ.  \nמַעֲשֶׂה בְּבָרִיא שֶׁאָמַר: \n\"כִּתְבוּ גֵט וּתְנוּ לְאִשְׁתִּי\", \nוְעָלָה לְרֹאשׁ הַגַּג וְנָפַל וּמֵת, \nאָמַר רַבָּן שִׁמְעוֹן בֶּן גַּמְלִיאֵל: \nאָמְרוּ חֲכָמִים: \nאִם מֵעַצְמוֹ נָפַל, הֲרֵי זֶה גֵט; \nאִם הָרוּח דְּחָיַתּוּ, אֵינוּ גֵט. \n",
            "<small>ט</small>\nאָמַר לִשְׁנַיִם: \n\"תְּנוּ גֵט לְאִשְׁתִּי\", \nאוֹ לִשְׁלֹשָׁה: \n\"כִּתְבוּ גֵט וּתְנוּ לְאִשְׁתִּי\", \nהֲרֵי אֵלּוּ יִכְתְּבוּ וְיִתְּנוּ.  \nאָמַר לִשְׁלֹשָׁה: \n\"תְּנוּ גֵט לְאִשְׁתִּי\", \nיֹאמְרוּ לַאֲחֵרִים \"כְּתֹבוּ\", \nמִפְּנֵי שֶׁעֲשָׂאָן בֵּית דִּין.  \nדִּבְרֵי רְבִּי מֵאִיר.  \nזוֹ הֲלָכָה שָׁלַח חֲנַנְיָה אִישׁ אוֹנוֹ מִבֵּית הָאֲסוּרִין: \nמְקֻבָּל אֲנִי בְאוֹמֵר לִשְׁלֹשָׁה: \n\"תְּנוּ גֵט לְאִשְׁתִּי\", \nשֶׁיֹּאמְרוּ לַאֲחֵרִין \"כְּתֹבוּ\", \nמִפְּנֵי שֶׁעֲשָׂאָן בֵּית דִּין.  \nאָמַר רְבִּי יוֹסֵה: \nנוּמִינוּ לַשָּׁלִיחַ: \nאַף אָנוּ מְקֻבָּלִין, \nשֶׁאֲפִלּוּ אָמַר בְּבֵית דִּין הַגָּדוֹל שֶׁבִּירוּשָׁלַיִם: \n\"תְּנוּ גֵט לְאִשְׁתִּי\", \nשֶׁיִּלְמְדוּ וְיִכְתְּבוּ וְיִתְּנוּ לָהּ.  \nאָמַר לַעֲשָׂרָה: \n\"תְּנוּ גֵט לְאִשְׁתִּי\", \nאֶחָד כּוֹתֵב וּשְׁנַיִם חוֹתְמִים; \n\"כֻּלְּכֶם כְּתֹבוּ\", \nאֶחָד כּוֹתֵב וְכֻלָּם חוֹתְמִין; \nלְפִיכָךְ אִם מֵת אֶחָד מֵהֶן, \nהֲרֵי הַגֵּט בָּטֵל. \n\n\n\n"
        ],
        [
            "<small>א</small>\nמִי שֶׁאֲחָזוֹ קֻרְדְּיָקוֹס, וְאָמַר: \n\"כִּתְבוּ גֵט לְאִשְׁתִּי\", \nלֹא אָמַר כְּלוּם. \nאָמַר: \n\"כִּתְבוּ גֵט לְאִשְׁתִּי\", \nוַאֲחָזוֹ קֻרְדְּיָקוֹס, \nחָזַר וְאָמַר: \n\"אַל תִּכְתְּבוּ\", \nאֵין דְּבָרָיו הָאַחֲרוֹנִים כְּלוּם.  \nנִשְׁתַּתַּק, אָמְרוּ לוֹ: \n\"נִכְתֹּב גֵּט לְאִשְׁתָּךְ?\" \nוְהִרְכִּין בְּרֹאשׁוֹ, \nבּוֹדְקִין אוֹתוֹ שְׁלֹשָׁה פְעָמִים. \nאִם אָמַר עַל לָאו \"לָאו\", וְעַל הִן \"הִן\", \nהֲרֵי אֵלּוּ יִכְתְּבוּ וְיִתְּנוּ. \n",
            "<small>ב</small>\nאָמְרוּ לוֹ: \n\"נִכְתֹּב גֵּט לְאִשְׁתָּךְ?\" \nאָמַר לָהֶן: \n\"כְּתֹבוּ!\" \nאָמְרוּ לַסּוֹפֵר וְכָתַב, &lt;וכתבו&gt;\nוְלָעֵדִים וְחָתְמוּ, \nאַף עַל פִּי שֶׁכְּתָבוּהוּ וַחֲתָמוּהוּ, וּנְתָנוּהוּ לוֹ, \nוְחָזַר וּנְתָנוֹ לָהּ, \nהֲרֵי הַגֵּט בָּטֵל, \nעַד שֶׁיֹּאמַר לַסּוֹפֵר \"כְּתֹב!\" \nוְלָעֵדִים \"חֲתֹמוּ!\" \n",
            "<small>ג</small>\n\"הֲרֵי זֶה גִטִּיךְ אִם מַתִּי\", \n\"זֶה גִטִּיךְ [אִם מַתִּי] מֵחֳלִי זֶה\", \n\"זֶה גִטִּיךְ לְאַחַר מִיתָתִי\", \nלֹא אָמַר כְּלוּם.  \n\"מֵהַיּוֹם אִם מַתִּי\", \n\"מֵעַכְשָׁיו אִם מַתִּי\", \nהֲרֵי זֶה גֵט.  \n\"מֵהַיּוֹם לְאַחַר מִיתָתִי\", \nאֵינוּ גֵט, \nוְאִם מֵת, חוֹלֶצֶת וְלֹא מִתְיַבֶּמֶת.  \n\n<small>ד</small>\n\"הֲרֵי זֶה גִטִּיךְ מֵהַיּוֹם אִם מַתִּי מֵחֳלִי זֶה\", \nוְעָמַד וְהָלַךְ בַּשּׁוּק, וְחָלָה וּמֵת, \nאוֹמְדִים אוֹתוֹ: &lt;עוֹמְדִים&gt;\nאִם מֵחֲמַת הַחֹלִי הָרִאשׁוֹן מֵת, \nהֲרֵי זֶה גֵט, \nוְאִם לָאו, אֵינוּ גֵט. \n",
            "לֹא תִתְיַחֵד עִמּוֹ אֶלָּא בִפְנֵי עֵדִים, \nאֲפִלּוּ עֶבֶד, אֲפִלּוּ שִׁפְחָה, \nחוּץ מִשִּׁפְחָתָהּ, מִפְּנֵי שֶׁלִּבָּהּ גַּס בְּשִׁפְחָתָהּ.  \nמַה הִיא בְאוֹתָן הַיָּמִים? \nרְבִּי יְהוּדָה אוֹמֵר: \nכְּאֵשֶׁת אִישׁ לְכָל דָּבָר. \nוּרְבִּי יוֹסֵה אוֹמֵר: \nמְגֹרֶשֶׁת וְאֵינָה מְגֹרֶשֶׁת. \n",
            "<small>ה</small>\n\"הֲרֵי זֶה גִטִּיךְ, עַל מְנָת שֶׁתִּתְּנִי לִי מָאתַיִם זוּז\", \nהֲרֵי זוֹ מְגֹרֶשֶׁת וְתִתֵּן.  \n\"עַל מְנָת שֶׁתִּתְּנִי לִי מִכָּן וְעַד שְׁלֹשִׁים יוֹם\", \nנָתְנָה לּוֹ בְתוֹךְ שְׁלֹשִׁים יוֹם, \nמְגֹרֶשֶׁת, \nוְאִם לָאו, אֵינָה מְגֹרֶשֶׁת.  \nאָמַר רַבָּן שִׁמְעוֹן בֶּן גַּמְלִיאֵל: \nמַעֲשֶׂה בְצַיְדָן בְּאֶחָד שֶׁאָמַר לְאִשְׁתּוֹ: \n\"הֲרֵי זֶה גִטִּיךְ עַל מְנָת שֶׁתִּתְּנִי לִי אִסְטְלִיתִי\", \nוְאָבְדָה אִסְטְלִיתוֹ, \nאָמְרוּ חֲכָמִים: \nתִּתֶּן לוֹ אֶת דָּמֶיהָ. \n",
            "<small>ו</small>\n\"הֲרֵי זֶה גִטִּיךְ, \nעַל מְנָת שֶׁתְּשַׁמְּשִׁי אֶת אַבָּא\", \nוְ\"עַל מְנָת שֶׁתָּנִיקִי אֶת בְּנִי\", \nוְכַמָּה הִיא מְנִיקַתּוּ? \nשְׁתֵּי שָׁנִים.  \nרְבִּי יְהוּדָה אוֹמֵר: &lt;יודה&gt;\nשְׁמוֹנָה עָשָׂר חֹדֶשׁ.  \nמֵת הַבֵּן אוֹ שֶׁמֵּת הָאָב, \nהֲרֵי זֶה גֵט.  \n\n<small>ז</small>\n\"עַל מְנָת שֶׁתְּשַׁמְּשִׁי אֶת אַבָּא שְׁתֵּי שָׁנִים\", \nוְ\"עַל מְנָת שֶׁתָּנִיקִי אֶת בְּנִי שְׁתֵּי שָׁנִים\", \nמֵת הַבֵּן, אוֹ שֶׁאָמַר הָאָב: \n\"אֵי אֶפְשִׁי שֶׁתְּשַׁמְּשֵׁנִי\", \nשֶׁלֹּא בְהַקְפָּדָה, אֵינוּ גֵט.  \nרַבָּן שִׁמְעוֹן בֶּן גַּמְלִיאֵל אוֹמֵר: \nכָּזֶה גֵט.  \nכְּלָל אָמַר רַבָּן שִׁמְעוֹן בֶּן גַּמְלִיאֵל: \nכָּל עַכָּבָא שֶׁאֵינָה מִמֶּנָּה, \nהֲרֵי זֶה גֵט. \n",
            "<small>ח</small>\n\"הֲרֵי זֶה גִטִּיךְ, \nאִם לֹא בָאתִי מִכָּן וְעַד שְׁלֹשִׁים יוֹם.\" \nהָיָה הוֹלֵךְ מִיהוּדָה לַגָּלִיל, \nהִגִּיעַ לְאַנְטִיפַּטְרוֹס וְחָזַר, &lt;לְאַנְטִיפְטְרוֹס&gt;\nבָּטַל הַתְּנַי. \n\"הֲרֵי זֶה גִטִּיךְ, \nאִם לֹא בָאתִי מִכָּן וְעַד שְׁלֹשִׁים יוֹם.\" \nהָיָה הוֹלֵךְ מִגָּלִיל לִיהוּדָה, \nוְהִגִּיעַ לִכְפַר עָתְנִי וְחָזַר, \nבָּטַל הַתְּנַי. \n\"הֲרֵי זֶה גִטִּיךְ, \nאִם לֹא בָאתִי מִכָּן וְעַד שְׁלֹשִׁים יוֹם.\" \nהָיָה הוֹלֵךְ לִמְדִינַת הַיָּם, \nהִגִּיעַ לְעַכּוֹ וְחָזַר, \nבָּטַל הַתְּנַי. \n\"הֲרֵי זֶה גִטִּיךְ, \nכָּל זְמַן שֶׁאֶעֱבֹר מִכְּנֶגֶד פָּנַיִךְ שְׁלֹשִׁים יוֹם.\" &lt;פָּנֶיךָ&gt;\nהָיָה הוֹלֵךְ וּבָא, הוֹלֵךְ וּבָא, \nהוֹאִיל וְלֹא נִתְיַחַד עִמָּהּ, \nהֲרֵי זֶה גֵט. \n",
            "<small>ט</small>\n\"הֲרֵי זֶה גִטִּיךְ, \nאִם לֹא בָאתִי מִכָּן וְעַד שְׁנֵים עָשָׂר חֹדֶשׁ.\" \nמֵת בְּתוֹךְ שְׁנֵים עָשָׂר חֹדֶשׁ, \nאֵינוּ גֵט.  \n\"מֵעַכְשָׁו, \nאִם לֹא בָאתִי מִכָּן וְעַד שְׁנֵים עָשָׂר חֹדֶשׁ.\" \nמֵת בְּתוֹךְ שְׁנֵים עָשָׂר חֹדֶשׁ, \nהֲרֵי זֶה גֵט. \n",
            "<small>י</small>\n\"אִם לֹא בָאתִי מִכָּן וְעַד שְׁנֵים עָשָׂר חֹדֶשׁ, \nכִּתְבוּ גֵט וּתְנוּ לְאִשְׁתִּי!\" \nכָּתְבוּ בְתוֹךְ שְׁנֵים עָשָׂר חֹדֶשׁ, \nוְנָתְנוּ בְתוֹךְ שְׁנֵים עָשָׂר חֹדֶשׁ, \nאֵינוּ גֵט.  \n\"כִּתְבוּ וּתְנוּ גֵט לְאִשְׁתִּי, \nאִם לֹא בָאתִי מִכָּן וְעַד שְׁנֵים עָשָׂר חֹדֶשׁ\", \nכָּתְבוּ בְתוֹךְ שְׁנֵים עָשָׂר, \nוְנָתְנוּ לְאַחַר שְׁנֵים עָשָׂר, \nאֵינוּ גֵט. \nרְבִּי יוֹסֵה אוֹמֵר: \nכָּזֶה גֵט.  \nכָּתְבוּ לְאַחַר שְׁנֵים עָשָׂר חֹדֶשׁ, \nוְנָתְנוּ לְאַחַר שְׁנֵים עָשָׂר חֹדֶשׁ, וּמֵת. \nאִם גֵּט קָדַם לַמִּיתָה, הֲרֵי זֶה גֵט, \nוְאִם מִיתָה קָדְמָה לַגֵּט, אֵינוּ גֵט.  \nוְאִם אֵינוּ יָדוּעַ, \nזוֹ הִיא שֶׁאָמָרוּ: \nמְגֹרֶשֶׁת וְאֵינָה מְגֹרֶשֶׁת. \n\n\n\n"
        ],
        [
            "<small>א</small>\nהַזּוֹרֵק גֵּט לְאִשְׁתּוֹ, \nוְהִיא בְּתוֹךְ בֵּיתָהּ אוֹ בְתוֹךְ חֲצֵרָהּ, \nהֲרֵי זוֹ מְגֹרֶשֶׁת.  \nזְרָקוֹ לָהּ בְּתוֹךְ בֵּיתוֹ אוֹ לְתוֹךְ חֲצֵרוֹ, \nאֲפִלּוּ הוּא עִמָּהּ בַּמִּטָּה, \nאֵינָה מְגֹרֶשֶׁת.  \nלְתוֹךְ חֵיקָהּ אוֹ לְתוֹךְ קְלְָתָהּ, \nהֲרֵי זוֹ מְגֹרֶשֶׁת. \n",
            "אָמַר לָהּ: \n\"כִּנְסִי שְׁטָר חוֹב זֶה\", \nאוֹ שֶׁמְּצָאַתּוּ מֵאֲחוֹרָיו, \nקוֹרָא, וַהֲרֵי הוּא גִּטָּהּ, &lt;קוֹרֵא&gt;\nאֵינוּ גֵט, עַד שֶׁיֹּאמַר לָהּ \"הֲרֵי הוּא גִטִּיךְ\".  \nנָתַן בְּיָדָהּ וְהִיא יְשֵׁנָה, \nנֵעוֹרָה, קוֹרָא, וַהֲרֵי הוּא גִּטָּהּ, \nאֵינוּ גֵט, עַד שֶׁיֹּאמַר לָהּ \"הוּא גִטִּיךְ\".  \nהָיְתָה עוֹמֶדֶת בִּרְשׁוּת הָרַבִּים וּזְרָקוֹ לָהּ, \nקָרוֹב לָהּ, מְגֹרֶשֶׁת, \nקָרוֹב לוֹ, אֵינָה מְגֹרֶשֶׁת, \nמַחְצָה לְמַחְצָה, מְגֹרֶשֶׁת וְאֵינָה מְגֹרֶשֶׁת. \n",
            "<small>ב</small>\nוְכֵן לְעִנְיַן הַקִּדּוּשִׁין וּלְעִנְיַן הַחוֹב. \nאָמַר לוֹ בַעַל חוֹבוֹ \"זְרֹק לִי חוֹבִי!\" \nוּזְרָקוֹ לוֹ, \nקָרוֹב לַמַּלֹוֶה, זָכָה הַלֹוֶה, \nקָרוֹב לַלֹוֶה, הַלֹוֶה חַיָּב, \nמַחְצָה לְמַחְצָה, שְׁנֵיהֶן יַחֲלֹקוּ.  \nהָיְתָה עוֹמֶדֶת בְּרֹאשׁ הַגַּג וּזְרָקוֹ לָהּ, \nכֵּיוָן שֶׁהִגִּיעַ לַאֲוֵיר הַגַּג, \nהֲרֵי זוֹ מְגֹרֶשֶׁת.  \nהוּא מִלְּמַעְלָן וְהִיא מִלְּמַטָּן וּזְרָקוֹ לָהּ, \nכֵּיוָן שֶׁיָּצָא מֵרְשׁוּת הַגַּג, \nוְנִמְחַק אוֹ נִשְׂרַף, \nהֲרֵי זוֹ מְגֹרֶשֶׁת. \n",
            "<small>ד</small>\nבֵּית שַׁמַּי אוֹמְרִים: \nפּוֹטֵר הוּא אָדָם אֶת אִשְׁתּוֹ בְגֵט יָשָׁן. \nוּבֵית הֶלֵּל אוֹסְרִין.  \nוְאֵי זֶה הוּא גֵט יָשָׁן? \nכָּל שֶׁנִּתְיַחַד עִמָּהּ מֵאַחַר שֶׁכְּתָבוֹ לָהּ. \n",
            "<small>ה</small>\nכָּתַב לְשֵׁם מַלְכוּת שֶׁאֵינָה הוֹגֶנֶת, \nלְשֵׁם מַלְכוּת מָדַי, וּלְשֵׁם מַלְכוּת יָוָן, \nלְבִנְיַן הַבַּיִת, וּלְחָרְבַּן הַבַּיִת; \nהָיָה בַמִּזְרָח וְכָתַב \"בַּמַּעֲרָב\", \nבַּמַּעֲרָב וְכָתַב \"בַּמִּזְרָח\", \nתֵּצֵא מִזֶּה וּמִזֶּה, \nצְרִיכָה גֵט מִזֶּה וּמִזֶּה. \nוְאֵין לָהּ כְּתֻבָּה, וְלֹא פֵרוֹת, \nוְלֹא מְזוֹנוֹת, וְלֹא בְלָיוֹת עַל זֶה וְעַל זֶה.  \nוְאִם נָטְלָה מִזֶּה וּמִזֶּה, תַּחְזִיר.  \nוְהַוָּלֶד מַמְזֵר מִזֶּה וּמִזֶּה.  \nלֹא זֶה וָזֶה מִטַּמִּין לָהּ. \nוְלֹא זֶה וָזֶה זַכָּאִים לֹא בִמְצִיאָתָהּ, \nוְלֹא בְמַעֲשֵׂה יָדֶיהָ, וְלֹא בְהֶפֶר נְדָרֶיהָ. \nהָיְתָה בַת יִשְׂרָאֵל, נִפְסָלָה מִן הַכְּהֻנָּה, \nוּבַת לֵוִי, מִן הַמַּעֲשֵׂר, \nוּבַת כֹּהֵן, מִן הַתְּרוּמָה.  \nאֵין יוֹרְשָׁיו שֶׁלָּזֶה וְיוֹרְשָׁיו שֶׁלָּזֶה יוֹרְשִׁין כְּתֻבָּתָהּ.  \nמֵתוּ, \nאֶחָיו שֶׁלָּזֶה וְאֶחָיו שֶׁלָּזֶה חוֹלְצִים וְלֹא מְיַבְּמִים.  \nשִׁנָּה שְׁמוֹ וּשְׁמָהּ, וְשֵׁם עִירוֹ וְשֵׁם עִירָהּ, \nתֵּצֵא מִזֶּה וּמִזֶּה, \nוְכָל הַדְּרָכִים הָאֵלּוּ בָּהּ. \n",
            "<small>ו</small>\nכָּל הָעֲרָיוֹת שֶׁאָמְרוּ: \nצָרוֹתֵיהֶן מֻתָּרוֹת, \nהָלְכוּ הַצָּרוֹת הָאֵלּוּ וְנִשְּׂאוּ, \nוְנִמְצְאוּ אֵלּוּ אַיְלוֹנִיּוֹת, \nתֵּצֵא מִזֶּה וּמִזֶּה, \nוְכָל הַדְּרָכִים הָאֵלּוּ בָּהּ. \n",
            "<small>ז</small>\nהַכּוֹנֵס אֶת יְבִמְתּוֹ, \nוְהָלְכָה צָרָתָהּ וְנִשֵּׂאת לְאַחֵר, \nנִמְצֵאת זוֹ שֶׁהִיא אַיְלוֹנִית, \nתֵּצֵא מִזֶּה וּמִזֶּה, \nוְכָל הַדְּרָכִים הָאֵלּוּ בָּהּ. \n",
            "<small>ח</small>\nכָּתַב הַסּוֹפֵר [גֵּט לָאִישׁ וְשׁוֹבָר לָאִשָּׁה], \nוְטָעָה וְנָתַן גֵּט לָאִשָּׁה וְהַשּׁוֹבָר לָאִישׁ, \nוְנָתְנוּ זֶה לָזֶה, \nלְאַחַר זְמַן הֲרֵי הַגֵּט יוֹצֵא מִיַּד הָאִישׁ, \nוְהַשּׁוֹבָר מִיַּד הָאִשָּׁה, \nתֵּצֵא מִזֶּה וּמִזֶּה, \nוְכָל הַדְּרָכִים הָאֵלּוּ בָּהּ.  \n\n<small>ט</small>\nרְבִּי אֶלְעָזָר אוֹמֵר: \nאִם עַל אֲתַר (זְמַן) יָצָא, \nאֵין זֶה גֵט, \nאִם לְאַחַר זְמַן יָצָא, \nהֲרֵי זֶה גֵט, \nשֶׁלֹּא הַכֹּל מִן הָרִאשׁוֹן לְאַבֵּד זְכוּתוֹ שֶׁלַּשֵּׁנִי.  \n\n<small>י</small>\nכָּתַב לְגָרֵשׁ אֶת אִשְׁתּוֹ וְנִמְלַךְ, \nבֵּית שַׁמַּי אוֹמְרִים: \nפְּסָלָהּ מִן הַכְּהֻנָּה. \nוּבֵית הֶלֵּל אוֹמְרִים: \nאַף עַל פִּי שֶׁנְּתָנוֹ לָהּ עַל תְּנַי, \nוְלֹא נֶעֱשָׂה תְנַי, \nלֹא פְסָלָהּ מִן הַכְּהֻנָּה. \n",
            "<small>יא</small>\nהַמְגָרֵשׁ אֶת אִשְׁתּוֹ וְלָנָה עִמּוֹ בַפָּנְדְּקִי, \nבֵּית שַׁמַּי אוֹמְרִים: \nאֵינָה צְרִיכָה הֵימֶנּוּ גֵט שֵׁנִי. \nוּבֵית הֶלֵּל אוֹמְרִים: \nצְרִיכָה מִמֶּנּוּ גֵט שֵׁנִי.  \nאֶמָּתַי? \nבִּזְמַן שֶׁגֵּרְשָׁהּ מִן הַנִּשּׂוּאִים. \nוּמוֹדִים בְּנִתְגָּרְשָׁה מִן הָאֵרוּסִים, \nשֶׁאֵינָהּ צְרִיכָה מִמֶּנּוּ גֵט שֵׁנִי, \nמִפְּנֵי שֶׁאֵין לִבּוֹ גַס בָּהּ.  \nכְּנָסָהּ בְּגֵט קֵרֵחַ, \nתֵּצֵא מִזֶּה וּמִזֶּה, \nוְכָל הַדְּרָכִים הָאֵלּוּ בָּהּ. \n",
            "<small>יב</small>\nגֵּט קֵרֵחַ, \nהַכֹּל מַשְׁלִימִים עָלָיו.  \nכְּדִבְרֵי בֶן נַנָּס. &lt;נָנָס&gt; \nוּרְבִּי עֲקִיבָה אוֹמֵר: \nאֵין מַשְׁלִימִין עָלָיו \nאֶלָּא הַקְּרוֹבִים הָרְאוּיִים לְהָעִיד בְּמָקוֹם אַחֵר.  \nאֵי זֶה הוּא גֵט קֵרֵחַ? \nכָּל שֶׁקְּשָׁרָיו מְרֻבִּים מֵעֵדָיו. \n\n\n\n"
        ],
        [
            "<small>א</small>\nהַמְגָרֵשׁ אֶת אִשְׁתּוֹ וְאָמַר לָהּ: \n\"הֲרֵי אַתְּ מֻתֶּרֶת לְכָל אָדָם אֶלָּא לְאִישׁ פְּלוֹנִי\", \nרְבִּי אֱלִיעֶזֶר מַתִּיר, \nוַחֲכָמִים אוֹסְרִין.  \nכֵּיצַד יַעֲשֶׂה? \nיִטְּלֶנּוּ מִמֶּנָּה וְיַחְזֹר וְיִתְּנֶנּוּ לָהּ, וְיֹאמַר לָהּ: \n\"הֲרֵי אַתְּ מֻתֶּרֶת לְכָל אָדָן.\"  \nאִם כְּתָבוֹ בְתוֹכוֹ, \nאַף עַל פִּי שֶׁחָזַר וּמְחָקוֹ, פָּסוּל. \n",
            "<small>ב</small>\n\"הֲרֵי אַתְּ מֻתֶּרֶת לְכָל אָדָם, \nאֶלָּא לְאַבָּא וּלְאָבִיךְ\", \"לְאַחַי וּלְאַחַיִךְ\", \nלָעֶבֶד וְלַנָּכְרִי, \nוּלְכָל מִי שֶׁאֵין לָהּ עָלָיו קִדּוּשִׁים, \nכָּשֵׁר.  \n\"הֲרֵי אַתְּ מֻתֶּרֶת לְכָל אָדָם, אֶלָּא...\" \nאַלְמָנָה לְכֹהֵן גָּדוֹל, \nגְּרוּשָׁה וַחֲלוּצָה לְכֹהֵן הֶדְיוֹט, \nמַמְזֶרֶת וּנְתִינָה לְיִשְׂרָאֵל, \nוּבַת יִשְׂרָאֵל לַמַּמְזֵר וְלַנָּתִין, \nוּלְכָל מִי שֶׁיֶּשׁ לָהּ עָלָיו קִדּוּשִׁים אֲפִלּוּ בַעֲבֵרָה, \nפָּסוּל. \n",
            "<small>ג</small>\nגּוּפוֹ שֶׁלַּגֵּט: \n\"הֲרֵי אַתְּ מֻתֶּרֶת לְכָל אָדָם\".  \nרְבִּי יְהוּדָה אוֹמֵר: &lt;יודה&gt;\n\"וְדֵין דִּי יֶהֱוֵי לִיךְ מִנִּי, \nסֵפֶר תִּרּוּכִין וְאִגֶּרֶת שִׁבּוּקִין, \nלִמְהָךְ לְהִתְנַסְבָה לְכָל גְּבַר דִּי תִצְבְּיִין\".  \nגּוּפוֹ שֶׁלְּגֵט שַׁחְרוּר: \n\"הֲרֵי אַתָּה בֶּן חוֹרִי, &lt;את&gt;\nהֲרֵי אַתָּה שֶׁלְּעַצְמָךְ\". &lt;את&gt;\n",
            "<small>ד</small>\nשְׁלֹשָׁה גִטִּים פְּסוּלִים, \nוְאִם נִשֵּׂאת, הַוָּלֶד כָּשֵׁר: \nכָּתַב בִּכְתַב יָדוֹ וְאֵין עָלָיו עֵדִים, \nוְשֶׁעָלָיו עֵדִים וְאֵין בּוֹ זְמַן, \nיֶשׁ בּוֹ זְמַן וְאֵין בּוֹ אֶלָּא עֵד אֶחָד, \nאֵלּוּ שְׁלֹשָׁה גִטִּים פְּסוּלִים, \nוְאִם נִשֵּׂאת, הַוָּלֶד כָּשֵׁר.  \n\n<small>ה</small>\nרְבִּי אֱלִיעֶזֶר אוֹמֵר: \nאַף עַל פִּי שֶׁאֵין עָלָיו עֵדִים, \nאֶלָּא שֶׁנְּתָנוֹ לָהּ בִּפְנֵי עֵדִים, \nכָּשֵׁר, \nוְגוֹבָה מִנְּכָסִים מְשֻׁעְבָּדִים, \nשֶׁאֵין הָעֵדִים חוֹתְמִין עַל הַגֵּט \nאֶלָּא מִפְּנֵי תִקּוּן הָעוֹלָם. \n",
            "<small>ו</small>\nשְׁנַיִם שֶׁשִּׁלְּחוּ שְׁנֵי גִטִּים שָׁוִים וְנִתְעָרְבוּ, \nנוֹתֵן שְׁנֵיהֶן לָזוֹ וּשְׁנֵיהֶן לָזוֹ.  \nלְפִיכָךְ אִם אָבַד אֶחָד מֵהֶן, \nהֲרֵי הַשֵּׁנִי בָטֵל.  \n\n<small>ז</small>\nחֲמִשָּׁה שֶׁכָּתְבוּ כְלָל בְּתוֹךְ הַגֵּט: \n\"אִישׁ פְּלוֹנִי מְגָרֵשׁ אֶת פְּלָנִית, \nוּפְלוֹנִי לִפְלָנִית\", &lt;לפלונית&gt;\nוְהָעֵדִים מִלְּמַטָּה, \nכֻּלָּן כְּשֵׁרִים, וְיִנָּתֵן לְכָל אַחַת וְאַחַת.  \nהָיָה כוֹתֵב טֹפֶס לְכָל אַחַת וְאַחַת, &lt;אחד ואחד&gt;\nוְהָעֵדִים מִלְּמַטָּן, \nאֶת שֶׁהָעֵדִים נִקְרִים עִמּוֹ, כָּשֵׁר. \n",
            "<small>ח</small>\nשְׁנֵי גִטִּין שֶׁכְּתָבָן זֶה בְצַד זֶה, \nשְׁנֵי עֵדִים עִבְרִים בָּאִין מִתַּחַת זֶה לְתַחַת זֶה, \nשְׁנֵי עֵדִים יְוָנִים בָּאִין מִתַּחַת זֶה לְתַחַת זֶה; \nאֶת שֶׁהָעֵדִים הָרִאשׁוֹנִים נִקְרִים עִמּוֹ, \nכָּשֵׁר.  \nעֵד אֶחָד עִבְרִי וְעֵד אֶחָד יְוָנִי, \nעֵד אֶחָד יְוָנִי וְעֵד אֶחָד עִבְרִי, \nבָּאִין מִתַּחַת זֶה לְתַחַת זֶה, \nשְׁנֵיהֶן פְּסוּלִין. \n",
            "<small>ט</small>\nשִׁיֵּר מִקְצָת הַגֵּט וּכְתָבוֹ בַדַּף הַשֵּׁנִי, וְהָעֵדִים מִלְּמַטָּן, \nכָּשֵׁר.  \nכָּתְבוּ הָעֵדִים בְּרֹאשׁ הַדַּף, מִן הַצַּד אוֹ מִן אַחֲרָיו, \nבְּגֵט פָּשׁוּט, פָּסוּל.  \nהִקִּיף רֹאשׁוֹ שֶׁלָּזֶה בְּצַד רֹאשׁוֹ שֶׁלָּזֶה וְהָעֵדִים בָּאֶמְצַע, שְׁנֵיהֶם פְּסוּלִין. \nרֹאשׁוֹ שֶׁלָּזֶה לְצַד סוֹפוֹ שֶׁלָּזֶה, \nוְהָעֵדִים מִלְּמַטָּן, \nאֶת שֶׁהָעֵדִים נִקְרִים בְּסוֹפוֹ, כָּשֵׁר. \n",
            "<small>י</small>\nגֵּט שֶׁכְּתָבוֹ עִבְרִית וְעֵדָיו יְוָנִים, \nיְוָנִית וְעֵדָיו עִבְרִים, \nעֵד אֶחָד עִבְרִי וְעֵד אֶחָד יְוָנִי, \nעֵד אֶחָד יְוָנִי וְעֵד אֶחָד עִבְרִי, \nכָּשֵׁר.\nכָּתַב הַסּוֹפֵר וְעֵד, כָּשֵׁר.  \n\"אִישׁ פְּלוֹנִי עֵד\", כָּשֵׁר.  \n\"בֶּן אִישׁ פְּלוֹנִי עֵד\", כָּשֵׁר.  \n\"אִישׁ פְּלוֹנִי בֶּן אִישׁ פְּלוֹנִי\", \nוְלֹא כָתַב \"עֵד\", כָּשֵׁר. \nכָּתַב חֲנִיכָתוֹ וַחֲנִיכָתָהּ, כָּשֵׁר.  \nכָּךְ הָיוּ בְקִיֵּי הַדַּעַת שֶׁבִּירוּשָׁלַיִם כּוֹתְבִין.  \nגֵּט מְעֻשֶּׂה, &lt;מעוסה&gt;\nבְּיִשְׂרָאֵל כָּשֵׁר וּבַגּוֹיִם פָּסוּל.  \nוְהַגּוֹיִם חוֹבְטִים אוֹתוֹ וְאוֹמְרִים לוֹ: &lt;ובגוים&gt;\n\"עֲשֵׂה מַה שֶּׁיִּשְׂרָאֵל אוֹמְרִין לָךְ\", \nוְכָשֵׁר. \n",
            "<small>יא</small>\nיָצָא שְׁמָהּ בְּעִיר \"מְקֻדֶּשֶׁת\", הֲרֵי זוֹ מְקֻדֶּשֶׁת, \n\"מְגֹרֶשֶׁת\", הֲרֵי זוֹ מְגֹרֶשֶׁת,  \nוּבִלְבַד שֶׁלֹּא יְהֵא שָׁם מִתְלָא. &lt;מותלא. וכך כל פעם&gt; \nוְאֵיזוֹ הִיא מִתְלָא? \nגֵּרַשׁ אִישׁ פְּלוֹנִי אֶת אִשְׁתּוֹ עַל תְּנַי, \nזָרַק לָהּ קִדּוּשֶׁיהָ, סָפֵק קָרוֹב לָהּ, סָפֵק קָרוֹב לוֹ, \nזוֹ הִיא מִתְלָא. \n",
            "בֵּית שַׁמַּי אוֹמְרִים: \nלֹא יְגָרֵשׁ אָדָם אֶת אִשְׁתּוֹ, \nאֶלָּא אִם כֵּן מָצָא בָהּ עֶרְוַת דָּבָר, שֶׁנֶּאֱמַר: (דברים כד,א) \n\"כִּי מָצָא בָהּ עֶרְוַת דָּבָר\".  \nבֵּית הֶלֵּל אוֹמְרִים: \nאֲפִלּוּ הִקְדִּיחָה תַבְשִׁילוֹ, שֶׁנֶּאֱמַר: (דברים כד,א) \n\"כִּי מָצָא בָהּ עֶרְוַת דָּבָר\".  \nוּרְבִּי עֲקִיבָה אוֹמֵר: \nאֲפִלּוּ מָצָא אַחֶרֶת נָוָה מִמֶּנָּה, שֶׁנֶּאֱמַר: (דברים כד,א) \n\"וְהָיָה אִם לֹא תִמְצָא חֵן בְּעֵינָיו, \nכִּי מָצָא בָהּ עֶרְוַת דָּבָר, \nוְכָתַב לָהּ סֵפֶר כְּרִיתֻת וְנָתַן בְּיָדָהּ, וְשִׁלְּחָהּ מִבֵּיתוֹ.\"  \n\n\n\n\n\n"
        ]
    ],
    "sectionNames": [
        "Chapter",
        "Mishnah"
    ]
}