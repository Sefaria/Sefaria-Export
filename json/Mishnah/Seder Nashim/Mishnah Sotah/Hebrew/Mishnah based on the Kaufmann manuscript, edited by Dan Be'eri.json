{
    "language": "he",
    "title": "Mishnah Sotah",
    "versionSource": "https://archive.org/details/MishnaCorrectedKaufman00WHOLE",
    "versionTitle": "Mishnah based on the Kaufmann manuscript, edited by Dan Be'eri",
    "status": "locked",
    "license": "PD",
    "digitizedBySefaria": true,
    "actualLanguage": "he",
    "languageFamilyName": "hebrew",
    "isSource": true,
    "isPrimary": true,
    "direction": "rtl",
    "heTitle": "משנה סוטה",
    "categories": [
        "Mishnah",
        "Seder Nashim"
    ],
    "text": [
        [
            "<small>א</small>\nהַמְקַנֵּא לְאִשְׁתּוֹ, \nרַבִּי אֱלִיעֶזֶר אוֹמֵר: \nמְקַנֵּא עַל פִּי שְׁנַיִם, \nוּמַשְׁקֶה עַל פִּי עֵד אֶחָד אוֹ עַל פִּי עַצְמוֹ.  \nרְבִּי יְהוֹשֻׁעַ אוֹמֵר: \nמְקַנֵּא עַל פִּי שְׁנַיִם, \nוּמַשְׁקֶה עַל פִּי שְׁנַיִם. \n",
            "<small>ב</small>\nכֵּיצַד הוּא מְקַנֵּא לָהּ? \nאָמַר לָהּ בִּפְנֵי שְׁנַיִם: \n\"אַל תְּדַבְּרִי עִם אִישׁ פְּלוֹנִי!\" \nוְדִבְּרָה עִמּוֹ, \nעֲדַיִן הִיא מֻתֶּרֶת לְבֵיתָהּ, &lt;אֲדַיִן&gt;\nוּמֻתֶּרֶת לֹאכַל בִּתְרוּמָה.  \nנִכְנְסָה עִמּוֹ לְבֵית הַסֵּתֶר, וְשָׁהַת כְּדֵי טֻמְאָה, \nאֲסוּרָה לְבֵיתָהּ, \nאֲסוּרָה לֹאכַל בִּתְרוּמָה.  \nוְאִם מֵת, חוֹלֶצֶת וְלֹא מִתְיַבֶּמֶת. \n",
            "<small>ג</small>\nאֵלּוּ אֲסוּרוֹת מִלֹּאכַל בִּתְרוּמָה: \nהָאוֹמֶרֶת \"טְמֵאָה אֲנִי לָךְ\", \nוְשֶׁבָּאוּ לָהּ עֵדִים שֶׁהִיא טְמֵאָה, \nוְהָאוֹמֶרֶת \"אֵינִי שׁוֹתָה\", \nוְשֶׁבַּעְלָהּ אֵינוּ רוֹצֶה לְהַשְׁקוֹתָהּ, \nוְשֶׁבַּעְלָהּ בָּא עָלֶיהָ בַדֶּרֶךְ.  \nכֵּיצַד הוּא עוֹשֶׂה לָהּ? \nמוֹלִיכָהּ לְבֵית דִּין שֶׁבְּאוֹתוֹ הַמָּקוֹם, \nוּמוֹסְרִין לוֹ שְׁנֵי תַלְמִידֵי חֲכָמִים, \nשֶׁמֵּא יָבוֹא עָלֶיהָ בַדֶּרֶךְ. \nרְבִּי יְהוּדָה אוֹמֵר: \nבַּעְלָהּ נֶאֱמָן עָלֶיהָ. \n",
            "<small>ד</small>\nהָיוּ מַעֲלִין אוֹתָהּ לְבֵית דִּין הַגָּדוֹל שֶׁבִּירוּשָׁלַיִם, \nוּמְאַיְּמִים עָלֶיהָ כְּדֶרֶךְ שֶׁהֵן מְאַיְּמִים עַל עֵדֵי נְפָשׁוֹת, \nוְאוֹמֵר לָהּ: \n\"בִּתִּי! הַרְבֵּה יַיִן עוֹשֶׂה, \nהַרְבֵּה שְׂחוֹק עוֹשֶׂה, \nהַרְבֵּה יַלְדוּת עוֹשָׂה, &lt;עוֹשֶׂה&gt;\nהַרְבֵּה שְׁכֵנִים הָרָעִים עוֹשִׂים. \nאַל תַּעֲשִׂי לִשְׁמוֹ הַגָּדוֹל שֶׁנִּכְתַּב בִּקְדֻשָּׁה, \nשֶׁיִּמָּחֶה עַל הַמַּיִם!\"  \nוְאוֹמְרִין לְפָנֶיהָ דְבָרִין שֶׁאֵינָה כְדַי לְשָׁמְעָן, \nהִיא וְכָל מִשְׁפַּחַת בֵּית אָבִיהָ. \n",
            "<small>ה</small>\nאִם אָמְרָה \"טְמֵאָה אָנִי\", \nשׁוֹבֶרֶת כְּתֻבָּתָהּ וְיוֹצָא.  \nוְאִם אָמְרָה \"טְהוֹרָה אָנִי\", \nמַעֲלִין אוֹתָהּ לְשַׁעֲרֵי מִזְרָח, לְשַׁעֲרֵי נִיקָנוֹר, \nשֶׁשָּׁם מַשְׁקִים אֶת הַסּוֹטוֹת, \nוּמְטַהֲרִין אֶת הַיּוֹלְדוֹת, \nוּמְטַהֲרִין אֶת הַמְצֹרָעִים.  \nוְכֹהֵן אוֹחֵז בִּבְגָדֶיהָ, \nאִם נִקְרָעוּ, נִקְרָעוּ, \nאִם נִפְרָמוּ, נִפְרָמוּ, \nעַד שֶׁהוּא מְגַלֶּה אֶת לִבָּהּ, \nוְסוֹתֵר אֶת שְׂעָרָהּ. &lt;סְעָרָהּ&gt; \nרְבִּי יְהוּדָה אוֹמֵר: \nאִם הָיָה לִבָּהּ נָאֶה, \nלֹא הָיָה מְגַלֵּהוּ; \nוְאִם הָיָה שְׂעָרָהּ נָאֶה, &lt;סְעָרָהּ&gt;\nלֹא הָיָה סוֹתְרוֹ.  \n",
            "<small>ו</small>\nהָיְתָה מְכֻסָּה בִלְבָנִים, \nמְכַסָּהּ בִּשְׁחוֹרִים; \nהָיוּ עָלֶיהָ כְלֵי זָהָב קְטַלָּיוֹת, נְזָמִים וְטַבָּעוֹת, \nמַעֲבִירִים מִמֶּנָּה, כְּדֵי לְנַוְּלָהּ.  \nוְאַחַר כָּךְ מֵבִיא חֶבֶל מִצְרִי, \nוְקוֹשְׁרוֹ לְמַעְלָה מִדַּדֶּיהָ.  \nוְכָל הָרוֹצֶה לִרְאוֹת בָּא וְרוֹאֶה, \nחוּץ מֵעֲבָדֶיהָ וְשִׁפְחוֹתֶיהָ, \nמִפְּנֵי שֶׁלִּבָּהּ גַּס בָּהֶן.  \nוּשְׁאָר כָּל הַנָּשִׁים מֻתָּרוֹת לִרְאוֹתָהּ, \nשֶׁנֶּאֱמַר: (יחזקאל כג,מח) \n\"וְנִוַּסְּרוּ כָל הַנָּשִׁים, וְלֹא תַעֲשֶׂינָה כְזִמַּתְכֶנָה\". &lt;וניסרו&gt;\n",
            "<small>ז</small>\nבַּמִּדָּה שֶׁאָדָם מוֹדֵד, בָּהּ מוֹדְדִין לוֹ.  \nהִיא קִשְּׁטָה אֶת עַצְמָהּ לַעֲבֵרָה, \nוְהַמָּקוֹם נִוְּלָהּ.  \nהִיא גִּלְּתָה אֶת עַצְמָהּ, \nוְהַמָּקוֹם גִּלָּה עָלֶיהָ.  \nיָרֵךְ הִתְחִילָה בַעֲבֵרָה תְחִלָּה, \nוְאַחַר כָּךְ הַבֶּטֶן, \nלְפִיכָךְ תִּלְקֶה הַיָּרֵךְ תְּחִלָּה, \nוְאַחַר כָּךְ הַבֶּטֶן.  \nוּשְׁאָר כָּל הַגּוּף לֹא פָלֵט. \n",
            "<small>ח</small>\nשִׁמְשׁוֹן הָלַךְ אַחֲרֵי עֵינָיו, \nלְפִיכָךְ נִקְּרוּ פְלִשְׁתִּים אֶת עֵינָיו. \nאַבְשָׁלוֹם נִתְנַוָּה בִשְׂעָרוֹ, \nלְפִיכָךְ נִתְלָה בִשְׂעָרוֹ. \nוּלְפִי שֶׁבָּא עַל עֶשֶׂר פִּילַגְשֵׁי אָבִיו, \nלְפִיכָךְ נִתְּנוּ בוֹ עֶשֶׂר לוֹנְכִיּוֹת, \nשֶׁנֶּאֱמַר: (שמואל ב יח, טו) \n\"וַיָּסֹבּוּ עֲשָׂרָה אֲנָשִׁים נשְׂאֵי כְלֵי יוֹאָב, \nוַיַּכּוּ אֶת אַבְשָׁלוֹם וַיְמִתֻהוּ.\" \nוּלְפִי שֶׁגָּנַב שְׁלֹשָׁה גְּנֵבוֹת, \nלֵב אָבִיו, וְלֵב בֵּית דִּין, וְלֵב אַנְשֵׁי יִשְׂרָאֵל, \nלְפִיכָךְ נִתְקְעוּ בוֹ שְׁלֹשָׁה שְׁבָטִים, \nשֶׁנֶּאֱמַר: (שמואל ב יח,יד) \n\"וַיִּקַּח שְׁלֹשָׁה שְׁבָטִים בְּכַפּוֹ, \nוַיִּתְקָעֵם בְּלֵב אַבְשָׁלוֹם, \nעוֹדֶנּוּ חַי בְּלֵב הָאֵלָה.\" \n",
            "[<small>ט</small>]\nוְכֵן לְעִנְיַן הַטּוֹבָה: \nמִרְיָם הִמְתִּינָה לְמֹשֶׁה שָׁעָה אַחַת, \nשֶׁנֶּאֱמַר: (שמות ב,ד) \n\"וַתֵּתַצַּב אֲחֹתוֹ מֵרָחֹק לְדֵעָה מַה יֵּעָשֶׂה לוֹ.\"\nלְפִיכָךְ נִתְעַכְּבוּ לָהּ יִשְׂרָאֵל שִׁבְעַת יָמִים בַּמִּדְבָּר, \nשֶׁנֶּאֱמַר: (במדבר יב,טו) \n\"וְהָעָם לֹא נָסַע עַד הֵאָסֵף מִרְיָם\".  \n\n<small>י</small>\nיוֹסֵף זָכָה לִקְבּוֹר אֶת אָבִיו, \nוְאֵין בְּאֶחָיו גָּדוֹל מִמֶּנּוּ, שֶׁנֶּאֱמַר: (בראשית נ,ז;ט) \n\"וַיַּעַל יוֹסֵף לִקְבּוֹר אֶת אָבִיו\".  \n\"וַיַּעַל עִמּוֹ גַם רֶכֶב גַּם פָּרָשִׁים, \nוַיְהִי הַמַּחֲנֶה כָּבֵד מְאֹד\". \nמִי לָנוּ גָדוֹל מִיּוֹסֵף, &lt;'מיוסף' מחוק, מוחלף ב- מִמֹּשֶׁה&gt;\nשֶׁלֹּא נִתְעַסַּק בּוֹ אֶלָּא מֹשֶׁה?  \nוּמֹשֶׁה זָכָה בְעַצְמוֹת יוֹסֵף, \nוְאֵין בְּיִשְׂרָאֵל גָּדוֹל מִמֶּנּוּ, שֶׁנֶּאֱמַר: (שמות יג,יט) \n\"וַיִּקַּח מֹשֶׁה אֶת עַצְמוֹת יוֹסֵף עִמּוֹ\". \nוּמִי לָנוּ גָדוֹל מִמֹּשֶׁה, \nשֶׁלֹּא נִתְעַסַּק בּוֹ אֶלָּא הַמָּקוֹם בָּרוּךְ הוּא, \nשֶׁנֶּאֱמַר: (דברים לד,ו) \n\"וַיִּקְבֹּר אֹתוֹ בַגַּי בְּאֶרֶץ מוֹאָב מוּל בֵּית פְּעוֹר, \nוְלֹא יָדַע אִישׁ אֶת קְבֻרָתוֹ עַד הַיּוֹם הַזֶּה.\" \nוְלֹא עַל מֹשֶׁה בִלְבַד אָמְרוּ, \nאֶלָּא בְכָל הַצַּדִּיקִים, שֶׁנֶּאֱמַר: (ישעיה נח,ח) \n\"וְהָלַךְ לְפָנֶיךָ צִדְקֶךָ כְבוֹד יי יַאַסְפֶךָ\". \n\n\n\n"
        ],
        [
            "<small>א</small>\nהָיָה מֵבִיא אֶת מִנְחָתָהּ בִּקְפֵּיפָה מִצְרִית, &lt;בקפיפא&gt;\nוְנוֹתְנָהּ עַל יָדֶיהָ, כְּדֵי לְיַגְּעָהּ.  \nכָּל הַמְּנָחוֹת, \nתְּחִלָּתָן וְסוֹפָן בִּכְלֵי שָׁרֵת, \nוְזוֹ, \nתְּחִלָּתָהּ בִּקְפֵּיפָה מִצְרִית וְסוֹפָהּ בִּכְלֵי שָׁרֵת. &lt;בקפיפא&gt; \nכָּל הַמְּנָחוֹת טְעוּנוֹת שֶׁמֶן וּלְבוֹנָה, \nוָזוֹ אֵינָה טְעוּנָה לֹא שֶׁמֶן וְלֹא לְבוֹנָה.  \nכָּל הַמְּנָחוֹת בָּאוֹת מִן הַחִטִּין, \nוָזוֹ אֵינָה בָאָה אֶלָּא מִן הַשְּׂעוֹרִים.  \nמִנְחַת הָעֹמֶר, \nאַף עַל פִּי שֶׁהִיא בָאָה מִן הַשְּׂעוֹרִים, \nוְהִיא הָיְתָה בָאָה גֶרֶשׁ; \nוְזוֹ הָיְתָה בָאָה קֶמַח.  \nרַבָּן גַּמְלִיאֵל אוֹמֵר: \nכַּשֵּׁם שֶׁמַּעֲשֶׂיהָ מַעֲשֵׂה בְהֵמָה, \nכָּךְ קָרְבָּנָהּ מַאֲכַל בְּהֵמָה. \n",
            "<small>ב</small>\nהָיָה מֵבִיא פִייָלִי שֶׁלְּחֶרֶס חֲדָשָׁה, \nוְנוֹתֵן לְתוֹכָהּ חֲצִי לֹג מַיִם מִן הַכִּיּוֹר. \nרְבִּי יְהוּדָה אוֹמֵר: \nרְבִיעִית. \nכַּשֵּׁם שֶׁהוּא מְמַעֵט בִּכְתָב, \nכָּךְ הוּא מְמַעֵט בַּמַּיִם.  \nנִכְנַס לַהֵיכָל וּפָנָה לִימִינוֹ, \nוּמָקוֹם הָיָה שָׁם אַמָּה עַל אַמָּה, \nוְטַבְלָה שֶׁלַּשַּׁיִשׁ וְטַבַּעַת הָיְתָה קְבוּעָה בָהּ. \nכְּשֶׁהוּא מַגְבִּיהָהּ, נוֹטֵל עָפָר מִתַּחְתֶּיהָ, \nוְנוֹתֵן כְּדֵי שֶׁיֵּרָאֶה עַל פְּנֵי הַמַּיִם, שֶׁנֶּאֱמַר: (במדבר ה,יז) \n\"וּמִן הֶעָפָר אֲשֶׁר יִהְיֶה בְקַרְקַע הַמִּשְׁכָּן \nיִקַּח הַכֹּהֵן, וְנָתַן אֶל הַמָּיִם\". \n",
            "<small>ג</small>\nבָּא לוֹ לִכְתֹּב אֶת הַמְּגִלָּה, \nמֵאֵי זֶה מָקוֹם הוּא כּוֹתֵב? (במדבר ה,יט כ) \n\"אִם לֹא שָׁכַב אִישׁ אֹתָךְ, \nוְאִם לֹא שָׂטִית טֻמְאָה תַּחַת אִישֵׁךְ, \nהִנָּקִי מִמֵּי הַמָּרִים הַמְאָרְרִים הָאֵלֶּה. \nוְאַתְּ כִּי שָׂטִית תַּחַת אִישֵׁךְ, וְכִי נִטְמֵאת, \nוַיִּתֵּן אִישׁ בָּךְ אֶת שְׁכָבְתּוֹ מִבַּלְעֲדֵי אִישֵׁךְ.\" \nוְאֵינוּ כוֹתֵב: (במדבר ה,כא) \n\"וְהִשְׁבִּיעַ הַכֹּהֵן אֶת הָאִשָּׁה בִּשְׁבֻעַת הָאָלָה, \nוְאָמַר הַכֹּהֵן לָאִשָּׁה\", \nוְכוֹתֵב: (במדבר ה,כא-כב) \n\"יִתֵּן יי אוֹתָךְ לְאָלָה וְלִשְׁבֻעָה בְּתוֹךְ עַמֵּךְ, \nבְּתֵת יי אֶת יְרֵכֵךְ נֹפֶלֶת וְאֶת בִּטְנֵךְ צָבָה. \nוּבָאוּ הַמַּיִם הַמְאָרְרִים הָאֵלֶּה בְמֵעַיִךְ \nלַצְבּוֹת בֶּטֶן וְלַנְפִּל יָרֵךְ\", \nוְאֵינוּ כוֹתֵב: (במדבר ה,כב)\n\"וְאָמְרָה הָאִשָּׁה: אָמֵן אָמֵן.\" \n\n<small>ד</small>\nרְבִּי יוֹסֵה אוֹמֵר: \nלֹא הָיָה מַפְסִיק.  \nרְבִּי יְהוּדָה אוֹמֵר: \nכָּל עַצְמוֹ אֵינוּ כוֹתֵב אֶלָּא: \n\"יִתֵּן יי אוֹתָךְ לְאָלָה וְלִשְׁבֻעָה בְּתוֹךְ עַמֵּךְ, \nבְּתֵת יי אֶת יְרֵכֵךְ נֹפֶלֶת וְאֶת בִּטְנֵךְ צָבָה. \nוּבָאוּ הַמַּיִם הַמְאָרְרִים הָאֵלֶּה בְמֵעַיִךְ \nלַצְבּוֹת בֶּטֶן וְלַנְפִּל יָרֵךְ\", \nוְאֵינוּ כוֹתֵב: (במדבר ה,כב)\n\"וְאָמְרָה הָאִשָּׁה: אָמֵן אָמֵן.\" \n",
            "<small>ה</small>\nאֵינוּ כוֹתֵב לֹא עַל הַלּוּחַ, \nוְלֹא עַל הַנְּיָר וְלֹא עַל הַדִּפְתְּרָא, \nאֶלָּא בַמְּגִלָּה, שֶׁנֶּאֱמַר (במדבר ה,כג) \"בַּסֵּפֶר\".  \nוְאֵינוּ כוֹתֵב לֹא בְקוֹמוֹס וְלֹא בִקְלָקַנְתּוֹס, \nוְלֹא בְכָל דָּבָר שֶׁהוּא רוֹשֵׁם, \nאֶלָּא בַדְּיוֹ, שֶׁנֶּאֱמַר \"וּמָחָה\", \nכְּתָב שֶׁהוּא יָכוֹל לְהִמָּחוֹת. \n",
            "<small>ו</small>\nוְלָמָּה הִיא אוֹמֶרֶת \"אָמֵן\"? \n\"אָמֵן\" עַל הָאָלָה, \n\"אָמֵן\" עַל הַשְּׁבוּעָה, \n\"אָמֵן\" מֵאִישׁ זֶה, \n\"אָמֵן\" מֵאִישׁ אַחֵר, \n\"אָמֵן\" שֶׁלֹּא נִטְמֵאתִי, וְאִם נִטְמֵאתִי יָבֹאוּ בִי.  \n\"אָמֵן\" שֶׁלֹּא שָׂטִיתִי אֲרוּסָה וּנְשׁוּאָה, &lt;סטיתי&gt;\nוְשׁוֹמֶרֶת יָבָם וּכְנוּסָה. \nרְבִּי מֵאִיר אוֹמֵר: \n\"אָמֵן\" שֶׁלֹּא נִטְמֵיתִי, \nוְ\"אָמֵן\" שֶׁלֹּא אֶטָּמֵא. \n",
            "<small>ז</small>\nהַכֹּל שָׁוִים שֶׁאֵינוּ מַתְנֶה עִמָּהּ קֹדֶם לְשֶׁנִּתְאָרְסָה, \nוְלֹא מִשֶּׁנִּתְאָרְסָה. &lt;מי שנתארסה&gt; \nנִסְתְּרָה לְאַחֵר וְנִטַּמַּאת וְאַחַר כָּךְ הֶחְזִירָהּ, \nלֹא הָיָה מַתְנֶה עִמָּהּ.  \nזֶה הַכְּלָל: \nכָּל שֶׁתִּבָּעֵל, לֹא תְהֵא אֲסוּרָה לוֹ, \nלֹא הָיָה מַתְנֶה עִמָּהּ. \n\n\n\n"
        ],
        [
            "<small>א</small>\nהָיָה נוֹטֵל אֶת מִנְחָתָהּ מִתּוֹךְ קְפֵיפָה מִצְרִית, \nוְנוֹתְנָהּ בִּכְלֵי שָׁרֵת, \nוְנוֹתְנָהּ עַל יָדֶיהָ, \nוְכֹהֵן מַנִּיחַ אֶת יָדוֹ תַּחְתֶּיהָ וּמְנִיפָהּ. \n",
            "הֵנִיף וְהִגִּישׁ, \nקָמַץ וְהִקְטִיר, \nוְהַשְּׁאָר נֶאֱכָל לַכֹּהֲנִים.  \n\n<small>ב</small>\nהָיָה מַשְׁקָהּ, וְאַחַר כָּךְ מַקְרִיב אֶת מִנְחָתָהּ.  \nרְבִּי שִׁמְעוֹן אוֹמֵר: \nמַקְרִיב אֶת מִנְחָתָהּ, וְאַחַר כָּךְ מַשְׁקָהּ, \nשֶׁנֶּאֱמַר: (במדבר ה,כו) \n\"וְאַחַר יַשְׁקֶה אֶת הָאִשָּׁה אֶת הַמַּיִם\".  \nאִם הִשְׁקָהּ וְאַחַר כָּךְ הִקְרִיב אֶת מִנְחָתָהּ, \nכְּשֵׁרָה. \n",
            "<small>ג</small>\nעַד שֶׁלֹּא נִמְחָקָה הַמְּגִלָּה אָמְרָה \"אֵינִי שׁוֹתָה\", \nמְגִלָּתָהּ נִגְנֶזֶת, וּמִנְחָתָהּ מִתְפַּזֶּרֶת עַל הַדֶּשֶׁן. \nאֵין מְגִלָּתָהּ כְּשֵׁרָה לְהַשְׁקוֹת בָּהּ סוֹטָה אַחֶרֶת. &lt;שוטה&gt; \nנִמְחָקָה הַמְּגִלָּה וְאָמְרָה \"טְמֵאָה אָנִי\", \nהַמַּיִם נִשְׁפָּכִים וּמִנְחָתָהּ מִתְפַּזֶּרֶת עַל הַדֶּשֶׁן.  \nנִמְחָקָה הַמְּגִלָּה, אָמְרָה \"אֵינִי שׁוֹתָה\", \nמְעַרְעֲרִים אוֹתָהּ וּמַשְׁקִין אוֹתָהּ עַל כָּרְחָהּ. \n",
            "<small>ד</small>\nאֵינָה מַסְפֶּקֶת לִשְׁתּוֹת, \nעַד שֶׁפָּנֶיהָ מוֹרִיקוֹת וְעֵינֶיהָ בוֹלְטוֹת, \nוְהִיא מִתְמַלָּא גִּידִים, \nוְהֵן אוֹמְרִין: \n\"הוֹצִיאוּהָ, הוֹצִיאוּהָ!\" \nשֶׁלֹּא תְטַמֵּא אֶת הָעֲזָרָה.  \nאִם יֶשׁ לָהּ זְכוּת, הָיְתָה תוֹלָה לָהּ.  \nיֵשׁ זְכוּת תּוֹלָה שָׁנָה אַחַת, \nיֵשׁ זְכוּת תּוֹלָה שְׁתֵּי שָׁנִים, \nיֵשׁ זְכוּת תּוֹלָה שָׁלוֹשׁ שָׁנִים.  \nמִכָּן אָמַר בֶּן עַזַּי: \nחַיָּב אָדָם לְלַמֵּד אֶת בִּתּוֹ תוֹרָה, \nשֶׁאִם תִּשְׁתֶּה תֵדַע שֶׁהַזְּכוּת תּוֹלָה לָהּ.  \nרְבִּי אֱלִיעֶזֶר אוֹמֵר: \nהַמְלַמֵּד אֶת בִּתּוֹ תוֹרָה, מְלַמְּדָהּ תִּפְלוּת.  \nרְבִּי יְהוֹשֻׁעַ אוֹמֵר: \nרוֹצָה אִשָּׁה בְקַב וְתִפְלוּת מִתִּשְׁעָה קַבִּין וּפְרִישׁוּת.  \nהוּא הָיָה אוֹמֵר: \nחָסִיד שׁוֹטֶה, רָשָׁע עָרוּם, \nאִשָּׁה פְרוּשָׁה, מַכּוֹת פְּרוּשִׁין, \nהֲרֵי אֵלּוּ מְכַלֵּי עוֹלָם. \n",
            "<small>ה</small>\nרְבִּי שִׁמְעוֹן אוֹמֵר: \nאֵין זְכוּת תּוֹלָה בַּמַּיִם הַמְאָרְרִים. \nוְאִם אַתָּה אוֹמֵר שֶׁהַזְּכוּת תּוֹלָה בַּמַּיִם הַמְאָרְרִים, \nמַדְהֶה אַתָּה אֶת הַמַּיִם בִּפְנֵי כָל הַנָּשִׁים הַשּׁוֹתוֹת, \nוּמוֹצִיא אַתָּה שֵׁם רַע עַל הַטְּהוֹרוֹת שֶׁשָּׁתוּ, \nשֶׁיֹּאמְרוּ: \nטְמֵאוֹת הָיוּ, אֶלָּא שֶׁתָּלַת לָהֶן זְכוּת. &lt;להם&gt; \n\n<small>ו</small>\nרְבִּי אוֹמֵר: \nהַזְּכוּת תּוֹלָה בַּמַּיִם הַמְאָרְרִים, \nוְאֵינָה יוֹלֶדֶת וְאֵינָה מַשְׁבַּחַת, \nאֶלָּא מִתְנַוְּנָה וְהוֹלֶכֶת, \nוְסוֹפָהּ שֶׁהִיא מֵתָה בְאוֹתָהּ מִיתָה. \n",
            "<small>ז</small>\nנִטַּמַּאת מִנְחָתָהּ עַד שֶׁלֹּא קָדְשָׁה בַכֶּלִי, \nהֲרֵי הִיא כְכָל הַמְּנָחוֹת, תִּפָּדֶה. \nוּמִשֶּׁקָּדְשָׂה בַכֶּלִי, \nהֲרֵי הִיא כְכָל הַמְּנָחוֹת, תִּשָּׂרֵף.  \nאֵלּוּ שֶׁמִּנְחוֹתֵיהֶם נִשְׂרָפוֹת: &lt;אֶלָּא&gt;\nהָאוֹמֶרֶת \"טְמֵאָה אֲנִי לָךְ\", \nוְשֶׁבָּאוּ לָהּ עֵדִים שֶׁהִיא טְמֵאָה, \nהָאוֹמֶרֶת \"אֵינִי שׁוֹתָה\", \nוְשֶׁבַּעְלָהּ אֵינוּ רוֹצֶה לְהַשְׁקוֹתָהּ, \nוְשֶׁבַּעְלָהּ בְּעָלָהּ בַּדֶּרֶךְ, \nוְכָל הַנְּשׁוּאוֹת לַכֹּהֲנִים, \nמִנְחוֹתֵיהֶם נִשְׂרָפוֹת. \n",
            "<small>ח</small>\nבַּת יִשְׂרָאֵל שֶׁנִּשֵּׂאת לַכֹּהֵן, \nמִנְחָתָהּ נִשְׂרֶפֶת.  \nוְכֹהֶנֶת שֶׁנִּשֵּׂאת לְיִשְׂרָאֵל, \nמִנְחָתָהּ נֶאֱכֶלֶת.  \nמַה בֵּין כֹּהֵן לְכֹהֶנֶת? \nמִנְחַת כֹּהֶנֶת נֶאֱכֶלֶת, \nמִנְחַת כֹּהֵן אֵינָה נֶאֱכֶלֶת. \nכֹּהֶנֶת מִתְחַלֶּלֶת, \nוְכֹהֵן אֵינוּ מִתְחַלֵּל. \nכֹּהֶנֶת מִטַּמָּא לַמֵּתִים, \nוְכֹהֵן אֵינוּ מִטַּמֵּא לַמֵּתִים. \nכֹּהֵן אוֹכֵל בְּקָדְשֵׁי קָדָשִׁים, \nוְאֵין כֹּהֶנֶת אוֹכֶלֶת בְּקָדְשֵׁי קָדָשִׁים. \n",
            "<small>ט</small>\nמַה בֵּין הָאִישׁ לָאִשָּׁה? \nהָאִישׁ פּוֹרֵעַ וּפוֹרֵם, \nוְאֵין הָאִשָּׁה פוֹרַעַת וּפוֹרֶמֶת. \nהָאִישׁ מַדִּיר אֶת בְּנוֹ בַנָּזִיר, \nוְאֵין הָאִשָּׁה מַדֶּרֶת אֶת בְּנָהּ בַּנָּזִיר. \nהָאִישׁ מְגַלֵּחַ עַל נְזִירוּת אָבִיו, \nוְאֵין הָאִשָּׁה מְגַלַּחַת עַל נְזִירוּת אָבִיהָ. \nהָאִישׁ מְקַדֵּשׁ אֶת בִּתּוֹ, \nוְאֵין הָאִשָּׁה מְקַדֶּשֶׁת אֶת בִּתָּהּ. \nהָאִישׁ מוֹכֵר אֶת בִּתּוֹ, \nוְאֵין הָאִשָּׁה מוֹכֶרֶת אֶת בִּתָּהּ. \nהָאִישׁ נִסְקָל עָרֹם, \nוְאֵין הָאִשָּׁה נִסְקֶלֶת עֲרֻמָּה. \nהָאִישׁ נִתְלֶה, \nוְאֵין הָאִשָּׁה נִתְלֵית. \nהָאִישׁ נִמְכָּר בִּגְנֵבָתוֹ, \nוְאֵין הָאִשָּׁה נִמְכֶּרֶת בִּגְנֵבָתָהּ. \n\n\n\n"
        ],
        [
            "<small>א</small>\nאֲרוּסָה וְשׁוֹמֶרֶת יָבָם, \nלֹא שׁוֹתָה וְלֹא נוֹטֶלֶת כְּתֻבָּה, שֶׁנֶּאֱמַר: (במדבר ה,כט) \n\"אֲשֶׁר תִּשְׂטֶה אִשָּׁה תַחַת אִישָׁהּ\", \nפְּרָט לַאֲרוּסָה וּלְשׁוֹמֶרֶת יָבָם.  \n\n<small>ב</small>\nאַלְמָנָה לְכֹהֵן גָּדוֹל, \nגְּרוּשָׁה וַחֲלוּצָה לְכֹהֵן הֶדְיוֹט, \nמַמְזֶרֶת וּנְתִינָה לְיִשְׂרָאֵל, \nוּבַת יִשְׂרָאֵל לַמַּמְזֵר וְלַנָּתִין, \nלֹא שׁוֹתָה וְלֹא נוֹטֶלֶת כְּתֻבָּה. \n",
            "<small>ג</small>\nאֵלּוּ לֹא שׁוֹתוֹת וְלֹא נוֹטְלוֹת כְּתֻבָּה: \nהָאוֹמֶרֶת \"טְמֵאָה אֲנִי לָךְ\", \nוְשֶׁבָּאוּ לָהּ עֵדִים שֶׁהִיא טְמֵאָה, \nהָאוֹמֶרֶת \"אֵינִי שׁוֹתָה\". \nוְאָמַר בַּעְלָהּ \"אֵינִי מַשְׁקָהּ\", \nוְשֶׁבַּעְלָהּ בְּעָלָהּ בַּדֶּרֶךְ, \nנוֹטֶלֶת כְּתֻבָּתָהּ וְלֹא שׁוֹתָה.  \nמֵתוּ בַעְלֵיהֶן עַד שֶׁלֹּא יִשְׁתּוּ, \nבֵּית שַׁמַּי אוֹמְרִים: \nנוֹטְלוֹת כְּתֻבָּה וְלֹא שׁוֹתוֹת. \nוּבֵית הֶלֵּל אוֹמְרִים: \nלֹא שׁוֹתוֹת וְלֹא נוֹטְלוֹת כְּתֻבָּה. \n",
            "<small>ד</small>\nמְעֻבֶּרֶת חֲבֵרוֹ וּמֵינֶקֶת חֲבֵרוֹ, \nלֹא שׁוֹתָה וְלֹא נוֹטֶלֶת כְּתֻבָּה.  \nדִּבְרֵי רְבִּי מֵאִיר.  \nוַחֲכָמִים אוֹמְרִים: \nיָכוֹל הוּא לְהַפְרִישָׁהּ וְלַחְזִירָהּ לְאַחַר זְמַן.  \nאַיְלוֹנִית וּזְקֵנָה וְשֶׁאֵינָהּ רְאוּיָה לֵילֵד, \nלֹא שׁוֹתָה וְלֹא נוֹטֶלֶת כְּתֻבָּה.  \nרְבִּי אֶלְעָזָר אוֹמֵר: \nיָכוֹל הוּא לִשָּׂא אִשָּׁה אַחֶרֶת, \nוְלִפְרוֹת וְלִרְבּוֹת מִמֶּנָּה.  \nוּשְׁאָר כָּל הַנָּשִׁים, \nאוֹ שׁוֹתוֹת, אוֹ לֹא נוֹטְלוֹת כְּתֻבָּה. \n",
            "<small>ה</small>\nאֵשֶׁת כֹּהֵן שׁוֹתָה וּמֻתֶּרֶת לְבַעְלָהּ.  \nאֵשֶׁת סָרִיס שׁוֹתָה.  \nעַל יְדֵי כָל הָעֲרָיוֹת וּמְקַנִּים, \nחוּץ מִן הַקָּטָן וּמִמִּי שֶׁאֵינוּ אִישׁ. \n",
            "<small>ו</small>\nוְאֵלּוּ שֶׁבֵּית דִּין מְקַנִּים לָהֶם: \nמִי שֶׁנִּתְחָרַשׁ בַּעְלָהּ, אוֹ נִשְׁטָה, \nאוֹ שֶׁהָיָה חָבוּשׁ בְּבֵית הָאֲסוּרִים. \nלֹא לְהַשְׁקוֹתָהּ אָמָרוּ, \nאֶלָּא לְפָסְלָהּ מִכְּתֻבָּתָהּ.  \nרְבִּי יוֹסֵה אוֹמֵר: \nאַף לְהַשְׁקוֹתָהּ, \nכְּשֶׁיֵּצֵא בַעְלָהּ מִבֵּית הָאֲסוּרִים יַשְׁקֶנָּה. \n\n\n\n\n\n"
        ],
        [
            "<small>א</small>\nכַּשֵּׁם שֶׁהַמַּיִם בּוֹדְקִין אוֹתָהּ, \nכָּךְ בּוֹדְקִין אוֹתוֹ, שֶׁנֶּאֱמַר: (במדבר ה,כב;כז) \n\"וּבָאוּ\", \"וּבָאוּ\".  \nכַּשֵּׁם שֶׁאֲסוּרָה לַבַּעַל, \nכָּךְ הִיא אֲסוּרָה לַבּוֹעֵל, שֶׁנֶּאֱמַר: (במדבר ה,כז;כט) \n\"אִם נִטְמְאָה\", \"וְנִטְמְאָה\".  \nדִּבְרֵי רְבִּי עֲקִיבָה.  \nאָמַר רְבִּי יְהוֹשֻׁעַ: \nכָּךְ הָיָה דוֹרֵשׁ זְכַרְיָה בֶן הַקַּצָּב.  \nרְבִּי אוֹמֵר: \nשְׁנֵי פְעָמִים הָאֲמוּרִים בַּפָּרָשָׁה: \n\"אִם נִטְמְאָה\", \"נִטְמְאָה\", \nאֶחָד לַבַּעַל וְאֶחָד לַבּוֹעֵל. \n",
            "<small>ב</small>\nבּוֹ בַיּוֹם דָּרַשׁ רְבִּי עֲקִיבָה: (ויקרא יא,לג)\n\"וְכָל כְּלִי חֶרֶשׂ אֲשֶׁר יִפּל מֵהֶם אֶל תּוֹכוֹ, \nכֹּל אֲשֶׁר בְּתוֹכוֹ יִטְמָא.\" \nאֵינוּ אוֹמֵר 'טָמֵא' אֶלָּא \"יִטְמָא\", \nלְטַמֵּא אֶת אֲחֵרִים, \nוּלְלַמֵּד עַל כִּכָּר הַשֵּׁנִי שֶׁיְּטַמֵּא אֶת הַשְּׁלִישִׁי.  \n\n<small>ג</small>\nאָמַר רְבִּי יְהוֹשֻׁעַ: \nמִי יְגַלֶּה עָפָר מֵעֵינֶיךָ, רַבָּן יוֹחָנָן בֶּן זַכַּי! \nשֶׁהָיִיתָ אוֹמֵר: \nעָתִיד דּוֹר אַחֵר לְטַהֵר אֶת הַכִּכָּר הַשְּׁלִישִׁי, \nשֶׁאֵין לוֹ מִן הַתּוֹרָה, \nוַהֲרֵי עֲקִיבָה תַלְמִידָךְ הֵבִיא לוֹ מִקְרָא מִן הַתּוֹרָה &lt;לִי&gt;\nשֶׁהוּא טָמֵא, שֶׁנֶּאֱמַר: (ויקרא יא,לג) \n\"כֹּל אֲשֶׁר בְּתוֹכוֹ יִטְמָא\". \n",
            "<small>ד</small>\nבּוֹ בַיּוֹם דָּרַשׁ רְבִּי עֲקִיבָה: (במדבר לה,ה) \n\"וּמַדֹּתֶם מִחוּץ לָעִיר אֶת פְּאַת קֵדְמָה, \nאַלְפַּיִם בָּאַמָּה\",  \nוּמִקְרָא אַחֵר אוֹמֵר: (במדבר לה,ד) \n\"מִקִּיר הָעִיר וָחוּצָה, אֶלֶף אַמָּה סָבִיב\".  \nאֵיפְשָׁר לוֹמַר \"אֶלֶף אַמָּה\", &lt;בשולים מהוסיף המגיה 'וְאֵי'&gt;\nשֶׁכְּבָר נֶאֱמַר \"אַלְפַּיִם בָּאַמָּה\", \nוְאֵי אֶפְשָׁר לוֹמַר \"אַלְפַּיִם בָּאַמָּה\", \nשֶׁכְּבָר נֶאֱמַר \"אֶלֶף אַמָּה\"! \nוְלַמָּה נֶאֱמַר \"אֶלֶף אַמָּה\",\nוְלַמָּה נֶאֱמַר \"אַלְפַּיִם בָּאַמָּה\"?\nאֶלָּא \"אֶלֶף אַמָּה\", מִגְרָשׁ, \nוְ\"אַלְפַּיִם\", תְּחוּם שַׁבָּת.  \nרְבִּי אֱלִיעֶזֶר בְּנוֹ שֶׁלִּרְבִּי יוֹסֵה הַגָּלִילִי אוֹמֵר: \n\"אֶלֶף אַמָּה\", מִגְרָשׁ, \nוְ\"אַלְפַּיִם\", שָׂדוֹת וּכְרָמִים. \n",
            "<small>ה</small>\nבּוֹ בַיּוֹם דָּרַשׁ רְבִּי עֲקִיבָה: (שמות טו,א) \n\"אָז יָשִׁיר מֹשֶׁה וּבְנֵי יִשְׂרָאֵל אֶת הַשִּׁירָה הַזּאת לַיי, \nוַיֹּאמְרוּ לֵאמֹר\", \nשֶׁאֵין תַּלְמוּד לוֹמַר \"לֵאמֹר\", \nוְלָמָּה נֶאֱמַר \"לֵאמֹר\"? \nאֶלָּא שֶׁהָיוּ יִשְׂרָאֵל עוֹנִין אַחֲרָיו שֶׁלְּמֹשֶׁה \nעַל כָּל דָּבָר וְדָבָר, כְּקוֹרִאין אֶת הַהַלֵּל, (שמות טו,א) \n\"אָשִׁירָה לַיי כִּי גָאֹה גָּאָה\",\nלְכָךְ נֶאֱמַר \"לֵאמֹר\".  \nרְבִּי נְחֶמְיָה אוֹמֵר: \nכְּקוֹרִים אֶת שְׁמַע הָיוּ קוֹרִים, \nלֹא כְּקוֹרִאין אֶת הַהַלֵּל. \n",
            "<small>ו</small>\nבּוֹ בַיּוֹם דָּרַשׁ רְבִּי יְהוֹשֻׁעַ בֶּן הָרְקָנוֹס, \nשֶׁלֹּא עָבַד אִיּוֹב אֶת הַמָּקוֹם אֶלָּא מֵאַהֲבָה, \nשֶׁנֶּאֱמַר: (איוב יג,טו) \n\"הֵן יִקְטְלֵנִי, לוֹ אֲיַחֵל\".  \nעֲדַיִן הַדָּבָר שָׁקוּל: &lt;אדיין&gt;\nלוֹ אֲנִי מְצַפֶּה, אוֹ אֵינִי מְצַפֶּה לוֹ? \nתַּלְמוּד לוֹמַר (איוב כז,ה) \n\"עַד אֶגְוַע, לֹא אָסִיר תֻּמָּתִי מִמֶּנִּי\", \nלִמֵּד שֶׁמֵּאַהֲבָה עָשָׂה.  \n\n<small>ז</small>\nאָמַר רְבִּי יְהוֹשֻׁעַ: \nמִי יְגַלֶּה עָפָר מֵעֵינֶיךָ, רַבָּן יוֹחָנָן בֶּן זַכַּי! \nשֶׁהָיִיתָ דוֹרֵשׁ כָּל יָמֶיךָ, \nשֶׁלֹּא עָבַד אִיּוֹב אֶת הַמָּקוֹם אֶלָּא מִיִּרְאָה, \nשֶׁנֶּאֱמַר: (איוב א,ח) \n\"אִישׁ תָּם וְיָשָׁר, יְרֵא אֱלהִים וְסָר מֵרָע\", \nוּרְבִּי יְהוֹשֻׁעַ תַּלְמִידָךְ לִמֵּד, \nשֶׁמֵּאַהֲבָה עָשָׂה. \n\n\n\n"
        ],
        [
            "<small>א</small>\nמִי שֶׁקִּנֵּא לָהּ, \nאֲפִלּוּ שָׁמַע מֵעוֹף הַפּוֹרֵחַ, \nיוֹצִיא וְיִתֵּן כְּתֻבָּה.  \nדִּבְרֵי רְבִּי אֱלִיעֶזֶר.  \nוּרְבִּי יְהוֹשֻׁעַ אוֹמֵר: \nמִשֶּׁיִּשְׂאוּ וְיִתְּנוּ בָהּ מוּצָרוֹת בִּלְבָנָה. \n",
            "<small>ב</small>\nאָמַר עֵד אֶחָד: \n\"אֲנִי רְאִיתִיהָ שֶׁנִּטַּמַּאת\", \nלֹא הָיְתָה שׁוֹתָה.  \nוְלֹא עוֹד, אֶלָּא אֲפִלּוּ עֶבֶד, אֲפִלּוּ שִׁפְחָה, \nהֲרֵי אֵלּוּ נֶאֱמָנִים אַף לְפָסְלָהּ מִכְּתֻבָּתָהּ.  \nחֲמוֹתָהּ וּבַת חֲמוֹתָהּ, \nוְצָרָתָהּ וִיבִמְתָּהּ וּבַת בַּעְלָהּ, \nהֲרֵי אֵלּוּ נֶאֱמָנוֹת, \nלֹא לְפָסְלָהּ מִכְּתֻבָּתָהּ, אֶלָּא שֶׁלֹּא תִשְׁתֶּה. \n",
            "<small>ג</small>\nשֶׁהָיָה בַדִּין: \nמָה אִם עֵדוּת הָרִאשׁוֹנָה, \nשֶׁאֵינָהּ אוֹסְרַתָּהּ אִסּוּר עוֹלָם, \nאֵינָה מִתְקַיֶּמֶת בְּפָחוּת מִשְּׁנַיִם, \nעֵדוּת הָאַחֲרוֹנָה, \nשֶׁהִיא אוֹסְרַתָּהּ אִסּוּר עוֹלָם, \nאֵינוּ דִין שֶׁלֹּא תִתְקַיֵּם בְּפָחוּת מִשְּׁנַיִם? \nתַּלְמוּד לוֹמַר: (במדבר ה,יג) \n\"וְעֵד אֵין בָּהּ\", כָּל שֶׁיֶּשׁ בָּהּ.  \n\n<small>ד</small>\nקַל וָחֹמֶר לְעֵדוּת הָרִאשׁוֹנָה מֵעַתָּה: &lt;קול&gt;\nמָה אִם עֵדוּת הָאַחֲרוֹנָה, \nשֶׁהִיא אוֹסְרַתָּהּ אִסּוּר עוֹלָם, \nהֲרֵי הִיא מִתְקַיֶּמֶת בְּעֵד אֶחָד, \nעֵדוּת הָרִאשׁוֹנָה, \nשֶׁאֵינָה אוֹסְרַתָּה אִסּוּר עוֹלָם, \nאֵינוּ דִין שֶׁתִּתְקַיֵּם בְּעֵד אֶחָד? \nתַּלְמוּד לוֹמַר (דברים כד,א) \n\"כִּי מָצָא בָהּ עֶרְוַת דָּבָר\", \nוּלְהַלָּן הוּא אוֹמֵר: (דברים יט,טו) \n\"עַל פִּי שְׁנֵי עֵדִים, &lt;\"עַל פִּי שְׁנַיִם עֵדִים אוֹ שְׁלֹשָׁה עֵדִים\" (דברים יז,ו)&gt;\nאוֹ עַל פִּי שְׁלֹשָׁה עֵדִים יָקוּם דָּבָר.\" \nמַה \"דָּבָר\" אָמוּר לְּהַלָּן, עַל פִּי שְׁנַיִם עֵדִים, \nאַף \"דָּבָר\" הָאָמוּר כָּאן, עַל פִּי שְׁנַיִם עֵדִים. \n",
            "<small>ה</small>\nעֵד אוֹמֵר \"נִטַּמַּאת\", \nוְעֵד אוֹמֵר \"לֹא נִטַּמַּאת\", \nאִשָּׁה אוֹמֶרֶת \"נִטַּמַּאת\", \nוְאִשָּׁה אוֹמֶרֶת \"לֹא נִטַּמַּאת\", \nהָיְתָה שׁוֹתָה.  \nעֵד אוֹמֵר \"נִטַּמַּאת\", \nוּשְׁנַיִם אוֹמְרִין \"לֹא נִטַּמַּאת\", \nלֹא הָיְתָה שׁוֹתָה.  \nשְׁנַיִם אוֹמְרִים \"נִטַּמַּאת\", \nוְעֵד אֶחָד אוֹמֵר \"לֹא נִטַּמַּאת\", \nלֹא הָיְתָה שׁוֹתָה. \n\n\n\n"
        ],
        [
            "<small>א</small>\nאֵלּוּ נֶאֱמָרִים בִּלְשׁוֹנָם: \nפָּרָשַׁת סוֹטָה, \nוּוִדּוּי מַעֲשֵׂר, \nוְקִרְיַת שְׁמַע, \nוּתְפִלָּה, \nוּבִרְכַּת הַמָּזוֹן, \nוּשְׁבוּעַת הָעֵדוּת, \nוּשְׁבוּעַת הַפִּקָּדוֹן. \n",
            "<small>ב</small>\nוְאֵלּוּ נֶאֱמָרִים בִּלְשׁוֹן הַקֹּדֶשׁ: \nמִקְרָא הַבִּכּוּרִים, \nוַחֲלִיצָה, \nבְּרָכוֹת וּקְלָלוֹת, \nבִּרְכַּת כֹּהֲנִים, \nוּבִרְכוֹת כֹּהֵן גָּדוֹל, \nוּפָרָשַׁת הַמֶּלֶךְ, \nוּפָרָשַׁת עֶגְלָה עֲרוּפָה, \nוּמְשׁוּחַ הַמִּלְחָמָה &lt;וּמָשׁוּחַ&gt;\nבְּשָׁעָה שֶׁהוּא מְדַבֵּר אֶל הָעָם. \n",
            "<small>ג</small>\nמִקְרָא הַבִּכּוּרִים כֵּיצַד? (דברים כו,ה) \n\"וְעָנִיתָ וְאָמַרְתָּ לִפְנֵי יי אֱלהֶיךָ:\nאֲרַמִּי אוֹבֵד אָבִי\", \nוּלְהַלָּן הוּא אוֹמֵר: (דברים כז,יד) \n\"וְעָנוּ הַלְוִיִּם וְאָמְרוּ אֶל כָּל אִישׁ יִשְׂרָאֵל קוֹל רָם\".  \nמָה עֲנִיָּה אֲמוּרָה לְהַלָּן, בִּלְשׁוֹן הַקֹּדֶשׁ, \nוְאַף כָּן בִּלְשׁוֹן הַקֹּדֶשׁ. \n",
            "חֲלִיצָה כֵיצַד? (דברים כה,ט)\n\"וְעָנְתָה וְאָמְרָה: \nכָּכָה יֵעָשֶׂה לָאִישׁ אֲשֶׁר לֹא יִבְנֶה אֶת בֵּית אָחִיו\", \nוּלְהַלָּן הוּא אוֹמֵר: (דברים כז,יד) \n\"וְעָנוּ הַלְוִיִּם וְאָמְרוּ \nאֶל כָּל אִישׁ יִשְׂרָאֵל קוֹל רָם\". \nמָה עֲנִיָּה אֲמוּרָה לְהַלָּן בִּלְשׁוֹן הַקֹּדֶשׁ, \nוְאַף כָּאן בִּלְשׁוֹן הַקֹּדֶשׁ.  \nרְבִּי יְהוּדָה אוֹמֵר: \n\"וְעָנְתָה וְאָמְרָה: כָכָה\", \nעַד שֶׁתֹּאמַר כַּלָּשׁוֹן הַזֶּה. \n",
            "<small>ד</small>\nבְּרָכוֹת וּקְלָלוֹת כֵּיצַד? \nכֵּיוָן שֶׁעָבְרוּ יִשְׂרָאֵל אֶת הַיַּרְדֵּן, \nוּבָאוּ לְהַר גְּרִזִּים וּלְהַר עֵיבָל שֶׁבְּשׁוֹמְרוֹן \nוְשֶׁבְּצַד שְׁכֶם, וְשֶׁאֵצֶל אֵלוֹנֵי מוֹרֶה, \nשֶׁנֶּאֱמַר: (דברים יא,ל) \n\"הֲלֹא הֵמָּה בְעֵבֶר הַיַּרְדֵּן, אַחֲרֵי דֶּרֶךְ מְבוֹא הַשֶּׁמֶשׁ, \nבְּאֶרֶץ הַכְּנַעֲנִי הַיֹּשֵׁב בָּעֲרָבָה מוּל הַגִּלְגָּל, \nאֵצֶל אֵלוֹנֵי מֹרֶה.\" \nוּלְהַלָּן הוּא אוֹמֵר: (בראשית יב,ו) \n\"וַיַּעֲבֹר אַבְרָם בָּאָרֶץ עַד מְקוֹם שְׁכֶם, \nעַד אֵלוֹן מוֹרֶה\", \nמָה 'אֵלוֹן מוֹרֶה' הָאָמוּר לְהַלָּן, שְׁכֶם, \nאַף 'אֵלוֹן מוֹרֶה' הָאָמוּר כָּאן, שְׁכֶם.  \n\n<small>ה</small>\nשִׁשָּׁה שְׁבָטִים עָלוּ לְרֹאשׁ הַר גְּרִזִּים, \nוְשִׁשָּׁה שְׁבָטִים עָלוּ לְרֹאשׁ הַר עֵיבָל, \nוְהַכֹּהֲנִים וְהַלְוִיִּם וְהָאָרוֹן עוֹמְדִים מִלְּמַטָּה בָאֶמְצַע. \nהַכֹּהֲנִים מַקִּיפִין אֶת הָאָרוֹן, \nוְהַלְוִיִּם אֶת הַכֹּהֲנִים, \nוְכָל יִשְׂרָאֵל מִכָּן וּמִכָּן, שֶׁנֶּאֱמַר: (יהושע ח,לג) \n\"וְכָל יִשְׂרָאֵל וּזְקֵנָיו וְשֹׁטְרִים וְשֹׁפְטָיו, \nעֹמְדִים מִזֶּה וּמִזֶּה לָאָרוֹן, \nנֶגֶד הַכֹּהֲנִים הַלְוִיִּם נֹשְׂאֵי אֲרוֹן בְּרִית יי, \nכַּגֵּר כָּאֶזְרָח, חֶצְיוֹ אֶל מוּל הַר גְּרִזִים, \nוְהַחֶצְיוֹ אֶל מוּל הַר עֵיבָל\". \n\n<small>ו</small>\nהָפְכוּ פְנֵיהֶם כְּלַפֵּי הַר גְּרִזִּים, \nוּפָתְחוּ בִבְרָכָה: \n'בָּרוּךְ הָאִישׁ אֲשֶׁר לֹא יַעֲשֶׂה פֶסֶל וּמַסֵּכָה, \nתּוֹעֲבַת יי, מַעֲשֵׂה יְדֵי חָרָשׁ, וְלֹא שָׂם בַּסָּתֶר', \nוְהָיוּ אֵלּוּ וָאֵלּוּ עוֹנִין וְאוֹמְרִין \"אָמֵן\".  \nהָפְכוּ פְנֵיהֶם כְּלַפֵּי הַר עֵיבָל, \nוּפָתְחוּ בִקְלָלָה: (דברים כז,טו)\n\"אָרוּר הָאִישׁ אֲשֶׁר יַעֲשֶׂה פֶסֶל וּמַסֵּכָה, \nתּוֹעֲבַת יי, מַעֲשֵׂה יְדֵי חָרָשׁ, וְשָׂם בַּסָּתֶר\", \nוְהָיוּ אֵלּוּ וָאֵלּוּ עוֹנִין וְאוֹמְרִין \"אָמֵן\".  \nעַד שֶׁגּוֹמְרִים בְּרָכוֹת וּקְלָלוֹת.  \n\n<small>ז</small>\nוְאַחַר כָּךְ הֵבִיאוּ אֶת הָאֲבָנִים, \nוּבָנוּ אֶת הַמִּזְבֵּחַ, \nוְסָדוּם בַּסִּיד וְכָתְבוּ עֲלֵיהֶן אֶת כָּל דִּבְרֵי הַתּוֹרָה הַזֹּאת, \nשִׁבְעִים לָשׁוֹן, שֶׁנֶּאֱמַר (דברים כז,ח) \"בַּאֵר הֵיטֵב\", \nוְנָטְלוּ אֶת הָאֲבָנִים, וּבָאוּ וְלָנוּ בִמְקוֹמָן. \n",
            "<small>ח</small>\nבִּרְכַּת כֹּהֲנִים כֵּיצַד? \nבַּמְּדִינָה אוֹמְרִים אוֹתָם שָׁלוֹשׁ בְּרָכוֹת, \nוּבַמִּקְדָּשׁ בְּרָכָה אַחַת.  \nבַּמִּקְדָּשׁ אוֹמְרִים אֶת הַשֵּׁם כִּכְתוּבוֹ, \nוּבַמְּדִינָה בְכִנּוּיוֹ.  \nבַּמְּדִינָה כֹהֲנִים נוֹשְׂאִים אֶת יְדֵיהֶם כְּנֶגֶד כִּתְפוֹתֵיהֶם, \nוּבַמִּקְדָּשׁ עַל גַּבֵּי רָאשֵׁיהֶם, \nחוּץ מִכֹּהֵן גָּדוֹל, \nשֶׁאֵינוּ מַגְבִּיהַּ אֶת יָדָיו לְמַעְלָה מִן הַצִּיץ. \nרְבִּי יְהוּדָה אוֹמֵר: \nאַף כֹּהֵן גָּדוֹל מַגְבִּיהַּ אֶת יָדָיו לְמַעְלָה מִן הַצִּיץ, \nשֶׁנֶּאֱמַר: (ויקרא ט,כב) \n\"וַיִּשָּׂא אַהֲרֹן אֶת יָדָו אֶל הָעָם וַיְבָרְכֵם\". \n",
            "<small>ט</small>\nבִּרְכוֹת כֹּהֵן גָּדוֹל כֵּיצַד? \nחַזַּן הַכְּנֶסֶת נוֹטֵל סֵפֶר תּוֹרָה, \nוְנוֹתְנוֹ לְרֹאשׁ הַכְּנֶסֶת, \nוְרֹאשׁ הַכְּנֶסֶת נוֹתְנוֹ לַסֶּגֶן, \nוְהַסֶּגֶן נוֹתְנוֹ לְכֹהֵן גָּדוֹל, \nוְכֹהֵן גָּדוֹל עוֹמֵד וּמְקַבֵּל וְקוֹרֵא עוֹמֵד, \nוְקוֹרֵא \"אַחֲרֵי מוֹת\" וְ\"אַךְ בֶּעָשׁוֹר\",  \nוְגוֹלֵל אֶת הַתּוֹרָה וּמַנִּיחָהּ בְּחֵיקוֹ, וְאוֹמֵר: \n\"יוֹתֵר מִמַּה שֶּׁקָּרִיתִי לִפְנֵיכֶם כָּתוּב\".  \n\"וּבֶעָשׁוֹר\" שֶׁבְּחֻמַּשׁ הַפִּקּוּדִים קוֹרֵא עַל פֶּה.  \nוּמְבָרֵךְ עָלֶיהָ שְׁמֹנֶה בְרָכוֹת: \nעַל הַתּוֹרָה, \nוְעַל הָעֲבוֹדָה, \nוְעַל הַהוֹדָיָה, \nוְעַל מְחִילַת הֶעָוֹן, \nוְעַל הַמִּקְדָּשׁ, \nוְעַל יִשְׂרָאֵל, \nוְעַל הַכֹּהֲנִים, \nוְעַל שְׁאָר הַתְּפִלָּה. \n",
            "<small>י</small>\nפָּרָשַׁת הַמֶּלֶךְ כֵּיצַד? \nמוֹצָאֵי יוֹם טוֹב הָאַחֲרוֹן שֶׁלֶּחָג, \nבַּשְּׁמִינִית מוֹצָאֵי שְׁבִיעִית, \nעוֹשִׂין לוֹ בִימָה שֶׁלָּעֵץ בָּעֲזָרָה, \nוְהוּא יוֹשֵׁב עָלֶיהָ, שֶׁנֶּאֱמַר: (דברים לא,י) \n\"מִקֵּץ שֶׁבַע שָׁנִים, בְּמֹעֵד שְׁנַת הַשְּׁמִטָּה, בְּחַג הַסֻּכּוֹת.  \nבְּבוֹא כָל יִשְׂרָאֵל לֵרָאוֹת אֶת פְּנֵי יי אֱלֹהֶיךָ, \nבַּמָּקוֹם אֲשֶׁר יִבְחָר, \nתִּקְרָא אֶת הַתּוֹרָה הַזֹּאת נֶגֶד כָּל יִשְׂרָאֵל בְּאָזְנֵיהֶם.\"\nחַזַּן הַכְּנֶסֶת נוֹטֵל סֵפֶר תּוֹרָה וְנוֹתְנוֹ לְרֹאשׁ הַכְּנֶסֶת, \nוְרֹאשׁ הַכְּנֶסֶת נוֹתְנוֹ לַסֶּגֶן, \nוְהַסֶּגֶן נוֹתְנוֹ לְכֹהֵן גָּדוֹל, \nוְכֹהֵן גָּדוֹל נוֹתְנוֹ לַמֶּלֶךְ, \nוְהַמֶּלֶךְ עוֹמֵד וּמְקַבֵּל וְקוֹרֵא יוֹשֵׁב.  \nאַגְרִפַּס הַמֶּלֶךְ עָמַד וְקִבֵּל וְקָרָא עוֹמֵד, \nוְשִׁבְּחוּהוּ חֲכָמִין.  \nוּכְשֶׁהִגִּיעַ (דברים יז,טו) \n\"לֹא תוּכָל לָתֵת עָלֶיךָ אִישׁ נָכְרִי אֲשֶׁר לֹא אָחִיךָ הוּא\", \nזָלְגוּ דְּמָעָיו. \nאָמְרוּ לוֹ: \n\"אַל תִּירָא, אַגְרִפַּס, אָחִינוּ אַתָּה, אָחִינוּ אַתָּה!\" \n\n<small>יב</small>\nוְקוֹרֵא מִתְּחִלַּת \"אֵלֶּה הַדְּבָרִים\" וְעַד \"שְׁמַע\", \nוּ\"שְׁמַע\", \"וְהָיָה אִם שָׁמֹעַ\", \nוְ\"עַשֵּׂר תְּעַשֵּׂר\", וְ\"כִּי תְכַלֶּה לַעְשֵׂר\", \nוּבְרָכוֹת וּקְלָלוֹת, \nעַד שֶׁהוּא גוֹמֵר אֶת כֻּלָּם.  \nבְּרָכוֹת שֶׁכֹּהֵן גָּדוֹל מְבָרֵךְ, \nהֵם הַמֶּלֶךְ מְבָרֵךְ, \nאֶלָּא שֶׁהוּא נוֹתֵן שֶׁלָּרְגָלִים תַּחַת מְחִילַת הֶעָוֹן. \n\n\n\n"
        ],
        [
            "<small>א</small>\nמְשׁוּחַ הַמִּלְחָמָה, \nבְּשָׁעָה שֶׁהוּא מְדַבֵּר אֶל הָעָם, \nבִּלְשׁוֹן הַקֹּדֶשׁ הָיָה מְדַבֵּר, שֶׁנֶּאֱמַר: (דברים כ,ב-ג) \n\"וְהָיָה כְקָרָבְכֶם אֶל הַמִּלְחָמָה וְנִגַּשׁ הַכֹּהֵן\", \nזֶה כֹהֵן מְשׁוּחַ הַמִּלְחָמָה.  \n\"וְדִבֶּר אֶל הָעָם\", בִּלְשׁוֹן הַקֹּדֶשׁ.  \n\"וְאָמַר אֲלֵיהֶם: \nשְׁמַע יִשְׂרָאֵל, \nאַתֶּם קְרֵבִים הַיּוֹם לַמִּלְחָמָה עַל איְבֵיכֶם\".  \n\"עַל איְבֵיכֶם\", וְלֹא עַל אֲחֵיכֶם, \nלֹא יְהוּדָה עַל שִׁמְעוֹן, \nוְלֹא שִׁמְעוֹן עַל בִּנְיָמִין, \nשֶׁאִם תִּפְּלוּ בְיָדָם וְיִרָחֲמוּ עֲלֵיכֶם.  \n\n<small>ב</small>\nכְּמַה שֶּׁנֶּאֱמַר לְהַלָּן: (דברי הימים ב כח,טו) \n\"וַיָּקֻמוּ הָאֲנָשִׁים אֲשֶׁר נִקְּבוּ בְשֵׁמוֹת \nוַיַּחֲזִיקוּ בַשִּׁבְיָה וְכָל מַעֲרֻמֵּיהֶם הִלְבִּישׁוּ מִן הַשָּׁלָל, \nוַיַּלְבִּישֻׁם וַיַּנְעִלוּם וַיַּאֲכִלוּם וַיַּשְׁקוּם וַיְסֻכוּם, \nוַיְנַהֲלוּם בַּחֲמֹרִים לְכָל כּוֹשֵׁל, \nוַיְבִאוּם יְרֵחוֹ עִיר הַתְּמָרִים אֵצֶל אֲחֵיהֶם \nוַיָּשׁוּבוּ שֹׁמְרוֹן\". \nעַל אוֹיְבֵיכֶם אַתֶּם הוֹלְכִים, \nשֶׁאִם תִּפְּלוּ בְיָדָם אֵינָן מְרַחֲמִין עֲלֵיכֶם.  \n\n<small>ג</small>\n(דברים כ,ג) \"אַל יֵרַךְ לְבַבְכֶם, \nאַל תִּירְאוּ וְאַל תַּחְפְּזוּ וְאַל תַּעַרְצוּ מִפְּנֵיהֶם\". \n\"אַל יֵרַךְ לְבַבְכֶם\", \nמִפְּנֵי צָהֳלַת סוּסִים וְצִחְצוּחַ חֲרָבוֹת.  \n\"אַל תִּירְאוּ\", \nמִפְּנֵי הֲגָפַת תְּרִיסִים וְשִׁפְעַת הַקַּלְגַּסִּים.  \n\"אַל תַּחְפְּזוּ\", מִפְּנֵי קוֹל הַקְּרָנוֹת.  \n\"אַל תַּעַרְצוּ\", מִפְּנֵי קוֹל הַצְּוָחָה.  \n(דברים א,ל) \"כִּי יי אֱלֹהֵיכֶם הַהֹלֵךְ לִפְנֵיכֶם\", \nהֵן בָּאִין בְּנִצְחַן בָּשָׂר וָדָם, \nוְאַתֶּם בָּאִים בְּנִצְחָנוֹ שֶׁלַּמָּקוֹם; \nפְּלִשְׁתִּים בָּאוּ בְנִצְחָנוֹ שֶׁלְּגָלְיַת, \nוּמָה הָיָה בְסוֹפוֹ? \nסוֹפוֹ שֶׁנָּפַל בַּחֶרֶב, וְהֵם נָפְלוּ עִמּוֹ.  \nבְּנֵי עַמּוֹן בָּאוּ בְנִצְחָנוֹ שֶׁלְּשׁוֹבַךְ, \nוּמָה הָיָה בְסוֹפוֹ? \nסוֹפוֹ שֶׁנָּפַל בַּחֶרֶב, וְהֵם נָפְלוּ עִמּוֹ.  \nאֲבָל אַתֶּם, אֵין אַתֶּם כָּךְ, אֶלָּא:\n\"כִּי יי אֱלֹהֵיכֶם הַהֹלֵךְ עִמָּכֶם \nלְהִלָּחֵם לָכֶם עִם אֹיְבֵיכֶם לְהוֹשִׁיעַ אֶתְכֶם\", \nזֶה מַחֲנֵה הָאדּוֹן. \n",
            "<small>ד</small>\n(דברים כ,ה) \"וְדִבְּרוּ הַשּׁוֹטְרִים אֶל הָעָם לֵאמֹר: \nמִי הָאִישׁ אֲשֶׁר בָּנָה בַיִת חָדָשׁ וְלֹא חֲנָכוֹ, \nיֵלֵךְ וְיָשֹׁב לְבֵיתוֹ, \nפֶּן יָמוּת בַּמִּלְחָמָה וְאִישׁ אַחֵר יַחְנְכֶנּוּ.\" \nאֶחָד הַבּוֹנֶה בֵית הַתֶּבֶן, \nבֵּית הַבָּקָר, בֵּית הָעֵצִים, בֵּית הָאוֹצָרוֹת. \nאֶחָד הַבּוֹנֶה, וְאֶחָד הַלּוֹקֵחַ, וְאֶחָד הַיּוֹרֵשׁ, \nוְאֶחָד שֶׁנִּתַּן לוֹ מַתָּנָה.  \n\n<small>ה</small>\n(דברים כ,ו) \"וּמִי הָאִישׁ אֲשֶׁר נָטַע כֶּרֶם וְלֹא חִלְּלוֹ, \nיֵלֵךְ וְיָשֹׁב לְבֵיתוֹ\", \nאֶחָד הַנּוֹטֵעַ כֶּרֶם, \nוְאֶחָד הַנּוֹטֵעַ חֲמִשָּׁה אִילָנֵי מַאֲכָל, \nוַאֲפִלּוּ מֵחֲמֵשֶׁת הַמִּינִים. \nאֶחָד הַנּוֹטֵעַ, וְאֶחָד הַמַּבְרִיךְ, וְאֶחָד הַמַּרְכִּיב, \nוְאֶחָד הַלּוֹקֵחַ, וְאֶחָד הַיּוֹרֵשׁ, \nוְאֶחָד שֶׁנִּתַּן לוֹ מַתָּנָה.  \n\n<small>ו</small>\n(דברים כ,ז) \"וּמִי הָאִישׁ אֲשֶׁר אֵרַשׁ אִשָּׁה וְלֹא לְקָחָהּ, \nיֵלֵךְ וְיָשֹׁב לְבֵיתוֹ\", \nאֶחָד הַמְאָרֵס אֶת הַבְּתוּלָה, \nוְאֶחָד הַמְאָרֵס אֶת אַלְמָנָה, \nאֲפִלּוּ שׁוֹמֶרֶת יָבָם. \nוַאֲפִלּוּ שָׁמַע שֶׁמֵּת אָחִיו בַּמִּלְחָמָה חוֹזֵר וּבָא לוֹ.  \nכָּל אֵלּוּ שׁוֹמְעִים דִּבְרֵי כֹהֵן מֵעֶרְכֵי מִלְחָמָה וְחוֹזְרִין, \nוּמְסַפְּקִין מַיִם וּמָזוֹן וּמְתַקְּנִין אֶת הַדְּרָכִים. \n",
            "<small>ז</small>\nוְאֵלּוּ שֶׁאֵינָן חוֹזְרִין: \nהַבּוֹנֶה בֵית שַׁעַר, אַכְסַדְרָה, וּמַרְפֶּסֶת. \nהַנּוֹטֵעַ אַרְבָּעָה אִילָנֵי מַאֲכָל, \nאוֹ חֲמִשָּׁה אִילָנֵי סְרָק. \nהַמַּחְזִיר אֶת גְּרוּשָׁתוֹ, \nאַלְמָנָה לְכֹהֵן גָּדוֹל, \nגְּרוּשָׁה וַחֲלוּצָה לְכֹהֵן הֶדְיוֹט, \nמַמְזֶרֶת וּנְתִינָה לְיִשְׂרָאֵל, \nבַּת יִשְׂרָאֵל לַמַּמְזֵר וְלַנָּתִין, \nלֹא הָיָה חוֹזֵר.  \nרְבִּי יְהוּדָה אוֹמֵר: \nאַף הַבּוֹנֶה בַיִת עַל מְכוֹנוֹ לֹא הָיָה חוֹזֵר.  \nרְבִּי אֶלְעָזָר אוֹמֵר: \nאַף הַבּוֹנֶה בֵית לְבֵנִים בַּשָּׁרוֹן לֹא הָיָה חוֹזֵר. \n",
            "<small>ח</small>\nאֵלּוּ שֶׁאֵינָן זָזִים מִמְּקוֹמָן: \nבָּנָה בַיִת וְחִנְּכוֹ, \nנָטַע כֶּרֶם וְחִלְּלוֹ, \nוְהַנּוֹשֵׂא אֶת אֲרוּסָתוֹ, \nוְהַכּוֹנֵס אֶת יְבִמְתּוֹ, שֶׁנֶּאֱמַר: (דברים כד,ה) \n\"נָקִי יִהְיֶה לְבֵיתוֹ [שָׁנָה אֶחָת\". \n\"לְבֵיתוֹ\"], זֶה בֵיתוֹ.  \n\"יִהְיֶה\", זֶה כַרְמוֹ.  \n\"וְשִׂמַּח אֶת אִשְׁתּוֹ\", זוֹ אִשְׁתּוֹ. \n\"אֲשֶׁר לָקַח\", לְהָבִיא אֶת יְבִמְתּוֹ.  \nאֵינָן מְסַפְּקִין מַיִם וּמָזוֹן, \nוְאֵינָן מְתַקְּנִים אֶת הַדְּרָכִים. \n",
            "<small>ט</small>\n(דברים כ,ח) \"וְיָסְפוּ הַשֹּׁטְרִים לְדַבֵּר אֶל הָעָם, וְאָמְרוּ: \nמִי הָאִישׁ הַיָּרֵא וְרַךְ הַלֵּבָב, יֵלֵךְ וְיָשֹׁב לְבֵיתוֹ\". \nרְבִּי עֲקִיבָה אוֹמֵר: \n\"הַיָּרֵא וְרַךְ הַלֵּבָב\" כִּשְׁמוּעוֹ, \nשֶׁאֵינוּ יָכוֹל לַעֲמֹד בְּקִשְׁרֵי הַמִּלְחָמָה, \nלִרְאוֹת חֶרֶב שְׁלוּפָה.  \nרְבִּי יוֹסֵה הַגָּלִילִי אוֹמֵר: \n\"הַיָּרֵא וְרַךְ הַלֵּבָב\", \nשֶׁהוּא מִתְיָרֵא מִן הָעֲבֵרוֹת שֶׁבְּיָדוֹ. \nלְפִיכָךְ תָּלַת לוֹ הַתּוֹרָה אֶת כָּל אֵלּוּ, \nשֶׁיַּחְזֹר בִּגְלָלָן.  \nרְבִּי יוֹסֵה אוֹמֵר: \nאַלְמָנָה לְכֹהֵן גָּדוֹל, \nגְּרוּשָׁה וַחֲלוּצָה לְכֹהֵן הֶדְיוֹט, \nמַמְזֶרֶת וּנְתִינָה לְיִשְׂרָאֵל, \nוּבַת יִשְׂרָאֵל לַמַּמְזֵר וְלַנָּתִין, \nזֶה הוּא \"הַיָּרֵא וְרַךְ הַלֵּבָב\". \n",
            "<small>י</small>\n(דברים כ,ט) \"וְהָיָה כְכַלֹּת הַשֹּׁטְרִים לְדַבֵּר אֶל הָעָם, \nוּפָקְדוּ שָׂרֵי צְבָאוֹת בְּרֹאשׁ הָעָם\", \nוּבַעֲקֵבוֹ שֶׁל הָעָם. \nמַעֲמִידִין זְקִיפִין לִפְנֵיהֶם, וַאֲחֵרִים מֵאֲחַרֵיהֶם, \nוְכַשִּׁילִים שֶׁלַּבַּרְזֶל בִּידֵיהֶם, \nוְכָל הַמְבַקֵּשׁ לַחֲזוֹר, \nהָרְשׁוּת בְּיָדוֹ לְקַפֵּחַ אֶת שׁוֹקָיו, \nשֶׁתְּחִלַּת נִיסָה נְפִילָה, שֶׁנֶּאֱמַר: (שמואל א ד,יז) \n\"נָס יִשְׂרָאֵל לִפְנֵי פְלִשְׁתִּים, \nוְגַם מַגֵּפָה גְדוֹלָה הָיְתָה בָעָם\". \nוּלְהַלָּן הוּא אוֹמֵר: (שמואל א לא,א) \n\"וַיָּנֻסוּ אַנְשֵׁי יִשְׂרָאֵל מִפְּנֵי פְלִשְׁתִּים, \nוְיִפְּלוּ חֲלָלִים בְּהַר הַגִּלְבֹּעַ.\" \n",
            "בַּמֵּי דְבָרִים אֲמוּרִים? בְּמִלְחֶמֶת הָרְשׁוּת. \nאֲבָל בְּמִלְחֶמֶת מִצְוָה, הַכֹּל יוֹצֵא, \nאֲפִלּוּ חָתָן מֵחֶדְרוֹ וְכַלָּה מֵחֻפָּתָהּ.  \nאָמַר רְבִּי יְהוּדָה: \nבַּמֵּי דְבָרִים אֲמוּרִים? בְּמִלְחֶמֶת מִצְוָה. \nאֲבָל בְּמִלְחֶמֶת חוֹבָה, הַכֹּל יוֹצֵא, \nאֲפִלּוּ חָתָן מֵחֶדְרוֹ וְכַלָּה מֵחֻפָּתָהּ. \n\n\n\n"
        ],
        [
            "<small>א</small>\nעֶגְלָה עֲרוּפָה בִלְשׁוֹן הַקֹּדֶשׁ, שֶׁנֶּאֱמַר: (דברים כא, א-ב) \n\"כִּי יִמָּצֵא חָלָל \nבָּאֲדָמָה אֲשֶׁר יי אֱלֹהֶיךָ נֹתֵן לְךָ לְרִשְׁתָּהּ, \nנֹפֵל בַּשָּׂדֶה, לֹא נוֹדַע מִי הִכָּהוּ. \nוְיָצְאוּ זְקֵנֶיךָ וְשֹׁפְטֶיךָ\", \nוּשְׁלֹשָׁה מִבֵּית דִּין הַגָּדוֹל שֶׁבִּירוּשָׁלַיִם הָיוּ יוֹצְאִין.  \nרְבִּי יְהוּדָה אוֹמֵר: \nחֲמִשָּׁה, שֶׁנֶּאֱמַר: \n\"זְקֵנֶיךָ\" שְׁנַיִם, \n\"וְשֹׁפְטֶיךָ\" שְׁנַיִם, \nוְאֵין בֵּית דִּין שָׁקוּל, \nמוֹסִיפִים עֲלֵיהֶם עוֹד אֶחָד. \n",
            "<small>ב</small>\nנִמְצָא טָמוּן בַּגַּל, תָּלוּי בָּאִילָן, צָף עַל פְּנֵי הַמַּיִם, \nלֹא הָיוּ עוֹרְפִים, שֶׁנֶּאֱמַר: \n\"בָּאֲדָמָה\", לֹא טָמוּן בַּגַּל, \n\"נֹפֵל\", לֹא תָלוּי בָּאִילָן, \n\"בַּשָּׂדֶה\", לֹא צָף עַל פְּנֵי הַמַּיִם.  \nנִמְצָא סָמוּךְ לִסְפָר, לְעִיר שֶׁיֵּשׁ בָּהּ גּוֹיִם, \nאוֹ לְעִיר שֶׁאֵין בָּהּ בֵּית דִּין, [לֹא הָיוּ עוֹרְפִין].  \nלֹא הָיוּ מוֹדְדִין אֶלָּא לְעִיר שֶׁיֶּשׁ בָּהּ בֵּית דִּין.  \nנִמְצָא מְכֻוָּן בֵּין שְׁתֵּי עֲיָרוֹת, \nשְׁתֵּיהֶם מְבִיאוֹת שְׁתֵּי עֲגָלוֹת.  \nדִּבְרֵי רְבִּי אֱלִיעֶזֶר.  \nוְאֵין יְרוּשָׁלַיִם מְבִיאָה עֶגְלָה עֲרוּפָה. \n",
            "<small>ג</small>\nמְנַיִן הָיוּ מוֹדְדִין? \nרְבִּי אֱלִיעֶזֶר אוֹמֵר: \nמִטִּבּוּרוֹ.  \nוּרְבִּי עֲקִיבָה אוֹמֵר: \nמֵחוֹטָמוֹ.  \nרְבִּי אֱלִיעֶזֶר בֶּן יַעֲקֹב אוֹמֵר: \nמִמְּקוֹם שֶׁנֶּעֱשָׂה חָלָל, מִצַּוָּארוֹ. \n",
            "<small>ד</small>\nנִמְצָא רֹאשׁוֹ בְמָקוֹם אֶחָד וְגּוּפוֹ בְמָקוֹם אֶחָד, \nמוֹלִיכִין הָרֹאשׁ אֵצֶל הַגּוּף.  \nדִּבְרֵי רְבִּי אֱלִיעֶזֶר.  \nוּרְבִּי עֲקִיבָה אוֹמֵר: \nהַגּוּף אֵצֶל הָרֹאשׁ. \n",
            "<small>ה</small>\nנִפְטְרוּ זִקְנֵי יְרוּשָׁלַיִם וְהָלְכוּ לָהֶם.  \nזִקְנֵי אוֹתָהּ הָעִיר מְבִיאִין (דברים כא,ג) \n\"עֶגְלַת בָּקָר אֲשֶׁר לֹא עֻבַּד בָּהּ, \nאֲשֶׁר לֹא מָשְׁכָה בְעֹל\", \nוְשֶׁאֵין הַמּוּם פּוֹסֵל בָּהּ,  \nוּמוֹרִידִין אוֹתָהּ (דברים כא,ד) \"אֶל נַחַל אֵיתָן\", \n'אֵיתָן' כִּשְׁמוּעוֹ: קָשֶׁה. \nאַף עַל פִּי שֶׁאֵין אֵיתָן, כָּשֵׁר.  \nוְעוֹרְפִים אוֹתָהּ בַּקּוֹפִיס מֵאַחֲרֶיהָ. &lt;מאחוריה&gt; \nוּמְקוֹמָהּ אָסוּר מִלִּזָּרַע וּמִלֵּעָבֵד. \nוּמֻתָּר לִסְרוֹק שָׁם פִּשְׁתָּן וּלְנַקּוֹת שָׁם אֲבָנִים. \n",
            "<small>ו</small>\nזִקְנֵי אוֹתָהּ הָעִיר רוֹחֲצִין אֶת יְדֵיהֶן בַּמַּיִם \nבִּמְקוֹם עֲרִיפָתָהּ שֶׁלַּעֲגָלָה וְאוֹמְרִים: (דברים כא,ז) \n\"יָדֵינוּ לֹא שָׁפְכֻה אֶת הַדָּם הַזֶּה וְעֵינֵינוּ לֹא רָאוּ.\" \nוְכִי עַל לִבֵּנוּ עָלַת, \nשֶׁזִּקְנֵי בֵית דִּין שׁוֹפְכֵי דָמִים הֵן? \nאֶלָּא שֶׁלֹּא בָא עַל יָדֵינוּ וּפְטַרְנוּהוּ, \nוְלֹא רְאִינוּהוּ וְהִנַּחְנוּהוּ.  \n\n<small>ז</small>\nהַכֹּהֲנִים אוֹמְרִים: (דברים כא,ח) \n\"כַּפֵּר לְעַמְּךָ יִשְׂרָאֵל אֲשֶׁר פָּדִיתָ יי, \nוְאַל תִּתֵּן דָּם נָקִי בְקֶרֶב עַמְּךָ יִשְׂרָאֵל\". \nלֹא הָיוּ צְרִיכִים לוֹמַר: (דברים כא,ח) \n\"וְנִכַּפֵּר לָהֶם הַדָּם\", \nאֶלָּא רוּחַ הַקֹּדֶשׁ מְבַשְּׂרַתָּן: \nאֵמָתַי שֶׁתַּעֲשׁוּ כָכָה, הַדָּם נִתְכַּפֵּר לָכֶם. \n",
            "<small>ח</small>\nנִמְצָא הַהוֹרֵג עַד שֶׁלֹּא תֵעָרֵף הָעֲגָלָה, &lt;בשוליים: הָעֶגְלָה&gt;\nתֵצֵא וְתִרְעֶה בָעֵדֶר. \nוּמִשֶּׁנֶּעְרְפָה, תִקָּבֵר בִּמְקוֹמָהּ, \nשֶׁעַל סָפֵק בָּאת מִתְּחִלָּתָהּ, \nכִּפְּרָה סְפֵקָהּ וְהָלְכָה לָהּ.  \nנֶעְרְפָה הָעֲגָלָה וְאַחַר כָּךְ נִמְצָא הַהוֹרֵג, \nהֲרֵי זֶה יֵהָרֵג. \n",
            "<small>ט</small>\nעֵד אוֹמֵר \"רָאִיתִי אֶת הַהוֹרֵג\", \nוְעֵד אוֹמֵר \"לֹא רָאִיתָ\", \nאִשָּׁה אוֹמֶרֶת \"רָאִיתִי\", \nוְאִשָּׁה אוֹמֶרֶת \"לֹא רָאִית\", \nהָיוּ עוֹרְפִים.  \nעֵד אוֹמֵר \"רָאִיתִי\", \nוּשְׁנַיִם אוֹמְרִים \"לֹא רָאִיתָ\", \nהָיוּ עוֹרְפִים.  \nשְׁנַיִם אוֹמְרִין \"רָאִינוּ\", \nוְעֵד אוֹמֵר לָהֶן \"לֹא רְאִיתֶם\", \nלֹא הָיוּ עוֹרְפִים. \n",
            "<small>י</small>\nמִשֶּׁרַבּוּ הָרוֹצְחָנִים, \nבָּטְלָה עֶגְלָה עֲרוּפָה, \nמִשֶּׁבָּא אֶלְעָזָר בֶּן דִּינַי וּתְחִינָה בֶן פָּרִישָׁה, \nבֶּן פָּרִישָׁה הָיָה נִקְרֵא,\nחָזְרוּ לִקְרוֹתוֹ 'בֶּן הָרוֹצְחָן'.  \n\n<small>יא</small>\nמִשֶּׁרַבּוּ הַנוֹאֲפִים, \nפָּסְקוּ הַמַּיִם הַמְּאָרְרִים. \nרַבָּן יוֹחָנָן בֶּן זַכַּי הִפְסִיקָן, שֶׁנֶּאֱמַר: (הושע ד,יד) \n\"לֹא אֶפְקוֹד עַל בְּנוֹתֵיכֶם כִּי תִזְנֶינָה, \nוְעַל כַּלּוֹתֵיכֶם כִּי תְנָאַפְנָה\". \n\n<small>יב</small>\nמִשֶּׁמֵּת יוֹסֵה בֶן יוֹעֶזֶר אִישׁ צְרֵדָה, \nוְיוֹסֵי בֶן יוֹחָנָן אִישׁ יְרוּשָׁלַיִם, \nבָּטְלוּ הָאַשְׁכּוֹלוֹת, שֶׁנֶּאֱמַר: (מיכה ז,א) \n\"אֵין אֶשְׁכּוֹל לֶאֱכוֹל, בִּכּוּרָה אִוְּתָה נַפְשִׁי.\" \n",
            "<small>יג</small>\nיוֹחָנָן כֹּהֵן גָּדוֹל הֶעֱבִיר הוֹדָיַת הַמַּעֲשֵׂר.  \nאַף הוּא בִטֵּל אֶת הַמְעוֹרְרִים וְאֶת הַנּוֹקְפִים.  \nעַד יָמָיו הָיָה הַפַּטִּישׁ מַכֶּה בִירוּשָׁלַיִם,  \nוּבְיָמָיו אֵין אָדָם צָרִיךְ לִשְׁאֹל עַל הַדְּמַי. \n",
            "<small>יד</small>\nמִשֶּׁבָּטְלָה סַנְהֶדְרִין, \nבָּטַל הַשִּׁיר מִבֵּית הַמִּשְׁתָּיוֹת, שֶׁנֶּאֱמַר: (ישעיה כד,ט) \n\"בַּשִּׁיר לֹא יִשְׁתּוּ יָיִן יֵמַר שֵׁכָר לְשֹׁתָיו.\" \n",
            "<small>יה</small>\nמִשֶּׁמֵּתוּ נְבִיאִים הָרִאשׁוֹנִים, \nבָּטְלוּ אוּרִים וְתֻמִּים.  \nמִשֶּׁחָרַב בֵּית הַמִּקְדָּשׁ, \nבָּטַל הַשָּׁמִיר וְנֹפֶת צוּפִים, \nוּפָסְקוּ אַנְשֵׁי אֲמָנָה, שֶׁנֶּאֱמַר: (תהלים יב,ב) \n\"הוֹשִׁיעָה יי כִּי גָמַר חָסִיד, \nכִּי פַסּוּ אֱמוּנִים מִבְּנֵי אָדָם.\"  \n\n<small>יו</small>\nרַבָּן שִׁמְעוֹן בֶּן גַּמְלִיאֵל אוֹמֵר מִשֵּׁם רְבִּי יְהוֹשֻׁעַ: \nמִיּוֹם שֶׁחָרַב בֵּית הַמִּקְדָּשׁ, \nאֵין יוֹם שֶׁאֵין בּוֹ קְלָלָה, \nוְלֹא יָרַד טַל לִבְרָכָה, \nוְנֻטַּל טַעַם הַפֵּרוֹת.  \nרְבִּי יוֹסֵה אוֹמֵר: \nאַף נִטַּל שֹׁמֶן הַפֵּרוֹת. \n",
            "רְבִּי שִׁמְעוֹן בֶּן אֶלְעָזָר אוֹמֵר: \nהַטַּהֲרָה נָטְלָה אֶת הַטַּעַם וְאֶת הָרֵיחַ, \nהַמַּעַשְׂרוֹת נָטְלוּ אֶת שֹׁמֶן הַדָּגָן.  \nהַזְּנוּת וְהַכְּשָׁפִים כִּלּוּ אֶת הַכֹּל. \n",
            "<small>יז</small>\nבְּפוֹלְמוֹס שֶׁלְּאַסְפַּסְיָנוֹס, \nגָּזְרוּ עַל עַטְרוֹת חֲתָנִים, וְעַל הָאָרוּס.  \nבְּפוֹלְמוֹס שֶׁלְּקִיטֹס, \nגָּזְרוּ עַל עַטְרוֹת הַכַּלָּה, \nוְשֶׁלֹּא יְלַמֵּד אָדָם אֶת בְּנוֹ יְוָנִית.  \nבְּפוֹלְמוֹס הָאַחֲרוֹן, \nגָּזְרוּ שֶׁלֹּא תֵצֵא הַכַּלָּה בְּפִרְיוֹן בְּתוֹךְ הָעִיר.  \nוְרַבּוֹתֵינוּ הִתִּירוּ שֶׁתֵּצֵא הַכַּלָּה בְּפִרְיוֹן בְּתוֹךְ הָעִיר.  \n",
            "<small>יח</small>\nמִשֶּׁמֵּת רַבָּן יוֹחָנָן בֶּן זַכַּי, \nבָּטַל זִיו הַחָכְמָה.  \nמִשֶּׁמֵּת רַבָּן גַּמְלִיאֵל הַזָּקֵן, \nבָּטַל כְּבוֹד הַתּוֹרָה וּמֵתָה טַהֲרָה וּפְרִישׁוּת.  \nמִשֶּׁמֵּת יִשְׁמָעֵאל בֶּן פִּיאָבִי, \nבָּטַל זִיו הַכְּהֻנָּה.  \nמִשֶּׁמֵּת רְבִּי, \nבָּטְלָה עֲנָוָה וְיִרְאַת חֵטְא.  \n\n<small>יט</small>\nמִשֶּׁמֵּת רְבִּי מֵאִיר, \nבָּטְלוּ מוֹשְׁלֵי מְשָׁלוֹת.  \nמִשֶּׁמֵּת רְבִּי עֲקִיבָה, \nבָּטְלוּ הַדּוֹרְשָׁנִים.  \nמִשֶּׁמֵּת בֶּן עַזַּי, \nבָּטְלוּ הַשּׁוֹקְדָּנִים.  \nמִשֶּׁמֵּת בֶּן זוֹמָא, \nבָּטְלוּ &lt;הקלף מחוק ועליו כתוב: הַדּוֹרְשָׁנִין. מִשֶּׁמֵּת רְבִּי עֲקִיבָה, בָּטַל כְּבוֹד הַתּוֹ\"&gt;  \nמִשֶּׁמֵּת רְבִּי יְהוֹשֻׁעַ, \nבָּטְלָה טוֹבָה מִן הָעוֹלָם.  \nמִשֶּׁמֵּת רַבָּן שִׁמְעוֹן בֶּן גַּמְלִיאֵל, \nבָּא גוֹבַי וְצָרוֹת.  \nמִשֶּׁמֵּת רְבִּי אֶלְעָזָר בֶּן עֲזַרְיָה, \nפָּסַק הָעֹשֶׁר מִן הַחֲכָמִים. &lt;פָּסְקָה&gt; \nמִשֶּׁמֵּת רְבִּי חֲנִינָא בֶן דּוֹסָא, &lt;חנניה&gt;\nבָּטְלוּ אַנְשֵׁי מַעֲשֶׂה.  \nמִשֶּׁמֵּת רְבִּי יוֹסֵה קָטוֹנְתָּן, \nפָּסְקוּ הַחֲסִידִים. \nוְלָמָּה נִקְרָא שְׁמוֹ קָטוֹנְתָּן? \nשֶׁהָיָה קְטַנָּן שֶׁלַּחֲסִידִים.  \n\n<small>כ</small>\nרְבִּי פִנְחָס בֶּן יָאִיר אוֹמֵר: \nמִיּוֹם שֶׁחָרַב בֵּית הַמִּקְדָּשׁ, \nבּוֹשׁוּ חֲבֵרִים וּבְנֵי חֲבֵרִין וְחָפוּ רֹאשָׁן, \nנִזְדַּלְלוּ אַנְשֵׁי מַעֲשֶׂה בְמַעֲשֵׂיהֶם, \nוְגָבְרוּ בַעֲלֵי זְרוֹעַ, \nוְגָבְרוּ בַעֲלֵי לָשׁוֹן הָרַע, \nוְאֵין דּוֹרֵשׁ וְאֵין מְבַקֵּשׁ. \nעַל מַה לָּנוּ לְהִשָּׁעֵן? \nעַל אָבִינוּ שֶׁבַּשָּׁמַיִם.  \n\n<small>כא</small>\nרְבִּי אֱלִיעֶזֶר הַגָּדוֹל אוֹמֵר: \nמִיּוֹם שֶׁחָרַב בֵּית הַמִּקְדָּשׁ, \nשָׁרִיוּ חֲכִימָיָה לְמִהְוֵי כְסָפְרַיָּה, \nוְסָפְרַיָּה כְתַלְמִידַיָּה, \nוְתַלְמִידַיָּה כְעַמָּא, \nוְעַמָּא כְעַמֵּי אָזְלָה וְנָוְלָה, \nוְאֵין דּוֹרֵשׁ וְאֵין מְבַקֵּשׁ. \nוְעַל מַה לָּנוּ לְהִשָּׁעֵן? \nעַל אָבִינוּ שֶׁבַּשָּׁמַיִם.  \n\n<small>כב</small>\nבְּעִקְבוֹת הַמָּשִׁיחַ, \nחָצְפָּה יִסְגֵּי, \nוְיֹקֶר יְאַמֵּר, &lt;שתי מלים אלה לא מנוקדות&gt;\nהַגֶּפֶן תִּתֵּן פִּרְיָהּ וְהַיַּיִן בְּיֹקֶר, \nוְהַמַּלְכוּת תְּהֵא מִינוּת, \nוְאֵין תּוֹכַחַה. \n\n<small>כג</small>\nבֵּית וַעַד יִהְיֶה לִזְנוּת, \nוְהַגָּלִיל יֶחְרַב, \nוְהַגַּבְלָן יִשּׁוֹם, &lt;'והגבלן' אינו מנוקד&gt;\nוְאַנְשֵׁי הַגָּלִיל יְסוֹבְבוּ מֵעִיר לָעִיר וְלֹא יִתְחַנְּנוּ, \nוְחָכְמַת סוֹפְרִים תִּסְרַח, \nוְיִרְאֵי חֵטְא יִמָּאֵסוּ, \nוְהָאֱמֶת תְּהֵא נֶעְדֶּרֶת; \n\n<small>כד</small>\nנְעָרִים יַלְבִּינוּ זְקֵנִים, \n[זְקֵנִים] יַעַמְדוּ מִן הַקְּטַנִּים, \nבֵּן מְנַבֵּל אָב, \nבַּת קָמָה בְאִמָּהּ, \nכַּלָּה בַחֲמתָהּ, \n(מיכה ז,ו) \"אֹיְבֵי אִישׁ אַנְשֵׁי בֵיתוֹ\", \nדּוֹרֵשׁ פָּנָיו דּוֹמוֹת כֶּלֶב, \nוְעַל מַה לָּנוּ לְהִשָּׁעֵן? \nעַל אָבִינוּ שֶׁבַּשָּׁמַיִם.  \n\n<small>כה</small>\nרְבִּי פִנְחָס בֶּן יָאִיר אוֹמֵר: \nזְרִיזוּת מְבִיאָה לִידֵי נְקִיּוּת, \nוּנְקִיּוּת לִידֵי פְרִישׁוּת, \nוּפְרִישׁוּת לִידֵי טַהֲרָה, \nטַהֲרָה לִידֵי קְדֻשָּׁה, \nקְדֻשָּׁה לִידֵי עֲנָוָה, \nעֲנָוָה לִידֵי יִרְאוּת חֵטְא, \nיִרְאוּת חֵטְא לִידֵי חֲסִידוּת, \nחֲסִידוּת לִידֵי רוּחַ הַקֹּדֶשׁ, \nרוּחַ הַקֹּדֶשׁ לִידֵי תְחִיַּת הַמֵּתִים, \nתְּחִיַּת מֵתִים בָּאָה עַל יְדֵי אֵלִיָּהוּ זָכוּר לַטּוֹב. \n\n\n\n\n\n"
        ]
    ],
    "sectionNames": [
        "Chapter",
        "Mishnah"
    ]
}