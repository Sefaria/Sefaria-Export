{
    "language": "he",
    "title": "Mishnah Kiddushin",
    "versionSource": "https://archive.org/details/MishnaCorrectedKaufman00WHOLE",
    "versionTitle": "Mishnah based on the Kaufmann manuscript, edited by Dan Be'eri",
    "status": "locked",
    "license": "PD",
    "digitizedBySefaria": true,
    "actualLanguage": "he",
    "languageFamilyName": "hebrew",
    "isSource": true,
    "isPrimary": true,
    "direction": "rtl",
    "heTitle": "משנה קידושין",
    "categories": [
        "Mishnah",
        "Seder Nashim"
    ],
    "text": [
        [
            "<small>א</small>\nהָאִשָּׁה נִקְנֵית בִּשְׁלוֹשָׁה דְרָכִים, \nוְקוֹנָה אֶת עַצְמָהּ בִּשְׁתֵּי דְרָכִים:  \nנִקְנֵית בַּכֶּסֶף, וּבִשְׁטָר, וּבַבִּיאָה.  \nבַּכֶּסֶף, בֵּית שַׁמַּי אוֹמְרִים: \nבְּדִינָר, וּבְשׁוֹוֶה דִינָר. \nוּבֵית הֶלֵּל אוֹמְרִים: \nבִּפְרוּטָה, וּבְשׁוֹוֶה פְרוּטָה. \nוְכַמָּה הִיא פְרוּטָה? \nאֶחָד מִשְּׁמוֹנָה בְאִסָּר הָאִיטַלְקִי.  \nוְקוֹנָה אֶת עַצְמָהּ בְּגֵט וּבְמִיתַת הַבַּעַל.  \nהַיְבָמָה נִקְנֵית בַּבִּיאָה, \nוְקוֹנָה אֶת עַצְמָהּ בַּחֲלִיצָה, וּבְמִיתַת הַיָּבָם. \n",
            "<small>ב</small>\nעֶבֶד עִבְרִי נִקְנֶה בַכֶּסֶף וּבִשְׁטָר, \nוְקוֹנֶה אֶת עַצְמוֹ בַשָּׁנִים, וּבַיּוֹבֵל, וּבְגִרְעוֹן כֶּסֶף.  \nיְתֵרָה עָלָיו הָאָמָה הָעִבְרִיָּה, \nשֶׁהִיא קוֹנָה אֶת עַצְמָהּ בְּסִימָנִים.  \nוְהַנִּרְצָע נִקְנֶה בִרְצִיעָה, \nוְקוֹנֶה אֶת עַצְמוֹ בַיּוֹבֵל, וּבְמִיתַת הָאָדוֹן. \n",
            "<small>ג</small>\nעֶבֶד כְּנַעֲנִי נִקְנֶה בַכֶּסֶף, וּבִשְׁטָר, וּבַחֲזָקָה,  \nוְקוֹנֶה אֶת עַצְמוֹ בַכֶּסֶף עַל יְדֵי אֲחֵרִים, \nוּבִשְׁטָר עַל יְדֵי עַצְמוֹ.  \nדִּבְרֵי רְבִּי מֵאִיר.  \nוַחֲכָמִים אוֹמְרִים: \nבְּכֶסֶף עַל יְדֵי עַצְמוֹ, \nוּבִשְׁטָר עַל יְדֵי אֲחֵרִים, \nוּבִלְבַד שֶׁיְּהֵא הַכֶּסֶף מִשֶּׁלַּאֲחֵרִים. \n",
            "<small>ד</small>\nבְּהֵמָה גַסָּה נִקְנֵית בִּמְסִירָה, \nוּבְהֵמָה דַקָּה בְהַגְבָּהָה.  \nדִּבְרֵי רְבִּי מֵאִיר וּרְבִּי אֶלְעָזָר.  \nוַחֲכָמִים אוֹמְרִים: \nבְּהֵמָה דַקָּה נִקְנֵית בִּמְשִׁיכָה. \n",
            "<small>ה</small>\nנְכָסִים שֶׁיֵּשׁ לָהֶן אַחְרָיוּת \nנִקְנִים בַּכֶּסֶף, וּבִשְׁטָר, וּבַחֲזָקָה, \nוְשֶׁאֵין לָהֶן אַחְרָיוּת אֵינָן נִקְנִים אֶלָּא בִמְשִׁיכָה.  \nנְכָסִים שֶׁאֵין לָהֶן אַחְרָיוּת \nנִקְנִים עִם הַנְּכָסִים שֶׁיֵּשׁ לָהֶן אַחְרָיוּת \nבַּכֶּסֶף, וּבִשְׁטָר, וּבַחֲזָקָה.  \nוְשֶׁאֵין לָהֶן אַחְרָיוּת זוֹקְקִים \nאֶת הַנְּכָסִים שֶׁיֵּשׁ לָהֶן אַחְרָיוּת, \nוְיִשָּׁבַע עֲלֵיהֶן. \n",
            "<small>ו</small>\nכָּל הַנֶּעֱשָׂה דָמִים בְּאַחֵר, \nכֵּיוָן שֶׁזָּכָה זֶה, נִתְחַיַּב בַּחֲלִיפָיו.  \nכֵּיצַד? \nהֶחֱלִיף שׁוֹר בְּפָרָה, אוֹ חֲמוֹר בְּשׁוֹר, \nכֵּיוָן שֶׁזָּכָה זֶה, נִתְחַיַּב בַחֲלִיפָיו.  \nרְשׁוּת הַגָּבוֹהַּ בַּכֶּסֶף, \nוּרְשׁוּת הַהֶדְיוֹט בַּחֲזָקָה.  \nאֲמִירָתִי לַגָּבוֹהַּ כִּמְסִירָתִי לַהֶדְיוֹט. \n",
            "<small>ז</small>\nכָּל מִצְוֹת הָאָב עַל הַבֵּן, \nהָאֲנָשִׁים חַיָּבִים, וְהַנָּשִׁים פְּטוּרוֹת.  \nכָּל מִצְוֹת הַבֵּן עַל הָאָב, \nאֶחָד אֲנָשִׁים וְאֶחָד נָשִׁים חַיָּבִין.  \nכָּל מִצְוַת עֲשֵׂה שֶׁהַזְּמַן גְּרָמָהּ, \nהָאֲנָשִׁים חַיָּבִין, וְהַנָּשִׁים פְּטוּרוֹת.  \nוְכָל מִצְוַת עֲשֵׂה שֶׁלֹּא הַזְּמַן גְּרָמָהּ, \nאֶחָד אֲנָשִׁים וְאֶחָד נָשִׁים חַיָּבִין.  \nוְכָל מִצְוָה בְּלֹא תַעֲשֶׂה, \nבֵּין שֶׁהַזְּמַן גְּרָמָהּ וּבֵין שֶׁלֹּא הַזְּמַן גְּרָמָהּ, \nאֶחָד אֲנָשִׁים וְאֶחָד נָשִׁים חַיָּבִין, \nחוּץ מִ'בַּל תַּקִּיף', \nוּמִ'בַּל תַּשְׁחִית', \nוּמִ'בַּל תִּטַּמֵּא לַמֵּתִים'. \n",
            "<small>ח</small>\nהַסְּמִיכוֹת, וְהַתְּנוּפוֹת, וְהַהַגָּשׁוֹת, \nהַקְּמָצוֹת, וְהַהַקְטָרוֹת, וְהַמְּלִיקוֹת, \nהַקַּבָּלוֹת, וְהַהַזָּיוֹת, \nנוֹהֲגוֹת בָּאֲנָשִׁים וְאֵינָן נוֹהֲגוֹת בַּנָּשִׁים, \nחוּץ מִמִּנְחַת סוֹטָה וְהַּנְּזִירָה, \nשֶׁהֵן מְנִיפוֹת. \n",
            "<small>ט</small>\nכָּל מִצְוָה שֶׁאֵינָה תְלוּיָה בָאָרֶץ, \nנוֹהֶגֶת בָּאָרֶץ וּבְחוּצָה לָאָרֶץ, \nוְכָל שֶׁהִיא תְּלוּיָה בָאָרֶץ, \nאֵינָה נוֹהֶגֶת אֶלָּא בָאָרֶץ, \nחוּץ מִן הָעָרְלָה וְהַכִּלְאַיִם.  \nרְבִּי אֱלִיעֶזֶר אוֹמֵר: \nאַף מִן הֶחָדָשׁ. \n",
            "<small>י</small>\nכָּל הָעוֹשֶׂה מִצְוָה אַחַת, מְטִיבִים לוֹ, \nוּמַאֲרִיכִים אֶת יָמָיו, \nוְנוֹחֵל אֶת הָאָרֶץ.  \nוְכָל שֶׁאֵינוּ עוֹשֶׂה מִצְוָה אַחַת, \nאֵין מְטִיבִים לוֹ, \nוְאֵין מַאֲרִיכִין אֶת יָמָיו, \nוְאֵינוּ נוֹחֵל אֶת הָאָרֶץ.  \nוְכָל שֶׁאֵינוּ לֹא בַמִּקְרָא \nוְלֹא בַמִּשְׁנָה וְלֹא בְדֶרֶךְ הָאֶרֶץ, \nאֵין זֶה מִן הַיִּשּׁוּב. \nהַמַּחֲזִיק בִּשְׁלָשְׁתָּן, \nעָלָיו הַכָּתוּב אוֹמֵר: (קהלת ד,יב) \n\"וְהַחוּט הַמְשֻׁלָּשׁ לֹא בִמְהֵרָה יִנָּתֵק\".  \n\n\n\n"
        ],
        [
            "<small>א</small>\nהָאִישׁ מְקַדֵּשׁ בּוֹ וּבִשְׁלוּחוֹ,  \nוְהָאִשָּׁה מִתְקַדֶּשֶׁת בָּהּ וּבִשְׁלוּחָהּ.  \nהָאִישׁ מְקַדֵּשׁ אֶת בִּתּוֹ כְּשֶׁהִיא נַעֲרָה \nבוֹ וּבִשְׁלוּחוֹ.  \nהָאוֹמֵר לָאִשָּׁה: \n\"הִתְקַדְּשִׁי לִי בִתְמָרָה זוֹ\", \n\"הִתְקַדְּשִׁי לִי בָזוֹ\", \n\"הִתְקַדְּשִׁי לִי בָזוֹ\", \nאִם יֵשׁ בְּאַחַת מֵהֶן שׁוֹוֶה פְרוּטָה, מְקֻדֶּשֶׁת, \nוְאִם לָאו, אֵינָה מְקֻדֶּשֶׁת.  \n\"בָּזוֹ וּבָזוֹ וּבָזוֹ\", \nאִם יֵשׁ בְּכֻלָּם שׁוֹוֶה פְרוּטָה, מְקֻדֶּשֶׁת, \nוְאִם לָאו, אֵינָה מְקֻדֶּשֶׁת.  \nהָיְתָה אוֹכֶלֶת רִאשׁוֹנָה רִאשׁוֹנָה, \nאֵינָה מְקֻדֶּשֶׁת, \nעַד שֶׁיְּהֵא בְאַחַת מֵהֶן שׁוֹוֶה פְרוּטָה. \n",
            "<small>ב</small>\n\"הִתְקַדְּשִׁי לִי בְכוֹס זֶה שֶׁלַּיַּיִן\", \nוְנִמְצָא שֶׁלִּדְבַשׁ; \n\"שֶׁלִּדְבַשׁ\", וְנִמְצָא שֶׁלַּיַּיִן; \n\"בְּדִינָר זֶה שֶׁלַּכֶּסֶף\", נִמְצָא שֶׁלַּזָּהָב; \n\"שֶׁלַּזָּהָב\", וְנִמְצָא שֶׁלַּכֶּסֶף; \n\"עַל מְנָת שֶׁאֲנִי עָנִי\", וְנִמְצָא עָשִׁיר; &lt;שני&gt;\n\"עָשִׁיר\", וְנִמְצָא עָנִי, \nאֵינָה מְקֻדֶּשֶׁת.  \nרְבִּי שִׁמְעוֹן אוֹמֵר: \nאִם הִטְעָהּ לִשְׁבָח, \nהֲרֵי זוֹ מְקֻדֶּשֶׁת. \n",
            "<small>ג</small>\n\"עַל מְנָת שֶׁאֲנִי כֹהֵן\", וְנִמְצָא לֵוִי; &lt;שני&gt;\n\"לֵוִי\", וְנִמְצָא כֹהֵן; \n\"נָתִין\", וְנִמְצָא מַמְזֵר; \n\"מַמְזֵר\", וְנִמְצָא נָתִין; \n\"בֶּן עִיר\", וְנִמְצָא בֶן כְּרַךְ; \n\"בֶּן כְּרַךְ\", וְנִמְצָא בֶן עִיר; \n\"עַל מְנָת שֶׁבֵּיתִי קָרוֹב לַמַּרְחֵץ\", וְנִמְצָא רָחוֹק; \n\"רָחוֹק\", וְנִמְצָא קָרוֹב; \n\"עַל מְנָת שֶׁיֶּשׁ לִי בַת אוֹ שִׁפְחָה גַדֶּלֶת\", וְאֵין לוֹ; \n\"עַל מְנָת שֶׁאֵין לִי\", וְיֶשׁ לוֹ; \n\"עַל מְנָת שֶׁיֶּשׁ לִי בָּנִים\", וְאֵין לוֹ; \nעַל מְנָת שֶׁאֵין לוֹ, וְיֶשׁ לוֹ; \nוְעַל כֻּלָּם, אַף עַל פִּי שֶׁאָמְרָה: \n\"בְּלִבִּי הָיָה לְהִתְקַדֵּשׁ לוֹ אַף עַל פִּי כֵן\", \nאֵינָה מְקֻדֶּשֶׁת.  \nוְכֵן שֶׁהִטְעַתּוּ. \n",
            "<small>ד</small>\nהָאוֹמֵר לִשְׁלוּחוֹ: \n\"צֵא וְקַדֵּשׁ לִי אִשָּׁה פְלָנֵית בִּמְקוֹם פְּלוֹנִי\", \nוְהָלַךְ וְקִדְּשָׁהּ בְּמָקוֹם אַחֵר, \nאֵינָה מְקֻדֶּשֶׁת. \n\"הֲרֵי הִיא בִמְקוֹם פְּלוֹנִי\", \nוְהָלַךְ וְקִדְּשָׁהּ בְּמָקוֹם אַחֵר, \nהֲרֵי זוֹ מְקֻדֶּשֶׁת. \n",
            "<small>ה</small>\nהַמְקַדֵּשׁ אֶת הָאִשָּׁה עַל מְנָת שֶׁאֵין עָלֶיהָ נְדָרִים, \nוְנִמְצְאוּ עָלֶיהָ נְדָרִים, &lt;ונימצא&gt;\nאֵינָה מְקֻדֶּשֶׁת. \nכְּנָסָהּ סְתָם, וְנִמְצְאוּ עָלֶיהָ נְדָרִים, \nתֵּצֵא שֶׁלֹּא בִכְתֻבָּה.  \nעַל מְנָת שֶׁאֵין בָּהּ מוּמִין, \nוְנִמְצְאוּ בָהּ מוּמִין, \nאֵינָה מְקֻדֶּשֶׁת. \nכְּנָסָהּ סְתָם, וְנִמְצְאוּ בָהּ מוּמִין, \nתֵּצֵא שֶׁלֹּא בִכְתֻבָּה,  \nשֶׁכָּל הַמּוּמִים הַפּוֹסְלִים בַּכֹּהֲנִים, \nפּוֹסְלִין בַּנָּשִׁים. \n",
            "<small>ו</small>\nהַמְקַדֵּשׁ שְׁתֵּי נָשִׁים בְּשׁוֹוֶה פְרוּטָה, \nאוֹ אִשָּׁה אַחַת בְּפָחוּת מִשּׁוֹוֶה פְרוּטָה, \nאַף עַל פִּי שֶׁשִּׁלַּח סִבְלוֹנוֹת לְאַחַר מִכֵּן, \nאֵינָה מְקֻדֶּשֶׁת, \nשֶׁמֵּחֲמַת קִדּוּשׁ הָרִאשׁוֹן שִׁלַּח.  \nוְכֵן הַקָּטָן שֶׁקִּדֵּשׁ. \n",
            "<small>ז</small>\nהַמְקַדֵּשׁ אִשָּׁה וּבִתָּהּ, \nאוֹ אִשָּׁה וַאֲחוֹתָהּ כְּאַחַת, \nאֵינָן מְקֻדָּשׁוֹת.  \nמַעֲשֶׂה בְחָמֵשׁ נָשִׁים, \nוּבָהֶם שְׁתֵּי אַחְיוֹת, \nוְלִקֵּט אֶחָד כַּלְכַּלָּה שֶׁלַּתְּאֵנִים, \nמִשֶּׁלָּהֶן הָיַת, וּשְׁבִיעִית הָיַת, \nאָמַר לָהֶן: \n\"הֲרֵי כֻלְּכֶם מְקֻדָּשׁוֹת לִי בַּכַּלְכַּלָּה הַזֹּאת\", \nוְקִבְּלַתָּהּ אַחַת מֵהֶן עַל יְדֵי כֻלָּם, \nאָמְרוּ חֲכָמִים: \nאֵין הָאַחְיוֹת מְקֻדָּשׁוֹת. \n",
            "<small>ח</small>\nהַמְקַדֵּשׁ בְּחֶלְקוֹ בְקָדְשֵׁי קָדָשִׁים, בְּקָדָשִׁים קַלִּים, \nאֵינָה מְקֻדֶּשֶׁת.  \nבְּמַעֲשֵׂר שֵׁנִי, \nבֵּין שׁוֹגֵג, בֵּין מֵזִיד, לֹא קִדֵּשׁ.  \nדִּבְרֵי רְבִּי מֵאִיר.  \nרְבִּי יְהוּדָה אוֹמֵר: \nמֵזִיד, קִדֵּשׁ, שׁוֹגֵג, לֹא קִדֵּשׁ. \nוּבַהֶקְדֵּשׁ, \nמֵזִיד, קִדֵּשׁ, שׁוֹגֵג, לֹא קִדֵּשׁ. \nדִּבְרֵי רְבִּי מֵאִיר.  \nרְבִּי יְהוּדָה אוֹמֵר: \nשׁוֹגֵג, קִדֵּשׁ, וּמֵזִיד, לֹא קִדֵּשׁ. \n",
            "<small>ט</small>\nהַמְקַדֵּשׁ בָּעָרְלָה, \nבְּכִלְאֵי הַכֶּרֶם, \nוּבְשׁוֹר הַנִּסְקָל, \nוּבְעֶגְלָה עֲרוּפָה, \nוּבְצִפֳּרֵי מְצֹרָע, \nוּבִשְׂעַר נָזִיר, \nוּבְפֶטֶר חֲמוֹר, \nוּבְבָשָׂר בֶּחָלָב, \nוּבַחֻלִּין שֶׁנִּשְׁחֲטוּ בָעֲזָרָה, \nאֵינָה מְקֻדֶּשֶׁת.  \nמְכָרָן וְקִדֵּשׁ בִּדְמֵיהֶן, \nהֲרֵי זוֹ מְקֻדֶּשֶׁת. \n",
            "<small>י</small>\nהַמְקַדֵּשׁ בִּתְרוּמוֹת, וּבְמַעַשְׂרוֹת, וּבְמַתָּנוֹת, \nוּבְמֵי חַטָּאת, וְאֵפֶר חַטָּאת, \nהֲרֵי זוֹ מְקֻדֶּשֶׁת, \nאַף עַל פִּי יִשְׂרָאֵל. \n\n\n\n"
        ],
        [
            "<small>א</small>\nהָאוֹמֵר לַחֲבֵרוֹ: \n\"צֵא וְקַדֵּשׁ לִי אִשָּׁה פְלוֹנִית\", \nוְהָלַךְ וְקִדְּשָׁהּ לְעַצְמוֹ, \nמְקֻדֶּשֶׁת.  \nוְכֵן הָאוֹמֵר לָאִשָּׁה: \n\"הֲרֵי אַתְּ מְקֻדֶּשֶׁת לִי לְאַחַר שְׁלֹשִׁים יוֹם\", \nוּבָא אַחֵר וְקִדְּשָׁהּ בְּתוֹךְ שְׁלֹשִׁים יוֹם, \nמְקֻדֶּשֶׁת לַשֵּׁנִי. \nבַּת יִשְׂרָאֵל לְכֹהֵן, &lt;המלים לאחר 'בת' נמחקו ואינן ניתנות לקריאה&gt;\nתֹּאכַל בִּתְרוּמָה.  \n\"מֵעַכְשָׁיו לְאַחַר שְׁלֹשִׁים יוֹם\", \nוּבָא אַחֵר וְקִדְּשָׁהּ בְּתוֹךְ שְׁלֹשִׁים יוֹם, \nמְקֻדֶּשֶׁת וְאֵינָהּ מְקֻדֶּשֶׁת. \nבַּת כֹּהֵן לְיִשְׂרָאֵל, \nלֹא תֹאכַל בִּתְרוּמָה. \n",
            "<small>ב</small>\nהָאוֹמֵר לָאִשָּׁה: \n\"הֲרֵי אַתְּ מְקֻדֶּשֶׁת לִי, \nעַל מְנָת שֶׁאֶתֶּן לִיךְ מָאתַיִם זוּז\", \nהֲרֵי זוֹ מְקֻדֶּשֶׁת, וְיִתֵּן.  \n\"עַל מְנָת שֶׁאֶתֶּן לִיךְ מִכָּן וְעַד שְׁלֹשִׁים יוֹם\", \nנָתַן לָהּ בְּתוֹךְ שְׁלֹשִׁים יוֹם, מְקֻדֶּשֶׁת, \nוְאִם לָאו, אֵינָה מְקֻדֶּשֶׁת.  \n\"עַל מְנָת שֶׁיֶּשׁ לִי מָאתַיִם זוּז\", \nהֲרֵי זוֹ מְקֻדֶּשֶׁת וְיֶשׁ לוֹ.  \n\"עַל מְנָת שֶׁאַרְאֵךְ מָאתַיִם זוּז\", \nהֲרֵי זוֹ מְקֻדֶּשֶׁת וְיַרְאֶנָּה. \nאִם הֶרְאָהּ עַל הַשֻּׁלְחָן, אֵינָה מְקֻדֶּשֶׁת. \n",
            "<small>ג</small>\n\"עַל מְנָת שֶׁיֶּשׁ לִי בֵית כּוֹר עָפָר\", \nהֲרֵי זוֹ מְקֻדֶּשֶׁת וְיֶשׁ לוֹ.  \n\"עַל מְנָת שֶׁיֶּשׁ לִי בִמְקוֹם פְּלוֹנִי\", \nאִם יֵשׁ לוֹ בְאוֹתוֹ הַמָּקוֹם, מְקֻדֶּשֶׁת, \nוְאִם לָאו, אֵינָה מְקֻדֶּשֶׁת.  \n\"עַל מְנָת שֶׁאַרְאֵךְ בֵּית כּוֹר עָפָר\", \nהֲרֵי זוֹ מְקֻדֶּשֶׁת וְיַרְאֶנָּה. \nהֶרְאָהּ בַּבִּקְעָה, אֵינָה מְקֻדֶּשֶׁת. \n",
            "<small>ד</small>\nרְבִּי מֵאִיר אוֹמֵר: \nכָּל תְּנַי שֶׁאֵינוּ כִתְנַאי בְּנֵי גָד וּבְנֵי רְאוּבֵן, \nאֵינוּ תְנַי, שֶׁנֶּאֱמַר: (במדבר לב,כט-ל) \n\"וַיֹּאמֶר מֹשֶׁה אֲלֵהֶם: \nאִם יַעַבְרוּ בְנֵי גָד וּבְנֵי רְאוּבֵן אִתְּכֶם אֶת הַיַּרְדֵּן, \nכָּל חָלוּץ לַמִּלְחָמָה לִפְנֵי יי, \nוְנִכְבְּשָׁה הָאָרֶץ לִפְנֵיכֶם, \nוּנְתַתֶּם לָהֶם אֶת אֶרֶץ הַגִּלְעָד לַאֲחֻזָּה.\nוְאִם לֹא יַעַבְרוּ חֲלוּצִים אִתְּכֶם, \nוְנֹאחֲזוּ בְתֹכְכֶם בְּאֶרֶץ כְּנָעַן.\"\nרְבִּי חֲנַנְיָה בֶן גַּמְלִיאֵל אוֹמֵר: \nצֹרֶךְ הָיָה הַדָּבָר לוֹמַר, שֶׁאִלְמָלֵא כֵן, \nיֵשׁ בְּמַשְׁמַע שֶׁאַף בְּאֶרֶץ כְּנַעַן לֹא הֻנְחָלוּ. &lt;הוּנַּח לוֹ&gt;\n",
            "<small>ה</small>\nהַמְקַדֵּשׁ אֶת הָאִשָּׁה וְאָמַר: \n\"סָבוּר הָיִיתִי שֶׁהִיא כֹהֶנֶת\", \nוַהֲרֵי הִיא לְוִיָּה; \n\"לְוִיָּה\", וַהֲרֵי הִיא כֹהֶנֶת; \n\"עֲנִיָּה\", וַהֲרֵי הִיא עֲשִׁירָה; \n\"עֲשִׁירָה\", וַהֲרֵי הִיא עֲנִיָּה, \nהֲרֵי זוֹ מְקֻדֶּשֶׁת, \nמִפְּנֵי שֶׁלֹּא הִטְעַתּוּ.  \n\n<small>ו</small>\nהָאוֹמֵר לָאִשָּׁה: \n\"הֲרֵי אַתְּ מְקֻדֶּשֶׁת לִי לְאַחַר שֶׁאֶתְגַּיֵּר\", \nוּ\"לְאַחַר שֶׁתִּתְגַּיְּרִי\", \n\"לְאַחַר שֶׁאֶשְׁתַּחְרֵר\", \nוּ\"לְאַחַר שֶׁתִּשְׁתַּחְרְרִי\", \n\"לְאַחַר שֶׁיָּמוּת בַּעְלִיךְ\", \nאוֹ \"לְאַחַר שֶׁיַּחֲלֹץ לִיךְ יְבָמִיךְ\", \nאֵינָה מְקֻדֶּשֶׁת.  \nוְכֵן הָאוֹמֵר לַחֲבֵרוֹ: \n\"אִם יָלְדָה אִשְׁתָּךְ נְקֵבָה, \nהֲרֵי הִיא מְקֻדֶּשֶׁת לִי\", \nלֹא אָמַר כְּלוּם. \n(אִם הָיְתָה אֵשֶׁת חֲבֵרוֹ מְעֻבֶּרֶת וְהֻכַּר עוֹבָרָהּ, \nדְּבָרָיו קַיָּמִין, \nוְאִם יָלְדָה נְקֵבָה, מְקֻדֶּשֶׁת.) &lt;ליתא בכ\"י קאופמן&gt;\n",
            "<small>ז</small>\nהָאוֹמֵר לָאִשָּׁה: \n\"הֲרֵי אַתְּ מְקֻדֶּשֶׁת לִי \nעַל מְנָת שֶׁאֲדַבֵּר עָלַיִךְ לַשִּׁלְטוֹן, \nוְאֶעֱשֶׂה עִמִּיךְ בַּפּוֹעֵל\", \nדִּבֶּר עָלֶיהָ לַשִּׁלְטוֹן, \nוְעָשָׂה עִמָּהּ בַּפּוֹעֵל, מְקֻדֶּשֶׁת, \nוְאִם לָאו, אֵינָה מְקֻדֶּשֶׁת. &lt;לָיו&gt; \n\"עַל מְנָת שֶׁיִּרְצֶה אַבָּא\", \nרָצָה הָאָב, מְקֻדֶּשֶׁת, \nוְאִם לָאו, אֵינָה מְקֻדֶּשֶׁת. &lt;לָאיו&gt;\nמֵת הָאָב, \nהֲרֵי זוֹ מְקֻדֶּשֶׁת. \nמֵת הַבֵּן, \nמְלַמְּדִים אֶת הָאָב שֶׁיֹּאמַר: \n\"אֵינִי רוֹצֶה\". \n",
            "<small>ח</small>\n\"קִדַּשְׁתִּי אֶת בִּתִּי, \nוְאֵינִי יוֹדֵעַ לְמִי קִדַּשְׁתִּיהָ\", \nבָּא אֶחָד וְאָמַר: \n\"אֲנִי קִדַּשְׁתִּיהָ\", נֶאֱמָן.  \nזֶה אוֹמַר \"אֲנִי קִדַּשְׁתִּיהָ\", \nוְזֶה אוֹמַר \"אֲנִי קִדַּשְׁתִּיהָ\", \nשְׁנֵיהֶם נוֹתְנִין גֵּט.  \nוְאִם רָצוּ, \nאֶחָד נוֹתֵן גֵּט, וְאֶחָד כּוֹנֵס. \n",
            "<small>ט</small>\n\"קִדַּשְׁתִּי אֶת בִּתִּי קְטַנָּה, \nקִדַּשְׁתִּיהָ וְגֵרַשְׁתִּיהָ כְּשֶׁהִיא קְטַנָּה\", \nוַהֲרֵי הִיא קְטַנָּה, נֶאֱמָן.  \n\"קִדַּשְׁתִּיהָ וְגֵרַשְׁתִּיהָ כְשֶׁהִיא קְטַנָּה\", \nוַהֲרֵי הִיא גְּדוֹלָה, אֵינוּ נֶאֱמָן.  \n\"נִשְׁבֵּית וּפְדִיתִיהָ\", \nבֵּין שֶׁהִיא קְטַנָּה בֵין שֶׁהִיא גְדוֹלָה, \nאֵינוּ נֶאֱמָן.  \nמִי שֶׁמֵּת וְאָמַר בְּשָׁעַת מִיתָתוֹ: \n\"יֶשׁ לִי בָנִים\", נֶאֱמָן. \n\"יֶשׁ לִי אַחִים\", אֵינוּ נֶאֱמָן.  \nהַמְקַדֵּשׁ אֶת בִּתּוֹ סְתָם, אֵין הַבּוֹגָרוֹת בִּכְלָל. \n",
            "<small>י</small>\nמִי שֶׁיֶּשׁ לוֹ שְׁתֵּי כִתֵּי בָנוֹת מִשְּׁתֵי נָשִׁים, \nוְאָמַר: \n\"קִדַּשְׁתִּי אֶת בִּתִּי גְדוֹלָה, \nוְאֵינִי יוֹדֵעַ אִם גְּדוֹלָה שֶׁבַּגְּדוֹלוֹת, \nאוֹ גְדוֹלָה שֶׁבַּקְּטַנּוֹת, \nאוֹ קְטַנָּה שֶׁבַּגְּדוֹלוֹת, \nשֶׁהִיא גְּדוֹלָה מִן הַגְּדוֹלָה שֶׁבַּקְּטַנּוֹת\", \nכֻּלָּם אֲסוּרוֹת, \nדִּבְרֵי רְבִּי מֵאִיר,  \nחוּץ מִן הַקְּטַנָּה שֶׁבַּקְּטַנּוֹת.  \nרְבִּי יוֹסֵה אוֹמֵר: \nכֻּלָּם מֻתָּרוֹת, \nחוּץ מִן הַגְּדוֹלָה שֶׁבַּגְּדוֹלוֹת.  \n\n<small>יא</small>\n\"קִדַּשְׁתִּי אֶת בִּתִּי קְטַנָּה, \nוְאֵינִי יוֹדֵעַ אִם קְטַנָּה שֶׁבַּקְּטַנּוֹת, \nאוֹ קְטַנָּה שֶׁבַּגְּדוֹלוֹת, \nאוֹ גְדוֹלָה שֶׁבַּקְּטַנּוֹת, \nשֶׁהִיא קְטַנָּה מִן הַקְּטַנָּה שֶׁבַּגְּדוֹלוֹת\", \nכֻּלָּם אֲסוּרוֹת, \nדִּבְרֵי רְבִּי מֵאִיר, \nחוּץ מִן הַגְּדוֹלָה שֶׁבַּגְּדוֹלוֹת. \nרְבִּי יוֹסֵה אוֹמֵר: \nכֻּלָּם מֻתָּרוֹת, \nחוּץ מִן הַקְּטַנָּה שֶׁבַּקְּטַנּוֹת. \n",
            "<small>יב</small>\nהָאוֹמֵר לָאִשָּׁה \"קִדַּשְׁתִּיךְ\", \nוְהִיא אוֹמֶרֶת \"לֹא קִדַּשְׁתַּנִי\", \nהוּא אָסוּר בִּקְרוֹבוֹתֶיהָ, \nוְהִיא מֻתֶּרֶת בִּקְרוֹבָיו.  \n\"קִדַּשְׁתַּנִי\", \nוְהוּא אוֹמֵר \"לֹא קִדַּשְׁתִּיךְ\", \nהוּא מֻתָּר בִּקְרוֹבוֹתֶיהָ, \nוְהִיא אֲסוּרָה בִקְרוֹבָיו.  \n\n<small>יג</small>\n\"קִדַּשְׁתִּיךְ\", \nוְהִיא אוֹמֶרֶת: \n\"לֹא קִדַּשְׁתָּ אֶלָּא בִתִּי\", \nאָסוּר בִּקְרוֹבוֹת גְּדוֹלָה, \nוּגְדוֹלָה מֻתֶּרֶת בִּקְרוֹבָיו. \nוּמֻתָּר בִּקְרוֹבוֹת קְטַנָּה, \nוּקְטַנָּה מֻתֶּרֶת בִּקְרוֹבָיו. \n",
            "<small>יד</small>\n\"קִדַּשְׁתִּי אֶת בִּתֵּךְ\", \nוְהִיא אוֹמֶרֶת: \n\"לֹא קִדַּשְׁתָּ אֶלָּא אוֹתִי\", &lt;אוֹתוֹ&gt;\nאָסוּר בִּקְרוֹבוֹת קְטַנָּה, \nוּקְטַנָּה מֻתֶּרֶת בִּקְרוֹבָיו. \nוּמֻתָּר בִּקְרוֹבוֹת גְּדוֹלָה, \nוּגְדוֹלָה אֲסוּרָה בִקְרוֹבָיו. \n",
            "<small>יה</small>\nכָּל מָקוֹם שֶׁיֵּשׁ קִדּוּשִׁים וְאֵין עֲבֵרָה, \nהַוֶּלֶד הוֹלֵךְ אַחַר הַזָּכָר. \nוְאֵיזֶה זֶה? \nזוֹ כֹהֶנֶת, לְוִיָּה, וְיִשְׂרְאֵלִית \nשֶׁנִּשְּׂאוּ לַכֹּהֵן, וְלַלֵּוִי, וּלְיִשְׂרָאֵל.  \nוְכָל מָקוֹם שֶׁיֵּשׁ קִדּוּשִׁים וְיֵשׁ עֲבֵרָה, \nהַוֶּלֶד הוֹלֵךְ אַחַר הַפָּגוּם שֶׁבִּשְׁנֵיהֶם. \nוְאֵיזֶה זֶה? \nאַלְמָנָה לְכֹהֵן גָּדוֹל, \nגְּרוּשָׁה וַחֲלוּצָה לְכֹהֵן הֶדְיוֹט, \nמַמְזֶרֶת וּנְתִינָה לְיִשְׂרָאֵל, \nוּבַת יִשְׂרָאֵל לַמַּמְזֵר וְלַנָּתִין.  \n\n[<small>יו</small>]\nוְכָל מִי שֶׁאֵין לָהּ עָלָיו קִדּוּשִׁים, \nאֲבָל יֶשׁ לָהּ קִדּוּשִׁים עַל אֲחֵרִים, \nהַוֶּלֶד מַמְזֵר. \nוְאֵיזֶה זֶה? \nזֶה הַבָּא עַל אַחַת מִכָּל הָעֲרָיוֹת הָאֲמוּרוֹת בַּתּוֹרָה, וּפְסוּלוֹת.  \nוְכָל מִי שֶׁאֵין לָהּ לֹא עָלָיו וְלֹא עַל אֲחֵרִים קִדּוּשִׁים, \nהַוֶּלֶד כָּמוֹהָ. \nוְאֵיזֶה זֶה? \nזֶה וֶלֶד שִׁפְחָה וְנָכְרִית. \n",
            "<small>יז</small>\nרְבִּי טַרְפוֹן אוֹמֵר: \nיְכוּלִים הֵם מַמְזֵרִים לִטַּהֵר.  \nכֵּיצַד? \nמַמְזֵר נוֹשֵׂא שִׁפְחָה, הַוֶּלֶד עֶבֶד. \nשִׁחְרְרוֹ, נִמְצָא הַבֵּן בֶּן חוֹרִין.  \nרְבִּי אֱלִיעֶזֶר אוֹמֵר: \nהֲרֵי זֶה עֶבֶד מַמְזֵר. \n\n\n\n"
        ],
        [
            "<small>א</small>\nעֲשָׂרָה יֹחָסִים עָלוּ מִבָּבֶל: \nכָּהֲנֵי, לְוִיֵּי, יִשְׂרְאֵלֵי, \nחֲלָלֵי, גֵּרֵי, חֲרוֹרֵי, \nמַמְזֵרֵי וּנְתִינֵי, \nשַׁתּוּקֵי וַאֲסֻפֵּי.  \nכָּהֲנֵי, לְוִיֵּי וְיִשְׂרְאֵלֵי מֻתָּרִין לָבֹא זֶה בָזֶה.  \nלְוִיֵּי וְיִשְׂרְאֵלֵי, חֲלָלֵי, גֵּרֵי וַחֲרוֹרֵי, \nמֻתָּרִין לָבֹא זֶה בָזֶה.  \nגֵּרֵי וַחֲרוֹרֵי, מַמְזֵרֵי וּנְתִינֵי, שַׁתּוּקֵי וַאֲסֻפֵּי, \nמֻתָּרִין לָבֹא זֶה בָזֶה. \n",
            "<small>ב</small>\nוְאֵלּוּ הֵן הַשַּׁתּוּקֵי? \nכָּל שֶׁהוּא מַכִּיר אֶת אִמּוֹ, \nוְאֵינוּ מַכִּיר אֶת אָבִיו.  \nאֲסֻפֵּי? \nכָּל שֶׁנֶּאֱסַף מִן הַשּׁוּק, \nוְאֵינוּ מַכִּיר לֹא אֶת אָבִיו וְלֹא אֶת אִמּוֹ.  \nאַבָּא שָׁאוּל הָיָה קוֹרֵא לְשַׁתּוּקֵי בַּדּוּקֵי. \n",
            "<small>ג</small>\nכָּל הָאֲסוּרִים מִלָּבֹא בַקָּהָל, \nמֻתָּרִין לָבֹא זֶה בָזֶה. \nרְבִּי יְהוּדָה אוֹסֵר.  \nרְבִּי אֶלְעָזָר אוֹמֵר: \nוַדָּאָן בְּוַדָּאָן, \nמֻתָּר, \nוַדָּאָן בִּסְפֵקָן, וּסְפֵקָן בְּוַדָּאָן, וּסְפֵקָן בִּסְפֵקָן, \nאָסוּר.  \nאֵילּוּ הֵן הַסְּפֵקוֹת? \nשַׁתּוּקִי, וַאֲסֻפֵּי, וְכוּתִי. \n",
            "<small>ד</small>\nהַנּוֹשֵׂא אִשָּׁה כֹהֶנֶת, \nצָרִיךְ לִבְדֹּק אַחֲרֶיהָ אַרְבַּע אִמָּהוֹת, \nשֶׁהֵן שְׁמוֹנֶה, וְאֵלּוּ הֵן: \nאִמָּהּ, וְאֵם אִמָּהּ, \nוְאֵם אֲבִי אִמָּהּ וְאִמָּהּ, \nוְאֵם אָבִיהָ וְאִמָּהּ, \nוְאֵם אָבִי אָבִיהָ וְאִמָּהּ.  \nלְוִיִּים וְיִשְׂרְאֵלִים, \nמוֹסִיפִין עֲלֵיהֶם עוֹד אַחַת. \n",
            "<small>ה</small>\nאֵין בּוֹדְקִין לֹא מִן הַמִּזְבֵּחַ וּלְמַעְלָן, \nוְלֹא מִן הַדּוּכָן וּלְמַעְלָן, \nוְלֹא מִן סֶנְהֶדְרִין וּלְמַעְלָן. &lt;הסנהדרין&gt; \nכָּל שֶׁהָחְזָקוּ אֲבוֹתָיו שׁוֹטְרֵי הָרַבִּים וְגַבָּאֵי צְדָקָה, \nמַשִּׂיאִים לִכְהֻנָּה, \nאֵינוּ צָרִיךְ לִבְדֹּק אַחֲרֵיהֶם.  \nרְבִּי יוֹסֵה אוֹמֵר: \nאַף מִי שֶׁהָיָה חָתוּם עֵד בְּאַרְכֵי יְשָׁנָה שֶׁלַּצִּפּוֹרִין.  \nרְבִּי חֲנַנְיָה בֶן אַנְטִיגְנַס אוֹמֵר: \nאַף מִי שֶׁהָיָה מֻכְתָּב בְּאִסְרַטְיָא שֶׁלַּמֶּלֶךְ. \n",
            "<small>ו</small>\nבַּת חָלָל זָכָר פְּסוּלָה מִן הַכְּהֻנָּה לְעוֹלָם.  \nיִשְׂרָאֵל שֶׁנָּשָׂא חֲלָלָה, \nבִּתּוֹ כְּשֵׁרָה לִכְהֻנָּה.  \nוְחָלָל שֶׁנָּשָׂא בַת יִשְׂרָאֵל, \nבִּתּוֹ פְּסוּלָה מִן הַכְּהֻנָּה.  \nרְבִּי יְהוּדָה אוֹמֵר: \nבַּת גֵּר זָכָר, כְּבַת חָלָל זָכָר. \n",
            "<small>ז</small>\nרְבִּי אֱלִיעֶזֶר בֶּן יַעֲקֹב אוֹמֵר: \nיִשְׂרָאֵל שֶׁנָּשָׂא גִיּוֹרֶת, בִּתּוֹ כְשֵׁרָה לִכְהֻנָּה, \nוְגֵר שֶׁנָּשָׂא בַת יִשְׂרָאֵל, בִּתּוֹ כְשֵׁרָה לִכְהֻנָּה. \nאֲבָל גֵּר שֶׁנָּשָׂא גִיּוֹרֶת, בִּתּוֹ פְסוּלָה מִן הַכְּהֻנָּה.  \nאֶחָד גֵּרִים וְאֶחָד עֲבָדִים מְשֻׁחְרָרִים, \nאֲפִלּוּ עַד עֲשָׂרָה דוֹרוֹת, \nעַד שֶׁתְּהֵא אִמָּן מִיִּשְׂרָאֵל.  \nרְבִּי יוֹסֵה אוֹמֵר: \nאַף גֵּר שֶׁנָּשָׂא גִיּוֹרֶת, \nבִּתּוֹ כְשֵׁרָה לִכְהֻנָּה. \n",
            "<small>ח</small>\nהָאוֹמֵר \"בְּנִי זֶה מַמְזֵר\", \nאֵינוּ נֶאֱמָן.  \nוַאֲפִלּוּ שְׁנֵיהֶם אוֹמְרִים עַל הָעֹבֶר שֶׁבְּמֵעֶיהָ: \n\"מַמְזֵר הוּא\", \nאֵינָן נֶאֱמָנִין.  \nרְבִּי יְהוּדָה אוֹמֵר: \nנֶאֱמָנִין. \n",
            "<small>ט</small>\nמִי שֶׁנָּתַן רְשׁוּת לִשְׁלוּחוֹ לְקַדֵּשׁ אֶת בִּתּוֹ, \nוְהָלַךְ הוּא וְקִדְּשָׁהּ, \nאִם שֶׁלּוֹ קָדְמוּ, קִדּוּשָׁיו קִדּוּשִׁין, \nוְאִם שֶׁלִּשְׁלוּחוֹ קָדְמוּ, קִדּוּשָׁיו קִדּוּשִׁין. \nאֵין יָדוּעַ, שְׁנֵיהֶם נוֹתְנִין גֵּט. \nאִם רָצוּ, אֶחָד נוֹתֵן גֵּט, וְאֶחָד כּוֹנֵס. \n\n<small>י</small>\nוְכֵן הָאִשָּׁה שֶׁנָּתְנָה רְשׁוּת לִשְׁלוּחָהּ לְקַדְּשָׁהּ, \nוְהָלְכָה הִיא וְקִדְּשָׁה עַצְמָהּ, \nאִם שֶׁלָּהּ קָדְמוּ, קִדּוּשֶׁיהָ קִדּוּשִׁין, \nוְאִם שֶׁלִּשְׁלוּחָהּ קָדְמוּ, קִדּוּשָׁיו קִדּוּשִׁין. \nאֵין יָדוּעַ, שְׁנֵיהֶן נוֹתְנִין גֵּט. \nאִם רָצוּ, אֶחָד נוֹתֵן גֵּט, וְאֶחָד כּוֹנֵס. \n",
            "<small>יא</small>\nמִי שֶׁיָּצָא הוּא וְאִשְׁתּוֹ לִמְדִינַת הַיָּם, \nוּבָא הוּא וְאִשְׁתּוֹ וּבָנָיו, וְאָמַר: \n\"אִשָּׁה שֶׁיָּצַאת עִמִּי לִמְדִינַת הַיָּם, \nהֲרֵי הִיא זוֹ, וְאֵלּוּ בָנֶיהָ\", \nאֵינוּ צָרִיךְ לְהָבִיא רְאָיָה, \nלֹא עַל הָאִשָּׁה וְלֹא עַל הַבָּנִים.  \n\"מֵתָה וְאֵלּוּ בָנֶיהָ\", \nמֵבִיא רְאָיָה עַל הַבָּנִים, \nוְאֵינוּ מֵבִיא רְאָיָה עַל הָאִשָּׁה. \n",
            "<small>יב</small>\n\"אִשָּׁה נָשָׂאתִי בִמְדִינַת הַיָּם, \nהֲרֵי זוֹ, וְאֵלּוּ בָנֶיהָ\", \nמֵבִיא רְאָיָה עַל הָאִשָּׁה, \nוְאֵינוּ מֵבִיא רְאָיָה עַל הַבָּנִים.  \n\"מֵתָה וְאֵלּוּ בָנֶיהָ\", &lt;מִיתָה&gt;\nמֵבִיא רְאָיָה עַל הָאִשָּׁה וְעַל הַבָּנִים. \n",
            "<small>יג</small>\nלֹא יִתְיַחֵד אִישׁ אֶחָד עִם שְׁתֵּי נָשִׁים, \nאֲבָל אִשָּׁה אַחַת מִתְיַחֶדֶת עִם שְׁנֵי אֲנָשִׁים.  \nרְבִּי שִׁמְעוֹן אוֹמֵר: \nאַף אִישׁ אֶחָד מִתְיַחֵד עִם שְׁתֵּי נָשִׁים. \n\n<small>יד</small>\nבִּזְמַן שֶׁאִשְׁתּוֹ עִמּוֹ, \nיָשֵׁן עִמָּהֶם בַּפֻּנְדְּקִי, \nמִפְּנֵי שֶׁאִשְׁתּוֹ מְשַׁמְּרַתּוּ.  \nמִתְיַחֵד אָדָם עִם אִמּוֹ וְעִם בִּתּוֹ, \nוְיָשֵׁן עִמָּהֶן בְּקֵרוּב בָּשָׂר. \nהִגְדִּילוּ, זֶה יָשֵׁן בִּכְסוּתוֹ וְזֶה יָשֵׁן בִּכְסוּתוֹ. \n",
            "<small>יה</small>\nלֹא יְלַמֵּד רְוָק סוֹפְרִים, \nוְלֹא תְלַמֵּד אִשָּׁה סוֹפְרִים.  \nרְבִּי אֶלְעָזָר אוֹמֵר: \nאַף מִי שֶׁאֵין עִמּוֹ אִשָּׁה, \nלֹא יְלַמֵּד סוֹפְרִים. \n",
            "<small>יו</small>\nרְבִּי יְהוּדָה אוֹמֵר: \nלֹא יִרְעֶה רְוָק בְּהֵמָה, \nוְלֹא יִישְׁנוּ שְׁנֵי רְוָקִים בְּטַלֵּת אַחַת; &lt;אחד&gt;\nוַחֲכָמִים מַתִּירִין.  \nכָּל שֶׁעִסְקוֹ עִם הַנָּשִׁים, \nלֹא יִתְיַחֵד עִם הַנָּשִׁים.  \nוְלֹא יְלַמֵּד אָדָם אֶת בְּנוֹ אֻמָּנוּת בֵּין הַנָּשִׁים.  \n\n&lt;ליתא בכ\"י קאופמן. וראה להלן יט-כ&gt;\n(רְבִּי מֵאִיר אוֹמֵר: \nלְעוֹלָם יְלַמֵּד אָדָם אֶת בְּנוֹ אֻמָּנוּת נְקִיָּה וְקַלָּה, \nוְיִתְפַּלֵּל לְמִי שֶׁהָעֹשֶׂר וְהַנְּכָסִים שֶׁלּוֹ. \nשֶׁאֵין אֻמָּנוּת שֶׁאֵין בָּהּ עֲנִיּוּת וַעֲשִׁירוּת, \nשֶׁלֹּא עֲנִיּוּת מִן הָאֻמָּנוּת, \nוְלֹא עֲשִׁירוּת מִן הָאֻמָּנוּת, \nאֶלָּא הַכֹּל לְפִי זְכוּתוֹ.  \nרְבִּי שִׁמְעוֹן בֶּן אֶלְעָזָר אוֹמֵר: \nרָאִיתָ מִיָּמֶיךָ חַיָּה וָעוֹף שֶׁיֵּשׁ לָהֶם אֻמָּנוּת? \nוְהֵן מִתְפַּרְנְסִין שֶׁלֹּא בְצַעַר; \nוַהֲלֹא לֹא נִבְרְאוּ אֶלָּא לְשַׁמְּשֵׁנִי, \nוַאֲנִי נִבְרֵאתִי לְשַׁמֵּשׁ אֶת קוֹנִי, \nאֵינוּ דִין שֶׁאֶתְפַּרְנֵס שֶׁלֹּא בְצַעַר? \nאֶלָּא שֶׁהֲרֵעוֹתִי מַעֲשַׂי וְקִפַּחְתִּי אֶת פַּרְנָסָתִי.  \nאַבָּא גֻרְיָן אִישׁ צַיְדָּן אוֹמֵר מִשֵּׁם אַבָּא גֻרְיָא:) \n\n<small>יז</small>\nרְבִּי מֵאִיר אוֹמֵר: \nלֹא יְלַמֵּד אָדָם אֶת בְּנוֹ חַמָּר, גַּמָּל, \nסַפָּר, סַפָּן, חַנְוָנִי וְרוֹעֶה, \nמִפְּנֵי שֶׁאֻמָּנוּתָן אֻמָּנוּת לֶסְטִים.  \n\n<small>יח</small>\nרְבִּי מֵאִיר אוֹמֵר: \nלְעוֹלָם לֹא יְלַמֵּד אָדָם אֶת בְּנוֹ\nאֶלָּא מִכָּל מָקוֹם שֶׁאָדָם מִתְפַּרְנֵס. \nאַשְׁרֵי מִי שֶׁלָּמַד אֻמָּנוּת קְטַנָּה, \nלִהְיוֹת מִתְפַּרְנֵס מִמֶּנָּה, \nוְרוּחַ הַבְּרִיּוֹת נוֹחָה מִמֶּנָּה.\n \n&lt;ליתא בכ\"י קאופמן&gt;\n (רְבִּי יְהוּדָה אוֹמֵר מִשְּׁמוֹ: \nהַחַמָּרִין רֻבָּן רְשָׁעִים, \nוְהַגַּמָּלִין רֻבָּן כְּשֵׁרִים, \nהַסַּפָּנִין רֻבָּן חֲסִידִים; \nטוֹב שֶׁבָּרוֹפְאִים, לְגֵיהִנָּם, \nוְהַכָּשֵׁר שֶׁבַּטַּבָּחִים שֻׁתָּפוֹ שֶׁלַּעֲמָלֵק.)  \n\n<small>יט</small>\nרְבִּי יְהוּדָה אוֹמֵר: \nלְעוֹלָם לֹא יְלַמֵּד אָדָן אֶת בְּנוֹ \nאֶלָּא אֻמָּנוּת נְקִיָּה וְקַלָּה, \nשֶׁאֵין לָךְ אֻמָּנוּת שֶׁאֵין בָּהּ עֲנִיִּים וַעֲשִׁירִים, \nאֶלָּא הַכֹּל לְפִי זְכוּתוֹ שֶׁלָּאָדָן.  \n\n<small>כ</small>\nהוּא הָיָה אוֹמֵר: \nהֲרָאִיתָ מִיָּמֶיךָ אֲרִי סַבָּל, \nצְבִי קַיָּץ, שׁוּעָל חַנְוָנִי, זְאֵב גּוֹדֵר גְּדֵרוֹת? \nוַהֲרֵי הַדְּבָרִים קַל וָחֹמֶר: &lt;קול&gt;\nוּמָה אִם אֵלּוּ שֶׁנִּבְרְאוּ שֶׁלֹּא לְשַׁמֵּשׁ אֶת קוֹנָן,\nהֲרֵי הֵן מִתְפַּרְנְסִים שֶׁלֹּא בְצַעַר,\nאֲנִי, שֶׁנִּבְרֵאתִי לְשַׁמֵּשׁ אֶת קוֹנִי, \nאֵינוּ דִין שֶׁתְּהֵא פַרְנָסָתִי שֶׁלֹּא בְצַעַר? \nוּמִי גָרַם לִי לִהְיוֹת מִתְפַּרְנֵס בְּצַעַר? \nהֱוֵי אוֹמֵר, חֲטָאַי,\nלְפִי שֶׁהֵרַעְתִּי אֶת מַעֲשַׂי וְקִפַּחְתִּי אֶת פַּרְנָסָתִי.  \n\n[<small>כא</small>]\nאָמַר לָהֶם רְבִּי נְהוֹרַי: \nמַנִּיחַ אֲנִי כָל אֻמָּנוּת שֶׁבָּעוֹלָם, &lt;את כל&gt;\nוְאֵינִי מְלַמֵּד אֶת בָּנַי אֶלָּא תוֹרָה, \nכְּדֵי שֶׁיֹּאכְלוּ שְׂכַר עֲמָלָהּ בָּעוֹלָם הַזֶּה, \nוְקֶרֶן קַיֶּמֶת לָהֶם לָעוֹלָם הַבָּא.  \nשֶׁאֵין לָךְ אֻמָּנוּת שֶׁעוֹמֶדֶת לָאָדָן \nאֶלָּא בְנַעְרוּתוֹ בִלְבַד,\nאֶלָּא אִם בָּא לִידֵי חֹלִי, \nאוֹ לְמִדָּה שֶׁלְּיִסּוּרִין, \nאוֹ יִכָּנֵס לִימֵי זִקְנָה, \nוְאֵין יָכוֹל לַעֲמֹד בִּמְלַאכְתּוֹ, \nנִמְצָא מֵת בְּרָעָב.  \nאֲבָל הַתּוֹרָה אֵינָה כֵן, \nאֶלָּא מְשַׁמֶּרֶת אֶת הָאָדָם מִכָּל רַע בְּנַעְרוּתוֹ, &lt;אדם&gt;\nוְנוֹתֶנֶת לוֹ אַחֲרִית וְתִקְוָה בְזִקְנוּתוֹ.  \nבְּנַעְרוּתוֹ מַה הוּא אוֹמֵר? (ישעיה מ,לא)\n\"וְקוֹיֵ יי יַחֲלִיפוּ כֹחַ, יַעֲלוּ אֵבֶר כַּנְּשָׁרִים, \nיָרוּצוּ וְלֹא יִיגָעוּ, יֵלְכוּ וְלֹא יִיעָפוּ. \" \nבְּזִקְנוּתוֹ מַה הוּא אוֹמֵר? (תהלים צב,טו)\n\"עוֹד יְנוּבוּן בְּשֵׂיבָה, דְּשֵׁנִים וְרַעֲנַנִּים יִהְיוּ.\" \n\n[<small>כב</small>]\nוְכֵן אַתְּ מוֹצֵא בְאָבִינוּ אַבְרָהָם, \nשֶׁשִּׁמֵּר אֶת הַתּוֹרָה עַד שֶׁלֹּא בָאת לָעוֹלָם, \nשֶׁנֶּאֱמַר: (בראשית כו,ה) \n\"עֵקֶב אֲשֶׁר שָׁמַע אַבְרָהָם בְּקֹלִי, \nוַיִּשְׁמֹר מִשְׁמַרְתִּי מִצְוֹתַי חֻקּוֹתַי וְתוֹרֹתָי\".  \n\n[כג] &lt;הושלם מכ\"י פרמה&gt;\nוְכֵן אַתְּ מוֹצֵא [בְאָבִינוּ אַבְרָהָם],\nשֶׁבֵּרְכוֹ הַמָּקוֹם בָּרוּךְ הוּא בְּנַעְרוּתוֹ וּבְזִקְנוּתוֹ.  \nבְּנַעְרוּתוֹ [מַה הוּא אוֹמֵר? (בראשית יב,ב)\n\"וְאֶעֶשְׂךָ לְגוֹי גָּדוֹל וַאֲבָרֶכְךָ, \nוַאֲגַדְּלָה שְׁמֶךָ וֶהְיֵה בְּרָכָה.\"\nבְּזִקְנוּתוֹ] מַה הוּא אוֹמֵר? (בראשית כד,א) \n\"וְאַבְרָהָם זָקֵן בָּא בַּיָּמִים, \nוַיי בֵּרַךְ אֶת אַבְרָהָם בַּכֹּל. \"\n\nחסל מסכתא קידושין \nחסל סדר נשים\n\n\n\n\nסדר נזקים\n\n\n"
        ]
    ],
    "sectionNames": [
        "Chapter",
        "Mishnah"
    ]
}