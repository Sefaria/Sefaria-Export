{
    "language": "he",
    "title": "Mishnah Sukkah",
    "versionSource": "https://archive.org/details/MishnaCorrectedKaufman00WHOLE",
    "versionTitle": "Mishnah based on the Kaufmann manuscript, edited by Dan Be'eri",
    "status": "locked",
    "license": "PD",
    "digitizedBySefaria": true,
    "actualLanguage": "he",
    "languageFamilyName": "hebrew",
    "isSource": true,
    "isPrimary": true,
    "direction": "rtl",
    "heTitle": "משנה סוכה",
    "categories": [
        "Mishnah",
        "Seder Moed"
    ],
    "text": [
        [
            "<small>א</small>\nסֻכָּה שֶׁהִיא גְּבוֹהָה מֵעֶשְׂרִים אַמָּה פְסוּלָה; \nוּרְבִּי יְהוּדָה מַכְשִׁיר. \nוְשֶׁאֵינָהּ גְּבוֹהָה עֲשָׂרָה טְפָחִים, \nוְשֶׁאֵין לָהּ שָׁלוֹשׁ דְּפָנוֹת, \nוְשֶׁחַמָּתָהּ מְרֻבָּה מִצִּלָּתָהּ פְּסוּלָה. \n\n<small>ב</small>\nסֻכָּה הַיְשָׁנָה, \nבֵּית שַׁמַּי פּוֹסְלִין, \nוּבֵית הֶלֵּל מַכְשִׁירִין. \nאֵי זוֹ הִיא הַיְשָׁנָה? \nכָּל שֶׁעֲשָׂאָהּ קֹדֶם לֶחָג שְׁלֹשִׁים יוֹם.\nוְאִם עֲשָׂאָהּ לְשֵׁם הֶחָג, \nאֲפִלּוּ מִתְּחִלַּת הַשָּׁנָה, כְשֵׁרָה.\n",
            "<small>ג</small>\nהָעוֹשֶׂה סֻכָּתוֹ תַחַת הָאִילָן, \nכְּאִלּוּ עֲשָׂאָהּ בְּתוֹךְ הַבַּיִת. \nסֻכָּה עַל גַּבֵּי סֻכָּה, \nהָעֶלְיוֹנָה כְשֵׁרָה, \nוְהַתַּחְתּוֹנָה פְסוּלָה. \nרְבִּי יְהוּדָה אוֹמֵר: \nאִם אֵין דַּיּוֹרִים בָּעֶלְיוֹנָה, \nהַתַּחְתּוֹנָה כְשֵׁרָה.\n",
            "<small>ד</small>\nפָּרַס עָלֶיהָ סָדִין מִפְּנֵי הַחַמָּה, \nאוֹ תַחְתֶּיהָ מִפְּנֵי הַנֵּשָׁר, \nאוֹ שֶׁפָּרַס עַל גַּבֵּי הַקִּנּוֹף, פְּסוּלָה. \nאֲבָל פּוֹרֵס הוּא עַל נִקְלֵיטֵי הַמִּטָּה.\n",
            "<small>ה</small>\nהִדְלָה עָלֶיהָ אֶת הַגֶּפֶן, \nוְאֶת הַדַּלַּעַת, וְאֶת הַקִּסּוֹס, \nוְסִכֵּךְ עַל גַּבָּן, פְּסוּלָה. \nאִם הָיָה סִכּוּךְ הַרְבֵּה מֵהֶן, \nאוֹ שֶׁקְּצָצָן, כְּשֵׁרָה. \nזֶה הַכְּלָל: \nדָּבָר שֶׁהוּא מְקַבֵּל טֻמְאָה, \nאִם אֵין גִּדּוּלָיו מִן הָאָרֶץ, \nאֵין מְסַכְּכִין בּוֹ.\n ",
            "<small>ו</small>\nחֲבִלֵּי קַשׁ וַחֲבִלֵּי עֵצִים וַחֲבִלֵּי זְרָדִים, \nאֵין מְסַכְּכִין בָּהֶן. \nאִם הִתִּירָן כְּשֵׁרוֹת. \nוְכֻלָּם כְּשֵׁרוֹת לִדְפָנוֹת.\n",
            "<small>ז</small>\nמְסַכְּכִים בַּנְּסָרִים. \nדִּבְרֵי רְבִּי יְהוּדָה. \nרְבִּי מֵאִיר אוֹסֵר. \nנָתַן עָלֶיהָ נֶסֶר שֶׁהוּא רָחָב אַרְבָּעָה טְפָחִים, \nכְּשֵׁרָה, \nוּבִלְבַד שֶׁלֹּא יִישָׁן תַּחְתָּיו.\n",
            "<small>ח</small>\nתִּקְרָה שֶׁאֵין עָלֶיהָ מַעֲזֵיבָה, \nרְבִּי יְהוּדָה אָמַר מִשֵּׁם בֵּית הֶלֵּל: \nאוֹ מְפַקְפֵּק אוֹ נוֹטֵל אַחַת מִבִּנְתַּיִם. \nבֵּית שַׁמַּי אוֹמֵר: \nמְפַקְפֵּק וְנוֹטֵל אַחַת מִבִּנְתַּיִם; \nרְבִּי מֵאִיר אוֹמֵר: \nנוֹטֵל אַחַת מִבִּנְתַּיִם וְאֵינוּ צָרִיךְ לְפַקְפֵּק.\n",
            "<small>ט</small>\nהַמְקָרֶה סֻכָּתוֹ בִשְׁפוֹדִין אוֹ בַאֲרֻכּוֹת הַמִּטָּה, \nאִם יֵשׁ רֶוַח בֵּינֵיהֶן כְּמוֹתָן, \nכְּשֵׁרָה. \nהַחוֹטֵט בַּגָּדִישׁ לַעֲשׁוֹת לוֹ סֻכָּה, \nאֵינָה סֻכָּה.\n",
            "<small>י</small>\nהַמְשַׁלְשֵׁל דְּפָנוֹת מִלְּמַעְלָן לְמַטָּן, \nאִם גְּבוֹהָה מִן הָאָרֶץ שְׁלֹשָׁה טְפָחִים, \nפְּסוּלָה; \nמִלְּמַטָּן לְמַעְלָן, \nאִם גְּבוֹהָה מִן הָאָרֶץ עֲשָׂרָה טְפָחִים, \nכְּשֵׁרָה. \nרְבִּי יוֹסֵה אוֹמֵר: \nכַּשֵּׁם שֶׁמִּלְּמַטָּן לְמַעְלָן עֲשָׂרָה טְפָחִין, \nכָּךְ מִלְמַעְלָן לְמַטָּן עֲשָׂרָה טְפָחִין. \nהִרְחִיק אֶת הַסִּכּוּךְ מִן הַדְּפָנוֹת שְׁלֹשָׁה טְפָחִים, \nפְּסוּלָה.\n",
            "<small>יא</small>\nבַּיִת שֶׁנִּפְחַת וְסִכֵּךְ עַל גַּבָּיו, \nאִם יֵשׁ בֵּין הַכֹּתֶל לַסִּכּוּךְ אַרְבַּע אַמּוֹת, \nפְּסוּלָה. \nוְכֵן בֶּחָצֵר שֶׁהִיא מֻקֶּפֶת אַכְסַדְרָה. \nסֻכָּה גְדוֹלָה שֶׁהִקִּיפוּהָ בְדָבָר שֶׁאֵין מְסַכְּכִים בּוֹ, \nאִם יֵשׁ תַּחְתָּיו אַרְבַּע אַמּוֹת, \nפְּסוּלָה.\n",
            "<small>יב</small>\nהָעוֹשֶׂה סֻכָּתוֹ כְמִין צְרִיף, \nאוֹ שֶׁסְּמָכָהּ לַכֹּתֶל, \nרְבִּי אֱלִיעֶזֶר פּוֹסֵל, \nמִפְּנֵי שֶׁאֵין לָהּ גַּג; \nוַחֲכָמִים מַכְשִׁירִין. \nמַחֲצֶלֶת קָנִים, מַחֲצֶלֶת גְּדוֹלָה, \nעֲשָׂאָהּ לִשְׁכִיבָה, \nמְקַבֶּלֶת טֻמְאָה וְאֵין מְסַכְּכִים בָּהּ; \nוְלַסִּכּוּךְ, \nמְסַכְּכִים בָּהּ, וְאֵינָהּ מְקַבֶּלֶת טֻמְאָה. \n\n<small>יג</small>\nרְבִּי אֶלְעָזָר אוֹמֵר: \nאַחַת גְּדוֹלָה וְאַחַת קְטַנָּה, \nעֲשָׂאָהּ לִשְׁכִיבָה, \nמְקַבֶּלֶת טֻמְאָה וְאֵין מְסַכְּכִים בָּהּ; \nוְלַסִּכּוּךְ, \nמְסַכְּכִים בָּהּ וְאֵינָהּ מְקַבֶּלֶת טֻמְאָה.\n\n\n"
        ],
        [
            "<small>א</small>\nהַיָּשֵׁן תַּחַת הַמִּטָּה בַסֻּכָּה לֹא יָצָא יְדֵי חוֹבָתוֹ. \nאָמַר רְבִּי יְהוּדָה: \nנוֹהֲגִין הָיִינוּ, \nיְשֵׁנִים תַּחַת הַמִּטּוֹת לִפְנֵי הַזְּקֵנִים. \nאָמַר רְבִּי שִׁמְעוֹן: \nמַעֲשֶׂה בִטְבִי עַבְדּוֹ שֶׁלְּרַבָּן גַּמְלִיאֵל, \nשֶׁהָיָה יָשֵׁן תַּחַת הַמִּטָּה. \nאָמַר רַבָּן גַּמְלִיאֵל לַזְּקֵנִים: \nרְאִיתֶם טְבִי עַבְדִּי, שֶׁהוּא תַּלְמִיד חֲכָמִים, \nוְיוֹדֵעַ שֶׁעֲבָדִים פְּטוּרִים מִן הַסֻּכָּה, \nוְיָשֵׁן לוֹ תַּחַת הַמִּטָּה. \nלְפִי דַרְכֵּנוּ לָמַדְנוּ, \nשֶׁהַיָּשֵׁן תַּחַת הַמִּטָּה לֹא יָצָא יְדֵי חוֹבָתוֹ.\n",
            "<small>ב</small>\nהַסּוֹמֵךְ סֻכָּתוֹ לִכְרָעֵי הַמִּטָּה כְשֵׁרָה. \nרְבִּי יְהוּדָה אוֹמֵר: \nאִם אֵינָה יְכוּלָה לַעֲמֹד בִּפְנֵי עַצְמָהּ, \nפְּסוּלָה. \n\n<small>ג</small>\nסֻכָּה הַמְדֻבְלֶלֶת, \nוְשֶׁצִּלָּתָהּ מְרֻבָּהמֵחַמָּתָהּ, \nכְּשֵׁרָה. \nוְהַמְעֻבָּה כְמִין בַּיִת, \nאַף עַל פִּי שֶׁאֵין הַכּוֹכָבִים נִרְאִים מִתּוֹכָהּ, \nכְּשֵׁרָה.\n",
            "<small>ד</small>\nהָעוֹשֶׂה סֻכָּתוֹ בְרֹאשׁ הָעֲגָלָה, \nאוֹ בְרֹאשׁ הַסְּפִינָה, \nכְּשֵׁרָה, וְעוֹלִין לָהּ בְּיוֹם טוֹב. \nבְּרֹאשׁ הָאִילָן אוֹ עַל גַּבֵּי הַגָּמָל, \nכְּשֵׁרָה, וְאֵין עוֹלִין לָהּ בְּיוֹם טוֹב. \nשְׁתַּיִם בִּידֵי אָדָם וְאַחַת בָּאִילָן, \nאוֹ שְׁתַּיִם בָּאִילָן וְאַחַת בִּידֵי אָדָם, \nכְּשֵׁרָה, וְאֵין עוֹלִין בָּהּ בְּיוֹם טוֹב. \nשָׁלוֹשׁ בִּידֵי אָדָם וְאַחַת בָּאִילָן, \nכְּשֵׁרָה, וְעוֹלִים לָהּ בְּיוֹם טוֹב. \nזֶה הַכְּלָל: \nכָּל שֶׁיִּנָּטֵל הָאִילָן, \nוְהִיא יְכוּלָה לַעֲמוֹד, \nעוֹלִים לָהּ בְּיוֹם טוֹב.\n",
            "<small>ה</small>\nהָעוֹשֶׂה סֻכָּתוֹ בֵין הָאִילָנוֹת, \nוְהָאִילָנוֹת דְּפָנוֹת, כְּשֵׁרָה. \nשְׁלוּחֵי מִצְוָה פְטוּרִים מִן הַסֻּכָּה. \nחוֹלִים וּמְשַׁמְּשֵׁיהֶם פְּטוּרִין מִן הַסֻּכָּה. \nאוֹכְלִים וְשׁוֹתִים עֲרַי חוּץ לַסֻּכָּה. (עדיי)\n",
            "<small>ו</small>\nמַעֲשֶׂה שֶׁהֵבִיאוּ לִפְנֵי רַבָּן יוֹחָנָן בֶּן זַכַּי \nלִטְעֹם אֶת הַתַּבְשִׁיל, \nוּלְרַבָּן גַּמְלִיאֵל שְׁתֵּי כוֹתָבוֹת וּדְלִי שֶׁלַּמַּיִם. \nאָמְרוּ: \n\"הַעֲלוּם לַסֻּכָּה!\" \nוּכְשֶׁנָּתְנוּ לוֹ לִרְבִּי צָדוֹק אֹכֶל פָּחוּת מִכַּבֵּיצָה, \nנְטָלוֹ בַמַּפָּה וַאֲכָלוֹ חוּץ לַסֻּכָּה, \nוְלֹא בֵרַךְ אַחֲרָיו.\n",
            "<small>ז</small>\nרְבִּי אֱלִיעֶזֶר אוֹמֵר: \nאַרְבַּע עֶשְׂרֵה סְעוֹדוֹת חַיָּב אָדָם לֹאכַל בַּסֻּכָּה, \nאַחַת בַּיּוֹם וְאַחַת בַּלַּיְלָה. \nוַחֲכָמִים אוֹמְרִים: \nאֵין לַדָּבָר קִצְבָה, \nחוּץ מִלֵּילֵי יוֹם טוֹב הָרִאשׁוֹן בִּלְבַד. \nוְעוֹד אָמַר רְבִּי אֱלִיעֶזֶר: \nמִי שֶׁלֹּא אָכַל בְּלֵילֵי יוֹם טוֹב הָרִאשׁוֹן, \nיַשְׁלִים בְּלֵילֵי יוֹם טוֹב הָאַחֲרוֹן. \nוַחֲכָמִים אוֹמְרִים: \nאֵין לַדָּבָר תַּשְׁלוּמִין, \nעַל זֶה נֶאֱמַר: (קהלת א, טו) \n\"מְעֻוָּת לֹא יוּכַל לִתְקן, \nוְחֶסְרוֹן לֹא יוּכַל לְהִמָּנוֹת\".\n",
            "<small>ח</small>\nמִי שֶׁהָיָה רֹאשׁוֹ וְרֻבּוֹ בַסֻּכָּה, \nוְשֻׁלְחָנוֹ בְתוֹךְ הַבַּיִת, \nבֵּית שַׁמַּי פּוֹסְלִין, \nוּבֵית הֶלֵּל מַכְשִׁירִין. \nאָמְרוּ בֵית הֶלֵּל לְבֵית שַׁמַּי: \nמַעֲשֶׂה שֶׁהָלְכוּ זִקְנֵי בֵית שַׁמַּי וְזִקְנֵי בֵית הֶלֵּל \nלְבַקֵּר אֶת יוֹחָנָן בֶּן הַחוֹרוֹנִי, \nוּמְצָאוּהוּ רֹאשׁוֹ וְרֻבּוֹ בַסֻּכָּה, \nוְשֻׁלְחָנוֹ בְתוֹךְ הַבַּיִת. \nאָמְרוּ לָהֶם בֵּית שַׁמַּי: \nמִשָּׁם רְאָיָה? \nאַף הֵן אָמְרוּ לוֹ: \n\"אִם כֵּן הָיִיתָ נוֹהֵג, (הָיְתָה)\nלֹא קִיַּמְתָּ מִצְוַת סֻכָּה מִיָּמֶיךָ.\n",
            "<small>ט</small>\nנָשִׁים וַעֲבָדִים וּקְטַנִּים פְּטוּרִים מִן הַסֻּכָּה. \nוְכָל קָטָן שֶׁאֵינוּ צָרִיךְ לְאִמּוֹ חַיָּב בַּסֻּכָּה. \nמַעֲשֶׂה שֶׁיָּלְדָה כַלָּתוֹ שֶׁלְּשַׁמַּי הַזָּקֵן, \nוּפִחֵת אֶת הַמַּעֲזֵיבָה, \nוְסִכֵּךְ עַל גַּבֵּי הַמִּטָּה בִשְׁבִיל הַקָּטָן.\n",
            "<small>י</small>\nכָּל שִׁבְעַת הַיָּמִים, \nעוֹשֶׂה אָדָם אֶת סֻכָּתוֹ קֶבַע וְאֶת בֵּיתוֹ עֲרַי. \nיָרְדוּ גְשָׁמִים, \nמֵאֶמָּתַי מֻתָּר לְפַנּוֹת? \nמִשֶּׁתִּסְרַח הַמִּקְפָּה. \nמוֹשְׁלִים אוֹתוֹ מָשָׁל: \nלְמָה הַדָּבָרדּוֹמֶה? \nלְעֶבֶד שֶׁבָּא לִמְזוֹג לְקוֹנָיו, \nוְשָׁפַךְ הַקִּיתוֹן עַל פָּנָיו.\n\n\n"
        ],
        [
            "<small>א</small>\nלוּלָב הַגָּזוּל וְהַיָּבֵשׁ, פָּסוּל. \nשֶׁלָּאֲשֵׁרָה וְשֶׁלְּעִיר הַנִּדַּחַת, פָּסוּל. \nנִקְטַם רֹאשׁוֹ, נִפְרְצוּ עָלָיו, פָּסוּל. \nנִפְרְדוּ עָלָיו, כָּשֵׁר; \nרְבִּי יְהוּדָה אוֹמֵר: \nיוֹגְדֶנּוּ מִלְמַעְלָן. \nוְצִנֵּי הַר הַבַּרְזֶל כְּשֵׁרוֹת. \nכָּל לוּלָב שֶׁיֶּשׁ בּוֹ שְׁלֹשָׁה טְפָחִים כְּדֵי לְנַעֲנֵעַ בּוֹ, \nכָּשֵׁר.\n",
            "<small>ב</small>\nהֲדַס הַגָּזוּל וְהַיָּבֵשׁ, פָּסוּל. \nשֶׁלָּאֲשֵׁרָה וְשֶׁלְּעִיר הַנִּדַּחַת, פָּסוּל. \nנִקְטַם רֹאשׁוֹ, נִפְרְצוּ עָלָיו, \nאוֹ שֶׁהָיוּ עֲנָבָיו מְרֻבּוֹת מֵעָלָיו, פָּסוּל; \nאִם מִעֲטָן, כָּשֵׁר. \nאֵין מְמַעֲטִין בְּיוֹם טוֹב.\n",
            "<small>ג</small>\nעֲרָבָה גְזוּלָה וִיבֵשָׁה פְסוּלָה. \nשֶׁלָּאֲשֵׁרָה וְשֶׁלְּעִיר הַנִּדַּחַת, פְּסוּלָה. \nנִקְטַם רֹאשָׁהּ, נִפְרְצוּ עָלֶיהָ, \nוְהַצַּפְצֶפֶת, פְּסוּלָה. \nכְּמֵישָׁה וְשֶׁנָּשְׁרוּ מִקְצָת עָלֶיהָ וְשֶׁלַּבַּעַל, \nכְּשֵׁרָה.\n",
            "<small>ד</small>\nרְבִּי יִשְׁמָעֵאל אוֹמֵר: \nשְׁלֹשָׁה הֲדַסִּים וּשְׁתֵּי עֲרָבוֹת, \nלוּלָב אֶחָד וְאֶתְרוֹג אֶחָד; \nאֲפִלּוּ שְׁנַיִם קְטוּמִים וְאֶחָד שֶׁאֵינוּ קָטוּם. \nרְבִּי טַרְפוֹן אוֹמֵר: \nאֲפִלּוּ שְׁלָשְׁתָּן קְטוּמִים. \nרְבִּי עֲקִיבָה אוֹמֵר: \nכַּשֵּׁם שֶׁלּוּלָב אֶחָד וְאֶתְרוֹג אֶחָד, \nכָּךְ הֲדַס אֶחָד וַעֲרָבָה אַחַת.\n",
            "<small>ה</small>\nאֶתְרוֹג הַגָּזוּל וְהַיָּבֵשׁ, פָּסוּל. \nשֶׁלָּאֲשֵׁרָה וְשֶׁלְּעִיר הַנִּדַּחַת, פָּסוּל. \nוְשֶׁלְּעָרְלָה פָסוּל. \nוְשֶׁלִּתְרוּמָה טְמֵאָה פָסוּל. \nשֶׁלִּטְהוֹרָה לֹא יִטֹּל, \nוְאִם נָטַל, כָּשֵׁר. \nשֶׁלִּדְמַי, בֵּית שַׁמַּי פּוֹסְלִין, \nוּבֵית הֶלֵּל מַכְשִׁירִין. \nשֶׁלְּמַעֲשֵׂר שֵׁנִי בִירוּשָׁלַיִם לֹא יִטֹּל, \nוְאִם נָטַל כָּשֵׁר.\n",
            "<small>ו</small>\nעָלָת חֲזָזִית עַל רֻבּוֹ, \nנִטְּלָה פִטַּמְתּוֹ, \nנִקַּב, נִקְלַף, נִסְדַּק, \nחָסַר כָּל שֶׁהוּא, פָּסוּל. \nעָלָת חֲזָזִית עַל מֵעוּטוֹ, \nנִטַּל עָקְצוֹ, \nנִקַּב וְלֹא חָסַר כָּל שֶׁהוּא, כָּשֵׁר. \nאֶתְרוֹג הַכּוּשִׁי פָסוּל. \nוְהַיָּרֹק כְּכַרַתָּן, \nרְבִּי מֵאִיר מַכְשִׁיר, \nוּרְבִּי יְהוּדָה פוֹסֵל.\n",
            "<small>ז</small>\nשֵׁעוּר אֶתְרוֹג קָטָן, \nרְבִּי מֵאִיר אוֹמֵר: \nכָּאֱגוֹז; \nוּרְבִּי יוּדָה אוֹמֵר: \nכַּבֵּיצָה. \nוּבַגָּדוֹל, \nכְּדֵי שֶׁיֶּאֱחֹז אֶת שְׁנֵיהֶם בְּיָדוֹ אַחַת. \nדִּבְרֵי רְבִּי יְהוּדָה. \nרְבִּי יוֹסֵה אוֹמֵר: \nאֲפִלּוּ בִּשְׁתֵּי יָדָיו.\n",
            "<small>ח</small>\nאֵין אוֹגְדִים אֶת הַלּוּלָב אֶלָּא מִמִּינוֹ. \nדִּבְרֵי רְבִּי יְהוּדָה. \nרְבִּי מֵאִיר אוֹמֵר: \nאֲפִלּוּ בִמְשִׁיחָה. \nאָמַר רְבִּי מֵאִיר: \nמַעֲשֶׂה בְאַנְשֵׁי יְרוּשָׁלַיִם, \nשֶׁהָיוּ אוֹגְדִים אֶת לוּלַבֵּיהֶן \nבְּגִימוֹנוֹת שֶׁלַּזָּהָב. \n",
            "וְאֵיכָן הָיוּ מְנַעְנְעִים? \nבְּ\"הוֹדוּ לַיי\" תְּחִלָּה וָסוֹף, \nאַף בְּ\"אָנָּא יי הוֹשִׁיעָה נָּא\". \nכְּדִבְרֵי בֵית הֶלֵּל. \nבֵּית שַׁמַּי אוֹמְרִים: \nאַף בְּ\"אָנָּא יי הַצְלִיחָה נָא\". \nאָמַר רְבִּי עֲקִיבָה: \nצוֹפֶה הָיִיתִי בְרַבָּן גַּמְלִיאֵל וּבִרְבִּי יְהוֹשֻׁעַ, \nשֶׁכָּל הָעָם הָיוּ מְטָרְפִים אֶת לוּלַבֵּיהֶם, \nוְהֵן לֹא נִעְנְעוּ אֶלָּא בְ\"אָנָּא יי הוֹשִׁיעָה נָּא\" בִּלְבַד. \n\n<small>ט</small>\nמִי שֶׁבָּא בַדֶּרֶךְ וְלֹא הָיָה בְיָדוֹ לוּלָב, \nכְּשֶׁיִּכָּנֵס לְבֵיתוֹ, יִטֹּל עַל שֻׁלְחָנוֹ. \nוְאִם לֹא נָטַל בַּשַּׁחְרִית, יִטֹּל בֵּין הָעַרְבַּיִם, \nשֶׁכָּל הַיּוֹם כָּשֵׁר לַלּוּלָב.\n",
            "<small>י</small>\nמִי שֶׁהָיָה עֶבֶד אוֹ אִשָּׁה אוֹ קָטָן מַקְרִים אוֹתוֹ, \nוְהוּא עוֹנֶה אַחֲרֵיהֶם מַה שֶּׁהֵן אוֹמְרִים, \nוְתְהֵא לוֹ מְאֵרָה, \nאִם הָיָה גָדוֹל מַקְרֵא אוֹתוֹ, \nוְהוּא עוֹנֶה אַחֲרָיו \"הַלְלוּיָהּ\".\n",
            "<small>יא</small>\nמָקוֹם שֶׁנָּהֲגוּ לִכְפֹּל, יִכְפֹּל; \nלִפְשֹׁט, יִפְשֹׁט; \nלְבָרֵךְ אַחֲרָיו, יְבָרֵךְ. \nהַכֹּל כְּמִנְהַג הַמְּדִינָה. \nהַלּוֹקֵחַ לוּלָב מֵחֲבֵרוֹ בַשְּׁבִיעִית, \nנוֹתֵן לוֹ אֶתְרוֹג מַתָּנָה, \nשֶׁאֵינוּ רַשַּׁי לִקָּחוֹ בַשְּׁבִיעִית.\n",
            "<small>יב</small>\nבָּרִאשׁוֹנָה הָיָה לוּלָב נִטָּל בַּמִּקְדָּשׁ שִׁבְעָה, \nוּבַמְּדִינָה יוֹם אֶחָד. \nמִשֶּׁחָרַב בֵּית הַמִּקְדָּשׁ הִתְקִין רַבָּן יוֹחָנָן בֶּן זַכַּי, \nשֶׁיְּהֵא לוּלָב נִטָּל בַּמְּדִינָה שִׁבְעָה, \nזֵכֶר לַמִּקְדָּשׁ, \nוְשֶׁיְּהֵא יוֹם הֶנֶף כֻּלּוֹ אָסוּר.\n",
            "<small>יג</small>\nיוֹם טוֹב הָרִאשׁוֹן שֶׁלֶּחָג שֶׁחָל לִהְיוֹת בַּשַּׁבָּת, \nכָּל הָעָם מוֹלִיכִים אֶת לוּלַבֵּיהֶם לְבֵית הַכְּנֶסֶת. \nכָּל אֶחָד וְאֶחָד מַכִּיר אֶת שֶׁלּוֹ וְנוֹטֵל, \nמִפְּנֵי שֶׁאָמָרוּ: \nאֵין אָדָם יוֹצֵא יְדֵי חוֹבָתוֹ \nבְיוֹם טוֹב הָרִאשׁוֹן שֶׁלֶּחָג \nבְּלוּלַבּוֹ שֶׁלַּחֲבֵרוֹ, \nוּשְׁאָר כָּל יְמוֹת הֶחָג, \nיוֹצֵא אָדָם יְדֵי חוֹבָתוֹ בְלוּלַבּוֹ שֶׁלַּחֲבֵרוֹ.\n",
            "<small>יד</small>\nרַבִּי יוֹסֵה אוֹמֵר: \nבְּיוֹם טוֹב הָרִאשׁוֹן שֶׁלֶּחָג שֶׁחָל לִהְיוֹת בַּשַּׁבָּת, \nשָׁכַח וְהוֹצִיא אֶת הַלּוּלָב בִּרְשׁוּת הָרַבִּים, פָּטוּר, \nמִפְּנֵי שֶׁהוֹצִיאוֹ בִרְשׁוּת.\n",
            "מְקַבֶּלֶת אִשָּׁה מִיַּד בְּנָהּ וּמִיַּד בַּעְלָהּ \nוּמַחְזֶרֶת לַמַּיִם בַּשַּׁבָּת. \nרְבִּי יְהוּדָה אוֹמֵר: \nבַּשַּׁבָּת מַחֲזִירִים, \nבְּיוֹם טוֹב מוֹסִיפִים, \nוּבַמּוֹעֵד מַחֲלִיפִים.\nוְכָל קָטָן שֶׁיֵּשׁ בּוֹ דַעַת לְנַעֲנֵעַ חַיָּב בַּלּוּלָב.\n\n\n"
        ],
        [
            "<small>א</small>\nלוּלָב וַעֲרָבָה שִׁשָּׁה וְשִׁבְעָה; \nהַהַלֵּל וְהַשִּׂמְחָה שְׁמוֹנָה; \nסֻכָּה וְנִסּוּךְ הַמַּיִם שִׁבְעָה; \nוְהֶחָלִיל חֲמִשָּׁה וְשִׁשָּׁה.\n",
            "לוּלָב שִׁבְעָה, כֵּיצַד? \nיוֹם טוֹב הָרִאשׁוֹן שֶׁלֶּחָג שֶׁחָל לִהְיוֹת בַּשַּׁבָּת, \nלוּלָב שִׁבְעָה; \nוּשְׁאָר כָּל הַיָּמִים, שִׁשָּׁה.\n",
            "<small>ב</small>\nעֲרָבָה שִׁבְעָה, כֵּיצַד? \nיוֹם הַשְּׁבִיעִי שֶׁלַּעֲרָבָה שֶׁחָל לִהְיוֹת בַּשַּׁבָּת, \nעֲרָבָה שִׁבְעָה; \nוּשְׁאָר כָּל הַיָּמִים, שִׁשָּׁה.\n",
            "<small>ג</small>\nמִצְוַת הַלּוּלָב כֵּיצַד? \nכָּל הָעָם מוֹלִיכִים אֶת לוּלַבֵּיהֶם לְהַר הַבַּיִת, \nוְהַחַזָּנִים מְקַבְּלִים מִיָּדָם, \nוְסוֹדְרִים אוֹתָם עַל גַּג הָאִסְטְוָה, \nוְהַזְּקֵנִים מַנִּיחִים אֶת שֶׁלָּהֶן בַּלִּשְׁכָּה. \nוּמְלַמְּדִים אוֹתָם לוֹמַר: \n\"כָּל מִי שֶׁהִגִּיעַ לוּלַבִּי לְיָדוֹ, \nהֲרֵי הוּא לוֹ מַתָּנָה.\" \nוּלְמָחֳרָת מַשְׁכִּימִים וּבָאִים, \nוְהַחַזָּנִים מְזַרְקִים לִפְנֵיהֶם, \nוְהֵן מְחַטְּפִים וּמַכִּים אִישׁ אֶת חֲבֵרוֹ. \nוּכְשֶׁרָּאוּ בֵית דִּין שֶׁהֵם בָּאִים לִידֵי סַכָּנָה, \nהִתְקִינוּ שֶׁיְּהֵא כָל אֶחָד וְאֶחָד נוֹטֵל בְּבֵיתוֹ.\n",
            "<small>ד</small>\nמִצְוַת עֲרָבָה כֵיצַד? \nמָקוֹם הָיָה לְמַטָּה מִירוּשָׁלַיִם נִקְרָא מוֹצָא. \nיוֹרְדִים לַשָּׁם וּמְלַקְּטִים מִשָּׁם מָרְבְּיוֹת שֶׁלַּעֲרָבָה, \nוּבָאִים וְזוֹקְפִים אוֹתָם לִצְדָדֵי הַמִּזְבֵּחַ, \nוְרָאשֵׁיהֶם כְּפוּפִים עַל גַּבֵּי הַמִּזְבֵּחַ. \nתָּקְעוּ וְהֵרִיעוּ וְתָקָעוּ. \nבְּכָל יוֹם מַקִּיפִים אֶת הַמִּזְבֵּחַ פַּעַם אַחַת, \nוְאוֹמְרִים: \n\"אָנָּא יי הוֹשִׁיעָה נָּא, \nאָנָּא וְהוֹשִׁיעָה נָּא!\". \nרְבִּי יְהוּדָה אוֹמֵר: \n\"אֲנִי וְהוּא וְהוֹשִׁיעָה נָּא, \nאֲנִי וְהוּא וְהוֹשִׁיעָה נָּא!\" \nאוֹתוֹ הַיּוֹם מַקִּיפִים אֶת הַמִּזְבֵּחַ שֶׁבַע פְּעָמִים. \n\n(בְּשָׁעַת פְּטִירָתָן, &lt;ליתא בכ\"י קאופמן&gt;\nמָה הֵן אוֹמְרִים? \n\"יֹפִי לָךְ, מִזְבֵּחַ! \nיֹפִי לָךְ, מִזְבֵּחַ!\" \nרְבִּי אֱלִיעֶזֶר אוֹמֵר: \n\"לְיָהּ וְלָךְ מִזְבֵּחַ! \nלְיָהּ וְלָךְ מִזְבֵּחַ!\") \n",
            "<small>ה</small>\nכְּמַעֲשֵׂהוּ בַחוֹל, כֵּן מַעֲשֵׂהוּ בַשַּׁבָּת, \nאֶלָּא שֶׁהָיוּ מְלַקְּטִים אוֹתָם מֵעֶרֶב שַׁבָּת, \nוּמַנִּיחִין אוֹתָם בְּגִיגִיּוֹת שֶׁלַּזָּהָב, \nכְּדֵי שֶׁלֹּא יִכְמֹשׁוּ. \nרְבִּי יוֹחָנָן בֶּן בְּרוֹקָה אוֹמֵר: \nחֲרִיּוֹת שֶׁלַּדָּקָל הָיוּ מְלַקְּטִים \nוְחוֹבְטִים עַל גַּבֵּי הַמִּזְבֵּחַ.\nאוֹתוֹ הַיּוֹם הָיָה נִקְרָא יוֹם חִבּוּט חֲרִיּוֹת.\n",
            "מִיָּד הַתִּינוֹקוֹת שׁוֹמְטִים אֶת לוּלַבֵּיהֶם, \nוְאוֹכְלִים אֶת אֶתְרוֹגֵיהֶם.\n",
            "<small>ו</small>\nהַהַלֵּל וְהַשִּׂמְחָה שְׁמוֹנָה, כֵּיצַד? \nמְלַמֵּד שֶׁאָדָם חַיָּב בִּכְבוֹד יוֹם טוֹב הָאַחֲרוֹן שֶׁלֶּחָג, \nכִּשְׁאָר כָּל יְמוֹת הֶחָג. \nסֻכָּה שִׁבְעָה, כֵּיצַד? \nגָּמַר מִלֹּאכַל, \nלֹא יָתֵיר אֶת סֻכָּתוֹ; \nאֲבָל מוֹרִיד הוּא אֶת הַכֵּלִים מִן הַמִּנְחָה וּלְמַעְלָן, \nבִּשְׁבִיל כְּבוֹד יוֹם טוֹב הָאַחֲרוֹן.\n",
            "<small>ז</small>\nנִסּוּךְ הַמַּיִם שִׁבְעָה, כֵּיצַד? \nצְלוֹחִית שֶׁלַּזָּהָב מַחֲזֶקֶת שְׁלשֶׁת לָגִּים הָיָה מְמַלֵּא מִן הַשִּׁילוֹחַ. \nהִגִּיעוּ לְשַׁעַר הַמַּיִם, \nתָּקְעוּ וְהֵרִיעוּ וְתָקָעוּ. \nעָלָה בַכֶּבֶשׁ וּפָנָה לִשְׂמאלוֹ, \nוּשְׁנֵי סְפָלִים שֶׁלַּכֶּסֶף הָיוּ שָׁם. \nרְבִּי יְהוּדָה אוֹמֵר: \nשֶׁלַּסִּיד הָיוּ, \nאֶלָּא שֶׁהָיוּ מֻשְׁחָרִים מִפְּנֵי הַיַּיִן. \nוּמְנֻקָּבִין כְּמִין שְׁנֵי חֹטְמִים דַּקִּים; &lt; וּמַנֻּקָּבִין &gt;\nאֶחָד מְעֻבֶּה וְאֶחָד מֵדֵק, \nכְּדֵי שֶׁיְּהוּ שְׁנֵיהֶם כָּלִים בְּבַת אַחַת. \n\n<small>ח</small>\nמַעֲרָבִי שֶׁלַּמַּיִם, \nמִזְרָחִי שֶׁלַּיַּיִן. \nעֵירָה שֶׁלַּמַּיִם בְּתוֹךְ שֶׁלַּיַּיִן, \nאוֹ שֶׁלַּיַּיִן בְּתוֹךְ שֶׁלַּמַּיִם, יָצָא. \nרְבִּי יְהוּדָה אוֹמֵר: \nמִלֹּג הָיָה מְנַסֵּךְ כָּל שְׁמוֹנָה. \nוְלַמְנַסֵּךְ אוֹמְרִין לוֹ: \n\"הַגְבַּהּ אֶת יָדָךְ!\" \nשֶׁפַּעַם אַחַת נִסֵּךְ עַל רַגְלָיו, \nוּרְגָמוּהוּ כָל הָעָם בְּאֶתְרוֹגֵיהֶן.\n",
            "<small>ט</small>\nכְּמַעֲשֵׂהוּ בַחוֹל, \nכֵּן מַעֲשֵׂהוּ בַשַּׁבָּת. \nאֲבַל שֶׁהָיָה מְמַלֵּא מֵעֶרֶב שַׁבָּת \nחָבִית שֶׁלַּזָּהָב שֶׁאֵינָהּ מְקֻדֶּשֶׁת מִן הַשִּׁילוֹחַ. \nהָיָה מַנִּיחָהּ בַּלִּשְׁכָּה. \nנִשְׁפָּכָה אוֹ נִתְגַּלָּתָה, \nהָיָה מְמַלָּהּ מִן הַכִּיּוֹר, \nשֶׁהַמַּיִם וְהַיַּיִן הַמְּגֻלִּים פְּסוּלִים מֵעַל גַּבֵּי הַמִּזְבֵּחַ.\n\n\n\n"
        ],
        [
            "<small>א</small>\nהֶחָלִיל חֲמִשָּׁה וְשִׁשָּׁה; \nזֶה חָלִיל שֶׁלְּבֵית הַשּׁוֹאֲבָה, \nשֶׁאֵינוּ דוֹחֶה לֹא אֶת הַשַּׁבָּת וְלֹא אֶת יוֹם טוֹב. \nאָמְרוּ: \nמִי שֶׁלֹּא רָאָה שִׂמְחַת בֵּית הַשּׁוֹאֲבָה, \nלֹא רָאָה שִׂמְחָה מִיָּמָיו.\n",
            "<small>ב</small>\nמוֹצָאֵי יוֹם טוֹב הָרִאשׁוֹן שֶׁלֶּחָג \nהָיוּ יוֹרְדִים לַעֲזָרַת הַנָּשִׁים, \nוּמְתַקְּנִים שָׁם תִּקּוּן גָּדוֹל. \nוּמְנוֹרוֹת שֶׁלַּזָּהָב הָיוּ שָׁם, \nוּסְפָלִים שֶׁלַּזָּהָב בְּרָאשֵׁיהֶם, \nוְאַרְבָּעָה סֻלָּמוֹת עַל כָּל מְנוֹרָה וּמְנוֹרָה, \nוְאַרְבָּעָה יְלָדִים מִפִּרְחֵי כְהֻנָּה, \nוּבִידֵיהֶם כַּדֵּי יַיִן וְכַדֵּי שֶׁמֶן שֶׁלְּמֵאָה וְעֶשְׂרִים לֹג, \nוְהֵן מְטִילִין לְתוֹךְ כָּל סֵפֶל וְסֵפֶל.\n",
            "<small>ג</small>\nמִבְּלָאֵי מִכְנְסֵי הַכֹּהֲנִים וּמֵהֶמְיָנֵיהֶם הָיוּ מַפְקִיעִים, \nוּבָהֶם הָיוּ מַדְלִיקִים. \nלֹא הָיְתָה חָצֵר בִּירוּשָׁלַיִם \nשֶׁלֹּא הָיְתָה מְאִירָה מֵאוֹר בֵּית הַשּׁוֹאֲבָה.\n",
            "<small>ד</small>\nהַחֲסִידִים וְאַנְשֵׁי הַמַּעֲשֶׂה \nהָיוּ מְרַקְּדִים לִפְנֵיהֶם בַּאֲבוּקוֹת, \nוְאוֹמְרִין לִפְנֵיהֶם דִּבְרֵי תֻשְׁבָּחוֹת. \nהַלְוִיִּם בְּכִנּוֹרוֹת וּבִנְבָלִים וּבִמְצִלְתַּיִם, \nוּבְכָל כְּלֵי שִׁיר בְּלֹא מִסְפָּר, \nעַל חֲמֵשׁ עֶשְׂרֵה מַעֲלוֹת \nהַיּוֹרְדוֹת מֵעֲזָרַת יִשְׂרָאֵל לַעֲזָרַת הַנָּשִׁים, \nכְּנֶגֶד חֲמֵשׁ עֶשְׂרֵה שִׁיר הַמַּעֲלוֹת שֶׁבַּתִּלִּים, \nשֶׁעֲלֵיהֶן הַלְוִיִּם עוֹמְדִין בַּשִּׁיר. \n\n<small>ה</small>\nעָמְדוּ שְׁנֵי כֹהֲנִים בְּשַׁעַר הָעֶלְיוֹן, \nהַיּוֹרֵד מֵעֲזָרַת יִשְׂרָאֵל לַעֲזָרַת הַנָּשִׁים, \nוּשְׁתֵּי חֲצוֹצְרוֹת בְּיָדָם. \nקָרָא הַגֶּבֶר, \nתָּקְעוּ וְהֵרִיעוּ וְתָקָעוּ. \nהִגִּיעוּ לְמַעֲלָה עֲשִׂירִית, \nתָּקְעוּ וְהֵרִיעוּ וְתָקָעוּ. \nהִגִּיעוּ לָעֲזָרָה, \nתָּקְעוּ וְהֵרִיעוּ וְתָקָעוּ. \nהָיוּ תוֹקְעִים וְהוֹלְכִים, \nעַד שֶׁמַּגִיעִים לְשַׁעַר הַיּוֹצֵא לַמִּזְרָח. \nהִגִּיעוּ לְשַׁעַר הַיּוֹצֵא לַמִּזְרָח, \nוְהָפְכוּ פְנֵיהֶן לַמַּעֲרָב, וְאָמְרוּ:\n\"אֲבוֹתֵינוּ שֶׁהָיוּ בַמָּקוֹם הַזֶּה, (יחזקאל ח,טז)\n\"אֲחֹרֵיהֶם אֶל הֵיכַל יי וּפְנֵיהֶם קֵדְמָה, \nוְהֵמָּה מִשְׁתַּחֲוִים קֵדְמָה לַשָּׁמֶשׁ\"; \nאָנוּ לְיָהּ וּלְיָהּ עֵינֵינוּ!\" \nרְבִּי יְהוּדָה אוֹמֵר: \nהָיוּ שׁוֹנִין אוֹתוֹ לוֹמַר: \n\"אָנוּ לְיָהּ, וּלְיָהּ עֵינֵינוּ!\"\n",
            "<small>ו</small>\nאֵין פּוֹחֲתִים מֵעֶשְׂרִים וְאַחַת תְּקִיעָה בַמִּקְדָּשׁ, \nוְלֹא מוֹסִיפִים עַל אַרְבָּעִים וּשְׁמוֹנֶה. \nבְּכָל יוֹם הָיוּ שָׁם עֶשְׂרִים וְאַחַת תְּקִיעָה: \nשָׁלוֹשׁ לִפְתִיחַת הַשְּׁעָרִים, \nוְתֵשַׁע לְתָמִיד שֶׁלַּשַּׁחַר, \nוְתֵשַׁע לְתָמִיד שֶׁלְּבֵין הָעַרְבַּיִם. \nוּבַמּוּסָפִים מוֹסִיפִים עוֹד תֵּשַׁע. \nוּבְעֶרֶב שַׁבָּת מוֹסִיפִים עוֹד שֵׁשׁ: \nשָׁלוֹשׁ לְהַבְטִיל אֶת הָעָם מִן הַמְּלָאכָה, \nוְשָׁלוֹשׁ לְהַבְדִּיל בֵּין קֹדֶשׁ לְחֹל. \n\n<small>ז</small>\nעֶרֶב שַׁבָּת שֶׁבְּתוֹךְ הֶחָג, \nהָיוּ שָׁם אַרְבָּעִים וּשְׁמוֹנֶה: \nשָׁלוֹשׁ לִפְתִיחַת שְׁעָרִים, \nשָׁלוֹשׁ לְשַׁעַר הָעֶלְיוֹן, \nוְשָׁלוֹשׁ לְשַׁעַר הַתַּחְתּוֹן, \nשָׁלוֹשׁ לְמִלּוּי הַמַּיִם, \nוְשָׁלוֹשׁ עַל גַּבֵּי הַמִּזְבֵּחַ, \nוְתֵשַׁע לְתָמִיד שֶׁלַּשַּׁחַר, \nוְתֵשַׁע לְתָמִיד שֶׁלְּבֵין הָעַרְבַּיִם, \nוְתֵשַׁע לַמּוּסָפִים, \nוְשָׁלוֹשׁ לְהַבְטִיל אֶת הָעָם מִן הַמְּלָאכָה, \nוְשָׁלוֹשׁ לְהַבְדִּיל בֵּין קֹדֶשׁ לְחֹל.\n",
            "\n<small>ח</small>\nיוֹם טוֹב הָרִאשׁוֹן שֶׁלֶּחָג, \nהָיוּ שָׁם שְׁלֹשָׁה עָשָׂר פָּרִים, \nוְאֵילִים שְׁנַיִם, וְשָׂעִיר אֶחָד. \nנִשְׁתַּיְּרוּ שָׁם אַרְבָּעָה עָשָׂר כְּבָשִׂים לִשְׁמוֹנֶה מִשְׁמָרוֹת.\n\n<small>ט</small>\nבַּיּוֹם הָרִאשׁוֹן שִׁשָּׁה כֹהֲנִים מַקְרִיבִים שְׁנַיִם שְׁנַיִם, \nוְהַשְּׁאָר אֶחָד אֶחָד. \nבַּשֵּׁנִי, חֲמִשָּׁה מַקְרִיבִים שְׁנַיִם שְׁנַיִם, \nוְהַשְּׁאָר אֶחָד אֶחָד. \nבַּשְּׁלִישִׁי אַרְבָּעָה מַקְרִיבִים שְׁנַיִם שְׁנַיִם, \nוְהַשְּׁאָר אֶחָד אֶחָד. \nבָּרְבִיעִי שְׁלוֹשָׁה מַקְרִיבִים שְׁנַיִם שְׁנַיִם, \nוְהַשְּׁאָר אֶחָד אֶחָד. \nבַּחֲמִישִׁי שְׁנַיִם מַקְרִיבִים שְׁנַיִם שְׁנַיִם, \nוְהַשְּׁאָר אֶחָד אֶחָד. \nבַּשִּׁשִּׁי אֶחָד מַקְרִיב שְׁנַיִם שְׁנַיִם, \nוְהַשְּׁאָר אֶחָד אֶחָד. \nבַּשְּׁבִיעִי כֻלָּם שָׁוִים. \nבַּשְּׁמִינִי חָזְרוּ לַפַּיִס כָּרְגָלִים. \nאָמְרוּ: \nמִי שֶׁהָיָה מַקְרִיב פָּרִים הַיּוֹם, \nלֹא הָיָה מַקְרִיב לְמָחָר, \nאֶלָּא חוֹזְרִין חֲלִלָּה.\n",
            "<small>י</small>\nבִּשְׁלֹשָׁה פְרָקִים בַּשָּׁנָה, \nהָיוּ כָל הַמִּשְׁמָרוֹת שָׁוִים בֶּאֱמוּרֵי רְגָלִים \nוּבְחִלּוּק לֶחֶם הַפָּנִים. \nוּבָעֲצֶרֶת אוֹמְרִים לוֹ: \n\"הֵילָךְ מַצָּה, הֵילָךְ חָמֵץ! \nהֵילָךְ מַצָּה, הֵילָךְ חָמֵץ!\" \nמִשְׁמָר שֶׁזְּמַנּוֹ קָבוּעַ, \nהוּא מַקְרִיב תְּמִידִים, נְדָרִים וּנְדָבוֹת \nוְכָל קָרְבְּנוֹת הַצִּבּוּר. \nהוּא מַקְרִיב עַל הַכֹּל. \nבִּזְמַן שֶׁהוּא יוֹם טוֹב הָרִאשׁוֹן סָמוּךְ לַשַּׁבָּת, \nבֵּין מִלְּפָנֶיהָ וּבֵין מִלְּאַחֲרֶיהָ, \nהָיוּ כָל הַמִּשְׁמָרוֹת שָׁוִים בְּחִלּוּק לֶחֶם הַפָּנִים.\n",
            "<small>יא</small>\nחָל יוֹם אֶחָד לְהַפְסִיק בִּנְתַּיִם, \nמִשְׁמָר שֶׁזְּמַנּוֹ קָבוּעַ, \nהוּא נוֹטֵל עֶשֶׂר חַלּוֹת, \nוְהַמִּתְעַכֵּב נוֹטֵל שְׁתַּיִם. \nבִּשְׁאָר כָּל יְמוֹת הַשָּׁנָה, \nהַנִּכְנָס נוֹטֵל שֵׁשׁ, \nוְהַיּוֹצֵא נוֹטֵל שֵׁשׁ. \nרְבִּי יְהוּדָה אוֹמֵר: \nהַנִּכְנָס נוֹטֵל שֶׁבַע, \nוְהַיּוֹצֵא נוֹטֵל חָמֵשׁ. \nהַנִּכְנָסִין חוֹלְקִים בַּצָּפוֹן, \nוְיוֹצְאִין בַּדָּרוֹם. \nבִּלְגָּה חוֹלֶקֶת לְעוֹלָם בַּדָּרוֹם, \nוְטַבַּעְתָּהּ קְבוּעָה, \nוְחַלּוֹנָהּ סְתוּמָה. \n "
        ]
    ],
    "sectionNames": [
        "Chapter",
        "Mishnah"
    ]
}