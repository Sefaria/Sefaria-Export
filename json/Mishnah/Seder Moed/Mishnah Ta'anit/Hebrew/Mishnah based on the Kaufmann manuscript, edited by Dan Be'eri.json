{
    "language": "he",
    "title": "Mishnah Ta'anit",
    "versionSource": "https://archive.org/details/MishnaCorrectedKaufman00WHOLE",
    "versionTitle": "Mishnah based on the Kaufmann manuscript, edited by Dan Be'eri",
    "actualLanguage": "he",
    "languageFamilyName": "hebrew",
    "isSource": true,
    "isPrimary": true,
    "direction": "rtl",
    "heTitle": "משנה תענית",
    "categories": [
        "Mishnah",
        "Seder Moed"
    ],
    "text": [
        [
            "<small>א</small>\nמֵאֶמָּתַי מַזְכִּירִין גְּבוּרוֹת גְּשָׁמִים? \nרְבִּי לִיעֶזֶר אוֹמֵר: \nמִיּוֹם טוֹב הָרִאשׁוֹן שֶׁלֶּחָג.  \nרְבִּי יְהוֹשֻׁעַ אוֹמֵר: \nמִיּוֹם טוֹב הָאַחֲרוֹן.  \nאָמַר לוֹ רְבִּי יְהוֹשֻׁעַ: \nהוֹאִיל וְאֵין הַגְּשָׁמִים אֶלָּא סִימָן קְלָלָה בֶחָג, \nלָמָּה מַזְכִּיר? \nאָמַר לוֹ רְבִּי אֱלִיעֶזֶר: \nאַף הוּא אֵינוּ אוֹמֵר אֶלָּא  \nמַשִּׁיב הָרוּחַ וּמוֹרִיד הַגֶּשֶׁם, \nבְּעוֹנָתוֹ.  \nאָמַר לוֹ: \nאִם כֵּן, \nלְעוֹלָם יְהֵא מַזְכִּיר. \n",
            "<small>ב</small>\nאֵין שׁוֹאֲלִים גְּשָׁמִים אֶלָּא סָמוּךְ לִגְשָׁמִים.  \nרְבִּי יְהוּדָה אוֹמֵר: \nהָעוֹבֵר לִפְנֵי הַתֵּבָה בְיוֹם טוֹב הָאַחֲרוֹן שֶׁלֶּחָג, \nהָאַחֲרוֹן מַזְכִּיר; \nוְהָרִאשׁוֹן אֵינוּ מַזְכִּיר.  \nוּבְיוֹם טוֹב הָרִאשׁוֹן שֶׁלַּפֶּסַח, \nהָרִאשׁוֹן מַזְכִּיר \nוְהָאַחֲרוֹן אֵינוּ מַזְכִּיר.  \n\n<small>ג</small>\nעַד אֶמָּתַי שׁוֹאֲלִין? \nרְבִּי יְהוּדָה אוֹמֵר: \nעַד שֶׁיַּעֲבוֹר הַפֶּסַח.  \nרְבִּי מֵאִיר אוֹמֵר: \nעַד שֶׁיֵּצֵא נִיסָן, \nשֶׁנֶּאֱמַר: (יואל ב,כג) \n\"וַיּוֹרֶד לָכֶם גֶּשֶׁם מוֹרֶה [יורה] וּמַלְקוֹשׁ בָּרִאשׁוֹן\". \n",
            "<small>ד</small>\nבִּשְׁלֹשָׁה בְמַרְחֶשְׁוָן שׁוֹאֲלִין גְּשָׁמִים.  \nרַבָּן גַּמְלִיאֵל אוֹמֵר: \nבְּשִׁבְעָה בוֹ, חֲמִשָּׁה עָשָׂר יוֹם אַחַר הֶחָג, \nכְּדֵי שֶׁיַּגִּיעַ הָאַחֲרוֹן שֶׁבְּיִשְׂרָאֵל לִנְהַר פְּרָת. \n",
            "<small>ה</small>\nהִגִּיעַ שִׁבְעָה עָשָׂר בְּמַרְחֶשְׁוָן וְלֹא יָרְדוּ גְשָׁמִים, \nהִתְחִילוּ הַיְחִידִים מִתְעַנִּים.  \nאוֹכְלִים וְשׁוֹתִים מִשֶּׁחָשֵׁכָה, \nוּמֻתָּרִים בִּמְלָאכָה וּבִרְחִיצָה וּבִיסִיכָה, \nוּבִנְעִילַת הַסַּנְדָּל וּבְתַשְׁמִישׁ הַמִּטָּה. \n",
            "ו (תוספת בצד)\nהִגִּיעַ רֹאשׁ חֹדֶשׁ כִּסְלֵו וְלֹא יָרְדוּ גְשָׁמִים, \nבֵּית דִּין גּוֹזְרִין שָׁלוֹשׁ תַּעְנִיּוֹת עַל הַצִּבּוּר; \nאוֹכְלִין וְשׁוֹתִין מִשֶּׁחָשֵׁכָה, \nוּמֻתָּרִין בִּמְלָאכָה וּבִרְחִיצָה וּבְסִיכָה, \nוּבִנְעִילַת הַסַּנְדָּל וּבְתַשְׁמִישׁ הַמִּטָּה. \n",
            "עָבְרוּ אֵלּוּ וְלֹא נֶעְנוּ, \nבֵית דִּין גּוֹזְרִים שָׁלוֹשׁ תַּעְנִיּוֹת אֲחֵרוֹת עַל הַצִּבּוּר.  \nאוֹכְלִים וְשׁוֹתִים מִבְּעוֹד יוֹם, \nוַאֲסוּרִין בִּמְלָאכָה וּבִרְחִיצָה וּבִיסִיכָה, \nוּבִנְעִילַת הַסַּנְדָּל וּבְתַשְׁמִישׁ הַמִּטָּה, \nוְנוֹעֲלִין אֶת הַמֶּרְחֲצָאוֹת.  \n\n<small>ז</small>\nעָבְרוּ אֵלּוּ וְלֹא נֶעְנוּ, \nבֵית דִּין גּוֹזְרִים עוֹד שֶׁבַע, \nשֶׁהֵן שְׁלֹשׁ עֶשְׂרֵה תַעְנִיּוֹת עַל הַצִּבּוּר.  \nוּמָה אֵלּוּ יְתֵרוֹת עַל הָרִאשׁוֹנוֹת? \nשֶׁבָּאֵלּוּ מַתְרִיעִים וְנוֹעֲלִים אֶת הַחֲנוּיוֹת.  \nוּבַשֵּׁנִי מָטִים עִם חֲשֵׁכָה, \nוּבַחֲמִישִׁי מֻתָּרִין, מִפְּנֵי כְּבוֹד הַשַּׁבָּת. \n",
            "<small>ח</small>\nעָבְרוּ אֵלּוּ וְלֹא נֶעְנוּ, \nמְמַעֲטִים בְּמַשָּׂא וּבְמַתָּן, \nבְּבִנְיָן וּבִנְטִיעָה, \nבְּאֵרוּסִים וּבְנִשּׂוּאִים, \nוּבִשְׁאֵלַת שָׁלוֹם בֵּין אָדָם לַחֲבֵרוֹ, \nכִּבְנֵי אָדָם נְזוּפִים לִפְנֵי הַמָּקוֹם.  \nוְהַיְחִידִים חוֹזְרִים וּמִתְעַנִּים עַד שֶׁיֵּצֵא נִיסָן.  \nיָצָא נִיסָן וּבָאוּ גְשָׁמִים, סִימַן קְלָלָה, \nשֶׁנֶּאֱמַר: (שמואל א יב,יז) \n\"הֲלא קְצִיר חִטִּים הַיּוֹם, \nאֶקְרָא אֶל יי וְיִתֵּן קוֹלוֹת וּמָטָר\" וְגוֹמֵר. \n\n\n\n"
        ],
        [
            "<small>א</small>\nסֵדֶר תַּעְנִיּוֹת כֵּיצַד? \nמוֹצִיאִין אֶת הַתֵּבָה לִרְחוֹבָהּ שֶׁלָּעִיר; \nוְנוֹתְנִין אֵפֶר מַקְלָה עַל גַּבֵּי הַתֵּבָה, \nוּבְרֹאשׁ הַנָּשִׂיא וּבְרֹאשׁ אַב בֵּית דִּין; \nוְכָל אֶחָד וְאֶחָד נוֹטֵל וְנוֹתֵן בְּרֹאשׁוֹ.  \nהַזָּקֵן שֶׁבָּהֶן אוֹמֵר לִפְנֵיהֶם דִּבְרֵי כִבּוּשִׁים: \nאַחֵינוּ, לֹא נֶאֱמַר בְּאַנְשֵׁי נִינְוֵה: \n\"וַיַּרְא הָאֱלהִים אֶת שַׂקָּם וְאֶת תַּעֲנִיתָם\", \nאֶלָּא (יונה ג,י) \"וַיַּרְא הָאֱלהִים אֶת מַעֲשֵׂיהֶם, \nכִּי שָׁבוּ מִדַּרְכָּם הָרָעָה\"; \nוּבַקַּבָּלָה מָהוּא אוֹמֵר? (יואל ב,יג) \n\"וְקִרְעוּ לְבַבְכֶם וְאַל  בִּגְדֵיכֶם, \nוְשׁוּבוּ אֶל יי אֱלֹהֵיכֶם\" וגו'. \n",
            "<small>ב</small>\nעָמְדוּ בִתְפִלָּה, \nוּמוֹרִידִין לִפְנֵי הַתֵּבָה זָקֵן וְרָגִיל, \nוְיֵשׁ לוֹ בָנִים וּבֵיתוֹ רֵיקָם, \nכְּדֵי שֶׁיְּהֵא לִבּוֹ שָׁלֵם בַּתְּפִלָּה.  \nוְאוֹמֵר לִפְנֵיהֶם עֶשְׂרִים וְאַרְבַּע בְּרָכוֹת: \nשְׁמוֹנֶה עֶשְׂרֵה שֶׁבְּכָל יוֹם, \nוּמוֹסִיף עֲלֵיהֶם עוֹד שֵׁשׁ,\n",
            "וְאֵלּוּ הֵן: \nזִכְרוֹנוֹת וְשׁוֹפָרוֹת, \n\"אֶל יי בַּצָּרָתָה לִּי\", \n\"אֶשָּׂא עֵינַי אֶל הֶהָרִים\", \n\"מִמַּעֲמַקִּים קְרָאתִיךָ יי\", \n\"תְּפִלָּה לְעָנִי כִי  יַעֲטֹף\".  \n\n<small>ג</small>\nרְבִּי יְהוּדָה אוֹמֵר: \nלֹא הָיָה צָרִיךְ לוֹמַר זִכְרוֹנוֹת וְשׁוֹפָרוֹת, \nאֶלָּא אוֹמֵר תַּחְתֵּיהֶם: \n\"רָעָב כִּי יִהְיֶה בָאָרֶץ, דֶּבֶר\" וְגוֹ', \n\"אֲשֶׁר הָיָה דְבַר יי אֶל יִרְמְיָהוּ \nעַל דִּבְרֵי הַבַּצָּרוֹת\", \nוְאוֹמֵר חוֹתָמוֹתֵיהֶם. \n",
            "<small>ד</small>\nעַל הָרִאשׁוֹנָה הוּא אוֹמֵר: \nמִי שֶׁעָנָה אֶת אַבְרָהָם בְּהַר הַמּוֹרִיָּה, \nהוּא יַעֲנֶה אֶתְכֶם וְיִשְׁמַע בְּקוֹל צַעֲקַתְכֶם הַיּוֹם הַזֶּה; \nבָּרוּךְ אַתָּה יי גּוֹאֵל יִשְׂרָאֵל.  \n\n<small>ה</small>\nעַל הַשְּׁנִיָּה הוּא אוֹמֵר: \nמִי שֶׁעָנָה אֶת אֲבוֹתֵיכֶם עַל יַם סוּף, \nהוּא יַעֲנֶה אֶתְכֶם וְיִשְׁמַע בְּקוֹל צַעֲקַתְכֶם הַיּוֹם הַזֶּה; \nבָּרוּךְ אַתָּה יי זוֹכֵר הַנִּשְׁכָּחוֹת.  \n\n<small>ו</small>\nעַל הַשְּׁלִישִׁית הוּא אוֹמֵר: \nמִי שֶׁעָנָה אֶת יְהוֹשֻׁעַ בַּגִּלְגָּל, \nהוּא יַעֲנֶה אֶתְכֶם וְיִשְׁמַע בְּקוֹל צַעֲקַתְכֶם הַיּוֹם הַזֶּה; \nבָּרוּךְ אַתָּה יי שׁוֹמֵעַ תְּרוּעָה.  \n\n<small>ז</small>\nעַל הָרְבִיעִית הוּא אוֹמֵר: \nמִי שֶׁעָנָה אֶת שְׁמוּאֵל בַּמִּצְפָּה, \nהוּא יַעֲנֶה אֶתְכֶם וְיִשְׁמַע בְּקוֹל צַעֲקַתְכֶם הַיּוֹם הַזֶּה; \nבָּרוּךְ אַתָּה יי שׁוֹמֵעַ צְעָקָה.  \n\n<small>ח</small>\nעַל הַחֲמִישִׁית הוּא אוֹמֵר: \nמִי שֶׁעָנָה אֶת אֵלִיָּהוּ בְהַר הַכַּרְמֶל, \nהוּא יַעֲנֶה אֶתְכֶם וְיִשְׁמַע בְּקוֹל צַעֲקַתְכֶם הַיּוֹם הַזֶּה; \nבָּרוּךְ אַתָּה יי שׁוֹמֵעַ תְּפִלָּה.  \n\n<small>ט</small>\nעַל הַשִּׁשִּׁית הוּא אוֹמֵר: \nמִי שֶׁעָנָה אֶת יוֹנָה מִמְּעֵי הַדָּגָה, \nהוּא יַעֲנֶה אֶתְכֶם וְיִשְׁמַע בְּקוֹל צַעֲקַתְכֶם הַיּוֹם הַזֶּה; \nבָּרוּךְ אַתָּה יי הָעוֹנֶה בְעֵת צָרָה.  \n\n<small>י</small>\nעַל הַשְּׁבִיעִית הוּא אוֹמֵר: \nמִי שֶׁעָנָה אֶת דָּוִד וְאֶת שְׁלֹמֹה בְנוֹ בִירוּשָׁלַיִם, \nהוּא יַעֲנֶה אֶתְכֶם וְיִשְׁמַע בְּקוֹל צַעֲקַתְכֶם הַיּוֹם הַזֶּה; \nבָּרוּךְ אַתָּה יי הַמְרַחֵם עַל הָאָרֶץ. \n",
            "<small>יא</small>\nמַעֲשֶׂה בִימֵי רְבִּי חֶלְפְּתָה \nוּבִימֵי רְבִּי חֲנַנְיָה בֶן תַּרְדְּיוֹן, \nשֶׁעָבַר אֶחָד לִפְנֵי הַתֵּבָה, \nוְגָמַר אֶת כָּל הַבְּרָכָה, \nוְעָנוּ אַחֲרָיו: \n\"אָמֵן.  תִּקְעוּ, הַכֹּהֲנִים, תִּקְעוּ!\" \nמִי שֶׁעָנָה אֶת אַבְרָהָם אָבִינוּ בְהַר הַמּוֹרִיָּה, \nהוּא יַעֲנֶה אֶתְכֶם וְיִשְׁמַע בְּקוֹל צַעֲקַתְכֶם הַיּוֹם הַזֶּה.  \nהָרִיעוּ בְנֵי אַהֲרֹן, הָרִיעוּ! \nמִי שֶׁעָנָה אֶת אֲבוֹתֵיכֶם עַל יַם סוּף, \nהוּא יַעֲנֶה אֶתְכֶם וְיִשְׁמַע בְּקוֹל צַעֲקַתְכֶם הַיּוֹם הַזֶּה.  \nוּכְשֶׁבָּא דָבָר אֵצֶל חֲכָמִים, וְאָמְרוּ: \nלֹא הָיוּ נוֹהֲגִים כֵּן, אֶלָּא בְּשַׁעַר מִזְרָח. \n",
            "<small>יב</small>\nשָׁלוֹשׁ תַּעְנִיּוֹת הָרִאשׁוֹנוֹת, \nאַנְשֵׁי מִשְׁמָר מִתְעַנִּים וְלֹא מַשְׁלִימִים, \nוְאַנְשֵׁי בֵית אָב לֹא הָיוּ מִתְעַנִּים.  \nשָׁלוֹשׁ שְׁנִיּוֹת, \nאַנְשֵׁי מִשְׁמָר מִתְעַנִּים וּמַשְׁלִימִים, \nוְאַנְשֵׁי בֵית אָב מִתְעַנִּים וְלֹא מַשְׁלִימִים.  \nשֶׁבַע אַחֲרוֹנוֹת, \nאֵלּוּ וָאֵלּוּ מִתְעַנִּים וּמַשְׁלִימִים.  \nדִּבְרֵי רְבִּי יְהוֹשֻׁעַ.  \nוַחֲכָמִים אוֹמְרִים: \nשָׁלוֹשׁ תַּעְנִיּוֹת הָרִאשׁוֹנוֹת, \nאֵלּוּ וָאֵלּוּ לֹא הָיוּ מִתְעַנִּים.  \nשָׁלוֹשׁ שְׁנִיּוֹת, \nאַנְשֵׁי מִשְׁמָר מִתְעַנִּים וְלֹא מַשְׁלִימִים, \nוְאַנְשֵׁי בֵית אָב לֹא הָיוּ מִתְעַנִּים.  \nוְשֶׁבַע אַחֲרוֹנוֹת, \nאַנְשֵׁי מִשְׁמָר מִתְעַנִּים וּמַשְׁלִימִים, \nוְאַנְשֵׁי בֵית אָב מִתְעַנִּים וְלֹא מַשְׁלִימִים. \n",
            "<small>יג</small>\nאַנְשֵׁי מִשְׁמָר מֻתָּרִין לִשְׁתּוֹת יַיִן בַּלֵּילוֹת, \nאֲבָל לֹא בַיָּמִים; \nוְאַנְשֵׁי בֵית אָב, לֹא בַיּוֹם וְלֹא בַלַּיְלָה.  \nאַנְשֵׁי מִשְׁמָר וְאַנְשֵׁי מַעֲמָד \nאֲסוּרִין מִלְּסַפֵּר וּמִלְּכַבֵּס, \nוּבַחֲמִישִׁי מֻתָּרִין, מִפְּנֵי כְבוֹד הַשַּׁבָּת. \n",
            "<small>יד</small>\nכָּל הַכָּתוּב בִּמְגִלַּת תַּעְנִית \"דִּילָא לְמִסְפַּד\", \nלְפָנָיו אָסוּר, וּלְאַחֲרָיו מֻתָּר.  \nרְבִּי יוֹסֵה אוֹמֵר: \nלְפָנָיו וּלְאַחֲרָיו אָסוּר.  \n\"דִּילָא לְהִתְעַנָּיָא\", \nלְפָנָיו וּלְאַחֲרָיו מֻתָּר; \nרְבִּי יוֹסֵה אוֹמֵר: \nלְפָנָיו אָסוּר, וּלְאַחֲרָיו מֻתָּר. \n",
            "<small>יה</small>\nאֵין גּוֹזְרִין תַּעְנִית עַל הַצִּבּוּר כַּתְּחִלָּה בַחֲמִישִׁי, \nשֶׁלֹּא לְהַבְקִיעַ הַשְּׁעָרִים; \nאֶלָּא שָׁלוֹשׁ תַּעְנִיּוֹת הָרִאשׁוֹנוֹת, \nשֵׁנִי וַחֲמִישִׁי וְשֵׁנִי, \nוְשָׁלוֹשׁ שְׁנִיּוֹת, \nחֲמִישִׁי שֵׁנִי וַחֲמִישִׁי.  \nרְבִּי יוֹסֵה אוֹמֵר: \nכַּשֵּׁם שֶׁאֵין הָרִאשׁוֹנוֹת בַּחֲמִישִׁי, \nכָּךְ לֹא שְׁנִיּוֹת וְלֹא אַחֲרוֹנוֹת. \n",
            "<small>יו</small>\nאֵין גּוֹזְרִין תַּעְנִית בְּרָאשֵׁי חֳדָשִׁים, \nבַּחֲנֻכָּה וּבַפּוּרִים.  \nאִם הִתְחִילוּ, אֵין מַפְסִיקִין.  \nדִּבְרֵי רַבָּן גַּמְלִיאֵל.  \nאָמַר רְבִּי מֵאִיר: \nאַף עַל פִּי שֶׁאָמַר רַבָּן גַּמְלִיאֵל \"אֵין מַפְסִיקִים\", \nמוֹדֶה הָיָה שֶׁאֵין מַשְׁלִימִין.  \nוְכֵן תִּשְׁעָה בְאָב שֶׁחָל לִהְיוֹת בְּעֶרֶב שַׁבָּת. \n\n\n\n"
        ],
        [
            "<small>א</small>\nסֵדֶר תַּעְנִיּוֹת אֵלּוּ הָאָמוּר בִּרְבֵיעָה רִאשׁוֹנָה.  \nאֲבָל צְמָחִים שֶׁשָּׁנוּ, מַתְרִיעִים עֲלֵיהֶם מִיָּד.  \nוְכֵן שֶׁפָּסְקוּ גְשָׁמִים, \nמִגֶּשֶׁם לְגֶשֶׁם אַרְבָּעִים יוֹם, \nמַתְרִיעִין עֲלֵיהֶם מִיָּד, \nמִפְּנֵי שֶׁהִיא מַכַּת בַּצֹּרֶת. \n",
            "<small>ב</small>\nיָרְדוּ לִצְמָחִין, \nאֲבָל לֹא לָאִילָן, \nלָאִילָן אֲבָל לֹא לִצְמָחִין, \nלָזֶה וְלָזֶה, \nאֲבָל לֹא לַבּוֹרוֹת וְלֹא לַשִּׁיחִים וְלֹא לַמְּעָרוֹת, \nמַתְרִיעִין עֲלֵיהֶן מִיָּד. \n",
            "<small>ג</small>\nוְכֵן עִיר שֶׁלֹּא יָרְדוּ עָלֶיהָ גְשָׁמִים, \nכַּכָּתוּב: (עמוס ד,ז) \n\"וְהִמְטַרְתִּי עַל עִיר אֶחָת, \nוְעַל עִיר אַחַת לֹא אַמְטִיר, \nחֶלְקָה אַחַת תִּמָּטֵר, \nוְחֶלְקָה אֲשֶׁר לֹא תַמְטִיר עָלֶיהָ תִּיבָשׁ\".  \nאוֹתָהּ הָעִיר מִתְעַנָּא וּמַתְרַעַת, \nוְכָל סְבִיבוֹתֶיהָ מִתְעַנּוֹת וְלֹא מַתְרִיעוֹת.  \nוְרֶבִּי עֲקִיבָה אוֹמֵר: \nמַתְרִיעוֹת וְלֹא מִתְעַנּוֹת. \n",
            "<small>ד</small>\nוְכֵן עִיר שֶׁיֶּשׁ בָּהּ דֶּבֶר אוֹ מַפֹּלֶת, \nאוֹתָהּ הָעִיר מִתְעַנָּה וּמַתְרַעַת; \nוְכָל סְבִיבוֹתֶיהָ מִתְעַנּוֹת וְלֹא מַתְרִיעוֹת.  \nרְבִּי עֲקִיבָה אוֹמֵר: \nמַתְרִיעוֹת וְלֹא מִתְעַנּוֹת.  \n\n<small>ה</small>\nאֵי זֶה הוּא דֶבֶר? \nעִיר הַמּוֹצִיאָה חֲמֵשׁ מֵאוֹת רַגְלִי, \nיָצְאוּ מִמֶּנָּה שְׁלֹשָׁה מֵתִים \nלִשְׁלֹשָׁה יָמִים זֶה אַחַר זֶה.  \n",
            "<small>ו</small>\nעַל אֵלּוּ מַתְרִיעִים בְּכָל מָקוֹם: \nעַל הַשִּׁדָּפוֹן וְעַל הַיֵּרָקוֹן, \nעַל הָאַרְבֶּה וְעַל הֶחָסִיל, \nוְעַל חַיָּה רָעָה וְעַל הַחֶרֶב.  \nמַתְרִיעִים עָלֶיהָ, \nמִפְּנֵי שֶׁהִיא מַכָּה מְהַלֶּכֶת. \n",
            "<small>ז</small>\nמַעֲשֶׂה שֶׁיָּרְדוּ זְקֵנִים מִירוּשָׁלַיִם לְעָרֵיהֶם, \nוְגָזְרוּ תַעֲנִית \nעַל שֶׁנִּרְאָה כִמְלֹא פִי תַנּוּר שִׁדָּפוֹן בְּאַשְׁקְלוֹן.  \nוְעוֹד גָּזְרוּ תַעֲנִית, \nעַל שֶׁאָכְלוּ זְאֵבִים שְׁנֵי תִינוֹקוֹת בְּעֵבֶר הַיַּרְדֵּן.  \nרְבִּי יוֹסֵה אוֹמֵר: \nלֹא עַל שֶׁאָכְלוּ אֶלָּא עַל שֶׁנִּרְאוּ. \n",
            "<small>ח</small>\nוְעַל אֵלּוּ מַתְרִיעִים בַּשַּׁבָּת: \nעַל עִיר שֶׁהִקִּיפוּהָ גוֹיִם אוֹ נָהָר, \nוְעַל הַסְּפִינָה הַמִּטָּרֶפֶת בַּיָּם.  \nרְבִּי יוֹסֵה אוֹמֵר: \nלְעֶזְרָה אֲבָל לֹא לִצְעָקָה.  \nשִׁמְעוֹן הַתִּמְנִי אוֹמֵר: \nאַף עַל הַדֶּבֶר.  \nוְלֹא הוֹדוּ לוֹ חֲכָמִים. \n",
            "<small>ט</small>\nעַל כָּל צָרָה שֶׁתָּבֹא עַל הַצִּבּוּר, \nמַתְרִיעִים עָלֶיהָ, חוּץ מֵרֹב גְּשָׁמִים.  \nמַעֲשֶׂה שֶׁאָמְרוּ לְחוּנִי הַמַּעְגָּל: \nהִתְפַּלֵּל שֶׁיֵּרְדוּ גְשָׁמִים.  \nאָמַר לָהֶם: \nצְאוּ וְהַכְנִיסוּ תַנּוּרֵי פְסָחִים, \nבִּשְׁבִיל שֶׁלֹּא יִמַּקּוּ.  \nהִתְפַּלַּל, וְלֹא יָרְדוּ גְשָׁמִים.  \n\n<small>י</small>\nעָג עוּגָה וְעָמַד בְּתוֹכָהּ, \nוְאָמַר לְפָנָיו: \nרַבּוּנוֹ שֶׁלָּעוֹלָם, \nבָּנֶיךָ שָׂמוּ פְנֵיהֶם עָלַי, \nשֶׁאֲנִי כְבֶן בַּיִת לְפָנֶיךָ.  \nנִשְׁבָּע אֲנִי בְשִׁמְךָ הַגָּדוֹל, \nשֶׁאֵינִי זָז מִכָּן, \nעַד שֶׁתְּרַחֵם עַל בָּנֶיךָ.  \n\n<small>יא</small>\nהִתְחִילוּ הַגְּשָׁמִים מְנַטְּפִים.  \nאָמַר: \nלֹא כָךְ שָׁאַלְתִּי, \nאֶלָּא גִשְׁמֵי בוֹרוֹת שִׁיחִים וּמְעָרוֹת.  \nיָרְדוּ בְזַעַף.  \nאָמַר: \nלֹא כָךְ שָׁאַלְתִּי, \nאֶלָּא גִשְׁמֵי רָצוֹן, בְּרָכָה וּנְדָבָה.  \nיָרְדוּ כְתִקְנָן, \nעַד שֶׁעָלוּ יִשְׂרָאֵל מִירוּשָׁלַיִם לְהַר הַבַּיִת \nמִפְּנֵי הַגְּשָׁמִים.  \nבָּאוּ וְאָמְרוּ לוֹ: \nכַּשֵּׁם שֶׁהִתְפַּלַּלְתָּ עֲלֵיהֶם שֶׁיֵּרֵדוּ, \nכָּךְ הִתְפַּלֵּל שֶׁיֵּלְכוּ לָהֶם.  \nאָמַר לָהֶם: \nצְאוּ וּרְאוּ אִם נִמְחָת אֶבֶן הַטּוֹעִים.  \n\n<small>יב</small>\nשָׁלַח לוֹ שִׁמְעוֹן בֶּן שָׁטָח: \nצָרִיךְ אַתָּה לִנַּדּוֹת,\nאֲבָל מָה אֶעֱשֶׂה לָךְ, \nוְאַתָּה מִתְחַטֵּא לִפְנֵי הַמָּקוֹם, \nכְּבֵן שֶׁהוּא מִתְחַטֵּא לְאָבִיו וְעוֹשֶׂה לוֹ רְצוֹנוֹ.  \nוְעָלֶיךָ הַכָּתוּב אוֹמֵר: (משלי כג,כה) \n\"יִשְׂמַח אָבִיךָ וְאִמֶּךָ וְתָגֵל יוֹלַדְתֶּךָ\". \n",
            "<small>יג</small>\nהָיוּ מִתְעַנִּים וְיָרְדוּ לָהֶם גְּשָׁמִים, \nקֹדֶם לְהָנֵץ הַחַמָּה, לֹא יַשְׁלִימוּ; \nלְאַחַר הָנֵץ הַחַמָּה יַשְׁלִימוּ.  \nרְבִּי אֱלִיעֶזֶר אוֹמֵר: \nקֹדֶם לַחֲצוֹת, לֹא יַשְׁלִימוּ, \nאַחַר חֲצוֹת, יַשְׁלִימוּ.  \n\n<small>יד</small>\nמַעֲשֶׂה שֶׁגָּזְרוּ תַעֲנִית בְּלוֹד, \nוְיָרְדוּ לָהֶם גְּשָׁמִים קֹדֶם לַחֲצוֹת.  \nאָמַר לָהֶם רְבִּי טַרְפוֹן: \nצְאוּ וְאִכְלוּ וּשְׁתוּ וַעֲשׁוּ יוֹם טוֹב.  \nוְיָצְאוּ וְאָכְלוּ וְשָׁתוּ וְעָשׁוּ יוֹם טוֹב, \nוּבָאוּ בֵין הָעַרְבַּיִם וְקָרְאוּ הַלֵּל הַגָּדוֹל. \nוְאֵי זֶה הוּא הַלֵּל הַגָּדוֹל?\nהוֹדוּ לֵאלֹהֵי הָאֱלֹהִים כִּי לְעוֹלָם חַסְדּוֹ. \nהוֹדוּ לַאֲדֹנֵי הָאֲדֹנִים כִּי לְעוֹלָם חַסְדּוֹ. \n\n\n"
        ],
        [
            "<small>א</small>\nבִּשְׁלֹשָׁה פְרָקִים בַּשָּׁנָה, \nהַכֹּהֲנִים נוֹשְׂאִין אֶת כַּפֵּיהֶן אַרְבַּע פְּעָמִים בַּיּוֹם, \nבַּשַּׁחְרִית וּבַמּוּסָף וּבַמִּנְחָה וּבִנְעִילַת שְׁעָרִים: \nבַּתַּעְנִיּוֹת וּבְמַעֲמָדוֹת וּבְיוֹם הַכִּפּוּרִים. \n",
            "<small>ב</small>\nאֵלּוּ הֵן הַמַּעֲמָדוֹת? \nלְפִי שֶׁנֶּאֱמַר: (במדבר כח,ב) \n\"צַו אֶת בְּנֵי יִשְׂרָאֵל וְאָמַרְתָּ אֲלֵיהֶם, \nאֶת קָרְבָּנִי לַחְמִי לְאִשַּׁי\"; \nוְכִי הֵיאָךְ קָרְבָּנוֹ שֶׁלָּאָדָם קָרֵב, \nוְהוּא אֵינוּ עוֹמֵד עַל גַּבָּיו? \nאֶלָּא שֶׁהִתְקִינוּ הַנְּבִיאִים הָרִאשׁוֹנִים \nעֶשְׂרִים וְאַרְבָּעָה מִשְׁמָרוֹת; \nעַל כָּל מִשְׁמָר וּמִשְׁמָר הָיָה עַמּוּד בִּירוּשָׁלַיִם, \nשֶׁלַּכֹּהֲנִים, וְשֶׁלַּלְּוִיִּם וְשֶׁלְּיִשְׂרָאֵל.  \nהִגִּיעַ זְמַן הַמִּשְׁמָר, \nכֹּהֲנָיו וּלְוִיָּו עוֹלִים בִּירוּשָׁלַיִם, \nוְיִשְׂרָאֵל שֶׁבְּאוֹתוֹ הַמִּשְׁמָר, \nמִתְכַּנְּסִים לְעָרֵיהֶם וְקוֹרְאִים מַעֲשֵׂה בְרֵאשִׁית. \n",
            "(וְאַנְשֵׁי הַמַּעֲמָד הָיוּ מִתְעַנִּין אַרְבָּעָה יָמִים בַּשָּׁבוּעַ, \nמִיּוֹם שֵׁנִי וְעַד יוֹם חֲמִישִׁי.  \nוְלֹא הָיוּ מִתְעַנִּין עֶרֶב שַׁבָּת, \nמִפְּנֵי כְבוֹד הַשַּׁבָּת; \nוְלֹא בְאֶחָד בַּשַּׁבָּת, \nכְּדֵי שֶׁלֹּא יֵצְאוּ מִמְּנוּחָה וָענֶג, \nלִיגִיעָה וְתַעֲנִית וְיָמוּתוּ. ) \n\n<small>ג</small>\nבַּיּוֹם הָרִאשׁוֹן \"בְּרֵאשִׁית\", \"יְהִי רָקִיעַ\".  \nבַּשֵּׁנִי \"יְהִי רָקִיעַ\", \"יִקָּווּ הַמַּיִם\".  \nבַּשְּׁלִישִׁי \"יִקָּווּ הַמַּיִם\", \"יְהִי מְאֹרֹת\".  \nבָּרְבִיעִי \"יְהִי מְאֹרֹת\", \"יִשְׁרְצוּ הַמַּיִם\".  \nבַּחֲמִישִׁי \"יִשְׁרְצוּ הַמַּיִם\", \"תּוֹצֵא הָאָרֶץ\".  \nבַּשִּׁשִּׁי \"תּוֹצֵא הָאָרֶץ\", \n\"וַיְכֻלּוּ הַשָּׁמַיִם וְהָאָרֶץ וְכָל צְבָאָם\".  \n\n<small>ד</small>\nפָּרָשָׁה גְדוֹלָה קוֹרִין אוֹתָהּ בִּשְׁנַיִם, \nוְהַקְּטַנָּה בַיָּחִיד; \nבַּשַּׁחְרִית וּבַמּוּסָף וּבַמִּנְחָה, \nנִכְנָסִין וְקוֹרִין עַל פִּיהֶן, \nכְּקוֹרִין אֶת שְׁמַע.  \nעֶרֶב שַׁבָּת בַּמִּנְחָה לֹא הָיוּ נִכְנָסִין, \nמִפְּנֵי כְבוֹד הַשַּׁבָּת. \n",
            "<small>ה</small>\nכָּל יוֹם שֶׁיֶּשׁ בּוֹ הַלֵּל, אֵין בּוֹ מַעֲמַד שַׁחְרִית; \nקָרְבַּן מוּסָף, אֵין בּוֹ נְעִילָה; \nקָרְבַּן עֵצִים, אֵין בּוֹ מִנְחָה.  \nדִּבְרֵי רְבִּי עֲקִיבָה.  \nאָמַר לוֹ בֶן עַזַּי: \nכָּךְ הָיָה רְבִּי יְהוֹשֻׁעַ שׁוֹנֶה: \nקָרְבַּן מוּסָף, אֵין בּוֹ מִנְחָה; \nקָרְבַּן עֵצִים, אֵין בּוֹ נְעִילָה.  \nחָזַר רְבִּי עֲקִיבָה לִהְיוֹת שׁוֹנֶה כְדִבְרֵי בֶן עַזַּי. \n",
            "<small>ו</small>\nזְמַן עֲצֵי כֹהֲנִים וְהָעָם בְּתִשְׁעָה.  \nבְּאֶחָד בְּנִיסָן, בְּנֵי אָרַח בֶּן יְהוּדָה; \nבְּעֶשְׂרִים בְּתַמּוּז, בְּנֵי דָוִד בֶּן יְהוּדָה; \nבַּחֲמִשָּׁה בְאָב, בְּנֵי פַרְעשׁ בֶּן יְהוּדָה; \nבְּשִׁבְעָה בוֹ, בְּנֵי יוֹנָדָב בֶּן רֵכָב; \nבַּעֲשָׂרָה בוֹ, בְּנֵי סְנָאָה בֶן בִּנְיָמִין; \nבַּחֲמִשָּׁה עָשָׂר בּוֹ, בְּנֵי זַתּוּאֵל בֶּן יְהוּדָה, \n\n<small>ז</small>\nוְעִמָּהֶם כֹּהֲנִים וּלְוִיִּם וְכָל מִי שֶׁטָּעָה שִׁבְטוֹ, \nוּבְנֵי גֹנְבֵי עֲלִי, בְּנֵי קוֹצְעֵי קְצִיעוֹת.  \nבְּעֶשְׂרִים בּוֹ, בְּנֵי פַחַת מוֹאָב בֶּן יְהוּדָה; \nבְּעֶשְׂרִים בֶּאֱלוּל, בְּנֵי עַדִּין בֶּן יְהוּדָה; \nבְּאֶחָד בְּטֵבֵת שָׁבוּ בְּנֵי פַרְעוֹשׁ שְׁנִיָּה.  \nבְּאֶחָד בְּטֵבֵת, לֹא הָיָה בוֹ מַעֲמָד, \nשֶׁהָיָה בוֹ הַלֵּל, קָרְבַּן מוּסָף וְקָרְבַּן עֵצִים. \n",
            "<small>ח</small>\nחֲמִשָּׁה דְבָרִים אֵרְעוּ אֶת אֲבוֹתֵינוּ \nבְשִׁבְעָה עָשָׂר בְּתַמּוּז, \nוַחֲמִשָּׁה בְתִשְׁעָה בְאָב.  \nבְּשִׁבְעָה עָשָׂר בְּתַמּוּז, \nנִשְׁתַּבְּרוּ הַלּוּחוֹת, \nוּבָטַל הַתָּמִיד, \nוְהָבְקָעָה הָעִיר, \nוְשָׂרַף אַפִּיסְטְמוֹס אֶת הַתּוֹרָה, \nוְהֶעֱמִיד צֶלֶם בַּהֵיכָל.  \nבְּתִשְׁעָה בְאָב, \nנִגְזַר עַל אֲבוֹתֵינוּ שֶׁלֹּא יִכָּנְסוּ לָאָרֶץ, \nוְחָרַב הַבַּיִת בָּרִאשׁוֹנָה וּבַשְּׁנִיָּה, \nוְנִלְכְּדָה בֵית תֵּר, \nוְנֶחְרְשָׁה הָעִיר.  \n\n<small>ט</small>\nמִשֶּׁנִּכְנַס אָב, מְמַעֲטִים בְּשִׂמְחָה. \n",
            "שַׁבָּת שֶׁחָל תִּשְׁעָה בְאָב לִהְיוֹת בְּתוֹכָהּ, \nאָסוּרִים מִלְּסַפֵּר וּמִלְּכַבֵּס, \nוּבַחֲמִישִׁי מֻתָּרִים, מִפְּנֵי כְבוֹד הַשַּׁבָּת.  \n\n<small>י</small>\nעֶרֶב תִּשְׁעָה בְאָב, \nלֹא יֹאכַל אָדָם שְׁנֵי תַבְשִׁילִים, \nלֹא יֹאכַל בָּשָׂר וְלֹא יִשְׁתֶּה יַיִן.  \nרַבָּן שִׁמְעוֹן בֶּן גַּמְלִיאֵל אוֹמֵר: \nיְשַׁנֶּה.  \nרְבִּי יְהוּדָה מְחַיֵּב בִּכְפִיַּת הַמִּטָּה; \nוְלֹא הוֹדוּ לוֹ חֲכָמִים. \n",
            "<small>יא</small>\nאָמַר רַבָּן שִׁמְעוֹן בֶּן גַּמְלִיאֵל: \nלֹא הָיוּ יָמִים טוֹבִים לְיִשְׂרָאֵל \nכַּחֲמִשָּׁה עָשָׂר בְּאָב וּכְיוֹם הַכִּפּוּרִים, \nשֶׁבָּהֶן בְּנֵי יְרוּשָׁלַיִם יוֹצְאִין בִּכְלֵי לָבָן שְׁאוּלִים, \nשֶׁלֹּא לְבַיֵּשׁ אֶת מִי שֶׁאֵין לוֹ; \nכָּל הַכֵּלִים טְעוּנִים טְבִילָה.  \nוּבְנוֹת יְרוּשָׁלַיִם יוֹצְאוֹת וְחוֹלוֹת בַּכְּרָמִים.  \n\n<small>יב</small>\nוּמָה הָיוּ אוֹמְרוֹת? \nשָׂא נָא עֵינֶיךָ בָחוּר וּרְאֵה, \nמָה אַתְּ בּוֹרֵר לָךְ.  \nאַל תִּתֵּן עֵינֶיךָ בַנּוֹי, \nתֵּן עֵינֶיךָ בַמִּשְׁפָּחָה.  \n\n(\"שֶׁקֶר הַחֵן וְהֶבֶל הַיּפִי, \nאִשָּׁה יִרְאַת יי הִיא תִתְהַלָּל\" (משלי לא,ל); \nוְאוֹמֵר: (שם שם,לא) \n\"תְּנוּ לָהּ מִפְּרִי יָדֶיהָ, \nוִיהַלְלוּהָ בַשְּׁעָרִים מַעֲשֶׂיהָ\". ) \n\nוְכֵן הוּא אוֹמֵר: (שיר השירים ג,יא) \n\"צְאֶינָה וּרְאֶינָה בְנוֹת צִיּוֹן בַּמֶּלֶךְ שְׁלֹמֹה, \nבַּעֲטָרָה שֶׁעִטְּרָה לוֹ אִמּוֹ בְיוֹם חֲתֻנָּתוֹ וּבְיוֹם שִׂמְחַת לִבּוֹ\"; \n\"בְּיוֹם חֲתֻנָּתוֹ\", זוֹ מַתַּן תּוֹרָה, \n\"וּבְיוֹם שִׂמְחַת לִבּוֹ\", זֶה בִנְיַן בֵּית הַמִּקְדָּשׁ, \nיְהִי רָצוֹן שֶׁיִּבָּנֶה בִּמְהֵרָה בְיָמֵינוּ. \n\n"
        ]
    ],
    "sectionNames": [
        "Chapter",
        "Mishnah"
    ]
}