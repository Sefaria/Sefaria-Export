{
    "language": "he",
    "title": "Mishnah Moed Katan",
    "versionSource": "https://archive.org/details/MishnaCorrectedKaufman00WHOLE",
    "versionTitle": "Mishnah based on the Kaufmann manuscript, edited by Dan Be'eri",
    "status": "locked",
    "license": "PD",
    "digitizedBySefaria": true,
    "actualLanguage": "he",
    "languageFamilyName": "hebrew",
    "isSource": true,
    "isPrimary": true,
    "direction": "rtl",
    "heTitle": "משנה מועד קטן",
    "categories": [
        "Mishnah",
        "Seder Moed"
    ],
    "text": [
        [
            "<small>א</small>\nמַשְׁקִין בֵּית הַשְּׁלָחִים בַּמּוֹעֵד וּבַשְּׁבִיעִית, \nבֵּין מִמַּעְיָן שֶׁיָּצָא כַתְּחִלָּה, \nוּבֵין מִמַּעְיָן שֶׁלֹּא יָצָא כַתְּחִלָּה. \nאֲבָל אֵין מַשְׁקִין \nלֹא מִמֵּי גְשָׁמִים וְלֹא מִמֵּי הַקִּילוֹן. \nוְאֵין עוֹשִׂין עוּגִיּוֹת לַגְּפָנִים.\n",
            "<small>ב</small>\nרְבִּי אֶלְעָזָר בֶּן עֲזַרְיָה אוֹמֵר: \nאֵין עוֹשִׂים אֶת הָאַמָּה כַתְּחִלָּה בַמּוֹעֵד וּבַשְּׁבִיעִית. \nוַחֲכָמִים אוֹמְרִים: \nעוֹשִׂים אֶת הָאַמָּה כַתְּחִלָּה בַשְּׁבִיעִית, \nוּמְתַקְּנִין אֶת הַמְּקֻלְקָלָה. \nוּמְתַקְּנִין אֶת קִלְקוּלֵי הַמַּיִם שֶׁבִּרְשׁוּת הָרַבִּים, \nוְחוֹטְטִין אוֹתָם. \nוּמְתַקְּנִין אֶת הַדְּרָכִים וְאֶת הָרְחוֹבוֹת, \nוְאֶת מִקְווֹת הַמַּיִם, \nוְעוֹשִׂין כָּל צָרְכֵי הָרַבִּים, \nוּמְצַיְּנִים עַל הַקְּבָרוֹת, \nוְיוֹצְאִין אַף עַל הַכִּלְאַיִם.\n",
            "<small>ג</small>\nרְבִּי אֱלִיעֶזֶר בֶּן יַעֲקֹב אוֹמֵר: \nמוֹשְׁכִים אֶת הַמַּיִם מֵאִילָן לָאִילָן, \nוּבִלְבַד שֶׁלֹּא יַשְׁקוּ אֶת כָּל הַשָּׂדֶה. \nזְרָעִים שֶׁלֹּא שָׁתוּ לִפְנֵי הַמּוֹעֵד, \nלֹא יַשְׁקוּם בַּמּוֹעֵד; \nוַחֲכָמִים מַתִּירִים בָּזֶה וּבָזֶה.\n",
            "<small>ד</small>\nצָדִין אֶת הָאֵשּׁוּת וְאֶת הָעַכְבָּרִים \nמִשְּׂדֵה הָאִילָן וּמִשְּׂדֵה הַלָּבָן, \nכְּדַרְכּוֹ בַּמּוֹעֵד וּבַשְּׁבִיעִית. \nוַחֲכָמִים אוֹמְרִים: \nמִשְּׂדֵה הָאִילָן כְּדַרְכּוֹ, \nוּמִשְּׂדֵה הַלָּבָן שֶׁלֹּא כְדַרְכּוֹ. \nוּמְקָרִים אֶת הַפִּרְצָה בַמּוֹעֵד, \nוּבַשְּׁבִיעִית בּוֹנֶה כְדַרְכּוֹ.\n",
            "<small>ה</small>\nרְבִּי מֵאִיר אוֹמֵר: \nרוֹאִין אֶת הַנְּגָעִים בַּתְּחִלָּה בַמּוֹעֵד,\nלְהָקֵל, אֲבָל לֹא לְהַחְמִיר. \nוַחֲכָמִים אוֹמְרִים: \nלֹא לְהָקֵל וְלֹא לְהַחְמִיר. \nוְעוֹד אָמַר רְבִּי מֵאִיר: \nמְלַקֵּט אָדָם עַצְמוֹת אָבִיו וְאִמּוֹ, \nמִפְּנֵי שֶׁשִּׂמְחָה לוֹ. \nרְבִּי יוֹסֵה אוֹמֵר: \nאֵבֶל הוּא לוֹ. \nלֹא יְעוֹרֵר עַל מֵתוֹ וְלֹא יַסְפִּידֶנּוּ, \nקֹדֶם לָרֶגֶל שְׁלֹשִׁים יוֹם.\n",
            "<small>ו</small>\nאֵין חוֹפְרִין כּוּכִים וּקְבָרוֹת בַּמּוֹעֵד, \nאֲבָל מְחַנְּכִים אֶת הַכּוּכִים, \nוְעוֹשִׂין נִבְרֶכֶת בַּמּוֹעֵד, \nוְאָרוֹן עִם הַמֵּת בֶּחָצֵר. \nרְבִּי יְהוּדָה אוֹסֵר, \nאֶלָּא אִם כֵּן יֵשׁ עִמּוֹ נְסָרִים.\n",
            "<small>ז</small>\nאֵין נוֹשְׂאִים נָשִׁים בַּמּוֹעֵד, \nלֹא בְתוּלוֹת וְלֹא אַלְמָנוֹת, \nוְלֹא מְיַבְּמִין. \nאֲבָל מַחְזִיר הוּא אֶת גְּרוּשָׁתוֹ, \nמִפְּנֵי שֶׁשִּׂמְחָה לוֹ. \nוְעוֹשָׂה אִשָּׁה תַכְשִׁיטֶיהָ בַמּוֹעֵד. \nרְבִּי יְהוּדָה אוֹמֵר: \nלֹא תָסוּד, \nמִפְּנֵי שֶׁהוּא נִוּוּל לָהּ.\n",
            "<small>ח</small>\nהַהֶדְיוֹט תּוֹפֵר כְּדַרְכּוֹ, \nוְהָאֻמָּן מְכַלֵּב. \nוּמְסָרְגִין אֶת הַמִּטּוֹת. \nרְבִּי יוֹסֵה אוֹמֵר: \nאַף מְמַתְּחִים.\n",
            "<small>ט</small>\nמַעֲמִידִין תַּנּוּר וְכִירַיִם וְרֵחַיִם בַּמּוֹעֵד. \nרְבִּי יְהוּדָה אוֹמֵר: \nאַף מְכַבְּשִׁין אֶת הָרֵחַיִם כַּתְּחִלָּה.\n",
            "עוֹשִׂין מַעֲקֶה לַגַּג וְלַמַּרְפֶּסֶת מַעֲשֵׂה הֶדְיוֹט, \nאֲבָל לֹא מַעֲשֵׂה אֻמָּן. \nשָׁפִים אֶת הַסְּדָקִין \nוּמַעְגִּילִים אוֹתָם בַּמַּעְגִּילָה, בַּיָּד וּבָרֶגֶל, \nאֲבָל לֹא בְמַחֲלָצַיִם. \nהַצִּיר וְהַצִּנּוֹר וְהַקּוֹרָא וְהַמַּנְעוּל וְהַמַּפְתֵּחַ שֶׁנִּשְׁבָּרוּ, \nמְתַקְּנָן בַּמּוֹעֵד, \nוּבִלְבַד שֶׁלֹּא יְכַוֵּן אֶת מְלַאכְתּוֹ בַמּוֹעֵד. \nוְכָל כְּבָשִׁים שֶׁהוּא יָכוֹל לֹאכַל מֵהֶן בַּמּוֹעֵד, \nכּוֹבְשָׁן.\n\n\n\n"
        ],
        [
            "<small>א</small>\nמִי שֶׁהָפַךְ אֶת זֵיתָיו, \nוְאֵרְעוֹ אֵבֶל אוֹ אֹנֶס, אוֹ שֶׁהִטְעוּהוּ, \nטוֹעֵן קוֹרָא רִאשׁוֹנָה וּמַנִּיחָהּ לְאַחַר הַמּוֹעֵד. \nדִּבְרֵי רְבִּי יְהוּדָה. \nרְבִּי יוֹסֵה אוֹמֵר: \nזוֹלֵף וְגוֹמֵר וְגָף כְּדַרְכּוֹ.\n",
            "<small>ב</small>\nוְכֵן מִי שֶׁהָיָה יֵינוֹ בְתוֹךְ הַבּוֹר, \nוְאֵרְעוֹ אֵבֶל אוֹ אֹנֶס אוֹ שֶׁהִטְעוּהוּ, \nזוֹלֵף וְגוֹמֵר וְגָף כְּדַרְכּוֹ. \nדִּבְרֵי רְבִּי יוֹסֵה. \nרְבִּי יְהוּדָה אוֹמֵר: \nעוֹשֶׂה לוֹ לִמּוּדִים, \nבִּשְׁבִיל שֶׁלֹּא יַחְמִיץ.\n",
            "<small>ג</small>\nמַכְנִיס אָדָם אֶת פֵּרוֹתָיו מִפְּנֵי הַגַּנָּבִים, \nוְשׁוֹלֶה פִשְׁתָּנוֹ מִן הַמִּשְׁרָה, \nבִּשְׁבִיל שֶׁלֹּא תֹאבַד, \nוּבִלְבַד שֶׁלֹּא יְכַוֵּן אֶת מְלַאכְתּוֹ בַמּוֹעֵד. \nוְכֻלָּן, אִם כִּוְּנוּ מְלַאכְתָּן בַּמּוֹעֵד,יֹאבֵדוּ.\n",
            "<small>ד</small>\nאֵין לוֹקְחִין בָּתִּים, עֲבָדִים וּבְהֵמָה, \nאֶלָּא לְצֹרֶךְ הַמּוֹעֵד, \nאוֹ לְצֹרֶךְ הַמּוֹכֵר, \nשֶׁאֵין לוֹ מַה לֹאכַל. \nאֵין מְפַנִּין מִבַּיִת לְבַיִת, \nאֲבָל מְפַנֶּה הוּא לַחֲצֵרוֹ, \nמִפְּנֵי שֶׁהִיא שִׂמְחָה לוֹ.\nאֵין מְבִיאִים כֵּלִים מִבֵּית הָאֻמָּן. \nאִם חוֹשֵׁשׁ לָהֶם, מְפַנָּם לְחָצֵר אַחֶרֶת.\n",
            "<small>ה</small>\nמְחַפִּים אֶת הַקְּצִיעוֹת בַּקַּשׁ. \nרְבִּי יְהוּדָה אוֹמֵר: \nאַף מְעַבִּין. \nמוֹכְרֵי פֵרוֹת, כְּסוּת וְכֵלִים, \nמוֹכְרִין בְּצִנְעָה לְצֹרֶךְ הַמּוֹעֵד. \nהַצַּיָּדִים וְהָרָשׁוֹשׁוֹת וְהַגְּרוֹסוֹת \nעוֹשִׂין בְּצִנְעָה לְצֹרֶךְ הַמּוֹעֵד. \nרְבִּי יוֹסֵה אוֹמֵר: \nהֵם הֶחְמִירוּ עַל עַצְמָן.\n\n\n\n"
        ],
        [
            "<small>א</small>\nוְאֵלּוּ מְגַלְּחִין בַּמּוֹעֵד: \nהַבָּא מִמְּדִינַת הַיָּם, וּמִבֵּית הַשִּׁבְיָה, \nוְהַיּוֹצֵא מִבֵּית הָאֲסוּרִין, \nוְהַמְנֻדֶּה שֶׁהִתִּירוּ לוֹ חֲכָמִים; \nוְכֵן מִי שֶׁנִּשְׁאַל לֶחָכָם וְהֻתַּר, \nהַנָּזִיר, וְהַמְצֹרָע, \nוְהָעוֹלֶה מִטֻּמְאָתוֹ לְטַהֲרָתוֹ.\n",
            "<small>ב</small>\nוְאֵלּוּ מְכַבְּסִין בַּמּוֹעֵד: \nהַבָּא מִמְּדִינַת הַיָּם, וּמִבֵּית הַשִּׁבְיָה, \nוְהַיּוֹצֵא מִבֵּית הָאֲסוּרִים, \nוְהַמְנֻדֶּה שֶׁהִתִּירוּ לוֹ חֲכָמִים; \nוְכֵן מִי שֶׁנִּשְׁאַל לֶחָכָם וְהֻתַּר; \nמִטְפְּחוֹת הַיָּדַיִם וּמִטְפְּחוֹת הַסַּפָּרִים וּמִטְפְּחוֹת הַסְּפָג; \nהַזָּבִין וְהַזָּבוֹת וְהַנִּדּוֹת וְהַיּוֹלְדוֹת, \nוְכָל הָעוֹלִין מִטֻּמְאָה לְטַהֲרָה, \nהֲרֵי אֵלּוּ מֻתָּרִין; \nוּשְׁאָר כָּל אָדָם אֲסוּרִין.\n",
            "<small>ג</small>\nוְאֵלּוּ כוֹתְבִין בַּמּוֹעֵד: \nקִדּוּשֵׁי נָשִׁים, גִּטִּים וְשׁוֹבָרִין, \nדְּיָתֵיקֵי, מַתָּנָה וּפְרוֹזְבוֹלִים, \nאִגְּרוֹת שׁוּם וְאִגְּרוֹת מָזוֹן, \nשְׁטָרֵי חֲלִיצָה וּמֵאוּנִים וּשְׁטָרֵי בֵרוּרִין, \nוּגְזֵרוֹת בֵּית דִּין וְאִגְּרוֹת שֶׁלִּרְשׁוּת.\n",
            "<small>ד</small>\nאֵין כּוֹתְבִין שְׁטָרֵי חוֹב בַּמּוֹעֵד, \nוְאִם אֵינוּ מַאֲמִינוֹ אוֹ שֶׁאֵין לוֹ מַה יֹּאכַל, \nהֲרֵי זֶה יִכְתֹּב. \nאֵין כּוֹתְבִין סְפָרִים, תְּפִלִּין וּמְזוּזוֹת בַּמּוֹעֵד, \nוְאֵין מַגִּיהִין אוֹת אַחַת, \nאֲפִלּוּ בְסֵפֶר הָעֲזָרָה. \nרְבִּי יְהוּדָה אוֹמֵר: \nכּוֹתֵב הוּא אָדָם תְּפִלִּים וּמְזוּזוֹת לְעַצְמוֹ, \nוְטוֹוֶה עַל יְרֵכוֹ תְכֵלֶת לְצִיצָיתוֹ.\n",
            "<small>ה</small>\nהַקּוֹבֵר אֶת מֵתוֹ שְׁלֹשָׁה יָמִים קֹדֶם לָרֶגֶל, \nבָּטְלָה מִמֶּנּוּ גְזֵרַת שִׁבְעָה; \nשְׁמוֹנָה יָמִים קֹדֶם לָרֶגֶל, \nבָּטְלָה מִמֶּנּוּ גְזֵרַת שְׁלֹשִׁים, \nמִפְּנֵי שֶׁאָמָרוּ: \nשַׁבָּת עוֹלָה וְאֵינָהּ מַפְסֶקֶת; \nרְגָלִים מַפְסִיקִין וְאֵינָן עוֹלִין.\n",
            "<small>ו</small>\nרְבִּי אֱלִיעֶזֶר אוֹמֵר: \nמִשֶּׁחָרַב בֵּית הַמִּקְדָּשׁ, עֲצֶרֶת כַּשַּׁבָּת. \nרַבָּן גַּמְלִיאֵל אוֹמֵר: \nרֹאשׁ הַשָּׁנָה וְיוֹם הַכִּפּוּרִים כָּרְגָלִים. \nוַחֲכָמִים אוֹמְרִים: \nלֹא כְדִבְרֵי זֶה וְלֹא כְדִבְרֵי זֶה, \nאֶלָּא עֲצֶרֶת כָּרְגָלִים, \nרֹאשׁ הַשָּׁנָה וְיוֹם הַכִּפּוּרִים כַּשַּׁבָּת.\n",
            "<small>ז</small>\nאֵין קוֹרְעִים, וְלֹא חוֹלְצִים, וְלֹא מַבְרִים, \nאֶלָּא קְרוֹבָיו שֶׁלַּמֵּת; \nוְאֵין מַבְרִים אֶלָּא עַל מִטּוֹת זְקוּפוֹת. \nוְאֵין מוֹלִיכִים לְבֵית הָאֵבֶל, \nלֹא בַטַּבְלָא וְלֹא בְאַסְקוּטְלָא, וְלֹא בַקָּנוֹן, \nאֶלָּא בַסַּלִּים. \nוְאֵין אוֹמְרִים בִּרְכַּת אֲבֵלִים בַּמּוֹעֵד, \nאֲבָל עוֹמְדִים בַּשּׁוּרָה וּמְנַחֲמִין \nוּפוֹטְרִים אֶת הָרַבִּים.\n",
            "<small>ח</small>\nאֵין מַנִּיחִין אֶת הַמִּטָּה בָרְחוֹב, \nשֶׁלֹּא לְהַרְגִּיל אֶת הַהֶסְפֵּד; \nוְלֹא שֶׁלַּנָּשִׁים, מִפְּנֵי הַכָּבוֹד. \nנָשִׁים בַּמּוֹעֵד מְעַנּוֹת, וְלֹא מְטַפְּחוֹת. \nרְבִּי יִשְׁמָעֵאל אוֹמֵר: \nהַסְּמוּכוֹת לַמִּטָּה מְטַפְּחוֹת.\n",
            "<small>ט</small>\nוּבְרָאשֵׁי חֳדָשִׁים, בַּחֲנֻכָּה וּבַפּוּרִים, \nמְעַנּוֹת וְלֹא מְטַפְּחוֹת; \nבָּזֶה וּבָזֶה לֹא מְקוֹנְנוֹת. \nנִקְבַּר הַמֵּת, לֹא מְעַנּוֹת וְלֹא מְטַפְּחוֹת. \nאֵי זֶה הוּא עֵינוּי? \nשֶׁכֻּלָּן עוֹנוֹת כְּאַחַת; \nוְקִינָה? \nשֶׁאַחַת מְדַבֶּרֶת, וְכֻלָּן עוֹנוֹת אַחֲרֶיהָ, \nשֶׁנֶּאֱמַר: (ירמיה ט,יט) \n\"וְלַמֵּדְנָה בְנֹתֵיכֶם נֶהִי, \nוְאִשָּׁה רְעוּתָהּ קִינָה\". \nאֲבָל לֶעָתִיד לָבֹא מָה הוּא אוֹמֵר? (ישעיה כה,ח) \n\"בִּלַּע הַמָּוֶת לָנֶצַח, \nוּמָחָה יי אֱלֹהִים דִּמְעָה מֵעַל כָּל פָּנִים\" וְגוֹ'. \n\n\nסליק "
        ]
    ],
    "sectionNames": [
        "Chapter",
        "Mishnah"
    ]
}