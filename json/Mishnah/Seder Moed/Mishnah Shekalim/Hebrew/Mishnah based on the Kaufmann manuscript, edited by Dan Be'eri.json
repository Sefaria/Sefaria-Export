{
    "language": "he",
    "title": "Mishnah Shekalim",
    "versionSource": "https://archive.org/details/MishnaCorrectedKaufman00WHOLE",
    "versionTitle": "Mishnah based on the Kaufmann manuscript, edited by Dan Be'eri",
    "status": "locked",
    "license": "PD",
    "digitizedBySefaria": true,
    "actualLanguage": "he",
    "languageFamilyName": "hebrew",
    "isSource": true,
    "isPrimary": true,
    "direction": "rtl",
    "heTitle": "משנה שקלים",
    "categories": [
        "Mishnah",
        "Seder Moed"
    ],
    "text": [
        [
            "<small>א</small>\nבְּאֶחָד בְּאָדָר, \nמְשַׁמְּעִים עַל הַשְּׁקָלִים וְעַל הַכִּלְאַיִם. \nוּבַחֲמִשָּׁה עָשָׂר בּוֹ, \nקוֹרִין אֶת הַמְּגִלָּה בַכְּרַכִּים, \nוּמְתַקְּנִים אֶת הַדְּרָכִים וְאֶת הָרְחוֹבוֹת, \nוְאֶת מִקְווֹת הַמַּיִם, \nוְעוֹשִׂין כָּל צָרְכֵי הָרַבִּים, \nוּמְצַיְּנִים אֶת הַקְּבָרוֹת, \nוְיוֹצְאִין אַף עַל הַכִּלְאַיִם.\n",
            "<small>ב</small>\nאָמַר רְבִּי יְהוּדָה: \nבָּרִאשׁוֹנָה, \nהָיוּ עוֹקְרִים וּמַשְׁלִיכִים לִפְנֵיהֶם. \nמִשֶּׁרַבּוּ עוֹבְרֵי עֲבֵרָה, \nהָיוּ מַשְׁלִיכִים עַל הַדְּרָכִים; \nהִתְקִינוּ שֶׁיְּהוּ מַבְקִירִים אֶת כָּל הַשָּׂדֶה.\n",
            "<small>ג</small>\nבַּחֲמִשָּׁה עָשָׂר בּוֹ, \nשֻׁלְחָנוֹת יָשְׁבוּ בַמְּדִינָה. \nבְּעֶשְׂרִים וַחֲמִשָּׁה, יָשְׁבוּ בַמִּקְדָּשׁ; \nמִשֶּׁיָּשְׁבוּ בַמִּקְדָּשׁ, הִתְחִילוּ לְמַשְׁכֵּן. \nוְאֶת מִי מְמַשְׁכְּנִים? \nלְוִיִּם וְיִשְׂרְאֵלִים, \nגֵּרִים וַעֲבָדִים מְשֻׁחְרָרִים, \nאֲבָל לֹא נָשִׁים וְלֹא עֲבָדִים וְלֹא קְטַנִּים. \nוְכָל קָטָן שֶׁהִתְחִיל אָבִיו לִשְׁקוֹל עַל יָדוֹ, \nאֵינוּ פוֹסֵק. \nוְאֵין מְמַשְׁכְּנִין אֶת הַכֹּהֲנִים, \nמִפְּנֵי דַרְכֵי שָׁלוֹם.\n",
            "<small>ד</small>\nאָמַר רְבִּי יְהוּדָה: \nהֵעִיד בֶּן כּוּבָרִי בְיַבְנֶה, \nשֶׁכָּל כֹּהֵן שֶׁהוּא שׁוֹקֵל אֵינוּ חוֹטֵא. \nאָמַר לוֹ רַבָּן יוֹחָנָן בֶּן זַכַּי: \nלֹא כִי, \nאֶלָּא שֶׁכָּל כֹּהֵן שֶׁאֵינוּ שׁוֹקֵל, חוֹטֵא, \nאֶלָּא שֶׁהַכֹּהֲנִים דּוֹרְשִׁים מִקְרָא זֶה לְעַצְמָן: \n\"וְכָל מִנְחַת כֹּהֵן כָּלִיל תִּהְיֶה לֹא תֵאָכֵל\" (ויקרא ו,טז) \nהוֹאִיל וְהָעֹמֶר וּשְׁתֵּי הַלֶּחֶם וְלֶחֶם הַפָּנִים שֶׁלָּנוּ, \nהֵיאָךְ הֵן נֶאֱכָלִים? \n",
            "<small>ה</small>\nאַף עַל פִּי שֶׁאָמָרוּ: \nאֵין מְמַשְׁכְּנִים נָשִׁים וַעֲבָדִים וּקְטַנִּים, \nאֲבָל אִם שָׁקָלוּ, מְקַבְּלִים מִיָּדָם. \nנָכְרִי וְכוּתִי שֶׁשָּׁקָלוּ, אֵין מְקַבְּלִים מִיָּדָם. \nאֵין מְקַבְּלִים מִיָּדָם קִנֵּי זָבִין וְקִנֵּי זָבוֹת וְקִנֵּי יוֹלְדוֹת; \nחַטָּאוֹת וַאֲשָׁמוֹת מְקַבְּלִים מִיָּדָם. \nזֶה הַכְּלָל: \nכָּל שֶׁהוּא נִדָּר וְנִדָּב, \nמְקַבְּלִים מִיָּדָם; \nוְכָל שֶׁאֵינוּ לֹא נִדָּר וְלֹא נִדָּב, \nאֵין מְקַבְּלִים מִיָּדָם. \nוְכֵן הוּא מְפָרֵשׁ עַל יְדֵי עֶזְרָה: (עזרא ד,ג) \n\"לֹא לָכֶם וָלָנוּ לִבְנוֹת בַּיִת לֵאלֹהֵינוּ\".\n",
            "<small>ו</small>\nוְאֵלּוּ חַיָּבִין בַּקָּלְבּוֹן: \nלְוִיִּם וְיִשְׂרְאֵל גֵּרִים וַעֲבָדִים מְשֻׁחְרָרִים, \nאֲבָל לֹא נָשִׁים וְלֹא עֲבָדִים וְלֹא קְטַנִּים. \nהַשּׁוֹקֵל עַל יַד עֶבֶד, וְעַל יַד אִשָּׁה, \nוְעַל יַד כֹּהֵן, וְעַל יַד הַקָּטָן, פָּטוּר. \nעַל יָדוֹ וְעַל יַד חֲבֵרוֹ, חַיָּב קָלְבּוֹן אֶחָד. \nרְבִּי מֵאִיר אוֹמֵר: \nשְׁנֵי קָלְבּוֹנוֹת. \nנָתָן סֶלַע לִטֹּל שֶׁקֶל, \nחַיָּב שְׁנֵי קָלְבּוֹנוֹת.\n",
            "<small>ז</small>\nהַשּׁוֹקֵל עַל יַד עָנִי וְעַל יַד שְׁכֵנוֹ \nוְעַל יַד בֶּן עִירוֹ, פָּטוּר. \nוְאִם הִלְוָן, חַיָּב. \nהָאַחִים הַשּׁוּתָפִין שֶׁחַיָּבִים בַּקָּלְבּוֹן, \nפְּטוּרִים מִמַּעְשַׂר בְּהֵמָה; \nוְשֶׁחַיָּבִים בְּמַעְשַׂר בְּהֵמָה, \nפְּטוּרִים מִן הַקָּלְבּוֹן. \nוְכַמָּה הוּא קָלְבּוֹן? \nמָעָה כֶסֶף. \nדִּבְרֵי רְבִּי מֵאִיר. \nוַחֲכָמִים אוֹמְרִים: \nחֵצִי.\n\n\n\n"
        ],
        [
            "<small>א</small>\nמְצָרְפִין שְׁקָלִים דְּרָכוֹנוֹת מִפְּנֵי מַסּוּי הַדֶּרֶךְ. \nכַּשֵּׁם שֶׁהָיוּ שׁוֹפָרוֹת בַּמִּקְדָּשׁ, \nכָּךְ הָיוּ בַמְּדִינָה. \nבְּנֵי הָעִיר שֶׁשִּׁלְּחוּ אֶת שִׁקְלֵיהֶם,\nוְנִגְנָבוּ אוֹ שֶׁאָבָדוּ, \nאִם נִתְרְמָה הַתְּרוּמָה, נִשְׁבָּעִים לַגִּזְבָּרִים, \nוְאִם לָאו, נִשְׁבָּעִים לִבְנֵי הָעִיר, \nוּבְנֵי הָעִיר שׁוֹקְלִים תַּחְתֵּיהֶם. \nנִמְצָאוּ, אוֹ שֶׁהֶחְזִירוּם הַגַּנָּבִים, \nאֵלּוּ וָאֵלּוּ שְׁקָלִים, \nוְאֵין עוֹלִים לָהֶם לְשָׁנָה הַבָּאָה.\n",
            "<small>ב</small>\nהַנּוֹתֵן שִׁקְלוֹ לַחֲבֵרוֹ לִשְׁקוֹל עַל יָדוֹ, \nוּשְׁקָלוֹ עַל יְדֵי עַצְמוֹ, \nאִם נִתְרְמָה הַתְּרוּמָה, \nמָעַל. \nהַשּׁוֹקֵל שִׁקְלוֹ מִן הַהֶקְדֵּשׁ, \nאִם נִתְרְמָה הַתְּרוּמָה, \nוְאִם קָרְבָה הַבְּהֵמָה, \nמָעַל. \nמִמַּעֲשֵׂר שֵׁנִי, וּמִדְּמֵי שְׁבִיעִית, \nיֹאכַל כְּנֶגְדָּן.\n",
            "<small>ג</small>\nהַמְכַנֵּס מָעוֹת וְאָמַר: \n\"הֲרֵי אֵלּוּ שִׁקְלִי\", \nבֵּית שַׁמַּי אוֹמְרִים: \nמוֹתָרָן נְדָבָה. \nוּבֵית הֶלֵּל אוֹמְרִים: \nמוֹתָרָן חֻלִּים. \n\"שֶׁאָבִיא מֵהֶן שִׁקְלִי\", \nשָׁוִים שֶׁהַמּוֹתָר חֻלִּין. \n\"אֵלּוּ לְחַטָּאתִי\", \nשָׁוִים שֶׁהַמּוֹתָר נְדָבָה; \n\"שֶׁאָבִיא מֵהֶן חַטָּאתִי\", \nשָׁוִים שֶׁהַמּוֹתָר חֻלִּים.\n",
            "<small>ד</small>\nאָמַר רְבִּי שִׁמְעוֹן: \nמַה בֵּין שְׁקָלִים לַחַטָּאת? \nאֶלָּא שֶׁהַשְּׁקָלִים, יֵשׁ לָהֶם קִצְבָה, \nוְלַחַטָּאת אֵין לָהּ קִצְבָה. \nרְבִּי יְהוּדָה אוֹמֵר: \nאַף לִשְׁקָלִים אֵין לָהֶם קִצְבָה; \n\n<small>ה</small>\nשֶׁכְּשֶׁעָלוּ יִשְׂרָאֵל מִן הַגּוֹלָה, \nהָיוּ שׁוֹקְלִים דְּרָכוֹנוֹת, \nחָזְרוּ לִשְׁקוֹל סְלָעִים, \nחָזְרוּ לִשְׁקוֹל טְבָעִים, \nבִּקְשׁוּ לִשְׁקוֹל דִּינָרִים. \nאָמַר רְבִּי שִׁמְעוֹן: \nאַף עַל פִּי כֵן, יַד כֻּלָּם שָׁוָה, \nאֲבָל חַטָּאת, \nזֶה מֵבִיא בְסֶלַע, וְזֶה מֵבִיא בִשְׁתַּיִם, \nוְזֶה מֵבִיא בְשָׁלוֹשׁ.\n",
            "<small>ו</small>\nמוֹתַר שְׁקָלִים, חֻלִּים. \nמוֹתַר עֲשִׂירִית הָאֵפָה, \nמוֹתַר קִנֵּי זָבִים, קִנֵּי זָבוֹת, קִנֵּי יוֹלְדוֹת, \nחַטָּאוֹת וַאֲשָׁמוֹת, \nמוֹתָרָן נְדָבָה. \nזֶה הַכְּלָל: \nכָּל שֶׁהוּא בָא מִשּׁוּם חֵטְא וּמִשּׁוּם אַשְׁמָה, \nמוֹתָרָן נְדָבָה. \n\n<small>ז</small>\nמוֹתַר עוֹלָה לָעוֹלָה. \nמוֹתַר מִנְחָה לַמִּנְחָה. \nמוֹתַר שְׁלָמִים לִשְׁלָמִים. \nמוֹתַר הַפֶּסַח לִשְׁלָמִים. \nמוֹתַר נְזִירִים לִנְזִירִים. \nמוֹתַר נָזִיר לִנְדָבָה. \nמוֹתַר שְׁבוּיִים לִשְׁבוּיִים. \nמוֹתַר שָׁבוּי לְאוֹתוֹ שָׁבוּי. \nמוֹתַר עֲנִיִּים לַעֲנִיִּים. \nמוֹתַר עָנִי לְאוֹתוֹ עָנִי. \nמוֹתַר הַמֵּתִים לַמֵּתִים. \nמוֹתַר הַמֵּת לְיוֹרְשָׁיו. \nרְבִּי מֵאִיר אוֹמֵר: \nמוֹתַר הַמֵּת יְהֵא מֻנָּח עַד שֶׁיָּבֹא אֵלִיָּהוּ. \nרְבִּי נָתָן אוֹמֵר: \nמוֹתַר הַמֵּת, בּוֹנִים לוֹ נְפָשׁ עַל קִבְרוֹ.\n\n\n\n"
        ],
        [
            "<small>א</small>\nבִּשְׁלֹשָׁה פְרָקִים בַּשָּׁנָה \nתּוֹרְמִין אֶת הַלִּשְׁכָּה: \nבִּפְרַס הַפֶּסַח, \nבִּפְרַס עֲצֶרֶת, \nבִּפְרַס הֶחָג, \nוְהֵן גֳּרָנוֹת שֶׁלְּמַעְשַׂר בְּהֵמָה. \nדִּבְרֵי רְבִּי עֲקִיבָה. \nבֶּן עַזַּי אוֹמֵר: \nבְּעֶשְׂרִים וְתִשְׁעָה בַאֲדָר, \nבְּאֶחָד בְּסִיוָן, \nבְּעֶשְׂרִים וְתִשְׁעָה בֶאֱלוּל. \nרְבִּי לְעָזָר וּרְבִּי שִׁמְעוֹן אוֹמְרִים: \nבְּאֶחָד בְּנִיסָן, \nבְּאֶחָד בְּסִיוָן, \nבְּאֶחָד בְּתִשְׁרִי. \nוְלָמָּה אָמְרוּ בְעֶשְׂרִים וְתִשְׁעָה בֶאֱלוּל, \nוְלֹא אָמְרוּ בְאֶחָד בְּתִשְׁרִי? \nמִפְּנֵי שֶׁהוּא יוֹם טוֹב, \nוְאֵי אֶפְשָׁר לְעַשֵּׂר בְּיוֹם טוֹב, \nלְפִיכָךְ הִקְדִּימוּהוּ בְּעֶשְׂרִים וְתִשְׁעָה בֶאֱלוּל.\n",
            "<small>ב</small>\nבְּשָׁלוֹשׁ קֻפּוֹת שֶׁלְּשָׁלוֹשׁ שָׁלוֹשׁ סְאִים \nתּוֹרְמִין אֶת הַלִּשְׁכָּה, \nוְכָתוּב עֲלֵיהֶם אָלֶ\"ף בֵּי\"ת גִּימֶ\"ל. \nרְבִּי יִשְׁמָעֵאל אוֹמֵר: \nיְוָנִית כָּתוּב עֲלֵיהֶם אַלְפָ\"א בִּיטָ\"א גַמָּ\"א. \nאֵין הַתּוֹרֵם נִכְנָס לֹא בְפֵרְגוּד חָפוּת, \nוְלֹא בְמַנְעָל, וְלֹא בְסַנְדָּל, \nוְלֹא בִתְפִלָּה, וְלֹא בְקָמִיעַ; \nשֶׁמֵּא יַעְנִי, וְיֹאמְרוּ: \nמֵעֲוֹן הַלִּשְׁכָּה הֶעְנִי, \nאוֹ שֶׁמֵּא יַעְשִׁיר וְיֹאמְרוּ: \nמִתְּרוּמַת הַלִּשְׁכָּה הֶעְשִׁיר; \nשֶׁאָדָם צָרִיךְ לָצֵאת יְדֵי הַבְּרִיּוֹת \nכְּדֶרֶךְ שֶׁהוּא צָרִיךְ לָצֵאת יְדֵי הַמָּקוֹם, \nשֶׁנֶּאֱמַר: (במדבר לב,כב) \n\"וִהְיִיתֶם נְקִיִּם מֵיי וּמִיִּשְׂרָאֵל\", \nוְאוֹמֵר: (משלי ג,ד) \n\"וּמְצָא חֵן וְשֵׂכֶל טוֹב בְּעֵינֵי אֱלהִים וְאָדָם\".\n",
            "<small>ג</small>\nשֶׁלְּבֵית רַבָּן גַּמְלִיאֵל \nהָיָה נִכְנָס וְשִׁקְלוֹ בֵין אֶצְבְּעוֹתָיו, \nוְזוֹרְקוֹ לִפְנֵי הַתּוֹרֵם, \nוְהַתּוֹרֵם מִתְכַּוֵּן וְדוֹחֲפוֹ לַקֻּפָּה. \nאֵין הַתּוֹרֵם תּוֹרֵם עַד שֶׁיֹּאמַר לָהֶם: \n\"אֶתְרֹם\", \nוְהֵן אוֹמְרִים לוֹ: \n\"תְּרֹם, תְּרֹם, תְּרֹם!\" \nשָׁלוֹשׁ פְּעָמִים.\n",
            "<small>ד</small>\nתָּרַם אֶת הָרִאשׁוֹנָה, וְחִפָּה בִּקְטַבְלָיוֹת, \nשְׁנִיָּה, וְחִפָּה בִּקְטַבְלָיוֹת, \nשְׁלִישִׁית לֹא הָיָה מְחַפָּהּ. \nוְלָמָּה לֹא הָיָה מְחַפָּהּ?\nשֶׁמֵּא יִשְׁכַּח וְיִתְרֹם מִן הַדָּבָר הַתָּרוּם. \nתָּרַם אֶת הָרִאשׁוֹנָה לְשֵׁם אֶרֶץ יִשְׂרָאֵל, \nשְׁנִיָּה לְשֵׁם הַכְּרַכִּים הַמֻּקָּפִים לָהּ, \nשְׁלִישִׁית לְשֵׁם בָּבֶל וּלְשֵׁם מָדַי וּלְשֵׁם מְדִינוֹת הָרְחוֹקוֹת.\n\n\n\n"
        ],
        [
            "<small>א</small>\nהַתְּרוּמָה מָה הָיוּ עוֹשִׂין בָּהּ? \nלוֹקְחִין בָּהּ תְּמִידִים וּמוּסָפִים וְנִסְכֵּיהֶם, \nוְהָעֹמֶר וּשְׁתֵּי הַלֶּחֶם וְלֶחֶם הַפָּנִים, \nוְכָל קָרְבְּנוֹת הַצִּבּוּר. \nשׁוֹמְרֵי סְפָחִים בַּשְּׁבִיעִית, \nנוֹטְלִים שְׂכָרָן מִתְּרוּמַת הַלִּשְׁכָּה. \nרְבִּי יוֹסֵה אוֹמֵר: \nאַף הָרוֹצֶה מִתְנַדֵּב שׁוֹמֵר חִנָּם. \nאָמְרוּ לוֹ: \nאַף אַתָּה אוֹמֵר שֶׁאֵינָן בָּאִים אֶלָּא מִשֶּׁלַּצִּבּוּר.\n",
            "<small>ב</small>\nפָּרָה וְשָׂעִיר הַמִּשְׁתַּלֵּחַ וְלָשׁוֹן שֶׁלִּזְהוֹרִית \nבָּאִים מִתְּרוּמַת הַלִּשְׁכָּה. \nכֶּבֶשׁ פָּרָה וְכֶבֶשׁ שָׂעִיר הַמִּשְׁתַּלֵּחַ וְלָשׁוֹן שֶׁבֵּין קְרָנָיו, \nוְאַמַּת הַמַּיִם וְחוֹמַת הָעִיר וּמִגְדְּלוֹתֶיהָ, \nוְכָל צָרְכֵי הָעִיר \nבָּאִים מִשִּׁירֵי הַלִּשְׁכָּה. \nאַבָּא שָׁאוּל אוֹמֵר: \nכֶּבֶשׁ פָּרָה, \nכֹּהֲנִים גְּדוֹלִים עוֹשִׂין אוֹתוֹ מִשֶּׁלְּעַצְמָן.\n",
            "<small>ג</small>\nמוֹתַר שִׁירֵי לִשְׁכָּה מָה הָיוּ עוֹשִׂין בָּהֶן? \nלוֹקְחִין בָּהֶן יֵינוֹת וּשְׁמָנִים וּסְלָתוֹת, \nוְהַשָּׂכָר לַהֶקְדֵּשׁ. \nדִּבְרֵי רְבִּי יִשְׁמָעֵאל. \nרְבִּי עֲקִיבָה אוֹמֵר: \nאֵין מִשְׂתַּכְּרִין בְּשֶׁלַּהֶקְדֵּשׁ וְלֹא מִשֶּׁלָּעֲנִיִּים.\n",
            "<small>ד</small>\nמוֹתַר הַתְּרוּמָה מָה הָיוּ עוֹשִׂין בָּהּ? \nרִקּוּעֵי זָהָב צִפּוּי לְבֵית קֹדֶשׁ הַקֳּדָשִׁים. \nרְבִּי יִשְׁמָעֵאל אוֹמֵר: \nמוֹתַר הַפֵּרוֹת לְקַיִץ הַמִּזְבֵּחַ, \nוּמוֹתַר תְּרוּמָה לִכְלֵי שָׁרֵת. \nרְבִּי עֲקִיבָה אוֹמֵר: \nמוֹתַר תְּרוּמָה לְקַיִץ הַמִּזְבֵּחַ, \nוּמוֹתַר נְסָכִים לִכְלֵי שָׁרֵת. \nרְבִּי חֲנַנְיָה סְגַן הַכֹּהֲנִים אוֹמֵר: \nמוֹתַר נְסָכִים לְקַיִץ הַמִּזְבֵּחַ, \nוּמוֹתַר תְּרוּמָה לִכְלֵי שָׁרֵת. \nוְזֶה וָזֶה לֹא הָיוּ מוֹדִים בַּפֵּרוֹת.\n",
            "<small>ה</small>\nמוֹתַר הַקְּטֹרֶת מָה הָיוּ עוֹשִׂין בָּהּ? \nמַפְרִישִׁין מִמֶּנָּה שְׂכַר הָאֻמָּנִים, \nוּמְחַלְּלִים אוֹתָהּ עַל מָעוֹת הָאֻמָּנִים, \nוְנוֹתְנִים אוֹתָהּ לָאֻמָּנִים בִּשְׂכָרָן, \nוְחוֹזְרִים וְלוֹקְחִין אוֹתָהּ מִתְּרוּמָה חֲדָשָׁה. \nאִם בָּא חָדָשׁ בִּזְמַנּוֹ, \nלוֹקְחִין אוֹתָהּ מִתְּרוּמָה חֲדָשָׁה, \nוְאִם לָאו, מִן הַיְשָׁנָה.\n",
            "<small>ו</small>\nהַמַּקְדִּישׁ נְכָסָיו, \nוְהָיוּ בָהֶן דְּבָרִים רְאוּיִין לְקָרְבְּנוֹת הַצִּבּוּר, \nיִנָּתְנוּ לָאֻמָּנִים בִּשְׂכָרָן. \nדִּבְרֵי רְבִּי עֲקִיבָה. \nאָמַר לוֹ בֶן עַזַּי: \nאֵינָה הִיא הַמִּדָּה, \nאֶלָּא מַפְרִישִׁין מֵהֶן שְׂכַר הָאֻמָּנִים, \nוּמְחַלְּלִין אוֹתָן עַל מָעוֹת הָאֻמָּנִים, \nוְנוֹתְנִין אוֹתָם לָאֻמָּנִין בִּשְׂכָרָן, \nוְחוֹזְרִים וְלוֹקְחִים אוֹתָם מִתְּרוּמָה חֲדָשָׁה.\n",
            "<small>ז</small>\nהַמַּקְדִּישׁ נְכָסָיו, \nוְהָיְתָה בָהֶן בְּהֵמָה רְאוּיָה עַל גַּבֵּי הַמִּזְבֵּחַ, \nזְכָרִים וּנְקֵבוֹת, \nרְבִּי אֱלִיעֶזֶר אוֹמֵר: \nזְכָרִים יִמָּכְרוּ לִצְרִיכֵי עוֹלוֹת, \nוּנְקֵבוֹת יִמָּכֵרוּ לִצְרִיכֵי זִבְחֵי שְׁלָמִים, \nוְיָבִיא בִדְמֵיהֶם עוֹלוֹת, \nוּדְמֵיהֶם יִפְּלוּ עִם שְׁאָר נְכָסִים לְבֶדֶק הַבַּיִת. \n\n<small>ח</small>\nרְבִּי יְהוֹשֻׁעַ אוֹמֵר: \nזְכָרִים עַצְמָן יִקְרְבוּ עוֹלוֹת, \nוּנְקֵבוֹת יִמָּכְרוּ לִצְרִיכֵי זִבְחֵי שְׁלָמִים, \nוְיָבִיא בִדְמֵיהֶם עוֹלוֹת, \nוּשְׁאָר נְכָסִים יִפְּלוּ לְבֶדֶק הַבַּיִת. \n\n<small>ט</small>\nאָמַר רְבִּי עֲקִיבָה: \nרוֹאֶה אֲנִי אֶת דִּבְרֵי רְבִּי אֱלִיעֶזֶר \nמִדִּבְרֵי רְבִּי יְהוֹשֻׁעַ, \nשֶׁרֶבִּי אֱלִיעֶזֶר הִשְׁוָה אֶת מִדָּתוֹ, \nוּרְבִּי יְהוֹשֻׁעַ חָלַק. \nאָמַר רְבִּי פַפְּיַס: \nשָׁמַעְתִּי דִבְרֵי שְׁנֵיהֶם, \nהַמַּקְדִּישׁ בְּפֵרוּשׁ כְּדִבְרֵי רְבִּי אֱלִיעֶזֶר, \nוְהַמַּקְדִּישׁ סְתָם כְּדִבְרֵי רְבִּי יְהוֹשֻׁעַ.\n",
            "<small>י</small>\nהַמַּקְדִּישׁ נְכָסָיו, \nוְהָיוּ בָהֶם דְּבָרִים רְאוּיִם עַל גַּבֵּי הַמִּזְבֵּחַ, \nיֵינוֹת וּשְׁמָנִים וְעוֹפוֹת, \nרְבִּי אֶלְעָזָר אוֹמֵר: \nיִמָּכְרוּ לִצְרִיכֵי אוֹתוֹ הַמִּין, \nוְיָבִיא בִדְמֵיהֶם עוֹלוֹת, \nוּשְׁאָר נְכָסִים יִפְּלוּ לְבֶדֶק הַבַּיִת.\n",
            "<small>יא</small>\nאַחַת לִשְׁלֹשִׁים יוֹם, \nמְשַׁעֲרִים אֶת הַלִּשְׁכָּה. \nכָּל הַמְקַבֵּל עָלָיו לִסְפֵק סְלָתוֹת מֵאַרְבַּע, \nעָמְדוּ מִשָּׁלֹשׁ, יְסַפֵּק מֵאַרְבַּע; \nמִשָּׁלֹשׁ, וְעָמְדוּ מֵאַרְבַּע, יְסַפֵּק מֵאַרְבַּע; \nשֶׁהַיַּד הֶקְדֵּשׁ לָעֶלְיוֹנָה. \nאִם הִתְלִיעָה סֹלֶת, הִתְלִיעָה לוֹ, \nוְאִם הֶחְמִיץ יַיִן, הֶחְמִיץ לוֹ. \nוְאֵינוּ מְקַבֵּל אֶת מָעוֹתָיו, \nעַד שֶׁיְּהֵא הַמִּזְבֵּחַ מְרַצֶּה.\n\n\n\n"
        ],
        [
            "<small>א</small>\nוְאֵלּוּ הֵן הַמְמֻנִּים שֶׁהָיוּ בַמִּקְדָּשׁ: \nיוֹחָנָן בֶּן פִּינְחָס עַל הַחוֹתָמוֹת, \nאֲחִיָּה עַל הַנְּסָכִים, \nמַתְּיָה בֶן שְׁמוּאֵל עַל הַפְּיָסוֹת, \nפְּתַחְיָה עַל הַקִּנִּים; \nפְּתַחְיָה זֶהוּא מָרְדְּכַי. \nוְלָמָּה נִקְרָא שְׁמוֹ פְתַחְיָה? \nשֶׁהוּא פוֹתֵחַ דְּבָרִים וְדוֹרְשָׁן, \nוְיוֹדֵעַ בְּשִׁבְעִים לָשׁוֹן. \n\n<small>ב</small>\nבֶּן אֲחִיָּה עַל חֳלִי מֵעַיִם, &lt;חֲלִי&gt;\nנְחוֹנְיָה חוֹפֵר שִׁיחִים, \nגְּבִנֵּי כָרוֹז, \nבֶּן גִּבֵּר עַל נְעִילַת שְׁעָרִים, \nבֶּן בָּבִי עַל הַפָּקִיעַ, \nבֶּן אַרְזָה עַל הַצַּלְצֵל, \nהָגְרַס בֶּן לֵוִי עַל הַשִּׁיר, \nבֵּית גַּרְמוּ עַל מַעֲשֵׂה לֶחֶם הַפָּנִים, \nבֵּית אַבְטִינָס עַל מַעֲשֵׂה הַקְּטֹרֶת, \nוְאֶלְעָזָר עַל הַפָּרְכוֹת, \nוּפִינְחָס עַל הַמַּלְבּוּשׁ. &lt;המלביש&gt;\n",
            "<small>ג</small>\nאֵין פּוֹחֲתִים מִשְּׁלֹשָׁה גִזְבָּרִים, \nוּמִשִּׁבְעָה מַרְכוּלִים, \nוְאֵין עוֹשִׂין סְרָרָה עַל הַצִּבּוּר בְּמָמוֹן פָּחוּת מִשְּׁנַיִם, \nחוּץ מִבֶּן אֲחִיָּה שֶׁעַל חֳלִי מֵעַיִם, \nוְאֶלְעָזָר שֶׁעַל הַפָּרְכוֹת, \nשֶׁאוֹתָם קִבְּלוּ צִבּוּר עֲלֵיהֶם.\n",
            "<small>ד</small>\nאַרְבָּעָה חוֹתָמוֹת הָיוּ בַמִּקְדָּשׁ, \nוְכָתוּב עֲלֵיהֶם: \nעֵגֶל, זָכָר, גְּדִי, וְחוֹטֵא. \nבֶּן עַזַּי אוֹמֵר: \nחֲמִשָּׁה הָיוּ, וַאֲרָמִית כָּתוּב עֲלֵיהֶם: \nעֵגַל, דְּכַר, גְּדִי, חוֹטֵא דַל וְחוֹטֵא עָשִׁיר. \nעֵגַל מְשַׁמֵּשׁ עִם נִסְכֵּי בָקָר, \nגְּדוֹלִים וּקְטַנִּים, זְכָרִים וּנְקֵבוֹת; \nגְּדִי מְשַׁמֵּשׁ עִם נִסְכֵּי צֹאן, \nגְּדוֹלִים וּקְטַנִּים, זְכָרִים וּנְקֵבוֹת, \nחוּץ מִשֶּׁלָּאֵילִים; \nאַיִל מְשַׁמֵּשׁ עִם נִסְכֵּי אֵילִים בִּלְבַד; \nחוֹטֵא מְשַׁמֵּשׁ עִם נִסְכֵּי שָׁלוֹשׁ בְּהֵמוֹת שֶׁלִּמְצֹרָע.\n",
            "<small>ה</small>\nמִי שֶׁהוּא מְבַקֵּשׁ נְסָכִים, \nהוֹלֵךְ לוֹ אֵצֶל יוֹחָנָן, \nשֶׁהוּא מְמֻנֶּה עַל הַחוֹתָמוֹת, \nוְנוֹתֵן לוֹ מָעוֹת וּמְקַבֵּל מִמֶּנּוּ חוֹתָם. \nבָּא לוֹ אֵצֶל אֲחִיָּה, \nשֶׁהוּא מְמֻנֶּה עַל הַנְּסָכִים, \nוְנוֹתֵן לוֹ חוֹתָם, \nוּמְקַבֵּל מִמֶּנּוּ נְסָכִים. \nוְלָעֶרֶב בָּאִין זֶה אֵצֶל זֶה, \nוַאֲחִיָּה מוֹצִיא אֶת הַחוֹתָמוֹת, \nוּמְקַבֵּל כְּנֶגְדָּן מָעוֹת; \nאִם הוֹתִירוּ, הוֹתִירוּ לַהֶקְדֵּשׁ, \nוְאִם פָּחֲתוּ, יְשַׁלֵּם יוֹחָנָן מִבֵּיתוֹ, \nשֶׁהַיַּד הֶקְדֵּשׁ לָעֶלְיוֹנָה.\n",
            "<small>ו</small>\nמִי שֶׁאָבַד חוֹתָמוֹ, \nמַמְתִּינִים לוֹ עַד הָעֶרֶב, \nאִם מָצְאוּ לוֹ כְּדֵי חוֹתָמוֹ, נוֹתְנִין לוֹ; \nוְאִם לָאו, לֹא הָיָה לוֹ; \nוְשֵׁם כָּל הַיּוֹם כָּתוּב עֲלֵיהֶן מִפְּנֵי הָרַמָּאִים.\n",
            "<small>ז</small>\nשְׁתֵּי לְשָׁכוֹת הָיוּ בַמִּקְדָּשׁ: \nאַחַת, לִשְׁכַּת חֲשָׁיִים, \nוְאַחַת, לִשְׁכַּת הַכֵּלִים. \nלִשְׁכַּת חֲשָׁיִים, \nיִרְאֵי חֵט נוֹתְנִין לְתוֹכָהּ בַּחְשַׁי, \nוַעֲנִיִּים בְּנֵי טוֹבִים מִתְפַּרְנְסִין מִתּוֹכָהּ בַּחְשַׁי. \nלִשְׁכַּת הַכֵּלִים, \nכָּל מִי שֶׁהוּא מִתְנַדֵּב כֶּלִי, \nזוֹרְקוֹ לְתוֹכָהּ, \nוְאַחַת לִשְׁלֹשִׁים יוֹם, \nהַגִּזְבָּרִין פּוֹתְחִים אוֹתָהּ, \nכֶּלִי שֶׁמָּצְאוּ בוֹ צֹרֶךְ לְבֶדֶק הַבַּיִת, \nמַנִּיחִים אוֹתוֹ, \nוְהַשְּׁאָר נִמְכָּרִים, &lt;וְהַשַּׁאַר&gt;\nוּדְמֵיהֶם נוֹפְלִים לְלִשְׁכַּת בֶּדֶק הַבַּיִת.\n\n\n\n"
        ],
        [
            "<small>א</small>\nשְׁלֹשָׁה עָשָׂר שׁוֹפָרוֹת, \nשְׁלֹשָׁה עָשָׂר שֻׁלְחָנוֹת, \nוּשְׁלֹשׁ עֶשְׂרֵה הַשְׁתַּחֲוָיוֹת הָיוּ בַמִּקְדָּשׁ. \nשֶׁלְּבֵית רַבָּן גַּמְלִיאֵל \nוְשֶׁלְּבֵית רְבִּי חֲנַנְיָה סְגַן הַכֹּהֲנִים, \nהָיוּ מִשְׁתַּחֲוִין בְּאַרְבַּע עֶשְׂרֵה. \nוְאֵיכָן הָיְתָה יְתֵרָה? \nכְּנֶגֶד דֵּיר הָעֵצִים, \nשֶׁכֵּן מָסֹרֶת בְּיָדָם מֵאֲבוֹתֵיהֶם, \nשֶׁשָּׁם הָאָרוֹן גָּנוּז.\n",
            "<small>ב</small>\nמַעֲשֶׂה בְכֹהֵן אֶחָד שֶׁהָיָה מִתְעַסֵּק, \nוְרָאָה אֶת הָרִצְפָּה שֶׁהִיא מְשֻׁנָּה מֵחֲבֵרוֹתֶיהָ. \nבָּא וְאָמַר לַחֲבֵרוֹ, \nוְלֹא הִסְפִּיק לִגְמוֹר אֶת הַדָּבָר, \nעַד שֶׁיָּצְתָה נִשְׁמָתוֹ, \nוְיָדְעוּ בְיֵחוּד שֶׁשָּׁם הָאָרוֹן גָּנוּז.\n",
            "<small>ג</small>\nוְאֵיכָן הָיוּ הַשְׁתַּחֲוָיוֹת הָאֵלּוּ? \nאַרְבַּע בַּצָּפוֹן, וְאַרְבַּע בַּדָּרוֹם, \nשָׁלוֹשׁ בַּמִּזְרָח, וּשְׁתַּיִם בַּמַּעֲרָב, \nכְּנֶגֶד הַשְּׁעָרִים. \nשְׁעָרִים דְּרוֹמִיִּים סְמוּכִים לַמַּעֲרָב: \nשַׁעַר הָעֶלְיוֹן, שַׁעַר הַדֶּלֶק, \nשַׁעַר הַבְּכוֹרוֹת, שַׁעַר הַמַּיִם. \nוְלָמָּה נִקְרָא שְׁמוֹ שַׁעַר הַמַּיִם? \nשֶׁבּוֹ מַכְנִיסִים צְלוֹחִית שֶׁלַּמַּיִם שֶׁלַּנִּסּוּךְ בֶּחָג. \nרְבִּי אֱלִיעֶזֶר בֶּן יַעֲקֹב אוֹמֵר: &lt;ליעזר&gt;\nבּוֹ הַמַּיִם מְפַכִּים וַעֲתִידִים לִהְיוֹת יוֹצְאִין \nמִתַּחַת מִפְתַּן הַבַּיִת. \n\n<small>ד</small>\nלְעֻמָּתָן בַּצָּפוֹן סְמוּכִים לַמַּעֲרָב: \nשַׁעַר יְכָנְיָה, שַׁעַר הַקָרְבָּן, \nשַׁעַר הַנָּשִׁים, שַׁעַר הַשִּׁיר. \nוְלָמָּה נִקְרָא שְׁמוֹ שַׁעַר יְכָנְיָה? \nשֶׁבּוֹ יָצָא יְכָנְיָה בְגָלוּתוֹ. &lt;וגלותו&gt;\nוְשֶׁבַּמִּזְרָח שַׁעַר נִיקָנוֹר, \nוּשְׁנֵי פְשֶׁפְשִׁים הָיוּ לוֹ, \nאֶחָד בִּימִינוֹ וְאֶחָד בִּשְׂמאלוֹ. \nוּשְׁנַיִם בַּמַּעֲרָב שֶׁלֹּא הָיָה לָהֶן שֵׁם.\n",
            "<small>ה</small>\nשְׁלֹשָׁה עָשָׂר שֻׁלְחָנוֹת הָיוּ בַמִּקְדָּשׁ: \nשְׁמוֹנָה שֶׁלַּשַּׁיִשׁ בְּבֵית הַמִּטְבְּחַיִם, \nשֶׁעֲלֵיהֶן מְדִיחִין אֶת הַקְּרָבַיִם; \nוּשְׁנַיִם בְּמַעֲרַב הַכֶּבֶשׁ, \nאֶחָד שֶׁלַּשַּׁיִשׁ וְאֶחָד שֶׁלַּכֶּסֶף. \nעַל שֶׁלַּשַּׁיִשׁ נוֹתְנִים אֶת הָאֵבָרִים, \nוְעַל שֶׁלַּכֶּסֶף נוֹתְנִים כְּלֵי שָׁרֵת; \nוּשְׁנַיִם בָּאוּלָם מִבִּפְנִים עַל פֶּתַח הַבַּיִת, \nאֶחָד שֶׁלַּשַּׁיִשׁ וְאֶחָד שֶׁלַּזָּהָב. \nעַל שֶׁלַּשַּׁיִשׁ נוֹתְנִין אֶת לֶחֶם הַפָּנִים בִּכְנֵיסָתוֹ, \nוְעַל שֶׁלַּזָּהָב בִּיצִיאָתוֹ, \nשֶׁמַּעֲלִים בַּקֹּדֶשׁ וְלֹא מוֹרִידִים; \nוְאֶחָד שֶׁלַּזָּהָב מִבִּפְנִים, \nשֶׁעָלָיו לֶחֶם הַפָּנִים תָּמִיד.\n",
            "<small>ו</small>\nשְׁלֹשָׁה עָשָׂר שׁוֹפָרוֹת הָיוּ בַמִּקְדָּשׁ, \nוְכָתוּב עֲלֵיהֶם: \nתִּקְלִין חַדַתִּין וְתִקְלִין עַתִּיקִין, \nקִנִּים וְגּוֹזָלֵי עוֹלָה, \nעֵצִים וּלְבוֹנָה, \nזָהָב לַכַּפֹּרֶת, \nשִׁשָּׁה לִנְדָבָה. \nתִּקְלִין חַדַתִּין, שֶׁבְּכָל שָׁנָה וְשָׁנָה, \nוְעַתִּיקִין, מִי שֶׁלֹּא שָׁקַל אֶשְׁתְּקַד, \nשׁוֹקֵל לְשָׁנָה הַבָּאָה; \n\n<small>ז</small>\nקִנִּים, הֵן תּוֹרִין; \nוְגּוֹזָלֵי עוֹלָה, הֵן בְּנֵי יוֹנָה, \nכֻּלָּם עוֹלוֹת. \nדִּבְרֵי רְבִּי יְהוּדָה. \nוַחֲכָמִים אוֹמְרִים: \nקִנִּים, אֶחָד חַטָּאת וְאֶחָד עוֹלָה, \nוְגּוֹזָלֵי עוֹלָה, כֻּלָּם עוֹלוֹת.\n",
            "<small>ח</small>\nהָאוֹמֵר: \n\"הֲרֵי עָלַי עֵצִים\", \nלֹא יִפְחֹת מִשְּׁנֵי גִיזֵרִין; \n\"לְבוֹנָה\", \nלֹא יִפְחֹת מִן הַקֹּמֶץ; \n\"זָהָב\", \nלֹא יִפְחֹת מִדִּינַר זָהָב. \nשִׁשָּׁה לִנְדָבָה. \n\"נְדָבָה\", \nמָה הָיוּ עוֹשִׂין בָּהּ? \nלוֹקְחִין בָּהּ עוֹלוֹת, \nהַבָּשָׂר לַשֵּׁם וְהָעוֹרוֹת לַכֹּהֲנִים. \nזֶה מִדְרָשׁ דָּרַשׁ יְהוֹיָדָע כֹּהֵן גָּדוֹל: \n\"אָשָׁם הוּא, אָשֹׁם אָשַׁם לַיי\" (ויקרא ה,יט), \nזֶה הַכְּלָל: \nכָּל שֶׁהוּא בָא מִשּׁוּם חֵט וּמִשּׁוּם אַשְׁמָה, \nיִלָּקְחוּ בּוֹ עוֹלוֹת, \nהַבָּשָׂר לַשֵּׁם, וְהָעוֹרוֹת לַכֹּהֲנִים. \nנִמְצְאוּ שְׁנֵי כְתוּבִים קַיָּמִים: \nאָשָׁם לַיי וְאָשָׁם לַכֹּהֵן, \nוְאוֹמֵר: (מלכים ב יב,יז) \n\"כֶּסֶף אָשָׁם וְכֶסֶף חַטָּאוֹת לֹא יוּבָא בֵית יי, \nלַכֹּהֲנִים יִהְיוּ\".\n\n\n\n"
        ],
        [
            "<small>א</small>\nמָעוֹת שֶׁנִּמְצְאוּ בֵין שְׁקָלִים לִנְדָבָה: \nקָרוֹב לִשְׁקָלִים, יִפְּלוּ לִשְׁקָלִים, \nלִנְדָבָה, יִפְּלוּ לִנְדָבָה; \nמַחְצָה לְמַחְצָה, יִפְּלוּ לִנְדָבָה. \nבֵּין עֵצִים לִלְבוֹנָה: \nקָרוֹב לָעֵצִים, יִפְּלוּ לָעֵצִים, \nלִלְבוֹנָה, יִפְּלוּ לִלְבוֹנָה, \nמַחְצָה לְמַחְצָה, יִפְּלוּ לִלְבוֹנָה. \nבֵּין קִנִּים לְגוֹזָלֵי עוֹלָה: \nקָרוֹב לַקִּנִּים, יִפְּלוּ לַקִּנִּים, \nלְגוֹזָלֵי עוֹלָה, יִפְּלוּ לְגוֹזָלֵי עוֹלָה, \nמַחְצָה לְמַחְצָה, יִפְּלוּ לְגוֹזָלֵי עוֹלָה. \nבֵּין חֻלִּין לְמַעֲשֵׂר שֵׁנִי: \nקָרוֹב לַחֻלִּין, יִפְּלוּ לַחֻלִּין, \nלְמַעֲשֵׂר שֵׁנִי, יִפְּלוּ לְמַעֲשֵׂר שֵׁנִי, \nמַחְצָה לְמַחְצָה, יִפְּלוּ לְמַעֲשֵׂר שֵׁנִי. \nזֶה הַכְּלָל: \nהוֹלְכִים אַחַר הַקָּרוֹב; \nמַחְצָה לְמַחְצָה, לְהַחְמִיר.\n",
            "<small>ב</small>\nמָעוֹת שֶׁנִּמְצְאוּ לִפְנֵי סוֹחֲרֵי בְהֵמָה, \nלְעוֹלָם מַעֲשֵׂר. \nוּבְהַר הַבַּיִת, חֻלִּין. \nוּבִירוּשָׁלַיִם, \nבִּשְׁאָר כָּל יְמוֹת הַשָּׁנָה, חֻלִּין, \nוּבְשָׁעַת הָרֶגֶל, הַכֹּל מַעֲשֵׂר.\n",
            "<small>ג</small>\nבָּשָׂר שֶׁנִּמְצָא בָעֲזָרָה, \nאֵבָרִים, עוֹלוֹת, \nוַחֲתִיכוֹת, חַטָּאוֹת, \nוּבִירוּשָׁלַיִם, זִבְחֵי שְׁלָמִים. \nזֶה וָזֶה, \nתְּעַבֵּר צוּרָתוֹ וְיֵצֵא לְבֵית הַשְּׂרִיפָה. \n\n<small>ד</small>\nנִמְצָא בַגְּבוּלִים, \nאֵבָרִים, נְבֵלוֹת, \nוַחֲתִיכוֹת, מֻתָּרוֹת. \nוּבְשָׁעַת הָרֶגֶל, שֶׁהַבָּשָׂר מְרֻבֶּה, \nאַף אֵבָרִים מֻתָּרִים.\n",
            "<small>ה</small>\nבְּהֵמָה שֶׁנִּמְצֵאת מִירוּשָׁלַיִם וְעַד מִגְדַּל עֵדֶר, \nכְּמִדָּתָהּ לְכָל רוּחַ: \nזְכָרִים, עוֹלוֹת וּנְקֵבוֹת, זִבְחֵי שְׁלָמִים. \nרְבִּי יְהוּדָה אוֹמֵר: &lt;יודה&gt;\nאַף הָרָאוּי לִפְסָחִים, פְּסָחִים, \nקֹדֶם לָרֶגֶל שְׁלֹשִׁים יוֹם.\n",
            "<small>ו</small>\nבָּרִאשׁוֹנָה הָיוּ מְמַשְׁכְּנִים אֶת מוֹצְאֶיהָ, \nעַד שֶׁהוּא מֵבִיא עִמָּהּ נְסָכֶיהָ. \nחָזְרוּ לִהְיוֹת מַנִּיחִים אוֹתָהּ וּבוֹרְחִים. \nהִתְקִינוּ בֵית דִּין \nשֶׁיְּהוּ נְסָכֶיהָ בָאִים מִשֶּׁלַּצִּבּוּר.\n",
            "<small>ז</small>\nאָמַר רְבִּי שִׁמְעוֹן: \nשִׁבְעָה דְבָרִים הִתְקִינוּ בֵית דִּין, \nוְזֶה אֶחָד מֵהֶן. \nגּוֹי שֶׁשִּׁלַּח עוֹלָתוֹ מִמְּדִינַת הַיָּם, \nאִם שִׁלַּח עִמָּהּ נְסָכִים, קְרֵבִים מִשֶּׁלּוֹ, \nוְאִם לָאו, קְרֵבִים מִשֶּׁלַּצִּבּוּר. \nוְכֵן גֵּר שֶׁמֵּת וְהִנִּיחַ זְבָחִים, \nאִם יֶשׁ לוֹ נְסָכִים, קְרֵבִים מִשֶּׁלּוֹ, \nוְאִם לָאו, קְרֵבִים מִשֶּׁלַּצִּבּוּר. \nתְּנַי בֵּית דִּין הוּא עַל כֹּהֵן גָּדוֹל שֶׁמֵּת, \nשֶׁתְּהֵא מִנְחָתוֹ קְרֵבָה מִשֶּׁלַּצִּבּוּר. \nרְבִּי יְהוּדָה אוֹמֵר: \nמִשֶּׁלַּיּוֹרְשִׁים. \nוּשְׁלֵמָה הָיְתָה קְרֵבָה.\n",
            "<small>ח</small> \nעַל הַמֶּלַח וְעַל הָעֵצִים, \nשֶׁיְּהוּ הַכֹּהֲנִים נֵאוֹתִים בָּהֶם. \nוְעַל הַפָּרָה, \nשֶׁלֹּא יְהוּ מוֹעֲלִים בְּאֶפְרָהּ. &lt;מוּעֲלִים&gt;\nעַל הַקִּנִּים הַפְּסוּלוֹת, \nשֶׁיְּהוּ בָאוֹת מִשֶּׁלַּצִּבּוּר; \nרְבִּי יוֹסֵה אוֹמֵר: \nהַמְסַפֵּק אֶת הַקִּנִּים, \nמְסַפֵּק אֶת הַפְּסוּלוֹת.\n\n\n\n"
        ],
        [
            "<small>א</small>\nכָּל הָרוֹקִים הַנִּמְצְאִים בִּירוּשָׁלַיִם טְהוֹרִים, \nחוּץ מִשּׁוּק הָעֶלְיוֹן. \nדִּבְרֵי רְבִּי מֵאִיר. \nרְבִּי יוֹסֵה אוֹמֵר: \nבִּשְׁאָר כָּל יְמוֹת הַשָּׁנָה, \nשֶׁבָּאֶמְצַע טְמֵאִים, \nוְשֶׁבִּצְדָדִים טְהוֹרִים; \nוּבְשָׁעַת הָרֶגֶל, \nשֶׁבָּאֶמְצַע טְהוֹרִים, \nוְשֶׁבִּצְדָדִים טְמֵאִים, \nשֶׁמִּפְּנֵי שֶׁהַמֵּעוּטִים מִסְתַּלְּקִים לִצְדָדִים.\n",
            "<small>ב</small>\nכָּל הַכֵּלִים הַנִּמְצְאִים בִּירוּשָׁלַיִם, \nדֶּרֶךְ יְרִידָה לְבֵית הַטְּבִילָה, טְמֵאִים, \nדֶּרֶךְ עֲלִיָּה, טְהוֹרִים, \nשֶׁלֹּא כִירִידָתָן עֲלָיָתָן. \nדִּבְרֵי רְבִּי מֵאִיר. \nרְבִּי יוֹסֵה אוֹמֵר: \nכֻּלָּם טְהוֹרִים, \nחוּץ מִן הַסַּל וְהַמַּגְרֵפָה \nוְהַמְּרִיצָה הַמְיֻחָדִים לִקְבָרוֹת.\n",
            "<small>ג</small>\nסְכִין שֶׁנִּמְצֵאת בְּאַרְבָּעָה עָשָׂר, \nשׁוֹחֵט בָּהּ מִיָּד; \nבִּשְׁלֹשָׁה עָשָׂר, שׁוֹנֶה וּמַטְבִּיל. \nקָפִּיס, בָּזֶה וּבָזֶה, שׁוֹנֶה וּמַטְבִּיל. \nחָל אַרְבָּעָה עָשָׂר לִהְיוֹת בַּשַּׁבָּת, \nשׁוֹחֵט בָּהּ מִיָּד. \nבַּחֲמִשָּׁה עָשָׂר, שׁוֹחֵט בָּהּ מִיָּד. \nנִמְצֵאת קְשׁוּרָה לִסְכִין, \nהֲרֵי זוֹ כִסְכִין.\n",
            "<small>ד</small>\nפָּרֹכֶת שֶׁנִּטַּמָּאת בִּוְלַד הַטֻּמְאָה, \nמַטְבִּילִים אוֹתָהּ בִּפְנִים, \nוּמַכְנִיסִים אוֹתָהּ מִיָּד. \nשֶׁנִּטַּמָּאת בְּאַב הַטֻּמְאָה, \nמַטְבִּילִין אוֹתָהּ בַּחוּץ, \nוְשׁוֹטְחִים אוֹתָהּ בַּחֵיל, \nמִפְּנֵי שֶׁהִיא צְרִיכָה הַעְרֵב שֶׁמֶשׁ.\nאִם הָיְתָה חֲדָשָׁה, \nשׁוֹטְחִין אוֹתָהּ עַל גַּג הָאִצְטְבָא, &lt;האיסטווה&gt;\nכְּדֵי שֶׁיִּרְאוּ הָעָם אֶת מְלַאכְתָּהּ שֶׁהִיא נָאָה.\n",
            "<small>ה</small>\nרַבָּן שִׁמְעוֹן בֶּן גַּמְלִיאֵל אוֹמֵר \nמִשּׁוּם שִׁמְעוֹן בֶּן הַסֶּגֶן: \nפָּרֹכֶת, עָבְיָהּ טֶפַח, \nעַל שִׁבְעִים וּשְׁנַיִם נִירִים נֶאֱרֶגֶת, \nעַל כָּל נִימָה וְנִימָה עֶשְׂרִים וְאַרְבָּעָה חוּטִים. \nאָרְכָּהּ אַרְבָּעִים אַמָּה, \nוְרָחְבָּהּ עֶשְׂרִים אַמָּה, \nוּבִשְׁמוֹנִים וּשְׁתַּיִם רִבּוֹא הָיְתָה נֶעְשֵׂית; &lt;ריבו&gt;\nוּשְׁתַּיִם עוֹשִׂין בְּכָל שָׁנָה, \nוּשְׁלֹשׁ מֵאוֹת כֹּהֲנִים מַטְבִּילִים אוֹתָהּ.\n",
            "<small>ו</small>\nבְּשַׂר קָדְשֵׁי קָדָשִׁים שֶׁנִּטַּמָּא \nבֵין בְּאַב הַטֻּמְאָה \nבֵין בִּוְלַד הַטֻּמְאָה, \nבֵּין מִבִּפְנִים, בֵּין מִבַּחוּץ, \nבֵּית שַׁמַּי אוֹמְרִים: \nהַכֹּל יִשָּׂרֵף בִּפְנִים, \nחוּץ מִשֶּׁנִּטַּמָּא בְאַב הַטֻּמְאָה בַחוּץ. \nוּבֵית הֶלֵּל אוֹמְרִים: \nהַכֹּל יִשָּׂרֵף בַּחוּץ, \nחוּץ מִשֶּׁנִּטַּמָּא בִוְלַד הַטֻּמְאָה בִפְנִים.\n",
            "<small>ז</small>\nרְבִּי אֱלִיעֶזֶר אוֹמֵר: \nאֶת שֶׁנִּטַּמָּא בְאַב הַטֻּמְאָה, \nבֵּין בִּפְנִים בֵּין בַּחוּץ, \nיִשָּׂרֵף בַּחוּץ; \nוְאֶת שֶׁנִּטַּמָּא בִוְלַד הַטֻּמְאָה, \nבֵּין בַּחוּץ בֵּין בִּפְנִים, \nיִשָּׂרֵף בִּפְנִים. \nרְבִּי עֲקִיבָה אוֹמֵר: \nמְקוֹם טֻמְאָתוֹ, שָׁם תְּהֵא שְׂרִיפָתוֹ.\n",
            "<small>ח</small>\nאֵבָרֵי הַתָּמִיד נִתָּנִים מֵחֲצִי כֶבֶשׁ וּלְמַטָּה בַמַּעֲרָב, \nוְשֶׁלַּמּוּסָפִין נִתָּנִין מֵחֲצִי כֶבֶשׁ לְמַטָּה בַמִּזְרָח, \nוְשֶׁלְּרָאשֵׁי חֳדָשִׁים נִתָּנִים עַל כַּרְכֹּב הַמִּזְבֵּחַ מִלְּמַעְלָה. \nהַשְּׁקָלִים וְהַבִּכּוּרִים אֵינָן נוֹהֲגִין אֶלָּא בִפְנֵי הַבַּיִת, \nאֲבָל מַעְשַׂר דָּגָן וּמַעְשַׂר בְּהֵמָה וּבְכוֹרוֹת \nנוֹהֲגִין בִּפְנֵי הַבַּיִת וְשֶׁלֹּא בִפְנֵי הַבַּיִת. \nהַמַּקְדִּישׁ שְׁקָלִים וּבִכּוּרִים, \nהֲרֵי זֶה קֹדֶשׁ. \nרְבִּי שִׁמְעוֹן אוֹמֵר: \nהָאוֹמֵר: \n\"בִּכּוּרִים קֹדֶשׁ\", אֵינָן קֹדֶשׁ. \n\nסליק "
        ]
    ],
    "sectionNames": [
        "Chapter",
        "Mishnah"
    ]
}