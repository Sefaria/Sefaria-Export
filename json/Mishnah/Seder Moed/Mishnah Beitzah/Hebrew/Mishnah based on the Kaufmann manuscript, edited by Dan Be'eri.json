{
    "language": "he",
    "title": "Mishnah Beitzah",
    "versionSource": "https://archive.org/details/MishnaCorrectedKaufman00WHOLE",
    "versionTitle": "Mishnah based on the Kaufmann manuscript, edited by Dan Be'eri",
    "status": "locked",
    "license": "PD",
    "digitizedBySefaria": true,
    "actualLanguage": "he",
    "languageFamilyName": "hebrew",
    "isSource": true,
    "isPrimary": true,
    "direction": "rtl",
    "heTitle": "משנה ביצה",
    "categories": [
        "Mishnah",
        "Seder Moed"
    ],
    "text": [
        [
            "<small>א</small>\nבֵּיצָה שֶׁנּוֹלְדָה בְיוֹם טוֹב, \nבֵּית שַׁמַּי אוֹמְרִים: \nתֵּאָכֵל. \nוּבֵית הֶלֵּל אוֹמְרִים: \nלֹא תֵאָכֵל.  \nבֵּית שַׁמַּי אוֹמְרִים: \nשְׂאוֹר כַּזַּיִת, וְחָמֵץ כַּכּוֹתֶבֶת.  \nוּבֵית הֶלֵּל אוֹמְרִים: \nזֶה וָזֶה כַּזַּיִת. \n",
            "<small>ב</small>\nהַשּׁוֹחֵט חַיָּה וָעוֹף בְּיוֹם טוֹב, \nבֵּית שַׁמַּי אוֹמְרִים: \nיַחְפֹּר בַּדָּקָר וִיכַסֶּה. &lt;מחוק: בדקל&gt; \nוּבֵית הֶלֵּל אוֹמְרִים: \nלֹא יִשְׁחֹט, \nאֶלָּא אִם כֵּן הָיָה לוֹ עָפָר מוּכָן. \nוּמוֹדִים, \nשֶׁאִם שָׁחַט שֶׁיַּחְפֹּר בַּדָּקָר וִיכַסֶּה, &lt;מחוק: בדקל&gt;\nשֶׁאֵפֶר הַכִּירָה מוּכָן. \n",
            "<small>ג</small>\nבֵּית שַׁמַּי אוֹמְרִים: \nאֵין מוֹלִיכִים אֶת הַסֻּלָּם מִשּׁוֹבָךְ לְשׁוֹבָךְ, \nאֲבָל מַטֵּהוּ מֵחַלּוֹן לְחַלּוֹן. \nוּבֵית הֶלֵּל מַתִּירִין.  \nבֵּית שַׁמַּי אוֹמְרִים: \nלֹא יִטֹּל, אֶלָּא אִם כֵּן נִעְנַע מִבְּעוֹד יוֹם.  \nוּבֵית הֶלֵּל אוֹמְרִים: \nעוֹמֵד וְאוֹמֵר: \nזֶה וָזֶה אֲנִי נוֹטֵל. \n",
            "<small>ד</small>\nזִמֵּן שְׁחוֹרִים וּמָצָא לְבָנִים, \nלְבָנִים וּמָצָא שְׁחוֹרִים; \nשְׁנַיִם וּמָצָא שְׁלֹשָׁה, \nאֲסוּרִין.  \nשְׁלֹשָׁה וּמָצָא שְׁנַיִם, \nמֻתָּרִים.  \nבְּתוֹךְ הַקֵּן, וּמָצָא לִפְנֵי הַקֵּן, \nאֲסוּרִין.  \nאֵין שָׁם אֶלָּא הֵם, \nהֲרֵי אֵלּוּ מֻתָּרִין. \n",
            "<small>ה</small>\nבֵּית שַׁמַּי אוֹמְרִים: \nאֵין מְסַלְּקִין אֶת הַתְּרִיסִין בְּיוֹם טוֹב. \nוּבֵית הֶלֵּל מַתִּירִין אַף לְהַחֲזִיר.  \nבֵּית שַׁמַּי אוֹמְרִים: \nאֵין נוֹטְלִין אֶת הָעֶלִי לְקַצֵּב עָלָיו בָּשָׂר. \nוּבֵית הֶלֵּל מַתִּירִין.  \nבֵּית שַׁמַּי אוֹמְרִים: \nאֵין נוֹתְנִין אֶת הָעוֹר לִפְנֵי בֵית הַדְּרִיסָה, \nוְלֹא יַגְבִּיהֶנּוּ, \nאֶלָּא אִם כֵּן יֵשׁ עִמּוֹ בָשָׂר. \nוּבֵית הֶלֵּל מַתִּירִין.  \n\n<small>ו</small>\nבֵּית שַׁמַּי אוֹמְרִים: \nאֵין מוֹצִיאִין לֹא אֶת הַקָּטָן וְלֹא אֶת הַלּוּלָב, \nוְלֹא אֶת סֵפֶר תּוֹרָה בִרְשׁוּת הָרַבִּים. \nוּבֵית הֶלֵּל מַתִּירִין. \n",
            "<small>ז</small>\nבֵּית שַׁמַּי אוֹמְרִים: \nאֵין מוֹלִיכִין חַלָּה וּמַתָּנוֹת לַכֹּהֵן בְּיוֹם טוֹב, \nבֵּין שֶׁהוּרָמוּ מֵאֶמֶשׁ וּבֵין שֶׁהוּרְמוּ מֵהַיּוֹם. \nוּבֵית הֶלֵּל מַתִּירִין.  \nאָמְרוּ בֵית שַׁמַּי לְבֵית הֶלֵּל: \nגְּזֵרָה שָׁוָה: \nחַלָּה וּמַתָּנוֹת, מַתָּנָה לַכֹּהֵן, \nוּתְרוּמָה מַתָּנָה לַכֹּהֵן; \nכַּשֵּׁם שֶׁאֵין מוֹלִיכִים אֶת הַתְּרוּמָה, \nכָּךְ לֹא יוֹלִיכוּ אֶת הַמַּתָּנוֹת.  \nאָמְרוּ לָהֶם בֵּית הֶלֵּל: \nלֹא, אִם אֲמַרְתֶּם בִּתְרוּמָה, שֶׁאֵינוּ זַכַּי בַּהֲרָמָתָהּ, \nתֹּאמְרוּ בְמַתָּנוֹת, שֶׁהוּא זַכַּי בַּהֲרָמָתָם! \n",
            "<small>ח</small>\nבֵּית שַׁמַּי אוֹמְרִים: \nתַּבְלִין נִדּוֹכִין בְּמָדוֹךְ שֶׁלָּעֵץ, \nוְהַמֶּלַח בְּמָדוֹךְ שֶׁלָּאֶבֶן, בַּפַּךְ וּבְעֵץ הַפָּרוּר.  \nוּבֵית הֶלֵּל אוֹמְרִים: \nתַּבְלִין נִדּוֹכִין כְּדַרְכָּן בְּמָדוֹךְ שֶׁלָּאֶבֶן, \nוְהַמֶּלַח בְּמָדוֹךְ שֶׁלָּעֵץ. \n",
            "<small>ט</small>\nהַבּוֹרֵר קִטְנִית בְּיוֹם טוֹב, \nבֵּית שַׁמַּי אוֹמְרִים: \nבּוֹרֵר אֹכֶל אֹכֶל.  \nוּבֵית הֶלֵּל אוֹמְרִים: \nבּוֹרֵר כְּדַרְכּוֹ וּבְחֵיקוֹ, וּבַתַּמְחוּי, \nאֲבָל לֹא בַטַּבְלָה, וְלֹא בַנָּפָה, וְלֹא בַכְּבָרָה.  \nרַבָּן גַּמְלִיאֵל אוֹמֵר: \nאַף מֵדִיחַ וְשׁוֹלֶה. \n",
            "<small>י</small>\nבֵּית שַׁמַּי אוֹמְרִים: \nאֵין מְשַׁלְּחִים בְּיוֹם טוֹב אֶלָּא מָנוֹת.  \nוּבֵית הֶלֵּל אוֹמְרִים: \nמְשַׁלְּחִין בְּהֵמָה חַיָּה וָעוֹף חַיִּים וּשְׁחוּטִים.  \nמְשַׁלְּחִין יֵינוֹת שְׁמָנִים וּסְלָתוֹת וְקִטְנִיּוֹת, \nאֲבָל לֹא תְבוּאָה.  \nרְבִּי שִׁמְעוֹן מַתִּיר אַף בִּתְבוּאָה. \n",
            "<small>יא</small>\nמְשַׁלְּחִין כֵּלִים, \nבֵּין תְּפוּרִין וּבֵין שֶׁאֵינָן תְּפוּרִים, \nאַף עַל פִּי שֶׁיֵּשׁ בָּהֶם כִּלְאַיִם, \nוְהֵן לְצֹרֶךְ הַמּוֹעֵד. \nאֲבָל לֹא סַנְדָּל מְסֻמָּר, \nוְלֹא מַנְעָל שֶׁאֵינוּ תָפוּר.  \nרְבִּי יְהוּדָה אוֹמֵר: \nאַף לֹא מַנְעָל לָבָן, \nמִפְּנֵי שֶׁצָּרִיךְ אֻמָּן.  \nזֶה הַכְּלָל: \nכָּל שֶׁנֵּאוֹתִין בּוֹ בְיוֹם טוֹב, \nמְשַׁלְּחִין אוֹתוֹ. \n\n\n\n"
        ],
        [
            "<small>א</small>\nיוֹם טוֹב שֶׁחָל לִהְיוֹת עֶרֶב שַׁבָּת, \nלֹא יְבַשֵּׁל כַּתְּחִלָּה מִיּוֹם טוֹב לַשַּׁבָּת, \nאֲבָל מְבַשֵּׁל הוּא לְיוֹם טוֹב, \nוְאִם הוֹתִיר, הוֹתִיר לַשַּׁבָּת, \nוְעוֹשֶׂה תַבְשִׁיל מֵעֶרֶב יוֹם טוֹב, \nוְסוֹמֵךְ עָלָיו לַשַּׁבָּת.  \nבֵּית שַׁמַּי אוֹמְרִים: \nשְׁנֵי תַבְשִׁילִין. \nוּבֵית הֶלֵּל אוֹמְרִים: \nתַּבְשִׁיל אֶחָד. \nמוֹדִים בְּדָג וּבְבֵיצָה שֶׁעָלָיו, \nשֶׁהֵן שְׁנֵי תַבְשִׁילִין.  \nאֲכָלוֹ, אוֹ שֶׁאָבַד, \nלֹא יְבַשֵּׁל עָלָיו כַּתְּחִלָּה. \nשִׁיֵּר מִמֶּנּוּ כָל שֶׁהוּא, \nסוֹמֵךְ עָלָיו בַּשַּׁבָּת. \n",
            "<small>ב</small>\nחָל לִהְיוֹת לְאַחַר שַׁבָּת, \nבֵּית שַׁמַּי אוֹמְרִים: \nמַטְבִּילִין אֶת הַכֹּל מִלִּפְנֵי הַשַּׁבָּת. \nוּבֵית הֶלֵּל אוֹמְרִים: \nכֵּלִים, מִלִּפְנֵי הַשַּׁבָּת, \nוְאָדָם, בַּשַּׁבָּת. \n",
            "<small>ג</small>\nשָׁוִים שֶׁהֵם מַשִּׁיקִין אֶת הַמַּיִם בִּכְלִי אֶבֶן לְטַהֲרָה, \nאֲבָל לֹא לְהַטְבִּיל. \nמַטְבִּילִים מִגַּב לְגַב וּמֵחֲבוֹרָה לַחֲבוֹרָה. \n",
            "<small>ד</small>\nבֵּית שַׁמַּי אוֹמְרִים: \nמְבִיאִין שְׁלָמִים וְאֵין סוֹמְכִין עֲלֵיהֶם, \nאֲבָל לֹא עוֹלוֹת.  \nוּבֵית הֶלֵּל אוֹמְרִים: \nמְבִיאִין שְׁלָמִים וְעוֹלוֹת וְסוֹמְכִין עֲלֵיהֶם. \n",
            "<small>ה</small>\nבֵּית שַׁמַּי אוֹמְרִים: \nלֹא יָחֵם אָדָם חַמִּים לְרַגְלָיו, \nאֶלָּא אִם כֵּן רְאוּיִים לִשְׁתִיָּה.  \nוּבֵית הֶלֵּל מַתִּירִין.  \nעוֹשֶׂה מְדוּרָה וּמִתְחַמֵּם כְּנֶגְדָּהּ. \n",
            "<small>ו</small>\nשְׁלֹשָׁה דְבָרִים \nרַבָּן גַּמְלִיאֵל מַחְמִיר כְּדִבְרֵי בֵית שַׁמַּי: \nאֵין טוֹמְנִים אֶת הַחַמִּים מִיּוֹם טוֹב לַשַּׁבָּת, \nוְאֵין זוֹקְפִין אֶת הַמְּנוֹרָה בְיוֹם טוֹב, \nוְאֵין אוֹפִין פִּתָּן גְּרִיצוֹת אֶלָּא רְקִיקִים.  \nאָמַר רַבָּן גַּמְלִיאֵל: \nמִימֵיהֶם שֶׁלְּבֵית אַבָּא, \nלֹא הָיוּ אוֹפִין אֶת פִּתָּן גְּרִיצוֹת, אֶלָּא רְקִיקִים.  \nאָמְרוּ לוֹ: \nמַה נַּעֲשֶׂה לָהֶם לְבֵית אָבִיךָ, \nשֶׁהָיוּ מַחְמִירִים עַל עַצְמָן וּמְקִלִּים עַל כָל יִשְׂרָאֵל, \nלִהְיוֹת אוֹפִין פִּתָּן גְּרִיצוֹת וָחֳרִי. \n",
            "<small>ז</small>\nאַף הוּא אָמַר שְׁלֹשָׁה דְבָרִים לְהָקֵל: \nמְכַבְּדִין בֵּין הַמִּטּוֹת, \nוּמַנִּיחִים אֶת הַמִּגְמָר בְּיוֹם טוֹב, \nוְעוֹשִׂין גְּדִי מְקֻלָּס בְּלֵילֵי פְסָחִים.  \nוַחֲכָמִים אוֹסְרִין. \n",
            "<small>ח</small>\nשְׁלֹשָׁה דְבָרִים רְבִּי אֶלְעָזָר בֶּן עֲזַרְיָה מַתִּיר, \nוַחֲכָמִים אוֹסְרִין: \nפָּרָתוֹ יוֹצָא בִרְצוּעָה שֶׁבֵּין קְרָנֶיהָ, \nוּמְקָרְדִים אֶת הַבְּהֵמָה בְיוֹם טוֹב, \nוְשׁוֹחֲקִים אֶת הַפִּלְפְּלִים בָּרֵחַיִם שֶׁלָּהֶם.  \nרְבִּי יְהוּדָה אוֹמֵר: \nאֵין מְקָרְדִים אֶת הַבְּהֵמָה בְיוֹם טוֹב, \nמִפְּנֵי שֶׁהוּא עוֹשֶׂה חַבּוּרָה, \nאֲבָל מְקַרְצְפִים.   \nוַחֲכָמִים אוֹמְרִים: \nאֵין מְקָרְדִים, \nאַף לֹא מְקַרְצְפִים. \n",
            "<small>ט</small>\nהָרֵחַיִם שֶׁלַּפִּלְפְּלִין טְמֵאָה מִשֵּׁם שְׁלֹשָׁה כֵלִים: \nמִשּׁוּם כְּלֵי קִבּוּל, \nמִשֵּׁם כְּלֵי מַתְּכוֹת, \nמִשּׁוּם כְּבָרָה. \n",
            "עֲגָלָה שֶׁלַּקָּטָן טְמֵאָה מִדְרָס, \nוְנִטֶּלֶת בַּשַּׁבָּת, \nאֵינָה נִגְרֶרֶת אֶלָּא עַל גַּבֵּי הַכֵּלִים.  \nרְבִּי יְהוּדָה אוֹמֵר: \nכָּל הַכֵּלִים אֵינָן נִגְרָרִים, \nחוּץ מִן הָעֲגָלָה, \nמִפְּנֵי שֶׁהִיא כּוֹבָשֶׁת. \n\n\n\n"
        ],
        [
            "<small>א</small>\nאֵין צָדִים דָּגִים מִן הַבִּיבָרִין, \nוְאֵין נוֹתְנִין לִפְנֵיהֶם מְזוֹנוֹת. \nאֲבָל צָדִין חַיָּה וָעוֹף מִן הַבִּיבָרִים, \nוְנוֹתְנִים לִפְנֵיהֶם מְזוֹנוֹת.  \nרַבָּן שִׁמְעוֹן בֶּן גַּמְלִיאֵל אוֹמֵר: \nלֹא כָל הַבִּיבָרִים שָׁוִים.  \nזֶה הַכְּלָל: \nכָּל הַמְחֻסָּר צִידָה, אָסוּר, \nוְשֶׁאֵינוּ מְחֻסָּר צִידָה, מֻתָּר. \n",
            "<small>ב</small>\nמְצוֹדוֹת חַיָּה וְעוֹפוֹת וְדָגִים \nשֶׁעֲשָׂאָן מֵעֶרֶב יוֹם טוֹב, \nלֹא יִטֹּל מֵהֶן בְּיוֹם טוֹב, \nאֶלָּא אִם כֵּן יָדוּעַ שֶׁנִּצּוֹדוּ מִבְּעוֹד יוֹם.  \nמַעֲשֶׂה בְגוֹי אֶחָד, \nשֶׁהֵבִיא דָּגִים לְרַבָּן גַּמְלִיאֵל, וְאָמַר: \n\"מֻתָּרִין הֵן, \nאֶלָּא שֶׁאֵין רְצוֹנִי לְקַבֵּל הֵימֶנּוּ.\" \n",
            "<small>ג</small>\nבְּהֵמָה מְסֻכֶּנֶת, לֹא יִשְׁחֹט, \nאֶלָּא אִם כֵּן יָדוּעַ \nשֶׁהוּא יָכֹל לֹאכַל מִמֶּנָּה כַזַּיִת צָלִי מִבְּעוֹד יוֹם.  \nרְבִּי עֲקִיבָה אוֹמֵר: \nאֲפִלּוּ כַזַּיִת חַי מִבֵּית טְבִיחָתָהּ.  \nשְׁחָטָהּ בַּשָּׂדֶה לֹא יְבִיאֶנָּה בַמּוֹט וּבַמִּטָּה; \nאֲבָל מֵבִיאָהּ בְּיָדוֹ אֵבָרִים אֵבָרִים. \n",
            "<small>ד</small>\nבְּכוֹר שֶׁנָּפַל לַבּוֹר, \nרְבִּי יְהוּדָה אוֹמֵר: \nיֵרֵד מֻמְחֶה וְיִרְאֶה, \nאִם יֶשׁ בּוֹ מוּם, יַעֲלֶה וְיִשְׁחֹט; \nוְאִם לָאו, לֹא יִשְׁחֹט.  \nרְבִּי שִׁמְעוֹן אוֹמֵר: \nכָּל שֶׁאֵין מוּמוֹ נִכָּר מֵעֶרֶב יוֹם טוֹב, \nאֵין זֶה מִן הַמּוּכָן. \n",
            "<small>ה</small>\nבְּהֵמָה שֶׁמֵּתָה, לֹא יְזִיזֶנָּה מִמְּקוֹמָהּ.  \nמַעֲשֶׂה וְשָׁאֲלוּ אֶת רְבִּי טַרְפוֹן עָלֶיהָ, \nוְעַל הַחַלָּה שֶׁנִּטַּמַּאת, \nוְנִכְנַס לְבֵית הַמִּדְרָשׁ וְשָׁאַל, \nוְאָמְרוּ לוֹ: \n\"לֹא יְזִיזֵם מִמְּקוֹמָם.\" \n",
            "<small>ו</small>\nאֵין נִמְנִים עַל הַבְּהֵמָה כַתְּחִלָּה בְיוֹם טוֹב, \nאֲבָל נִמְנִים עָלֶיהָ מֵעֶרֶב יוֹם טוֹב, \nוְשׁוֹחֲטִין וּמְחַלְּקִין בֵּינֵיהֶם.  \nרְבִּי יְהוּדָה אוֹמֵר: \nשׁוֹקֵל אָדָם בָּשָׂר כְּנֶגֶד הַכֶּלִי אוֹ כְנֶגֶד הַקּוֹפִּיס.  \nוַחֲכָמִים אוֹמְרִים: \nאֵין מַשְׁגִּיחִין בְּכַף מֹאזְנַיִם כָּל עִקָּר. \n",
            "<small>ז</small>\nאֵין מַשְׁחִיזִין אֶת הַסְּכִין, \nאֲבָל מַשִּׂיאָהּ עַל גַּבֵּי חֲבֶרְתָּהּ.  \nלֹא יֹאמַר אָדָם לַטַּבָּח: \n\"מְכֹר לִי בְדִינָר בָּשָׂר\", \nאֲבָל שׁוֹחֵט וְהֵם מְחַלְּקִים בֵּינֵיהֶם. \n",
            "<small>ח</small>\nאוֹמֵר אָדָם לַחַנְוָנִי: \n\"מַלֵּא לִי כֶלִי זֶה\", אֲבָל לֹא בַמִּדָּה.  \nרְבִּי יְהוּדָה אוֹמֵר: \nאִם הָיָה כֶלִי שֶׁלַּמִּדָּה, לֹא יְמַלֶּאנּוּ.  \nמַעֲשֶׂה בְשָׁאוּל בֶּן בָּטְנִית, \nשֶׁהָיָה מְמַלֵּא אֶת מִדּוֹתָיו מֵעֶרֶב יוֹם טוֹב, \nוְנוֹתְנָן לַלָּקוֹחוֹת בְּיוֹם טוֹב.  \nאַבָּא שָׁאוּל אוֹמֵר: \nבַּמּוֹעֵד עוֹשֶׂה כֵן.  \nוַחֲכָמִים אוֹמְרִים: \nאַף בַּחוֹל עוֹשֶׂה כֵן, \nמִפְּנֵי מִצּוּי הַמִּדּוֹת.  \n\n<small>ט</small>\nאוֹמֵר אָדָם לַחֲבֵרוֹ: \n\"תֶּן לִי בֵיצִים וֶאֱגוֹזִים בְּמִנְיָן\". \nשֶׁכֵּן דֶּרֶךְ בַּעַל הַבַּיִת לִהְיוֹת מוֹנֶה בְּתוֹךְ בֵּיתוֹ. \n\n\n\n"
        ],
        [
            "<small>א</small>\nהַמֵּבִיא כַדֵּי יַיִן מִמָּקוֹם לְמָקוֹם, \nלֹא יְבִיאֵם בַּסַּל וּבַקֻּפָּה, \nאֲבָל מֵבִיא הוּא עַל כְּתֵפוֹ לְפָנָיו.  \nהַמּוֹלִיךְ אֶת הַתֶּבֶן, \nלֹא יַפְשִׁיל אֶת הַקֻּפָּה לַאֲחוֹרָיו, &lt;לְאַחוֹרָיו&gt;\nאֶלָּא נוֹטְלָהּ בְּיָדוֹ.  \nמַתְחִילִין בַּעֲרֵמַת הַתֶּבֶן, \nאֲבָל לֹא בָעֵצִים שֶׁבַּמֻּקְצֶה. \n",
            "<small>ב</small>\nוְאֵין נוֹטְלִין עֵצִים מִן הַסֻּכָּה, \nאֶלָּא מִן הַסָּמוּךְ לָהּ.  \nמְבִיאִים עֵצִים מִן הַשָּׂדֶה וּמִן הַמְכֻנָּס, \nמִן הַקַּרְפֵּף, אֲפִלּוּ מִן הַמְפֻזָּר.  \nוְאֵי זֶה הוּא קַרְפֵּף? \nכָּל שֶׁהוּא סָמוּךְ לָעִיר.  \nדִּבְרֵי רְבִּי יְהוּדָה.  \nרְבִּי יוֹסֵה אוֹמֵר: \nכָּל שֶׁנִּכְנָסִים לוֹ בַּפּוֹתַחַת, \nאֲפִלּוּ בְּתוֹךְ תְּחוּם שַׁבָּת. \n",
            "<small>ג</small>\nאֵין מְבַקְּעִין עֵצִים מִן הַקּוֹרוֹת, \nוְלֹא מִן הַקּוֹרָה שֶׁנִּשְׁבָּרָה בְיוֹם טוֹב; \nאֵין מְבַקְּעִים לֹא בַקָּרְדּוֹם וְלֹא בַמַּגָּל וְלֹא בַמְּגֵרָה, \nאֶלָּא בַקּוֹפִּיס.  \nבַּיִת שֶׁהוּא מָלֵא פֵרוֹת, \nוְסָתוּם וְנִפְחַת, \nנוֹטֵל מִמְּקוֹם הַפַּחַת.  \nרְבִּי מֵאִיר אוֹמֵר: \nפּוֹחֵת כַּתְּחִלָּה וְנוֹטֵל. \n",
            "<small>ד</small>\nאֵין פּוֹתְחִים אֶת הַנֵּר, \nמִפְּנֵי שֶׁהוּא עוֹשֶׂה כֵלִי; \nוְאֵין עוֹשִׂין פֶּחָמִים, \nוְאֵין חוֹתְכִים אֶת הַפְּתִילָה לִשְׁנַיִם.  \nרְבִּי יְהוּדָה אוֹמֵר: \nחוֹתְכָהּ בָּאוּר לִשְׁנֵי נֵרוֹת. \n",
            "<small>ה</small>\nאֵין שׁוֹבְרִים אֶת הַחֶרֶס, \nוְאֵין חוֹתְכִין אֶת הַנְּיָר לִצְלוֹת בּוֹ מָלִיחַ, \nוְאֵין גּוֹרְפִים תַּנּוּר וְכִירַיִם, \nאֲבָל מְכַבְּשִׁין. \nוְאֵין מַקִּיפִין שְׁתֵּי חֲבִיּוֹת \nלִשְׁפּוֹת עֲלֵיהֶן אֶת הַקְּדֵרָה, \nוְאֵין סוֹמְכִין אֶת הַקְּדֵרָה בַבַּקַּעַת, \nוְכֵן הַדֶּלֶת. \nוְאֵין מַנְהִיגִין אֶת הַבְּהֵמָה בַמַּקֵּל בְּיוֹם טוֹב. \n",
            "<small>ו</small>\nרְבִּי אֱלִיעֶזֶר אוֹמֵר: \nנוֹטֵל אָדָם קֵיסָם לַחֲצוֹת בּוֹ שִׁנָּיו, \nוּמְגַבֵּב מִן הֶחָצֵר וּמַדְלִיק, \nשֶׁכָּל מַה שֶּׁבֶּחָצֵר מוּכָן.  \nוַחֲכָמִים אוֹמְרִים: \nאַף מְגַבֵּב מִלְּפָנָיו וּמַדְלִיק. \n",
            "<small>ז</small>\nאֵין מוֹצִיאִין אֶת הָאוּר, \nלֹא מִן הָעֵצִים וְלֹא מִן הָאֲבָנִים, \nוְלֹא מִן הֶעָפָר וְלֹא מִן הַמַּיִם. \nוְאֵין מְלַבְּנִים אֶת הָרְעָפִים לִצְלוֹת עֲלֵיהֶם.  \nוְעוֹד אָמַר רְבִּי אֱלִיעֶזֶר: \nעוֹמֵד אָדָם עַל הַמֻּקְצֶה עֶרֶב שַׁבָּת בַּשְּׁבִיעִית, \nוְאוֹמֵר: \n\"מִכָּן אֲנִי אוֹכֵל לְמָחָר.\"  \nוַחֲכָמִים אוֹמְרִים: \nעַד שֶׁיִּרְשֹׁם וְיֹאמַר: \nמִכָּן וְעַד כָּאן. \n\n\n\n"
        ],
        [
            "<small>א</small>\nמַשְׁחִילִים פֵּרוֹת דֶּרֶךְ אֲרֻבָּה בְיוֹם טוֹב, \nאֲבָל לֹא בַשַּׁבָּת. \nוּמְכַסִּים אֶת הַפֵּרוֹת בַּכֵּלִים מִפְּנֵי הַדֶּלֶף, \nוְכֵן כַּדֵּי יַיִן וְכַדֵּי שֶׁמֶן.  \nנוֹתְנִין כֶּלִי תַחַת הַדֶּלֶף בַּשַּׁבָּת. \n",
            "<small>ב</small>\nכָּל שֶׁחַיָּבִים עָלָיו מִשּׁוּם שְׁבוּת \nוּמִשּׁוּם רְשׁוּת וּמִשּׁוּם מִצְוָה בַשַּׁבָּת, \nחַיָּבִין עָלָיו בְּיוֹם טוֹב.  \nוְאֵלּוּ הֵן מִשּׁוּם שְׁבוּת: \nלֹא עוֹלִים בָּאִילָן, \nוְלֹא רוֹכְבִים עַל גַּבֵּי בְהֵמָה, \nוְלֹא שָׁטִים עַל פְּנֵי הַמַּיִם, \nוְלֹא מְסַפְּקִים, \nוְלֹא מְטַפְּחִים, \nוְלֹא מְרַקְּדִים.  \nוְאֵלּוּ הֵן מִשּׁוּם רְשׁוּת: \nלֹא דָנִים, \nוְלֹא מְקַדְּשִׁים, \nוְלֹא חוֹלְצִין, \nוְלֹא מְיַבְּמִין.  \nוְאֵלּוּ הֵן מִשֵּׁם מִצְוָה: \nלֹא מַקְדִּישִׁין, \nוְלֹא מַחֲרִימִים, \nוְלֹא מַעֲרִיכִים, \nוְלֹא מַגְבִּיהִים תְּרוּמָה וּמַעַשְׂרוֹת.  \nכָּל אֵלּוּ בְיוֹם טוֹב, \nאֵין צָרִיך לוֹמַר בַּשַּׁבָּת.  \nאֵין בֵּין יוֹם טוֹב לַשַּׁבָּת \nאֶלָּא אֹכֶל נֶפֶשׁ בִּלְבַד. \n",
            "<small>ג</small>\nהַבְּהֵמָה וְהַכֵּלִים כְּרַגְלֵי הַבְּעָלִים.  \nהַמּוֹסֵר בְּהֶמְתּוֹ לִבְנוֹ אוֹ לָרוֹעֶה, \nהֲרֵי אֵלּוּ כְרַגְלָיו.  \nכֵּלִים מְיֻחָדִין לְאֶחָד מִן הָאַחִים שֶׁבַּבַּיִת \nהֲרֵי אֵלּוּ כְרַגְלָיו, \nוְשֶׁאֵינָן מְיֻחָדִין, לִמָקוֹם שֶׁכֻּלָּם הוֹלְכִין. \n",
            "<small>ד</small> \nהַשּׁוֹאֵל כֵּלִים מֵחֲבֵרוֹ מֵעֶרֶב יוֹם טוֹב, \nכְּרַגְלֵי הַשּׁוֹאֵל; \nבְּיוֹם טוֹב, כְּרַגְלֵי הַמַּשְׁאִיל.  \nהָאִשָּׁה שֶׁשָּׁאֲלָה מֵחֲבֵרְתָּהּ תַּבְלִים לִקְדֵרָתָהּ,\nוּמַיִם וּמֶלַח לְעִסָּתָהּ, \nהֲרֵי אֵלּוּ כְרַגְלֵי שְׁתֵּיהֶם.  \nרְבִּי יְהוּדָה פוֹטֵר בַּמַּיִם וּבַמֶּלַח, \nמִפְּנֵי שֶׁאֵין בָּהֶם מַמָּשׁ. \n",
            "<small>ה</small>\nהַגַּחֶלֶת, כְּרַגְלֵי הַבְּעָלִים, \nוְהַשַּׁלְהֶבֶת בְּכָל מָקוֹם.  \nגַּחֶלֶת שֶׁלַּהֶקְדֵּשׁ, מוֹעֲלִין בָּהּ, \nוְהַשַּׁלְהֶבֶת, לֹא נֶהְנִים וְלֹא מוֹעֲלִים.  \n(הַמּוֹצִיא גַּחֶלֶת לִרְשׁוּת הָרַבִּים, חַיָּב, \nוְשַׁלְהֶבֶת, פָּטוּר.)  \n\n<small>ו</small> \nבְּאֵר שֶׁלַּיָּחִיד, כְּרַגְלֵי הַיָּחִיד, \nוְשֶׁלְּאַנְשֵׁי הָעִיר, כְּרַגְלֵי אַנְשֵׁי אוֹתָהּ הָעִיר, \nוְשֶׁלְּעוֹלֵי בָבֶל, כְּרַגְלֵי הַמְמַלֵּא. \n",
            "<small>ז</small>\nמִי שֶׁהָיוּ פֵרוֹתָיו בְּעִיר אַחֶרֶת, \nוְעֵרְבוּ בְנֵי אוֹתָהּ הָעִיר לָבֹא אֶצְלוֹ, \nלֹא יָבִיאוּ לוֹ מִפֵּרוֹתָיו, \nוְאִם עֵרֵב הוּא, פֵּרוֹתָיו כָּמוֹהוּ. \n",
            "<small>ח</small>\nמִי שֶׁזִּמֵּן אֶצְלוֹ אוֹרְחִים, \nלֹא יוֹלִיכוּ בְיָדָן מָנוֹת, \nאֶלָּא אִם כֵּן זִכָּה לָהֶם אַחֵר בְּמָנוֹתֵיהֶם \nמֵעֶרֶב יוֹם טוֹב.  \nאֵין מַשְׁקִים וְשׁוֹחֲטִים אֶת הַמִּדְבָּרִיּוֹת, \nאֲבָל מַשְׁקִים וְשׁוֹחֲטִים אֶת הַבַּיָּתוֹת.  \nאֵלּוּ הֵן בַּיָּתוֹת? \nהַלָּנוֹת בָּעִיר, \nוְהַמִּדְבָּרִיּוֹת? \nהַלָּנוֹת בָּאֲפָר. \n\n\n\n"
        ]
    ],
    "sectionNames": [
        "Chapter",
        "Mishnah"
    ]
}