{
    "language": "he",
    "title": "Mishnah Chagigah",
    "versionSource": "https://archive.org/details/MishnaCorrectedKaufman00WHOLE",
    "versionTitle": "Mishnah based on the Kaufmann manuscript, edited by Dan Be'eri",
    "status": "locked",
    "license": "PD",
    "digitizedBySefaria": true,
    "actualLanguage": "he",
    "languageFamilyName": "hebrew",
    "isSource": true,
    "isPrimary": true,
    "direction": "rtl",
    "heTitle": "משנה חגיגה",
    "categories": [
        "Mishnah",
        "Seder Moed"
    ],
    "text": [
        [
            "<small>א</small>\nהַכֹּל חַיָּבִין בִּרְאִיָּה, \nחוּץ מֵחֵרֵשׁ, שׁוֹטֶה, וְקָטָן, \nוְטוֹמְטוֹם, וְאַנְדְּרוֹגִינָס, \nנָשִׁים, וַעֲבָדִים שֶׁאֵינָן מְשֻׁחְרָרִים, \nהַחִגֵּר וְהַסּוֹמֵא, \nהַחוֹלֶה וְהַזָּקֵן, \nכָּל שֶׁאֵינוּ יָכוֹל לַעֲלוֹת בְּרַגְלָיו.  \nאֵי זֶה הוּא קָטָן? \nכָּל שֶׁאֵינוּ יָכוֹל לִרְכֹּב עַל כְּתֵפָיו שֶׁלְּאָבִיו, \nוְלַעֲלוֹת מִירוּשָׁלַיִם לְהַר הַבַּיִת.  \nדִּבְרֵי בֵית שַׁמַּי.  \nוּבֵית הֶלֵּל אוֹמְרִים: \nכָּל שֶׁאֵינוּ יָכוֹל לֶאֱחוֹז בְּיָדוֹ שֶׁלְּאָבִיו, \nוְלַעֲלוֹת מִירוּשָׁלַיִם לְהַר הַבַּיִת, \nשֶׁנֶּאֱמַר: (שמות כג,יד) \n\"שָׁלוֹשׁ רְגָלִים\". \n",
            "<small>ב</small>\nבֵּית שַׁמַּי אוֹמְרִים: \nהָרְאִיָּה, שְׁתֵּי כֶסֶף, \nוַחֲגִיגָה, מָעָה כֶסֶף.  \nוּבֵית הֶלֵּל אוֹמְרִים: \nהָרְאִיָּה, מָעָה כֶסֶף, \nוַחֲגִיגָה, שְׁתֵּי כֶסֶף. \n",
            "<small>ג</small>\nעוֹלוֹת בַּמּוֹעֵד בָּאוֹת מִן הַחֻלִּים, \nוּשְׁלָמִים מִן הַמַּעֲשֵׂר.  \nבְּיוֹם טוֹב הָרִאשׁוֹן שֶׁלַּפֶּסַח, \nבֵּית שַׁמַּי אוֹמְרִים: \nמִן הַחֻלִּים.  \nוּבֵית הֶלֵּל אוֹמְרִים: \nמִן הַמַּעֲשֵׂר. \n",
            "<small>ד</small>\nיִשְׂרָאֵל יוֹצְאִין יְדֵי חוֹבָתָן \nבִּנְדָרִים וּבִנְדָבוֹת וּבְמַעְשַׂר בְּהֵמָה, \nוְהַכֹּהֲנִים בַּחַטָּאת וּבָאָשָׁם וּבַבְּכוֹר, \nבֶּחָזֶה וּבַשּׁוֹק, \nאֲבָל לֹא בָעוֹפוֹת וְלֹא בִּמְנָחוֹת. \n",
            "<small>ה</small>\nמִי שֶׁיֶּשׁ לוֹ אוֹכְלִים מְרֻבִּים וּנְכָסִים מְמֻעָטִים, &lt;אֳוכָלִים&gt;\nמֵבִיא שְׁלָמִים מְרֻבִּין וְעוֹלוֹת מְמֻעָטוֹת; \nאוֹכְלִים מְמֻעָטִים וּנְכָסִים מְרֻבִּים, &lt;אֳוכָלִים&gt;\nמֵבִיא עוֹלוֹת מְרֻבּוֹת וּשְׁלָמִים מְמֻעָטִים; \nזֶה וָזֶה מְמֻעָט, עַל זֶה אָמְרוּ: \nמָעָה כֶסֶף וּשְׁתֵּי כֶסֶף; \nזֶה וָזֶה מְרֻבֶּה, עַל זֶה נֶאֱמַר: (דברים טז,יז) \n\"אִישׁ כְּמַתְּנַת יָדוֹ, \nכְּבִרְכַּת יי אֱלהֶיךָ אֲשֶׁר נָתַן לָךְ\". \n",
            "<small>ו</small>\nמִי שֶׁלֹּא חַג בְּיוֹם טוֹב הָרִאשׁוֹן שֶׁלֶּחָג, \nחוֹגֵג אֶת כָּל הָרֶגֶל וְיוֹם טוֹב הָאַחֲרוֹן.  \nעָבַר הָרֶגֶל וְלֹא חַג, אֵינוּ חַיָּב בְּאַחְרָיוּתוֹ.  \nעַל זֶה נֶאֱמַר: (קהלת א,טו) \n\"מְעֻוָּת לֹא יוּכַל לִתְקֹן, \nוְחֶסְרוֹן לֹא יוּכַל לְהִמָּנוֹת\". \n",
            "<small>ז</small>\nרְבִּי שִׁמְעוֹן בֶּן מְנַסְיָא אוֹמֵר: \nאֵי זֶה הוּא מְעֻוָּת שֶׁאֵינוּ יָכוֹל לְהִתָּקֵן? \nזֶה הַבָּא עַל הָעֶרְיָה וְהוֹלִיד מַמְזֵר; \nאִם תֹּאמַר בַּגּוֹנֵב וּבַגּוֹזֵל, \nיָכוֹל הוּא לַחְזֹר וּלְהִתָּקֵן.  \nרְבִּי שִׁמְעוֹן בֶּן יוֹחַי אוֹמֵר: \nאֵין קוֹרִין מְעֻוָּת \nאֶלָּא לְמִי שֶׁהָיָה מְתֻקָּן מִתְּחִלָּה וְנִתְעַוַּת כּבַר, \nוְאֵי זֶה זֶה? \nזֶה תַלְמִיד חֲכָמִים שֶׁפֵּרַשׁ מִן הַתּוֹרָה. \n",
            "<small>ח</small>\nהֶתֵּר נְדָרִים פּוֹרְחִין בְּאָוֵיר, \nוְאֵין לָהֶם עַל מַה שֶּׁיִּסָּמֵכוּ.  \nהִלְכוֹת שַׁבָּת וַחֲגִיגוֹת וּמְעִילוֹת, \nכַּהֲרָרִים תְּלוּיִם בִּסְעָרָה, \nמִקְרָא מְמֻעָט וַהֲלָכוֹת מְרֻבּוֹת.  \nהַדִּינִים וְהָעֲבוֹדוֹת, \nוְהַטְּהָרוֹת וְהַטְּמָאוֹת וְהַעֲרָיוֹת, \nיֵשׁ לָהֶם עַל מַה שֶּׁיִּסָּמֵכוּ.  \nהֵן הֵן גּוּפֵי תוֹרָה. \n\n\n\n"
        ],
        [
            "<small>א</small>\nאֵין דּוֹרְשִׁים בָּעֲרָיוֹת בִּשְׁלֹשָׁה, \nוְלֹא בְמַעֲשֵׂה בְרֵאשִׁית בִּשְׁנַיִם, \nוְלֹא בַמֶּרְכָּבָה בַיָּחִיד, \nאֶלָּא אִם כֵּן הָיָה חָכָם וְהֵבִין מִדַּעְתּוֹ.  \nכָּל הַמִּסְתַּכֵּל בְּאַרְבָּעָה דְבָרִים, \nרָאוּי לוֹ כְאִלּוּ לֹא בָא לָעוֹלָם: &lt;רָתוּי!; כילו&gt;\nמַה לְּמַעְלָה, וּמַה לְּמַטָּה, \nמַה לְּפָנִים וּמַה לְּאָחוֹר. &lt;בפנים&gt; \nכָּל שֶׁלֹּא חָס עַל כְּבוֹד קוֹנוֹ, \nרָאוּי לוֹ כְאִלּוּ לֹא בָא לָעוֹלָם: &lt;רָתוּי!; כילו&gt;\n",
            "<small>ב</small>\nיוֹסֵה בֶן יוֹעֶזֶר אוֹמֵר שֶׁלֹּא לִסְמֹךְ,  \nיוֹסֵה בֶן יוֹחָנָן אוֹמֵר לִסְמֹךְ.  \nיְהוֹשֻׁעַ בֶּן פְּרַחְיָה אוֹמֵר שֶׁלֹּא לִסְמֹךְ,  \nמַתַּי הָאַרְבְּלִי אוֹמֵר לִסְמֹךְ.  \nיְהוּדָה בֶן טָבַי אוֹמֵר שֶׁלֹּא לִסְמֹךְ,  \nוְשִׁמְעוֹן בֶּן שָׁטָח אוֹמֵר לִסְמֹךְ.  \nשְׁמַעְיָה אוֹמֵר לִסְמֹךְ,  \nאַבְטַלְיוֹן אוֹמֵר שֶׁלֹּא לִסְמֹךְ.  \nהֶלֵּל וּמְנַחֵם לֹא נֶחְלָקוּ.  \nיָצָא מְנַחֵם וְנִכְנַס שַׁמַּי.  \nהֶלֵּל אוֹמֵר לִסְמֹךְ,  \nשַׁמַּי אוֹמֵר שֶׁלֹּא לִסְמֹךְ.  \nהָרִאשׁוֹנִים הָיוּ נְשִׂיאִים, \nוְהַשְּׁנִיִּים אֲבוֹת בֵּית דִּין. \n",
            "<small>ג</small>\nבֵּית שַׁמַּי אוֹמְרִים: \nמְבִיאִין שְׁלָמִים וְאֵין סוֹמְכִין עֲלֵיהֶם, \nאֲבָל לֹא עוֹלוֹת.  \nוּבֵית הֶלֵּל אוֹמְרִים: \nמְבִיאִין שְׁלָמִים וְעוֹלוֹת וְסוֹמְכִין עֲלֵיהֶן. \n",
            "<small>ד</small>\nעֲצֶרֶת שֶׁחָלָה לִהְיוֹת עֶרֶב שַׁבָּת, \nבֵּית שַׁמַּי אוֹמְרִים: \nיוֹם טְבוֹחַ לְאַחַר הַשַּׁבָּת.  \nוּבֵית הֶלֵּל אוֹמְרִים: \nאֵין לָהּ יוֹם טְבוֹחַ.  \nמוֹדִים שֶׁאִם חָלָה לִהְיוֹת בַּשַּׁבָּת, \nשֶׁיּוֹם טְבוֹחַ לְאַחַר שַׁבָּת.  \nוְאֵין כֹּהֵן גָּדוֹל מִתְלַבֵּשׂ בְּכֵלָיו, \nמֻתָּרִים בְּסֵפֶד וּבְתַעֲנִית, \nשֶׁלֹּא לְקַיֵּם אֶת דִּבְרֵי הָאוֹמְרִים: \nעֲצֶרֶת לְאַחַר שַׁבָּת. \n",
            "<small>ה</small>\nנוֹטְלִים לַיָּדַיִם לַחֻלִּין וְלַמַּעֲשֵׂר וְלִתְרוּמָה, \nוְלַקֹּדֶשׁ מַטְבִּילִים. \nוְלַחַטָּאת, \nאִם נִטַּמּוּ יָדָיו, נִטַּמָּא גוּפוֹ. \n",
            "<small>ו</small>\nהַטּוֹבֵל לַחֻלִּים וְהָחֲזַק לַחֻלִּים, אָסוּר לַמַּעֲשֵׂר.  \nהַטּוֹבֵל לַמַּעֲשֵׂר וְהָחֲזַק לַמַּעֲשֵׂר, אָסוּר לִתְרוּמָה.  \nהַטּוֹבֵל לִתְרוּמָה וְהָחֲזַק לִתְרוּמָה, אָסוּר לַקֹּדֶשׁ.  \nהַטּוֹבֵל לַקֹּדֶשׁ וְהָחֲזַק לַקֹּדֶשׁ, אָסוּר לַחַטָּאת.  \nהַטּוֹבֵל לַחֹמֶר, הֻתָּר לַקַּל.  \nטָבַל וְלֹא הָחֲזַק, כְּאִלּוּ לֹא טָבַל. &lt;כילו&gt;\n",
            "<small>ז</small>\nבִּגְדֵי עַם הָאָרֶץ מִדְרָס לַפָּרוּשִׁים.  \nבִּגְדֵי פָרוּשִׁין מִדְרָס לְאוֹכְלֵי תְרוּמָה.  \nבִּגְדֵי אוֹכְלֵי תְרוּמָה מִדְרָס לַקֹּדֶשׁ.  \nיוֹסֵה בֶן יוֹעֶזֶר הָיָה חָסִיד שֶׁבִּכְהֻנָּה, \nוְהָיְתָה מִטְפַּחְתּוֹ מִדְרָס לַקֹּדֶשׁ.  \nיוֹחָנָן בֶּן גֻּדְגְּדָא הָיָה אוֹכֵל עַל טַהֲרַת הַקֹּדֶשׁ כָּל יָמָיו, \nוְהָיְתָה מִטְפַּחְתּוֹ מִדְרָס לַחַטָּאת. \n\n\n\n"
        ],
        [
            "<small>א</small>\nחֹמֶר בַּקֹּדֶשׁ מִבִּתְרוּמָה, \nוְחֹמֶר בִּתְרוּמָה מִבַּקֹּדֶשׁ. \nחֹמֶר בַּקֹּדֶשׁ מִבִּתְרוּמָה: \nשֶׁמַּטְבִּילִין כֵּלִים בְּתוֹךְ כֵּלִים בִּתְרוּמָה, \nאֲבָל לֹא בַקֹּדֶשׁ.  \nאֲחוֹרַיִם וָתוֹךְ וּבֵית צְבִיעָה, \nבִּתְרוּמָה, אֲבָל לֹא בַקֹּדֶשׁ.  \nהַנּוֹשֵׂא אֶת הַמִּדְרָס, \nנוֹשֵׂא אֶת הַתְּרוּמָה, אֲבָל לֹא אֶת הַקֹּדֶשׁ.  \nבִּגְדֵי אוֹכְלֵי תְרוּמָה מִדְרָס לַקֹּדֶשׁ.  \nלֹא כְמִדַּת הַקֹּדֶשׁ מִדַּת הַתְּרוּמָה, \nשֶׁבַּקֹּדֶשׂ מַתִּיר וּמְנַגֵּב וּמַטְבִּיל וְאַחַר כָּךְ קוֹשֵׁר, \nוּבִתְרוּמָה קוֹשֵׁר וְאַחַר כָּךְ מַטְבִּיל. \n",
            "<small>ב</small>\nכֵּלִים הַנִּגְמָרִים בְּטַהֲרָה, \nצְרִיכִים טְבִילָה בַּקֹּדֶשׁ, \nאֲבָל לֹא בִתְרוּמָה.  \nהַכֶּלִי מְצָרֵף מַה שֶּׁבְּתוֹכוֹ לַקֹּדֶשׁ, \nאֲבָל לֹא לִתְרוּמָה.  \nהָרְבִיעִי בַקֹּדֶשׁ פָּסוּל, \nוְהַשְּׁלִישִׁי בִתְרוּמָה.  \nוּבַתְּרוּמָה, \nאִם נִטַּמַּאת אַחַת מִיָּדָיו, \nחֲבֶרְתָּהּ טְהוֹרָה; \nוּבַקֹּדֶשׁ, מַטְבִּיל שְׁתֵּיהֶן, \nוְהַיָּד מְטַמָּא אֶת חֲבֶרְתָּהּ בַּקֹּדֶשׁ, \nאֲבָל לֹא בִּתְרוּמָה. \n",
            "<small>ג</small>\nאוֹכְלִין אֳכָלִים נְגוּבִין בְּיָדַיִם מְסֹאָבוֹת בִּתְרוּמָה, \nאֲבָל לֹא בַקֹּדֶשׁ.  \nאוֹנֵן וּמְחֻסַּר כִּפּוּרִין צְרִיכִין טְבִילָה בַּקֹּדֶשׁ, \nאֲבָל לֹא בִתְרוּמָה. \n",
            "<small>ד</small>\nחֹמֶר בִּתְרוּמָה, \nשֶׁבִּיהוּדָה נֶאֱמָנִים עַל טַהֲרַת יַיִן וָשֶׁמֶן \nכָּל יְמוֹת הַשָּׁנָה, \nוּבְשָׁעַת הַגִּתּוֹת וְהַבַּדִּים, \nאַף עַל הַתְּרוּמָה.  \nעָבְרוּ הַגִּתּוֹת וְהַבַּדִּים, \nהֵבִיאוּ לוֹ חָבִית שֶׁלַּיַּיִן וְשֶׁלִּתְרוּמָה, \nלֹא יְקַבְּלָהּ מִמֶּנּוּ; \nאֲבָל מַנִּיחָהּ לְגַת הַבָּאָה.  \nוְאִם אָמַר לוֹ: \nהִפְרַשְׁתִּי לְתוֹכָהּ רְבִיעִית קֹדֶשׁ, \nנֶאֱמָן.  \nכַּדֵּי יַיִן וְכַדֵּי שֶׁמֶן הַמַּדְמִיעוֹת, \nנֶאֱמָנִין עֲלֵיהֶן בְּשָׁעַת הַגִּתּוֹת וְהַבַּדִּים, \nוְקֹדֶם לַגִּתּוֹת שִׁבְעִים יוֹם. \n",
            "<small>ה</small>\nמִן הַמּוֹדִיעִית וְלִפְנִים, נֶאֱמָנִין עַל כְּלִי חֶרֶשׂ; \nמִן הַמּוֹדִיעִית וְלַחוּץ, אֵינָן נֶאֱמָנִים.  \nכֵּיצַד? \nהַקַּדָּר שֶׁהוּא מוֹכֵר אֶת הַקְּדֵרוֹת, \nנִכְנַס לִפְנִים מִן הַמּוֹדִיעִית, \nהוּא הַקַּדָּר וְהֵן הַקְּדֵרוֹת וְהֵן הַלָּקוֹחִין, \nנֶאֱמָן.  \nיָצָא, אֵינוּ נֶאֱמָן. \n",
            "<small>ו</small>\nהַגַּבָּאִים שֶׁנִּכְנְסוּ לְתוֹךְ הַבַּיִת, \nוְכֵן הַגַּנָּבִים שֶׁהֶחְזִירוּ אֶת הַכֵּלִים, \nנֶאֱמָנִים לוֹמַר \"לֹא נָגַעְנוּ\".  \nוּבִירוּשָׁלַיִם נֶאֱמָנִין עַל הַקֹּדֶשׁ, \nוּבְשָׁעַת הָרֶגֶל, \nאַף עַל הַתְּרוּמָה. \n",
            "<small>ז</small>\nהַפּוֹתֵחַ אֶת חָבִיתוֹ, &lt;חֲבִיתּוֹ&gt;\nוְהַמַּתְחִיל בְּעִסָּתוֹ עַל גַּב הָרֶגֶל, \nרְבִּי יְהוּדָה אוֹמֵר: \nיִגְמֹר.  \nוַחֲכָמִים אוֹמְרִים: \nלֹא יִגְמֹר.  \nמִשֶּׁעָבַר הָרֶגֶל, \nהָיוּ מַעֲבִירִין עַל טַהֲרַת הָעֲזָרָה.  \nעָבַר הָרֶגֶל בְּיוֹם הַשִּׁשִּׁי, \nלֹא הָיוּ מַעֲבִירִין, \nמִפְּנֵי כְבוֹד הַשַּׁבָּת.  \nרְבִּי יְהוּדָה אוֹמֵר: \nאַף לֹא בְיוֹם חֲמִישִׁי, \nשֶׁאֵין הַכֹּהֲנִים פְּנוּיִים. \n",
            "<small>ח</small>\nכֵּיצַד מַעֲבִירִין עַל טַהֲרַת הָעֲזָרָה? \nמַטְבִּילִין אֶת הַכֵּלִים שֶׁהָיוּ בַמִּקְדָּשׁ, \nוְאוֹמְרִין לָהֶם: \n\"הִזָּהֲרוּ שֶׁמֵּא תִגְּעוּ בַשֻּׁלְחָן!\" &lt;וּבַמְּנוֹרָה, מחוק&gt;  \nכָּל הַכֵּלִים שֶׁהָיוּ בַמִּקְדָּשׁ, \nהָיוּ לָהֶם שְׁנִיִּים וּשְׁלִישִׁים, \nשֶׁאִם נִטַּמּוּ הָרִאשׁוֹנִים, \nיָבִיאוּ שְׁנִיִּים תַּחְתֵּיהֶם.  \nכָּל הַכֵּלִים שֶׁהָיוּ בַמִּקְדָּשׁ טְעוּנִים טְבִילָה, \nחוּץ מִמִּזְבַּח הַזָּהָב וּמִזְבַּח הַנְּחֹשֶׁת, \nמִפְּנֵי שֶׁהֵן כַּקַּרְקַע.  \nדִּבְרֵי רְבִּי אֱלִיעֶזֶר.  \nוַחֲכָמִים אוֹמְרִים: \nמִפְּנֵי שֶׁהֵן מְצֻפִּים.  \n\n\nחסל סדר מועד\n\n\n\nסדר נשים \n\n"
        ]
    ],
    "sectionNames": [
        "Chapter",
        "Mishnah"
    ]
}