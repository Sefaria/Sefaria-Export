{
    "language": "he",
    "title": "Mishnah Pesachim",
    "versionSource": "https://archive.org/details/MishnaCorrectedKaufman00WHOLE",
    "versionTitle": "Mishnah based on the Kaufmann manuscript, edited by Dan Be'eri",
    "status": "locked",
    "license": "PD",
    "digitizedBySefaria": true,
    "actualLanguage": "he",
    "languageFamilyName": "hebrew",
    "isSource": true,
    "isPrimary": true,
    "direction": "rtl",
    "heTitle": "משנה פסחים",
    "categories": [
        "Mishnah",
        "Seder Moed"
    ],
    "text": [
        [
            "<small>א</small>\nאוֹר לְאַרְבָּעָה עָשָׂר, \nבּוֹדְקִין אֶת הֶחָמֵץ לְאוֹר הַנֵּר.  \nכָּל מָקוֹם שֶׁאֵין מַכְנִיסִין בּוֹ חָמֵץ, \nאֵינוּ צָרִיךְ בְּדִיקָה.  \nוְלָמָּה אָמָרוּ \"שְׁתֵּי שׁוּרוֹת בַּמַּרְתֵּף\"? \nבְּמָקוֹם שֶׁמַּכְנִיסִין בּוֹ חָמֵץ.  \nבֵּית שַׁמַּי אוֹמְרִים: \nשְׁתֵּי שׁוּרוֹת עַל פְּנֵי כָל הַמַּרְתֵּף; \nוּבֵית הֶלֵּל אוֹמְרִים: \nשְׁתֵּי שׁוּרוֹת הַחִיצוֹנוֹת, שֶׁהֵן הָעֶלְיוֹנוֹת. \n",
            "<small>ב</small>\nאֵין חוֹשְׁשִׁין שֶׁמֵּא גֵרְרָה חֻלְדָּה \nמִבַּיִת לְבַיִת וּמִמָּקוֹם לְמָקוֹם.  \nאִם כֵּן, מֵחָצֵר לֶחָצֵר אוֹ מֵעִיר לָעִיר, \nאֵין לַדָּבָר סוֹף. \n",
            "<small>ג</small>\nרְבִּי יְהוּדָה אוֹמֵר: \nבּוֹדְקִים אוֹר אַרְבָּעָה עָשָׂר, \nוּבְאַרְבָּעָה עָשָׂר בַּשַּׁחְרִית וּבְשָׁעַת הַבֵּעוּר; \nוַחֲכָמִים אוֹמְרִים: \nלֹא בָדַק בְּאוֹר אַרְבָּעָה עָשָׂר, \nיִבְדֹּק בְּאַרְבָּעָה עָשָׂר; \nאִם לֹא בָדַק בְּאַרְבָּעָה עָשָׂר, \nיִבְדֹּק בְּתוֹךְ הַמּוֹעֵד; \nלֹא בָדַק בְּתוֹךְ הַמּוֹעֵד, \nיִבְדֹּק לְאַחַר הַמּוֹעֵד.  \nוּמַה שֶׁהוּא מְשַׁיֵּר יַנִּיחֶנוּ בְצִנְעָה, \nכְּדֵי שֶׁלֹּא יְהֵי צָרִיךְ בְּדִיקָה אַחֲרָיו. \n",
            "<small>ד</small>\nרִבִּי מֵאִיר אוֹמֵר: \nאוֹכְלִים כָּל חָמֵשׁ, \nוְשׁוֹרְפִים בִּתְחִלַּת שֵׁשׁ; \nרַבִּי יְהוּדָה אוֹמֵר: \nאוֹכְלִים כָּל אַרְבַּע, \nוְתוֹלִים כָּל חָמֵשׁ, \nוְשׁוֹרְפִים בִּתְחִלַּת שֵׁשׁ. \n",
            "<small>ה</small>\nוְעוֹד אָמַר רְבִּי יְהוּדָה: \nשְׁתֵּי חַלּוֹת שֶׁלַתּוֹדָה פְסוּלוֹת &lt; שֶׁלתּוֹדָה &gt;\nוּמֻנָּחוֹת עַל גַּג הָאַסְטְוָה, \nכָּל זְמַן שֶׁהֵן מֻנָּחוֹת, כָּל הָעָם אוֹכְלִים; \nנִטְּלָה אַחַת מֵהֶן, \nתּוֹלִים, לֹא אוֹכְלִים וְלֹא שׁוֹרְפִים; \nנִטְּלוּ שְׁתֵּיהֶן, \nהִתְחִילוּ כָל הָעָם שׂוֹרְפִין.  \n\n<small>ו</small>\nרַבָּן גַּמְלִיאֵל אוֹמֵר: \nחֻלִּים נֶאֱכָלִים כָּל אַרְבַּע, \nוּתְרוּמָה כָל חָמֵשׁ, \nוְשׁוֹרְפִים בִּתְחִלַּת שֵׁשׁ. \n",
            "<small>ז</small>\nרְבִּי חֲנַנְיָה סְגַן הַכֹּהֲנִים אוֹמֵר: \nמִימֵיהֶם שֶׁלַּכֹּהֲנִים, \nלֹא נִמְנְעוּ מִלִּשְׂרֹף אֶת הַבָּשָׂר שֶׁנִּטַּמָּא בִוְלַד הַטֻּמְאָה, \nעִם הַבָּשָׂר שֶׁנִּטַּמָּא בְאַב הַטֻּמְאָה, \nאַף עַל פִּי שֶׁמּוֹסִיפִין לוֹ טֻמְאָה עַל טֻמְאָתוֹ.  \n\n<small>ח</small>\nהוֹסִיף רְבִּי עֲקִיבָה: \nמִימֵיהֶן שֶׁלַּכֹּהֲנִים, \nלֹא נִמְנְעוּ מִלְּהַדְלִיק אֶת הַשֶּׁמֶן שֶׁנִּפְסַל בִּטְבוּל יוֹם, \nבְּנֵר שֶׁנִּטַּמָּא בִטְמֵא מֵת, \nאַף עַל פִּי שֶׁמּוֹסִיפִין לוֹ טֻמְאָה עַל טֻמְאָתוֹ. \n",
            "<small>ט</small>\nאָמַר רְבִּי מֵאִיר: \nמִדִּבְרֵיהֶם לָמַדְנוּ, \nשֶׁשּׂוֹרְפִים תְּרוּמָה טְהוֹרָה עִם הַטְּמֵאָה בַפֶּסַח.  \nאָמַר לוֹ רְבִּי יוֹסֵה: \nאֵינָה הִיא הַמִּדָּה.  \nמוֹדֶה רְבִּי אֱלִיעֶזֶר וּרְבִּי יְהוֹשֻׁעַ, \nשֶׁשּׂוֹרְפִין זוֹ לְעַצְמָהּ וְזוֹ לְעַצְמָהּ; \nוְעַל מָה נֶחְלָקוּ? \nעַל הַתְּלוּיָה וְעַל הַטְּמֵאָה, \nשֶׁרְבִּי אֱלִיעֶזֶר אוֹמֵר: \nתִּשָּׂרֵף זוֹ לְעַצְמָהּ וְזוֹ לְעַצְמָהּ; \nוּרְבִּי יְהוֹשֻׁעַ אוֹמֵר: \nשְׁתֵּיהֶם כְּאַחַת. \n\n\n\n"
        ],
        [
            "<small>א</small>\nכָּל שָׁעָה שֶׁהוּא מֻתָּר לֹאכָל, \nמַאֲכִיל לַבְּהֵמָה וְלַחַיָּה וְלָעוֹפוֹת, \nוּמוֹכְרוֹ לַנָּכְרִי, \nוּמֻתָּר בַּהֲנָיָתוֹ.  \nעִבֵּר זְמַנּוֹ, אָסוּר בַּהֲנָיָתוֹ.  \nלֹא יַסִּיק בּוֹ תַנּוּר וְכִירַיִם.  \nרְבִּי יְהוּדָה אוֹמֵר: \nאֵין בֵּעוּר חָמֵץ אֶלָּא שְׂרֵפָה; \nוַחֲכָמִים אוֹמְרִים: \nמְפָרֵר וְזוֹרֶה לָרוּחַ אוֹ מֵטִיל לַיָּם. \n",
            "<small>ב</small>\nחָמֵץ שֶׁלַּנָּכְרִי שֶׁעָבַר עָלָיו הַפֶּסַח, \nמֻתָּר בַּהֲנָיָה; \nוְשֶׁלְּיִשְׂרָאֵל אָסוּר, שֶׁנֶּאֱמַר: \n(שמות יג,ז) \"לֹא יֵרָאֶה לָךְ\". \n",
            "נָכְרִי שֶׁהִלְוָה אֶת יִשְׂרָאֵל עַל חֲמֵצוֹ לְאַחַר הַפֶּסַח, \nמֻתָּר בַּהֲנָיָה; \nוְיִשְׂרָאֵל שֶׁהִלְוָה אֶת הַנָּכְרִי עַל חֲמֵצוֹ לְאַחַר הַפֶּסַח, \nאָסוּר בַּהֲנָיָה.  \nחָמֵץ שֶׁנָּפְלָה עָלָיו מַפֹּלֶת, \nהֲרֵי הוּא כִמְבֹעָר; \nרַבָּן שִׁמְעוֹן בֶּן גַּמְלִיאֵל אוֹמֵר: \nכָּל שֶׁאֵין הַכֶּלֶב יָכוֹל לְחַפֵּשׁ אַחֲרָיו. \n",
            "<small>ג</small>\nהָאוֹכֵל תְּרוּמָה חָמֵץ בַּפֶּסַח, \nשׁוֹגֵג, מְשַׁלֵּם קֶרֶן וְחֹמֶשׁ; \nמֵזִיד, פָּטוּר מִתַּשְׁלוּמִים וּמִדְּמֵי עֵצִים. \n",
            "<small>ד</small>\nוְאֵלּוּ דְבָרִים שֶׁאָדָם יוֹצֵא בָהֶן יְדֵי חוֹבָתוֹ בַפֶּסַח: \nבַּחִטִּים וּבַשְׂעוֹרִים וּבַכֻּסְּמִים וּבְשִׁבֹּלֶת שׁוּעָל וּבְשִׁיפוֹן \nוּבִדְמַי וּבְמַעֲשֵׂר רִאשׁוֹן שֶׁנִּטְּלָה תְרוּמָתוֹ, \nוּבְמַעֲשֵׂר שֵׁנִי וְהֶקְדֵּשׁ שֶׁנִּפְדּוּ.  \nהַכֹּהֲנִים בַּחַלָּה וּבַתְּרוּמָה, \nאֲבָל לֹא בַטֶּבֶל, \nוְלֹא בְמַעֲשֵׂר רִאשׁוֹן שֶׁלֹּא נִטְּלָה תְרוּמָתוֹ, \nוְלֹא בְמַעֲשֵׂר שֵׁנִי וְהֶקְדֵּשׁ שֶׁלֹּא נִפְדּוּ.  \nחַלּוֹת תּוֹדָה וּרְקִיקֵי נָזִיר, \nעֲשָׂאָן לְעַצְמוֹ, אֵינוּ יוֹצֵא בָהֶן; \nלִמְכֹּר בַּשּׁוּק, יוֹצֵא בָהֶן. \n",
            "<small>ה</small>\nוְאֵלּוּ יְרָקוֹת שֶׁאָדָם יוֹצֵא בָהֶן יְדֵי חוֹבָתוֹ בַפֶּסַח: \nבַּחַזֶּרֶת וּבָעֻלְשִׁים וּבִתְמָכָא וּבְחַרְחֲבִנָּה וּבְמַרוֹר.  \nיוֹצְאִין בָּהֶן בֵּין לַחִים, בֵּין כְּמֵשִׁין, \nאֲבָל לֹא כְבוּשִׁין וְלֹא שְׁלוּקִין וְלֹא מְבֻשָּׁלִים.  \nמִצְטָרְפִין בְּכַזַּיִת.  \nוְיוֹצְאִין בְּקֶלַח שֶׁלָּהֶן, \nוּבַדְּמַאי, \nוּבְמַעֲשֵׂר רִאשׁוֹן שֶׁנִּטְּלָה תְרוּמָתוֹ, \nוּמַעֲשֵׂר שֵׁנִי וְהֶקְדֵּשׁ שֶׁנִּפְדּוּ. \n",
            "<small>ו</small>\nאֵין שׁוֹרִים אֶת הַמֻּרְסָן לַתַּרְנוֹגְלִים, \nאֲבָל חוֹלְטִין.  \nהָאִשָּׁה לֹא תִשְׁרֵי אֶת הַמֻּרְסָן שֶׁתּוֹלֵךְ בְּיָדָהּ לַמַּרְחֵץ, \nאֲבָל שָׁפָה הִיא עַל בְּשָׂרָהּ יָבֵשׁ.  \nלֹא יִלְעֹס אָדָם חִטִּין וְיִתֵּן עַל מַכָּתוֹ, \nמִפְּנֵי שֶׁהֵן מַחְמִיצוֹת. \n",
            "<small>ז</small>\nאֵין נוֹתְנִין אֶת הַקֶּמַח לְתוֹךְ חֲרֹסֶת \nוְלֹא לְתוֹךְ חַרְדַּל.  \nאִם נָתַן יֵאָכֵל מִיָּד; \nרַבִּי מֵאִיר אוֹסֵר.  \nאֵין מְבַשְּׁלִין אֶת הַפֶּסַח \nלֹא בְמַשְׁקִים וְלֹא בְמֵי פֵרוֹת; \nאֲבָל סָכִים וּמַטְבִּילִין אוֹתוֹ בָהֶן.  \nמֵי תַשְׁמִישָׁיו שֶׁלַּנַּחְתּוֹם יִשָּׁפֵכוּ, \nמִפְּנֵי שֶׁהֵן מַחְמִיצִים. \n\n\n\n"
        ],
        [
            "<small>א</small>\nוְאֵלּוּ עוֹבְרִים בַּפֶּסַח: \nכֻּתַּח הַבַּבְלִי, \nשֵׁכַר הַמָּדִי, \nחֹמֶץ הָאֲדוֹמִי, \nזִיתוֹם הַמִּצְרִי, \nזֵמַן שֶׁלַּצַּבָּעִים, \nוַאֲמֵילָן שֶׁלַּטַּבָּחִים, \nוְקוֹלָן שֶׁלַּסּוֹפְרִים.  \nרְבִּי אֱלִיעֶזֶר אוֹמֵר: \nאַף טִפּוּלֵי נָשִׁים.  \nזֶה הַכְּלָל: \nכָּל שֶׁהוּא מִין דָּגָן הֲרֵי זֶה עוֹבֵר בַּפֶּסַח.  \nהֲרֵי אֵלּוּ בְאַזְהָרָה, \nוְאֵין בָּהֶן מִשֵּׁם כָּרֵת. \n",
            "<small>ב</small>\nבָּצֵק שֶׁבְּסִדְקֵי עֲרֵבָה, \nאִם יֵשׁ כַּזַּיִת בְּמָקוֹם אֶחָד, \nחַיָּב לְבַעֵר, \nפָּחוּת מִכֵּן, בָּטֵל בְּמֵעוּטוֹ.  \nוְכֵן לְעִנְיַן הַטֻּמְאָה: \nאִם הִקְפִּיד עָלָיו, חוֹצֵץ, \nאִם רוֹצֶה הוּא בְקִיּוּמוֹ, \nהֲרֵי הוּא כַעֲרֵבָה.  \nבָּצֵק הַחֵרֵשׁ, \nאִם יֵשׁ כַּיּוֹצֵא בוֹ שֶׁהֶחְמִיץ, \nהֲרֵי זֶה אָסוּר. \n",
            "<small>ג</small>\nכֵּיצַד מַפְרִישִׁין חַלַּת טֻמְאָה בְיוֹם טוֹב? \nרְבִּי אֱלִיעֶזֶר אוֹמֵר: \nאַל תִּקְרָא לָהּ שֵׁם עַד שֶׁתֵּאָפֶה; \nבֶּן בְּתִירָה אוֹמֵר: \nתָּטִיל לַצּוֹנִים.  \nאָמַר רְבִּי יְהוֹשֻׁעַ: \nלֹא זֶה הוּא חָמֵץ שֶׁמֻּזְהָרִים עָלָיו \nבַּל יֵרָאֶה וּבַל יִמָּצֵא, \nאֶלָּא מַפְרְשַׁתָּהּ וּמַנְּחַתָּהּ עַד הָעֶרֶב, \nוְאִם הֶחְמִיצָה, הֶחְמִיצָה. \n",
            "<small>ד</small>\nרַבָּן גַּמְלִיאֵל אוֹמֵר: \nשָׁלוֹשׁ נָשִׁים לָשׁוֹת כְּאַחַת \nוְאוֹפוֹת בְּתַנּוּר אֶחָד זוֹ אַחַר זוֹ; \nוַחֲכָמִים אוֹמְרִים: \nשָׁלוֹשׁ נָשִׁים עֲסִיקוֹת בַּבָּצֵק, \nאַחַת לָשָׁה וְאַחַת עוֹרֶכֶת וְאַחַת אוֹפָה.  \nרְבִּי עֲקִיבָה אוֹמֵר: \nלֹא כָל הַנָּשִׁים וְלֹא כָל הָעֵצִים וְלֹא כָל הַתַּנּוּרִים שָׁוִים.  \nזֶה הַכְּלָל: \nתֹּאפָה תִלְטֹשׂ בְּצוֹנִין. \n",
            "<small>ה</small>\nסֵעוּר יִשָּׂרֵף, \nוְהָאוֹכְלוֹ פָטוּר. \nסִדּוּק יִשָּׂרֵף, \nוְהָאוֹכְלוֹ חַיָּב מִיתָה.  \nאֵי זֶה הוּא סֵעוּר? \nכְּקַרְנֵי חֲגָבִים.  \nסִדּוּק? \nשֶׁנִּתְעָרְבוּ סְדָקָיו זֶה בָזֶה.  \nדִּבְרֵי רְבִּי יְהוּדָה.  \nוַחֲכָמִים אוֹמְרִים: \nזֶה וָזֶה, הָאוֹכְלוֹ חַיָּב מִיתָה; &lt;בַזֶה&gt;\nאֵי זֶה הוּא סֵעוּר? \nכָּל שֶׁהִכְסִיפוּ פָנָיו, \nכְּאָדָם שֶׁעָמְדוּ שְׂעָרוֹתָיו. \n",
            "<small>ו</small>\nאַרְבָּעָה עָשָׂר שֶׁחָל לִהְיוֹת בַּשַּׁבָּת, \nמְבַעֲרִים אֶת הַכֹּל מִלִּפְנֵי הַשַּׁבָּת.  \nדִּבְרֵי רְבִּי מֵאִיר.  \nוַחֲכָמִים אוֹמְרִים: \nבִּזְמַנָּן.  \nרְבִּי אֶלְעָזָר בִּרְבִּי צָדוֹק אוֹמֵר: \nתְּרוּמָה מִלִּפְנֵי הַשַּׁבָּת וְחֻלִּים בִּזְמַנָּן. \n",
            "<small>ז</small>\nהַהוֹלֵךְ לִשְׁחוֹט אֶת פִּסְחוֹ, \nוְלָמוֹל אֶת בְּנוֹ, \nוְלֹאכַל סְעוֹדַת אֵרוּסִים בְּבֵית חָמִיו, \nוְנִזְכַּר שֶׁיֵּשׁ לוֹ חָמֵץ בְּתוֹךְ הַבַּיִת; \nאִם יָכוֹל לַחְזוֹר וּלְבָעֵר וְלַחְזוֹר בְּמִצְוָתוֹ, \nיַחְזוֹר; \nוְאִם לָאו, יְבַטֵּל בְּלִבּוֹ.  \nוּלְהַצִּיל מִיַּד הַגַּיִס, \nוּמִיַּד הַנָּהָר, \nוּמִיַּד הַדְּלֵקָה, \nוּמִיַּד הַמַּפְּלוֹת, יְבַטֵּל בְּלִבּוֹ, \nוְיִשְׁבּוֹת שְׁבִיתַת הָרֵשׁוּת וְיַחְזוֹר מִיָּד. \n",
            "<small>ח</small>\nוְכֵן מִי שֶׁיָּצָא מִירוּשָׁלַיִם, \nוְנִזְכַּר שֶׁיֵּשׁ בְּיָדוֹ בְשַׂר הַקֹּדֶשׁ, \nאִם עִבֵּר הַצּוֹפִים, \nשׁוֹרְפוֹ בִמְקוֹמוֹ, \nוְאִם לָאו, \nחוֹזֵר וְשׁוֹרְפוֹ לִפְנֵי הַבִּירָה מֵעֲצֵי הַמַּעֲרָכָה.  \nוְעַד כַּמָּה הֵן חוֹזְרִין? \nרְבִּי מֵאִיר אוֹמֵר: \nזֶה וָזֶה כַבֵּיצָה. &lt;מחוק ע\"י מגיה: כַזַּיִת&gt; \nרְבִּי יְהוּדָה אוֹמֵר: \nזֶה וָזֶה בְּכַזַּיִת.  &lt;מחוק ע\"י מגיה: כַבֵּיצָה&gt;\nוַחֲכָמִים אוֹמְרִים: \nבְּשַׂר הַקֹּדֶשׁ כַּזַּיִת, \nוְחָמֵץ כַּבֵּיצָה. \n\n\n\n"
        ],
        [
            "<small>א</small>\nמָקוֹם שֶׁנָּהֲגוּ לַעֲשׁוֹת מְלָאכָה בְעַרְבֵי פְסָחִים עַד חֲצוֹת, \nעוֹשִׂין, \nמָקוֹם שֶׁנָּהֲגוּ שֶׁלֹּא לַעֲשׁוֹת, \nאֵינָן עוֹשִׂין.  \nהַהוֹלֵךְ מִמָּקוֹם שֶׁעוֹשִׂין לְמָקוֹם שֶׁאֵינָן עוֹשִׂין, \nאוֹ מִמָּקוֹם שֶׁאֵינָן עוֹשִׂין לְמָקוֹם שֶׁעוֹשִׂין, \nנוֹתְנִין עָלָיו חָמְרֵי הַמָּקוֹם שֶׁיָּצָא מִשָּׁם, \nוְחָמְרֵי הַמָּקוֹם שֶׁהָלַךְ לַשָּׁם.  \nוְאַל יְשַׁנֶּה אָדָם, מִפְּנֵי הַמַּחְלְקוֹת. \n",
            "<small>ב</small>\nכַּיּוֹצֵא בוֹ: \nהַמּוֹלִיךְ פֵּרוֹת שְׁבִיעִית \nמִמָּקוֹם שֶׁכָּלוּ לְמָקוֹם שֶׁלֹּא כָלוּ, \nאוֹ מִמָּקוֹם שֶׁלֹּא כָלוּ לְמָקוֹם שֶׁכָּלוּ, \nחַיָּב לְבַעֵר.  \nרְבִּי יְהוּדָה אוֹמֵר: \nצֵא וְהָבֵא לָךְ אַף אַתָּה. \n",
            "<small>ג</small>\nמָקוֹם שֶׁנָּהֲגוּ לִמְכּוֹר בְּהֵמָה דַקָּה לַגּוֹיִם, \nמוֹכְרִין; \nמָקוֹם שֶׁנָּהֲגוּ שֶׁלֹּא לִמְכּוֹר, \nאֵינָן מוֹכְרִין.  \nוְאַל יְשַׁנֶּה אָדָם, מִפְּנֵי הַמַּחְלְקוֹת. \nבְּכָל מָקוֹם, \nאֵין מוֹכְרִין לָהֶם בְּהֵמָה גַסָּה, \nעֲגָלִים וּסְיָחִים שְׁלֵמִים וּשְׁבוּרִים; \nרְבִּי יְהוּדָה מַתִּיר בִּשְׁבוּרָה; \nבֶּן בְּתִירָה מַתִּיר בַּסּוּס. \n",
            "<small>ד</small>\nמָקוֹם שֶׁנָּהֲגוּ לֹאכַל צָלִי בְלֵילֵי פְסָחִים, \nאוֹכְלִין; \nמָקוֹם שֶׁנָּהֲגוּ שֶׁלֹּא לֹאכַל, \nאֵינָן אוֹכְלִין.  \nמָקוֹם שֶׁנָּהֲגוּ לְהַדְלִיק אֶת הַנֵּר בְּלֵילֵי יוֹם הַכִּפּוּרִים, \nמַדְלִיקִים; \nמָקוֹם שֶׁנָּהֲגוּ שֶׁלֹּא לְהַדְלִיק, \nאֵינָן מַדְלִיקִים; \nמַדְלִיקִים בְּבָתֵּי כְנֵסָיוֹת וּבְבָתֵּי מִדְרָשׁוֹת, \nוּבְמָבוֹאוֹת אֲפֵלִים וְעַל גַּבֵּי הַחוֹלִים. \n",
            "<small>ה</small>\nמָקוֹם שֶׁנָּהֲגוּ לַעֲשׁוֹת מְלָאכָה בְתִשְׁעָה בְאָב, \nעוֹשִׂין; \nמָקוֹם שֶׁנָּהֲגוּ שֶׁלֹּא לַעֲשׁוֹת, \nאֵינָן עוֹשִׂין; \nבְּכָל מָקוֹם, \nתַּלְמִידֵי חֲכָמִים בְּטֵלִים.  \nרַבָּן שִׁמְעוֹן בֶּן גַּמְלִיאֵל אוֹמֵר: \nיַעֲשׂוּ כָל הָעָם עַצְמָן כְּתַלְמִידֵי חֲכָמִים.  \n\n<small>ו</small>\nוַחֲכָמִים אוֹמְרִים: \nבִּיהוּדָה עוֹשִׂין מְלָאכָה בְעַרְבֵי פְסָחִים עַד חֲצוֹת, \nוּבַגָּלִיל אֵינָן עוֹשִׂין כָּל עִקָּר.  \nוּבַלַּיְלָה, \nבֵּית שַׁמַּי אוֹסְרִין, \nוּבֵית הֶלֵּל מַתִּירִין עַד שֶּתָּנֵץ הַחַמָּה. \n",
            "<small>ז</small>\nרְבִּי מֵאִיר אוֹמֵר: \nכָּל מְלָאכָה שֶׁהִתְחִיל בָּהּ קֹדֶם לְאַרְבָּעָה עָשָׂר, \nגּוֹמְרָהּ בְּאַרְבָּעָה עָשָׂר; \nאֲבָל לֹא יַתְחִיל בָּהּ כַּתְּחִלָּה בְאַרְבָּעָה עָשָׂר, \nאַף עַל פִּי שֶׁהוּא יָכוֹל לְגָמְרָהּ.  \nוַחֲכָמִים אוֹמְרִים: \nשָׁלוֹשׁ אֻמָּנִיּוֹת עוֹשִׂין מְלָאכָה בְעַרְבֵי פְסָחִים: \nהַחַיָּטִים וְהַסַּפָּרִים וְהַכּוֹבְסִים.  \nרְבִּי יוֹסֵה בִרְבִּי יְהוּדָה אוֹמֵר: \nאַף הָרוֹצְעָנִים. \n",
            "<small>ח</small>\nמוֹשִׁיבִים שׁוֹבַכִּים לַתַּרְנוֹגְלִים בְּאַרְבָּעָה עָשָׂר.  \nתַּרְנְגֹלֶת שֶׁבָּרָחָה, \nמַחְזִירִין אוֹתָהּ לִמְקוֹמָהּ, \nוְאִם מֵתָה, \nמוֹשִׁיבִין אַחֶרֶת תַּחְתֶּיהָ.  \nגּוֹרְפִין מִתַּחַת רַגְלֵי בְהֵמָה בְאַרְבָּעָה עָשָׂר, \nוּבַמּוֹעֵד, מְסַלְּקִים לִצְדָדִים.  \nמוֹלִיכִים וּמְבִיאִין כֵּלִים מִבֵּית הָאֻמָּן, \nאַף עַל פִּי שֶׁאֵינָן לְצֹרֶךְ הַמּוֹעֵד. \n",
            "<small>ט</small>\nשִׁשָּׁה דְבָרִים עָשׁוּ אַנְשֵׁי יְרִיחוֹ; \nעַל שְׁלֹשָׁה מֵחוּ בְיָדָן, \nוְעַל שְׁלֹשָׁה לֹא מֵחוּ בְיָדָן.  \nוְאֵלּוּ שֶׁלֹּא מֵחוּ בְיָדָן: \nמַרְכִּיבִים דְּקָלִים בְּכָל יוֹם, \nוְכוֹרְכִים אֶת שְׁמַע, \nוְקוֹצְרִים וְגוֹדְשִׁים לִפְנֵי הָעֹמֶר, \nוְלֹא מֵחוּ בְיָדָן.  \nוְאֵלּוּ שֶׁמֵּחוּ בְיָדָן: \nמַתִּירִין בְּגַמְזִיּוֹת שֶׁלַּהֶקְדֵּשׁ, \nוְאוֹכְלִין מִתַּחַת הַנְּשָׁרִים, \nוְנוֹתְנִין פֵּאָה לַיָּרָק; \nוּמֵחוּ בְיָדָן חֲכָמִים. \n",
            "(בכתב יד קאופמן נמצאת כהוספת מגיה בשוליים, בלי ניקוד)\n\nשִׁשָּׁה דְבָרִים עָשָׂה חִזְקִיָּה הַמֶּלֶךְ, \nעַל שְׁלֹשָׁה הוֹדוּ לוֹ וְעַל שְׁלֹשָׁה לֹא הוֹדוּ לוֹ: \nגֵּרֵר עַצְמוֹת אָבִיו עַל מִטָּה שֶׁל חֲבָלִים, \nוְהוֹדוּ לוֹ; \nכִּתֵּת נְחַשׁ הַנְּחֹשֶׁת, \nוְהוֹדוּ לוֹ; \nגָּנַז סֵפֶר רְפוּאוֹת, \nוְהוֹדוּ לוֹ.  \nעַל שְׁלֹשָׁה לֹא הוֹדוּ לוֹ: \nקִצֵּץ דְּלָתוֹת שֶׁלַּהֵיכָל וְשִׁגְּרָן לְמֶלֶךְ אַשּׁוּר, \nוְלֹא הוֹדוּ לוֹ; \nסָתַם מֵי גִיחוֹן הָעֶלְיוֹן, \nוְלֹא הוֹדוּ לוֹ; \nעִבֵּר נִיסָן בְּנִיסָן, \nוְלֹא הוֹדוּ לוֹ. \n\n\n\n"
        ],
        [
            "<small>א</small>\nתָּמִיד נִשְׁחָט בִּשְׁמוֹנֶה וּמַחְצָה, \nוְקָרֵב בְּתֵשַׁע וּמַחְצָה.  \nעֶרֶב פְּסָחִים, נִשְׁחָט בְּשֶׁבַע וּמַחְצָה, \nוְקָרֵב בִּשְׁמוֹנֶה וּמַחְצָה, \nבֵּין בַּחוֹל בֵּין בַּשַּׁבָּת.  \nחָל עֶרֶב פְּסָחִים לִהְיוֹת עֶרֶב שַׁבָּת, \nנִשְׁחָט בְּשֵׁשׁ וּמַחְצָה \nוְקָרֵב בְּשֶׁבַע וּמַחְצָה, \nוְהַפֶּסַח אַחֲרָיו. \n",
            "<small>ב</small>\nהַפֶּסַח שֶׁשְּׁחָטוֹ שֶׁלֹּא לִשְׁמוֹ, \nקִבֵּל וְהִלֵּךְ וְזָרַק שֶׁלֹּא לִשְׁמוֹ, \nאוֹ לִשְׁמוֹ וְשֶׁלֹּא לִשְׁמוֹ, \nאוֹ שֶׁלֹּא לִשְׁמוֹ וְלִשְׁמוֹ, \nפָּסוּל.  \nכֵּיצַד לִשְׁמוֹ וְשֶׁלֹּא לִשְׁמוֹ? \nלְשֵׁם פֶּסַח וּלְשֵׁם שְׁלָמִים; \nשֶׁלֹּא לִשְׁמוֹ וְלִשְׁמוֹ? \nלְשֵׁם שְׁלָמִים וּלְשֵׁם הַפֶּסַח. \n",
            "<small>ג</small>\nשְׁחָטוֹ שֶׁלֹּא לְאוֹכְלָיו וְשֶׁלֹּא לִמְנוּיָיו, \nלָעֲרֵלִים וְלַטְּמֵאִים, \nפָּסוּל.  \nלְאוֹכְלָיו וְשֶׁלֹּא לְאוֹכְלָיו, \nלִמְנוּיָיו וְשֶׁלֹּא לִמְנוּיָיו, \nלַמּוּלִים וְלָעֲרֵלִים וְלַטְּמֵאִים וְלַטְּהוֹרִים, \nכָּשֵׁר.  \nשְׁחָטוֹ קֹדֶם לַחֲצוֹת, \nפָּסוּל, שֶׁנֶּאֱמַר בּוֹ: \n(שְׁמוֹת יב, ו) \"בֵּין הָעַרְבָּיִם\".  \nקֹדֶם לַתָּמִיד, \nכָּשֵׁר, וּבִלְבַד שֶׁיְּהֵא אֶחָד מְמָרֵס בְּדָמוֹ, \nעַד שֶׁיִּזָּרֵק דַּם הַתָּמִיד; \nוְאִם נִזְרַק, \nכָּשֵׁר. \n",
            "<small>ד</small>\nהַשּׁוֹחֵט אֶת הַפֶּסַח עַל הֶחָמֵץ, \nעוֹבֵר בְּלֹא תַעֲשֶׂה.  \nרְבִּי יְהוּדָה אוֹמֵר: \nאַף הַתָּמִיד.  \nרְבִּי שִׁמְעוֹן אוֹמֵר: \nהַפֶּסַח בְּאַרְבָּעָה עָשָׂר, \nלִשְׁמוֹ, חַיָּב, \nוְשֶׁלֹּא לִשְׁמוֹ, פָּטוּר; \nוּשְׁאָר כָּל הַזְּבָחִים, \nבֵּין לִשְׁמָן וּבֵין שֶׁלֹּא לִשְׁמָן, \nפָּטוּר.  \nוּבַמּוֹעֵד, \nלִשְׁמוֹ, פָּטוּר, \nשֶׁלֹּא לִשְׁמוֹ, חַיָּב; \nוְשֶׁאָר כָּל הַזְּבָחִים, \nבֵּין לִשְׁמָן, בֵּין שֶׁלֹּא לִשְׁמָן, חַיָּב, \nחוּץ מִן הַחַטָּאת שֶׁשְּׁחָטָהּ שֶׁלֹּא לִשְׁמָהּ. \n",
            "<small>ה</small>\nהַפֶּסַח נִשְׁחָט בְּשָׁלוֹשׁ כִּתִּים, \nשֶׁנֶּאֱמַר: (שמות יב,ו) \n\"וְשָׁחֲטוּ אתוֹ כֹל קְהַל עֲדַת יִשְׂרָאֵל\", \nקָהָל וְעֵדָה וְיִשְׂרָאֵל.  \nנִכְנְסָה כַת הָרִאשׁוֹנָה וְנִתְמַלַּת הָעֲזָרָה, \nנָעֲלוּ דַלְתוֹת הָעֲזָרָה, \nתָּקְעוּ וְהֵרִיעוּ וְתָקָעוּ.  \nהַכֹּהֲנִים עוֹמְדִים שׁוּרוֹת שׁוּרוֹת, \nוּבִידֵיהֶם בַּזִּכֵּי כֶסֶף וּבַזִּכֵּי זָהָב; \nשׁוּרָה שֶׁכֻּלָּהּ כֶּסֶף, כֶּסֶף, \nוְשׁוּרָה שֶׁכֻּלָּהּ זָהָב, זָהָב, \nוְלֹא הָיוּ מְעֹרָבִים.  \nוְלֹא הָיוּ לַבַּזִּכִּים שׁוּלַיִם, \nשֶׁמֵּא יַנִּיחוּם וְיִקְרַשׁ הַדָּם. \n",
            "<small>ו</small>\nשָׁחַט יִשְׂרָאֵל וְקִבֵּל הַכֹּהֵן, \nנוֹתְנוֹ לַחֲבֵרוֹ וַחֲבֵרוֹ לַחֲבֵרוֹ, \nמְקַבֵּל אֶת הַמָּלֵא, וּמַחְזִיר אֶת הָרֵיקָם.  \nכֹּהֵן הַקָּרוֹב אֵצֶל הַמִּזְבֵּחַ, \nזוֹרְקוֹ זְרִיקָה אַחַת כְּנֶגֶד הַיְסוֹד. \n",
            "<small>ז</small>\nיָצָאת כַּת הָרִאשׁוֹנָה וְנִכְנְסָה שְׁנִיָּה, \nיָצָאת שְׁנִיָּה וְנִכְנְסָה שְׁלִישִׁית.  \nכְּמַעֲשֵׂה הָרִאשׁוֹנָה, \nכֵּן מַעֲשֵׂה שְׁנִיָּה וּשְׁלִישִׁית.  \nקָרְאוּ אֶת הַהַלֵּל.  \nאִם גָּמָרוּ, שָׁנוּ, \nוְאִם שָׁנוּ, שִׁלֵּשׁוּ, \nאַף עַל פִּי שֶׁלֹּא שִׁלֵּשׁוּ מִימֵיהֶם.  \nרְבִּי יְהוּדָה אוֹמֵר: \nמִיָּמֶיהָ שֶׁלְּכַת הַשְּׁלִישִׁית, \nלֹא הִגִּיעָה לְ\"אָהַבְתִּי כִי יִשְׁמַע יי\", \nמִפְּנֵי שֶׁעַמָּהּ מְמֻעָטִים. \n",
            "<small>ח</small>\nכְּמַעֲשֵׂהוּ בַחוֹל, כֵּן מַעֲשֵׂהוּ בַשַּׁבָּת, \nאֶלָּא שֶׁהַכֹּהֲנִים מְדִיחִין אֶת הָעֲזָרָה, \nשֶׁלֹּא כִרְצוֹן חֲכָמִים.  \nרְבִּי יְהוּדָה אוֹמֵר: \nכּוֹס הָיָה מְמַלֵּא מִדַּם הַתַּעֲרֹבֶת, \nזוֹרְקוֹ זְרִיקָה אַחַת עַל גַּבֵּי הַמִּזְבֵּחַ.  \nוְלֹא הוֹדוּ לוֹ חֲכָמִים. \n",
            "<small>ט</small>\nכֵּיצַד תּוֹלִים וּמַפְשִׁיטִים? \nאַנְקְלָיוֹת שֶׁלַּבַּרְזֶל הָיוּ קְבוּעִים בַּכּוֹתָלִים וּבָעַמּוּדִים, \nשֶׁבָּהֶן תּוֹלִים וּמַפְשִׁיטִים.  \nכָּל מִי שֶׁאֵין לוֹ מָקוֹם לִתְלוֹת, \nמַקְלוֹת דַּקִּים חֲלָקִים הָיוּ שָׁם, \nוּמַנִּיחַ עַל כְּתֵפוֹ וְעַל כֶּתֶף חֲבֵרוֹ, \nוְתוֹלֶה וּמַפְשִׁיט.  \nרְבִּי אֱלִיעֶזֶר אוֹמֵר: \nאַרְבָּעָה עָשָׂר שֶׁחָל לִהְיוֹת בַּשַּׁבָּת, \nמַנִּיחַ אֶת יָדוֹ עַל כֶּתֶף חֲבֵרוֹ, \nוְיַד חֲבֵרוֹ עַל כְּתֵפוֹ, \nוְתוֹלֶה וּמַפְשִׁיט. \n",
            "<small>י</small>\nקְרָעוֹ וְהוֹצִיא אֶת אֱמוּרָיו, \nנְתָנָן בַּמֶּגֶס וְהִקְטִירָן עַל גַּבֵּי הַמִּזְבֵּחַ.  \nיָצָאת כַּת הָרִאשׁוֹנָה, \nוְיָשְׁבָה לָהּ לְהַר הַבַּיִת, \nשְׁנִיָּה בַחֵיל, \nוְהַשְּׁלִישִׁית בִּמְקוֹמָהּ.  \nחֲשֵׁכָה, \nיָצְאוּ וְצָלוּ אֶת פִּסְחֵיהֶם. \n\n\n\n"
        ],
        [
            "<small>א</small>\nאֵלּוּ דְבָרִים בַּפֶּסַח דּוֹחִין אֶת הַשַּׁבָּת: \nשְׁחִיטָתוֹ וּזְרִיקַת דָּמוֹ, \nוּמֵחוּי קְרָבָיו וְהֶקְטֵר חֲלָבָיו; \nאֲבָל צְלִיָּתוֹ וַהֲדָחַת קְרָבָיו, \nאֵינָן דּוֹחִים.  \nהֶרְכֵּבוֹ וַהֲבָאָתוֹ מִחוּץ לִתְחוּם וַחֲתִיכַת יַבַּלְתּוֹ, \nאֵינָן דּוֹחִים.  \nרְבִּי אֱלִיעֶזֶר אוֹמֵר: \nדּוֹחִים. \n",
            "<small>ב</small>\nאָמַר רְבִּי אֱלִיעֶזֶר: \nמָה אִם שְׁחִיטָה, שֶׁהִיא מִשֵּׁם מְלָאכָה, \nדּוֹחָה אֶת הַשַּׁבָּת, \nאֵלּוּ שֶׁהֵן מִשֵּׁם שְׁבוּת, \nלֹא יִדְחוּ אֶת הַשַּׁבָּת? \nאָמַר לוֹ רְבִּי יְהוֹשֻׁעַ: \nיוֹם טוֹב יוֹכִיח, \nשֶׁהִתִּיר בּוֹ מִשֵּׁם מְלָאכָה, \nוְאָסַר בּוֹ מִשֵּׁם שְׁבוּת.  \nאָמַר לוֹ רְבִּי אֱלִיעֶזֶר: \nמַה זֶּה, יְהוֹשֻׁעַ? \nוּמָה רְאָיָה רְשׁוּת לַמִּצְוָה? \n\n<small>ג</small>\nהֵשִׁיב רְבִּי עֲקִיבָה: \nהַזָּיָה תוֹכִיחַ, \nשֶׁהִיא מִצְוָה וְהִיא מִשֵּׁם שְׁבוּת, \nאֵינָה דּוֹחָה אֶת הַשַּׁבָּת; \nאַף אַתָּה אַל תִּתְמַהּ עַל אֵלּוּ, \nשֶׁאַף עַל פִּי שֶׁהֵן מִצְוָה וְהֵן מִשֵּׁם שְׁבוּת, \nלֹא יִדְחוּ אֶת הַשַּׁבָּת.  \n\n<small>ד</small>\nאָמַר לוֹ רְבִּי אֱלִיעֶזֶר: \nוְעָלֶיהָ אֲנִי דָן; \nמָה אִם שְׁחִיטָה, שֶׁהִיא מִשֵּׁם מְלָאכָה, \nדּוֹחָה אֶת הַשַּׁבָּת, \nהַזָּיָה שֶׁהִיא מִשֵּׁם שְׁבוּת, \nאֵינָה דּוֹחָה אֶת הַשַּׁבָּת? \nאָמַר לוֹ רְבִּי עֲקִיבָה: \nחִלּוּף! \nמָה אִם הַזָּיָה, שֶׁהִיא מִשֵּׁם שְׁבוּת, \nאֵינָה דּוֹחָה אֶת הַשַּׁבָּת, \nאַף שְׁחִיטָה, שֶׁהִיא מִשֵּׁם מְלָאכָה, \nלֹא תִדְחֶה אֶת הַשַּׁבָּת? \n\n<small>ה</small>\nאָמַר לוֹ רְבִּי אֱלִיעֶזֶר: \n\"עֲקִיבָה! \nעָקַרְתָּ מַה שֶּׁכָּתוּב: (במדבר ט,ג) \n\"בֵּין הָעַרְבַּיִם... בְּמֹעֲדוֹ\", \nבֵּין בַּחוֹל בֵּין בַּשַּׁבָּת.\"  \nאָמַר לוֹ: \n\"הָבֵא לִי מוֹעֵד לָאֵלּוּ כְּמוֹעֵד לִשְׁחִיטָה!\"  \n\n<small>ו</small>\nכְּלָל אָמַר רְבִּי עֲקִיבָה: \nכָּל מְלָאכָה שֶׁאֶפְשָׁר לָהּ לֵעָשׁוֹת מֵעֶרֶב שַׁבָּת, \nאֵינָה דּוֹחָה אֶת הַשַּׁבָּת.  \nשְׁחִיטָה, \nשֶׁאֵי אֶפְשָׁר לָהּ לֵעָשׁוֹת מֵעֶרֶב שַׁבָּת, &lt;שאיפשר&gt;\nדּוֹחָה אֶת הַשַּׁבָּת. \n",
            "<small>ז</small>\nאֵימָתַי מֵבִיאִים עִמּוֹ חֲגִיגָה? \nבִּזְמַן שֶׁהוּא בָא בַחוֹל בְּטַהֲרָה וּבִמְמֻעָט.  \nבִּזְמַן שֶׁהוּא בָא בַשַּׁבָּת בִּמְרֻבֶּה וּבְטֻמְאָה, \nאֵין מְבִיאִין עִמּוֹ חֲגִיגָה. \n",
            "<small>ח</small>\nחֲגִיגָה הָיְתָה בָאָה מִן הַבָּקָר וּמִן הַצֹּאן, \nמִן הַכְּבָשִׂים וּמִן הָעִזִּים, \nמִן הַזְּכָרִים וּמִן הַנְּקֵבוֹת; \nוְנֶאֱכֶלֶת לִשְׁנֵי יָמִים. \n",
            "<small>ט</small>\nהַפֶּסַח שֶׁשְּׁחָטוֹ שֶׁלֹּא לִשְׁמוֹ בַּשַּׁבָּת, \nחַיָּב עָלָיו חַטָּאת. \nוּשְׁאָר כָּל הַזְּבָחִים שֶׁשְּׁחָטָן לְשֵׁם הַפֶּסַח, \nאִם אֵינָן רְאוּיִים הֵן, \nחַיָּב; \nוְאִם רְאוּיִין, \nרְבִּי לִיעֶזֶר מְחַיֵּב חַטָּאת, \nרְבִּי יְהוֹשֻׁעַ פּוֹטֵר.  \n\n<small>י</small>\nאָמַר רְבִּי אֱלִיעֶזֶר: \nמָה אִם הַפֶּסַח, שֶׁהוּא מֻתָּר לִשְׁמוֹ, \nכְּשֶׁשִּׁנָּה אֶת שְׁמוֹ, חַיָּב, \nזְבָחִים, שֶׁהֵם אֲסוּרִים לִשְׁמָן, \nכְּשֶׁשִּׁנָּה אֶת שְׁמָן, \nאֵינוּ דִין שֶׁיְּהֵא חַיָּב? \nאָמַר לוֹ רְבִּי יְהוֹשֻׁעַ: \nלֹא, אִם אָמַרְתָּ בַפֶּסַח שֶׁשִּׁנָּהוּ בְדָבָר אָסוּר, \nתֹּאמַר בִּזְבָחִים, שֶׁשִּׁנָּן בְּדָבָר מֻתָּר? \nאָמַר לוֹ רְבִּי לִיעֶזֶר: \nאֱמוּרֵי צִבּוּר יוֹכִיחוּ, \nשֶׁהֵן מֻתָּרִין לִשְׁמָן, \nוְהַשּׁוֹחֵט לִשְׁמָן חַיָּב.  \nאָמַר לוֹ רְבִּי יְהוֹשֻׁעַ: \nלֹא, אִם אָמַרְתָּ בֶאֱמוּרֵי צִבּוּר, \nשֶׁיֵּשׁ לָהֶן קִצְבָה, \nתֹּאמַר בַּפֶּסַח שֶׁאֵין לוֹ קִצְבָה? \nרְבִּי מֵאִיר אוֹמֵר: \nאַף הַשּׁוֹחֵט לְשֵׁם אֱמוּרֵי צִבּוּר פָּטוּר. \n",
            "<small>יא</small>\nשְׁחָטוֹ שֶׁלֹּא לְאוֹכְלָיו וְשֶׁלֹּא לִמְנוּיָיו, \nלָעֲרֵלִים וְלַטְּמֵאִים, \nחַיָּב.  \nלְאוֹכְלָיו וְשֶׁלֹּא לְאוֹכְלָיו, \nלִמְנוּיָיו וְשֶׁלֹּא לִמְנוּיָיו, \nלַמּוּלִים וְלָעֲרֵלִים, \nוְלַטְּמֵאִים וְלַטְּהוֹרִים, \nפָּטוּר.  \nשְׁחָטוֹ וְנִמְצָא בַעַל מוּם, \nחַיָּב.  \nשְׁחָטוֹ וְנִמְצָא טְרֵפָה בַסֵּתֶר, \nפָּטוּר.  \nשְׁחָטוֹ וְנוֹדַע שֶׁמָּשְׁכוּ הַבְּעָלִים אֶת יְדֵיהֶן, \nאוֹ שֶׁמֵּתוּ, אוֹ שֶׁנִּטַּמְּאוּ, \nפָּטוּר, מִפְּנֵי שֶׁשָּׁחַט בִּרְשׁוּת. \n\n\n\n"
        ],
        [
            "<small>א</small>\nכֵּיצַד צוֹלִין אֶת הַפֶּסַח? \nשְׁפוּד שֶׁלָּרִמּוֹן, \nתּוֹחֲבוֹ מִתּוֹךְ פִּיו עַד בֵּית נְקוּבָתוֹ, \nוְנוֹתֵן אֶת כְּרָעָיו וְאֶת בְּנֵי מֵעָיו לְתוֹכוֹ.  \nדִּבְרֵי רְבִּי מֵאִיר.  \nרְבִּי עֲקִיבָה אוֹמֵר: \nכְּמִין בִּשּׁוּל הוּא זֶה! \nאֶלָּא תוֹלָן חוּצָה לוֹ. \n",
            "<small>ב</small>\nאֵין צוֹלִין אֶת הַפֶּסַח \nלֹא בִשְׁפוּד וְלֹא בְאַסְכָּלָה.  \nרְבִּי צָדוֹק אוֹמֵר: \nמַעֲשֶׂה בְרַבָּן גַּמְלִיאֵל שֶׁאָמַר לִטְבִי עַבְדּוֹ: \n\"צֵא וּצְלֵה לָנוּ אֶת הַפֶּסַח עַל הָאַסְכָּלָה!\"  \nנָגַע בְּחַרְסוֹ שֶׁלַּתַּנּוּר, \nיִקְלֹף אֶת מְקוֹמוֹ.  \nנָטַף מֵרֻטְבוֹ עַל הַחֶרֶס, חָזַר עָלָיו, \nיִטֹּל אֶת מְקוֹמוֹ.  \nנָטַף מֵרֻטְבוֹ עַל הַסֹּלֶת, \nיִקְמֹץ אֶת מְקוֹמוֹ. \n",
            "<small>ג</small>\nסָכוֹ בְשֶׁמֶן שֶׁלַּתְּרוּמָה, \nאִם חֲבוֹרַת הַכֹּהֲנִים, \nיֹאכֵלוּ; \nאִם שֶׁלְּיִשְׂרָאֵל, אִם חַי, \nיְדִיחֶנּוּ, \nוְאִם צָלִי, \nיִקְלֹף אֶת הַחִיצוֹן.  \nסָכוֹ בְשֶׁמֶן שֶׁלְּמַעֲשֵׂר שֵׁנִי, \nלֹא יַעֲשֶׂנּוּ דָמִים עַל בְּנֵי חֲבוֹרָה, \nשֶׁאֵין פּוֹדִים מַעֲשֵׂר שֵׁנִי בִירוּשָׁלַיִם. \n",
            "<small>ד</small>\nחֲמִשָּׁה דְבָרִים בָּאִים בְּטֻמְאָה, \nוְאֵינָן נֶאֱכָלִים בְּטֻמְאָה: \nהָעֹמֶר, \nוּשְׁתֵּי הַלֶּחֶם, \nוְלֶחֶם הַפָּנִים, \nוְזִבְחֵי שַׁלְמֵי צִבּוּר, \nוּשְׂעִירֵי רָאשֵׁי חֳדָשִׁים.  \nהַפֶּסַח שֶׁבָּא בְטֻמְאָה נֶאֱכָל בְּטֻמְאָה, \nשֶׁלֹּא בָא מִתְּחִלָּתוֹ אֶלָּא לַאֲכִילָה. \n",
            "<small>ה</small>\nנִטַּמָּא הַבָּשָׂר, וְהַחֵלֶב קַיָּם, \nאֵינוּ זוֹרֵק אֶת הַדָּם.  \nנִטַּמָּא הַחֵלֶב, וְהַבָּשָׂר קַיָּם, \nזוֹרֵק אֶת הַדָּם.  \nוּבַמֻּקְדָּשִׁים אֵינוּ כֵן, \nאַף עַל פִּי שֶׁנִּטַּמָּא הַבָּשָׂר וְהַחֵלֶב קַיָּם, \nזוֹרֵק אֶת הַדָּם. \n",
            "<small>ו</small>\nנִטַּמָּא קָהָל אוֹ רֻבּוֹ, \nאוֹ שֶׁהָיוּ הַכֹּהֲנִים טְמֵאִין וְהַקָּהָל טָהוֹר, \nיֵעָשֶׂה בְטֻמְאָה.  \nנִטַּמָּא מֵעוּט הַקָּהָל, \nהַטְּהוֹרִים עוֹשִׂין אֶת הָרִאשׁוֹן, \nוְהַטְּמֵאִים עוֹשִׂין אֶת הַשֵּׁנִי. \n",
            "<small>ז</small>\nהַפֶּסַח שֶׁנִּזְרַק אֶת דָּמוֹ, \nוְאַחַר כָּךְ נוֹדַע שֶׁהוּא טָמֵא, \nהַצִּיץ מְרַצֶּה.  \nנִטַּמָּא הַגּוּף, \nאֵין הַצִּיץ מְרַצֶּה; \nמִפְּנֵי שֶׁאָמְרוּ: \nנָזִיר וְעוֹשֵׂה פֶסַח, \nהַצִּיץ מְרַצֶּה עַל טֻמְאַת הַדָּם, \nוְאֵין הַצִּיץ מְרַצֶּה עַל טֻמְאַת הַגּוּף.  \nנִטַּמָּא טֻמְאַת הַתְּהוֹם, \nהַצִּיץ מְרַצֶּה. \n",
            "<small>ח</small>\nנִטַּמָּא שָׁלֵם אוֹ רֻבּוֹ, \nשׂוֹרְפִין אוֹתוֹ לִפְנֵי הַבִּירָה מֵעֲצֵי הַמַּעֲרָכָה.  \nנִטַּמָּא מֵעוּטוֹ, וְהַנּוֹתָר, \nשׂוֹרְפִים אוֹתוֹ בְחַצְרוֹתֵיהֶם עַל גַּגּוֹתֵיהֶן, \nמֵעֲצֵי עַצְמָן.  \nהַצִּיקָנִים שׂוֹרְפִין אוֹתוֹ לִפְנֵי הַבִּירָה, \nבִּשְׁבִיל לֵהָנוֹת מֵעֲצֵי הַמַּעֲרָכָה. \n",
            "<small>ט</small>\nהַפֶּסַח שֶׁיָּצָא אוֹ שֶׁנִּטַּמָּא, \nיִשָּׂרֵף מִיָּד.  \nנִטַּמּוּ הַבְּעָלִים אוֹ שֶׁמֵּתוּ, \nתְּעֻבַּר צוּרָתוֹ &lt;מחוק: וישרף בששה עשר&gt;\nוְיֵצֵא לְבֵית הַשְּׂרִיפָה.  \nרְבִּי יוֹחָנָן בֶּן בְּרוֹקָה אוֹמֵר: \nאַף זֶה יִשָּׂרֵף מִיָּד, \nשֶׁאֵין לוֹ אוֹכְלִים. \n",
            "<small>י</small>\nהָעֲצָמוֹת וְהַגִּידִים וְהַנּוֹתָר יִשָּׂרְפוּ בְשִׁשָּׁה עָשָׂר.  \nחָל שִׁשָּׁה עָשָׂר לִהְיוֹת בַּשַּׁבָּת, \nיִשָּׂרְפוּ בְשִׁבְעָה עָשָׂר, \nשֶׁאֵינָן דּוֹחִים לֹא אֶת הַשַּׁבָּת וְלֹא אֶת יוֹם טוֹב. \n",
            "<small>יא</small>\nכָּל הַנֶּאֱכָל בְּשׁוֹר הַגָּדוֹל יֵאָכֵל בִּגְדִי הָרַךְ, \nוּבְרָאשֵׁי הַכְּנָפַיִם וְהַסְּחוּסִים.  \nהַשּׁוֹבֵר אֶת הָעֶצֶם בַּפֶּסַח הַטָּהוֹר, \nהֲרֵי זֶה לוֹקֶה אַרְבָּעִים; \nאֲבָל הַמּוֹתִיר בַּטָּהוֹר, וְהַשּׁוֹבֵר בַּטָּמֵא, \nאֵינוּ לוֹקֶה אַרְבָּעִים. \n",
            "<small>יב</small>\nאֵבֶר שֶׁיָּצָא מִקְצָתוֹ, \nחוֹתֵךְ עַד שֶׁמַּגִּיעַ לָעֶצֶם, \nוְקוֹלֵף עַד שֶׁמַּגִּיעַ לַפֶּרֶק, וְחוֹתֵךְ.  \nוּבַמֻּקְדָּשִׁים, קוֹצֵץ בַּקּוֹפִיס, \nשֶׁאֵין בּוֹ שְׁבִירַת הָעֶצֶם.  \nמִן הָאֶגֶף וְלִפְנִים כְּלִפְנִים, \nמִן הָאֶגֶף וְלַחוּץ כְּלַחוּץ.  \nוְהַחַלּוֹנוֹת וְעֹבִי הַחוֹמָה כְלִפְנִים. \n",
            "<small>יג</small>\nשְׁתֵּי חֲבוֹרוֹת שֶׁהָיוּ אוֹכְלוֹת בְּבַיִת אֶחָד, \nאֵלּוּ הוֹפְכִים אֶת פְּנֵיהֶן הֵילָךְ וְאוֹכְלִין, \nוְאֵלּוּ הוֹפְכִים אֶת פְּנֵיהֶם הֵילָךְ וְאוֹכְלִים, \nוְהַמֵּחַם בָּאֶמְצַע.  \nוּכְשֶׁהַשַּׁמָּשׁ עוֹמֵד לִמְזוֹג, \nקוֹפֵּץ אֶת פִּיו וּמַחְזִיר אֶת פָּנָיו, \nעַד שֶׁהוּא מַגִּיעַ אֵצֶל חֲבוֹרָתוֹ וְאוֹכֵל.  \nוְהַכַּלָּה הוֹפֶכֶת אֶת פָּנֶיהָ וְאוֹכֶלֶת. &lt;וְהַכָּלָה&gt;\n\n\n\n"
        ],
        [
            "<small>א</small>\nהָאִשָּׁה, בִּזְמַן שֶׁהִיא בְּבֵית בַּעְלָהּ, \nשָׁחַט עָלֶיהָ אָבִיהָ, שָׁחַט עָלֶיהָ בַעְלָהּ, \nתֹּאכַל מִשֶּׁלְּבַעְלָהּ.  \nהָלְכָה רֶגֶל הָרִאשׁוֹן לַעֲשׁוֹת בְּבֵית אָבִיהָ, \nשָׁחַט עָלֶיהָ אָבִיהָ, שָׁחַט עָלֶיהָ בַעְלָהּ, \nתֹּאכַל מִמָּקוֹם שֶׁהִיא רוֹצָה.  \nיָתוֹם שֶׁשָּׁחֲטוּ עָלָיו אַפִּטְרוֹפִּים, \nיֹאכַל מִמָּקוֹם שֶׁהוּא רוֹצֶה.  \nעֶבֶד שֶׁלִּשְׁנֵי שׁוּתָפִים, \nלֹא יֹאכַל מִשֶּׁלִּשְׁנֵיהֶם.  \nמִי שֶׁחֶצְיוֹ עֶבֶד וְחֶצְיוֹ בֶן חוֹרִים, \nלֹא יֹאכַל מִשֶּׁלְּרַבּוֹ. \n",
            "<small>ב</small>\nהָאוֹמֵר לְעַבְדּוֹ: \n\"צֵא וּשְׁחֹט עָלַי אֶת הַפֶּסַח\", \nשָׁחַט גְּדִי, יֹאכַל, \nשָׁחַט טָלֶה, יֹאכַל, \nשָׁחַט גְּדִי וְטָלֶה, יֹאכַל מִן הָרִאשׁוֹן.  \nשָׁכַח מָה אָמַר לוֹ רַבּוֹ, \nכֵּיצַד יַעֲשֶׂה? \nיִשְׁחֹט גְּדִי וְטָלֶה וְיֹאמַר: \nאִם גְּדִי אָמַר לִי רְבִּי, \nגְּדִי שֶׁלּוֹ וְטָלֶה שֶׁלִּי; \nוְאִם טָלֶה אָמַר לִי רְבִּי, \nטָלֶה שֶׁלּוֹ וּגְדִי שֶׁלִּי.  \nשָׁכַח רַבּוֹ מָה אָמַר לוֹ, \nשְׁנֵיהֶם יֵצְאוּ לְבֵית הַשְּׂרִיפָה; \nוּפְטוּרִים מִלַּעֲשׁוֹת פֶּסַח שֵׁנִי. \n",
            "<small>ג</small>\nהָאוֹמֵר לְבָנָיו: \n\"הֲרֵי אֲנִי שׁוֹחֵט אֶת הַפֶּסַח \nלְמִי שֶׁיַּעֲלֶה מִכֶּם רִאשׁוֹן לִירוּשָׁלַיִם\", \nכֵּיוָן שֶׁהִכְנִיס הָרִאשׁוֹן רֹאשׁוֹ וְרֻבּוֹ לָעִיר, \nזָכָה בְחֶלְקוֹ וְזִכָּה אֶת אֶחָיו עִמּוֹ.  \nלְעוֹלָם נִמְנִים עָלָיו, \nעַד שֶׁיְּהֵא בוֹ כַזַּיִת לְכָל אֶחָד וְאֶחָד.  \nנִמְנִים וּמוֹשְׁכִים אֶת יְדֵיהֶם מִמֶּנּוּ, \nעַד שֶׁיִּשְׁחֹט.  \nרְבִּי שִׁמְעוֹן אוֹמֵר: \nעַד שֶׁיִּזָרֵק הַדָּם. \n",
            "<small>ד</small>\nהַמַּמְנֶה אֲחֵרִים עִמּוֹ עַל חֶלְקוֹ, \nרַשָּׁיִים לִתֵּן לוֹ אֶת שֶׁלּוֹ, \nהוּא אוֹכֵל מִשֶּׁלּוֹ וְהֵן אוֹכְלִין מִשֶּׁלָּהֶם. \n",
            "<small>ה</small>\nזָב שֶׁרָאָה שְׁתֵּי רְאִיּוֹת, \nשׁוֹחֲטִים עָלָיו בַּשְּׁבִיעִי.  \nרָאָה שָׁלוֹשׁ, \nשׁוֹחֲטִין עָלָיו בַּשְּׁמִינִי.  \nוְכֵן שׁוֹמֶרֶת יוֹם כְּנֶגֶד יוֹם, \nשׁוֹחֲטִין עָלֶיהָ בַשֵּׁנִי.  \nרָאָת שְׁנֵי יָמִים, \nשׁוֹחֲטִים עָלֶיהָ בַשְּׁלִישִׁי.  \nוְהַזָּבָה, \nשׁוֹחֲטִין עָלֶיהָ בַשְּׁמִינִי. \n",
            "<small>ז</small>\nהָאוֹנֵן וְהַמְפַקֵּחַ בַּגַּל, \nוְכֵן מִי שֶׁהִבְטִיחוּהוּ לְהוֹצִיאוֹ מִבֵּית הָאֲסוּרִים, \nהַחוֹלֶה וְהַזָּקֵן שֶׁהֵן יְכוּלִין לֹאכַל כַּזַּיִת, \nשׁוֹחֲטִין עֲלֵיהֶם.  \nוְעַל כֻּלָּם, \nאֵין שׁוֹחֲטִים עֲלֵיהֶם בִּפְנֵי עַצְמָן, \nשֶׁלֹּא יְבִיאוּהוּ לִידֵי פָּסוּל.  \nלְפִיכָךְ, אִם אֵרַע בָּהֶם פְּסוּל, \nפְּטוּרִים מִלַּעֲשׁוֹת פֶּסַח שֵׁנִי, \nחוּץ מִן הַמְפַקֵּחַ בַּגַּל, \nשֶׁהָיָה טָמֵא מִתְּחִלָּתוֹ. \n",
            "(בכתב יד קאופמן, סדורה לפני משנה ו, \nומעתקת שוב בשוליים לפני משנה ח)\n<small>ו</small>\nאֵין שׁוֹחֲטִין אֶת הַפֶּסַח עַל הַיָּחִיד.  \nדִּבְרֵי רְבִּי יְהוּדָה.  \nרְבִּי יוֹסֵה מַתִּיר.  \nאֲפִלּוּ חֲבוֹרָה שֶׁלְּמֵאָה וְאֵינָן יְכוּלִין לֹאכַל כַּזַּיִת, \nאֵין שׁוֹחֲטִים עֲלֵיהֶם,  \nוְאֵין עוֹשִׂין חֲבוֹרַת נָשִׁים וַעֲבָדִים וּקְטַנִּים. \n",
            "<small>ח</small>\nהָאוֹנֵן טוֹבֵל וְאוֹכֵל אֶת פִּסְחוֹ לָעֶרֶב, \nאֲבָל לֹא בַקָּדָשִׁים.  \nהַשּׁוֹמֵעַ עַל מֵתוֹ, \nוְהַמְלַקֵּט עֲצָמוֹת, \nטוֹבֵל וְאוֹכֵל בַּקָּדָשִׁים.  \nגֵּר שֶׁנִּתְגַּיַּר עֶרֶב פְּסָחִים, \nבֵּית שַׁמַּי אוֹמְרִים: \nטוֹבֵל וְאוֹכֵל אֶת פִּסְחוֹ לָעֶרֶב; \nוּבֵית הֶלֵּל אוֹמְרִים: \nהַפּוֹרֵשׁ מִן הָעָרְלָה כְּפוֹרֵשׁ מִן הַקֶּבֶר. \n\n\n\n"
        ],
        [
            "<small>א</small>\nמִי שֶׁהָיָה טָמֵא אוֹ בְדֶרֶךְ רְחוֹקָה, \nוְלֹא עָשָׂה אֶת הָרִאשׁוֹן, \nיַעֲשֶׂה אֶת הַשֵּׁנִי.  \nשָׁגַג אוֹ נֶאֱנַס וְלֹא עָשָׂה אֶת הָרִאשׁוֹן, \nיַעֲשֶׂה אֶת הַשֵּׁנִי.  \nאִם כֵּן, לָמָּה נֶאֱמַר: \n\"טָמֵא אוֹ בְדֶרֶךְ רְחוֹקָה\"? \nשֶׁאֵלּוּ פְטוּרִין מִן הַהֶכָּרֵת, \nוְאֵלּוּ חַיָּבִים בַּהֶכָּרֵת. \n",
            "<small>ב</small>\nוְאֵי זוֹ הִיא דֶּרֶךְ רְחוֹקָה? \nמִן הַמּוֹדִיעִית וְלַחוּץ, \nוּכְמִדָּתָהּ לְכָל רוּחַ.  \nדִּבְרֵי רְבִּי עֲקִיבָה.  \nרְבִּי אֱלִיעֶזֶר אוֹמֵר: \nמֵאִסְקֻפַּת הָעֲזָרָה וְלַחוּץ.  \nאָמַר רְבִּי יוֹסֵה: \nלְפִיכָךְ נָקוּד עַל הֵ, לוֹמַר: \nלֹא מִפְּנֵי שֶׁהִיא רְחוֹקָה וַדַּי, \nאֶלָּא מֵאִסְקֻפַּת הָעֲזָרָה וְלַחוּץ. \n",
            "<small>ג</small>\nמַה בֵּין הָרִאשׁוֹן לַשֵּׁנִי? \nהָרִאשׁוֹן אָסוּר בְּבַל יֵרָאֶה וּבַל יִמָּצֵא; \nהַשֵּׁנִי, חָמֵץ וּמַצָּה עִמּוֹ בַבַּיִת.  \nהָרִאשׁוֹן טָעוּן הַלֵּל בַּאֲכִילָתוֹ, \nוְהַשֵּׁנִי אֵינוּ טָעוּן הַלֵּל בַּאֲכִילָתוֹ.  \nוְזֶה וָזֶה טְעוּנִים הַלֵּל בַּעֲשִׂיָּתָן, \nנֶאֱכָלִים צָלִי עַל מַצָּה וּמְרוֹרִים, \nוְדוֹחִים אֶת הַשַּׁבָּת. \n",
            "<small>ד</small>\nהַפֶּסַח שֶׁבָּא בְטֻמְאָה, \nלֹא יֹאכְלוּ מִמֶּנּוּ זָבִים וְזָבוֹת, נִדּוֹת וְיוֹלְדוֹת; \nאִם אָכָלוּ, פְּטוּרִים.  \nרְבִּי אֱלִיעֶזֶר פּוֹטֵר אַף עַל בִּיאַת הַמִּקְדָּשׁ. \n",
            "<small>ה</small>\nמַה בֵּין פֶּסַח מִצְרַיִם לְפֶסַח דּוֹרוֹת? \nפֶּסַח מִצְרַיִם מַקָּחוֹ מִבֶּעָשׁוֹר, \nוְטָעוּן הַזָּיָה וַאֲגֻדַּת אֵזוֹב \nעַל הַמַּשְׁקוֹף וְעַל שְׁתֵּי הַמְּזוּזוֹת, \nוְנֶאֱכָל בְּחִפָּזוֹן לַיְלָה אֶחָד. \nוּפֶסַח דּוֹרוֹת נוֹהֵג כָּל שִׁבְעָה. \n",
            "<small>ו</small>\nאָמַר רְבִּי יְהוֹשֻׁעַ: \nשָׁמַעְתִּי שֶׁתְּמוּרַת הַפֶּסַח קְרֵבָה, \nוּתְמוּרַת הַפֶּסַח אֵינָה קְרֵבָה, \nוְאֵין לִי לְפָרֵשׁ.  \nאָמַר רְבִּי עֲקִיבָה: \nאֲנִי אֲפָרֵשׁ: \nהַפֶּסַח שֶׁנִּמְצָא קֹדֶם לִשְׁחִיטַת הַפֶּסַח, \nיִרְעֶה עַד שֶׁיִּסְתָּאֵב, וְיִמָּכֵר, \nוְיָבִיא בְדָמָיו שְׁלָמִים, וְכֵן תְּמוּרָתוֹ; \nלְאַחַר הַפֶּסַח, יָבִיא שְׁלָמִים, וְכֵן תְּמוּרָתוֹ. \n",
            "<small>ז</small>\nהַמַּפְרִישׁ נְקֵבָה לְפִסְחוֹ, \nאוֹ זָכָר בֶּן שְׁתֵּי שָׁנִים, \nיִרְעֶה עַד שֶׁיִּסְתָּאֵב, וְיִמָּכֵר, \nוְיִפְּלוּ דָמָיו לִנְדָבָה.  \nהַמַּפְרִישׁ פִּסְחוֹ וּמֵת, \nלֹא יְבִיאֶנּוּ בְנוֹ אַחֲרָיו לְשֵׁם פֶּסַח, \nאֶלָּא לְשֵׁם שְׁלָמִים. \n",
            "<small>ח</small>\nהַפֶּסַח שֶׁנִּתְעָרַב בַּזְּבָחִים, \nיִרְעוּ עַד שֶׁיִּסְתָּאֵבוּ, וְיִמָּכְרוּ, \nוְיָבִיא בִדְמֵי הַיָּפֶה שֶׁבָּהֶן מִמִּין זֶה, \nוּבִדְמֵי הַיָּפֶה שֶׁבָּהֶן מִמִּין זֶה, \nוְיַפְסִיד הַמּוֹתָר מִבֵּיתוֹ.  \nנִתְעָרַב בִּבְכוֹרוֹת, \nרְבִּי שִׁמְעוֹן אוֹמֵר: \nאִם חֲבוֹרַת הַכֹּהֲנִים, \nיֹאכֵלוּ. \n",
            "<small>ט</small>\nחֲבוֹרָה שֶׁאָבַד פִּסְחָהּ, \nאָמְרוּ לְאֶחָד: \n\"צֵא וּבַקֵּשׁ, וּשְׁחֹט עָלֵינוּ!\" \nוְהָלַךְ וּמָצָא וְשָׁחַט, \nוְהֵם לָקְחוּ וְשָׁחָטוּ; \nאִם שֶׁלּוֹ נִשְׁחַט רִאשׁוֹן, \nהוּא אוֹכֵל מִשֶּׁלּוֹ, וְהֵן אוֹכְלִין עִמּוֹ; \nוְאִם שֶׁלָּהֶם נִשְׁחַט רִאשׁוֹן, \nהוּא אוֹכֵל מִשֶּׁלּוֹ וְהֵן אוֹכְלִין מִשֶּׁלָּהֶם; \nוְאִם אֵין יָדוּעַ אֵי זֶה מֵהֶן נִשְׁחַט רִאשׁוֹן, \nאוֹ שֶׁשָּׁחֲטוּ שְׁנֵיהֶם כְּאַחַת, \nהוּא אוֹכֵל מִשֶּׁלּוֹ, וְהֵם אֵינָן אוֹכְלִים עִמּוֹ, \nוְשֶׁלָּהֶם יֵצֵא לְבֵית הַשְּׂרִיפָה, \nוּפְטוּרִים מִלַּעֲשׁוֹת פֶּסַח שֵׁנִי.  \n\n<small>י</small>\nאָמַר לָהֶם: \n\"אִם אֵחַרְתִּי, שַׁחֲטוּ עָלַי!\" \nהָלַךְ וּמָצָא וְשָׁחַט, \nוְהֵן לָקְחוּ וְשָׁחָטוּ; \nאִם שֶׁלָּהֶם נִשְׁחַט רִאשׁוֹן, \nהֵן אוֹכְלִין מִשֶּׁלָּהֶם, וְהוּא אוֹכֵל עִמָּהֶן; \nאִם שֶׁלּוֹ נִשְׁחַט רִאשׁוֹן, \nהוּא אוֹכֵל מִשֶּׁלּוֹ וְהֵן אוֹכְלִים מִשֶּׁלָּהֶן; \nאֵין יָדוּעַ אֵי זֶה מֵהֶן נִשְׁחַט רִאשׁוֹן, \nאוֹ שֶׁשָּׁחֲטוּ שְׁנֵיהֶם כְּאַחַת, \nהֵם אוֹכְלִים מִשֶּׁלָּהֶם, וְהוּא אֵינוּ אוֹכֵל עִמָּהֶם, \nוְשֶׁלּוֹ יֵצֵא לְבֵית הַשְּׂרִיפָה, \nוּפָטוּר מִלַּעֲשׁוֹת פֶּסַח שֵׁנִי.  \n\n<small>יא</small>\nאָמַר לָהֶם וְאָמְרוּ לוֹ, \nאוֹכְלִים מִן הָרִאשׁוֹן; \nלֹא אָמַר לָהֶם וְלֹא אָמְרוּ לוֹ, \nאֵינָן אַחְרָיִים זֶה בָזֶה. \n",
            "<small>יב</small>\nשְׁתֵּי חֲבוֹרוֹת שֶׁנִּתְעָרְבוּ פִסְחֵיהֶם, \nאֵלּוּ מוֹשְׁכִים לָהֶם אֶחָד, \nוְאֵלּוּ מוֹשְׁכִים לָהֶם אֶחָד; \nאֶחָד מֵאֵלּוּ בָא לוֹ אֵצֶל אֵלּוּ, \nוְאֶחָד מֵאֵלּוּ בָא לוֹ אֵצֶל אֵלּוּ; \nוְכָךְ הֵם אוֹמְרִים: \nאִם שֶׁלָּנוּ הוּא הַפֶּסַח הַזֶּה, \nיָדֶיךָ מְשׁוּכוֹת מִשֶּׁלָּךְ וְנִמְנֵיתָ עַל שֶׁלָּנוּ; \nוְאִם שֶׁלָּךְ הוּא הַפֶּסַח הַזֶּה, \nיָדֵינוּ מְשׁוּכוֹת מִשֶּׁלָּנוּ וְנִמְנִינוּ עַל שֶׁלָּךְ.  \n\n<small>יג</small>\nוְכֵן חָמֵשׁ חֲבוֹרוֹת שֶׁלַּחֲמִשָּׁה חֲמִשָּׁה, \nוְשֶׁלַּעֲשָׂרָה עֲשָׂרָה, \nנִמְשָׁכִים לָהֶם אֶחָד מִכָּל חֲבוֹרָה וַחֲבוֹרָה, \nוְכָךְ הֵם אוֹמְרִים. \n",
            "שְׁנַיִם שֶׁנִּתְעָרְבוּ פִסְחֵיהֶם, \nזֶה מוֹשֵׁךְ לוֹ אֶחָד וְזֶה מוֹשֵׁךְ לוֹ אֶחָד; \nזֶה מַמְנֶה עִמּוֹ אֶחָד מֵהַשּׁוּק, \nוְזֶה מַמְנֶה עִמּוֹ אֶחָד מֵהַשּׁוּק; \nזֶה בָא אֵצֶל זֶה וְזֶה בָא אֵצֶל זֶה, \nוְכָךְ הוּא אוֹמֵר: \nאִם שֶׁלִּי הוּא הַפֶּסַח הַזֶּה, \nיָדֶיךָ מְשׁוּכוֹת מִשֶּׁלָּךְ, וְנִמְנֵיתָ עַל שֶׁלִּי; \nוְאִם שֶׁלָּךְ הוּא הַפֶּסַח הַזֶּה, \nיָדַי מְשׁוּכוֹת מִשֶּׁלִּי וְנִמְנֵיתִי עַל שֶׁלָּךְ. \n\n\n\n"
        ],
        [
            "<small>א</small>\nעֶרֶב פְסָחִים סָמוּךְ לַמִּנְחָה \nלֹא יֹאכַל אָדָם עַד שֶׁתֶּחְשַׁךְ.  \nאֲפִילוּ עָנִי שֶׁבְּיִשְׂרָאֵל לֹא יֹאכַל עַד שֶׁיֵּסֵב.  \nלֹא יִפְחֲתוּ לוֹ מֵאַרְבָּעָה כוֹסוֹת שֶׁלַּיַּיִן, \nאֲפִלּוּ מִן הַתַּמְחוּי. \n",
            "<small>ב</small>\nמָזְגוּ לוֹ כוֹס רִאשׁוֹן, \nבֵּית שַׁמַּי אוֹמְרִים: \nמְבָרֵךְ עַל הַיּוֹם, \nוְאַחַר כָּךְ מְבָרֵךְ עַל הַיַּיִן; \nוּבֵית הֶלֵּל אוֹמְרִים: \nמְבָרֵךְ עַל הַיַּיִן, \nוְאַחַר כָּךְ מְבָרֵךְ עַל הַיּוֹם. \n",
            "<small>ג</small>\nהֵבִיאוּ לְפָנָיו, \nמְטַבֵּל בַּחֲזֶרֶת עַד שֶׁהוּא מַגִּיעַ לְפַרְפֶּרֶת הַפַּת.  \nהֵבִיאוּ לְפָנָיו מַצָּה וַחֲזֶרֶת וַחֲרֹסֶת, \nאַף עַל פִּי שֶׁאֵין חֲרֹסֶת מִצְוָה.  \nרְבִּי לְעָזָר בִּרְבִּי צָדוֹק אוֹמֵר: \nמִצְוָה.  \nוּבַמִּקְדָּשׁ מְבִיאִים לְפָנָיו גּוּפוֹ שֶׁלַּפֶּסַח. \n",
            "<small>ד</small>\nמָזְגוּ לוֹ כוֹס שֵׁנִי, \nוְכֵן הַבֵּן שׁוֹאֵל.  \nאִם אֵין דַּעַת בַּבֵּן, \nאָבִיו מְלַמְּדוֹ: \n\"מַה נִּשְׁתַּנָּה הַלַּיְלָה הַזֶּה מִכָּל הַלֵּילוֹת? \nשֶׁבְּכָל הַלֵּילוֹת אֵין אָנוּ מְטַבְּלִים אֲפִלּוּ פַעַם אַחַת, \nהַלַּיְלָה הַזֶּה שְׁתֵּי פְעָמִים;\nשֶׁבְּכָל הַלֵּילוֹת אָנוּ אוֹכְלִין חָמֵץ וּמַצָּה, \nהַלַּיְלָה הַזֶּה כֻלּוֹ מַצָּה; \nשֶׁבְּכָל הַלֵּילוֹת אָנוּ אוֹכְלִים בָּשָׂר צָלִי שָׁלוּק וּמְבֻשָּׁל, \nהַלַּיְלָה הַזֶּה כֻלּוֹ צָלִי.\"\nלְפִי דַעְתּוֹ שֶׁלַּבֵּן אָבִיו מְלַמְּדוֹ.  \nמַתְחִיל בִּגְנוּת וּמְסַיֵּם בִּשְׁבָח, \nוְדוֹרֵשׁ מֵ \"אֲרַמִּי אֹבֵד אָבִי\" (דברים כו,ה), \nעַד שֶׁהוּא גוֹמֵר כָּל הַפָּרָשָׁה. \n",
            "<small>ה</small>\nרַבָּן גַּמְלִיאֵל אוֹמֵר: \nכָּל שֶׁלֹּא אָמַר שְׁלוֹשָׁה דְבָרִים אֵלּוּ בַפֶּסַח, \nלֹא יָצָא יְדֵי חוֹבָתוֹ: \n\"פֶּסַח, מַצָּה וּמְרוֹרִים.  \nפֶּסַח, \nעַל שֵׁם שֶׁפָּסַח הַמָּקוֹם עַל בָּתֵּי אֲבוֹתֵינוּ בְמִצְרַיִם. \nמְרוֹרִים, \nעַל שֵׁם שֶׁמֵּרְרוּ הַמִּצְרִיִּים אֶת חַיֵּי אֲבוֹתֵינוּ בְמִצְרַיִם.  \nמַצָּה, \nעַל שֵׁם שֶׁנִּגְאָלוּ.  \nלְפִיכָךְ אָנוּ חַיָּבִים לְהוֹדוֹת, \nלְהַלֵּל, לְשַׁבֵּח, לְפָאֵר, לְרוֹמֵם, לְגַדֵּל \nלְמִי שֶׁעָשָׂה לָנוּ וְלַאֲבוֹתֵינוּ אֶת כָּל הַנִּסִּים הָאֵלּוּ, \nוְהוֹצִיאָנוּ מֵעַבְדוּת לְחֵרוּת, \nוְנֹאמַר לְפָנָיו הַלְלוּיָהּ.\" \n",
            "<small>ו</small>\nעַד אֵיכָן הוּא אוֹמֵר? \nבֵּית שַׁמַּי אוֹמְרִים: \nעַד \"אֵם הַבָּנִים שְׂמֵחָה\", \nוּבֵית הֶלֵּל, \nעַד \"חַלָּמִישׁ לְמַעְיְנוֹ מָיִם\".  \nוְחוֹתֵם בִּגְאֻלָּה.  \n\n<small>ז</small>\nרְבִּי טַרְפוֹן אוֹמֵר: \n\"אֲשֶׁר גְּאָלָנוּ וְגָאַל אֶת אֲבוֹתֵינוּ מִמִּצְרַיִם, \nוְהִגִּיעָנוּ הַלַּיְלָה הַזֶּה\",\nוְאֵינוּ חוֹתֵם.  \nרְבִּי עֲקִיבָה אוֹמֵר: \n\"כֵּן יי אֱלֹהֵינוּ וֵאלֹהֵי אֲבוֹתֵינוּ, \nיַגִּיעֵנוּ לִָרְגָלִים הַבָּאִים לִקְרָאתֵנוּ לְשָׁלוֹם, \nשְׂמֵחִים בְּבִנְיַן עוֹלָם, \nלֹאכַל מִן הַפְּסָחִים וּמִן הַזְּבָחִים \nאֲשֶׁר יַגִּיעַ דָּמָם עַל קִיר מִזְבְּחָךְ לְרָצוֹן, \nוְנוֹדֶה לָךְ עַל גְּאֻלָּתֵנוּ.  \nבָּרוּךְ אַתָּה יי, גָּאַל יִשְׂרָאֵל\". &lt;גואל&gt;\n",
            "<small>ח</small>\nמָזְגוּ לוֹ כוֹס שְׁלִישִׁי, \nוּבֵרַךְ עַל מְזוֹנוֹ. \nרְבִיעִי, גּוֹמֵר אֶת הַהַלֵּל, \nוְאוֹמֵר עָלָיו בִּרְכַּת הַשִּׁיר.  \nבֵּין הַכּוֹסוֹת הָאֵלּוּ, \nאִם רָצָה לִשְׁתּוֹת, יִשְׁתֶּה. \nבֵּין הַשְּׁלִישִׁי לָרְבִיעִי, לֹא יִשְׁתֶּה. \n",
            "וְאֵין מַפְטִירִים אַחַר הַפֶּסַח אֲפִיקִימוֹן.  \nיָשְׁנוּ, מִקְצָתָם יֹאכֵלוּ, וְכֻלָּם לֹא יֹאכֵלוּ.  \nרְבִּי יוֹסֵה אוֹמֵר: \nאִם נִתְנַמְנְמוּ, יֹאכֵלוּ, \nוְאִם נִרְדְּמוּ, לֹא יֹאכֵלוּ. \n",
            "<small>ט</small>\nהַפֶּסַח אַחַר חֲצוֹת מְטַמֵּא אֶת הַיָּדַיִם.  \nהַפִּגּוּל וְהַנּוֹתָר מְטַמְּאִים אֶת הַיָּדַיִם.  \nבֵּרַךְ בִּרְכַּת הַפֶּסַח, פָּטַר אֶת שֶׁלָּזֶבַח, \nאֶת שֶׁלָּזֶבַח, לֹא פָטַר אֶת שֶׁלַּפֶּסַח.  \nדִּבְרֵי רְבִּי יִשְׁמָעֵאל.  \nרְבִּי עֲקִיבָה אוֹמֵר: \nלֹא זוֹ פּוֹטֶרֶת זוֹ, \nוְלֹא זוֹ פּוֹטֶרֶת זוֹ. \n\nחסל פסח\n\n"
        ]
    ],
    "sectionNames": [
        "Chapter",
        "Mishnah"
    ]
}