{
    "language": "he",
    "title": "Mishnah Eruvin",
    "versionSource": "https://archive.org/details/MishnaCorrectedKaufman00WHOLE",
    "versionTitle": "Mishnah based on the Kaufmann manuscript, edited by Dan Be'eri",
    "status": "locked",
    "license": "PD",
    "digitizedBySefaria": true,
    "actualLanguage": "he",
    "languageFamilyName": "hebrew",
    "isSource": true,
    "isPrimary": true,
    "direction": "rtl",
    "heTitle": "משנה עירובין",
    "categories": [
        "Mishnah",
        "Seder Moed"
    ],
    "text": [
        [
            "<small>א</small>\nמָבוֹי שֶׁהוּא גָּבוֹהַּ מֵעֶשְׂרִים אַמָּה, \nיְמַעֵט.  \nרְבִּי יְהוּדָה אוֹמֵר: \nאֵינוּ צָרִיךְ.  \nהָרָחָב מֵעֶשֶׂר אַמּוֹת, \nיְמַעֵט. \nאִם יֵשׁ לוֹ צוּרַת הַפֶּתַח, \nאַף עַל פִּי שֶׁהוּא רָחָב מֵעֶשֶׂר אַמּוֹת, \nאֵינוּ צָרִיךְ לְמַעֵט. \n",
            "<small>ב</small>\nהֶכְשֵׁר הַמָּבוֹי, \nבֵּית שַׁמַּי אוֹמְרִים: \nלֶחִי וְקוֹרָה; \nוּבֵית הֶלֵּל אוֹמְרִים: \nלֶחִי אוֹ קוֹרָה; \nרְבִּי אֱלִיעֶזֶר אוֹמֵר: \nלְחָיַיִן.  \nמִשֵּׁם רְבִּי יִשְׁמָעֵאל אָמַר תַּלְמִיד אֶחָד \nלִפְנֵי רְבִּי עֲקִיבָה: \nלֹא נֶחְלְקוּ בֵית שַׁמַּי וּבֵית הֶלֵּל \nעַל מָבוֹי שֶׁהוּא פָחוּת מֵאַרְבַּע אַמּוֹת, \nשֶׁהוּא צָרִיךְ לֶחִי וְקוֹרָה; \nוְעַל מַה נֶּחְלָקוּ? \nעַל מֵאַרְבַּע אַמּוֹת וְעַד עֶשֶׂר, \nשֶׁבֵּית שַׁמַּי אוֹמְרִים: \nלֶחִי וְקוֹרָה; \nוּבֵית הֶלֵּל אוֹמְרִים: \nאוֹ לֶחִי אוֹ קוֹרָה.  \nאָמַר רְבִּי עֲקִיבָה: \nעַל זֶה וְעַל זֶה נֶחְלָקוּ. \n",
            "<small>ג</small>\nקוֹרָה שֶׁאָמָרוּ, \nרְחָבָה לְקַבֵּל אָרִיחַ, \nוְהָאָרִיחַ חֲצִי לְבֵנָה שֶׁלִּשְׁלֹשָׁה טְפָחִים. \nדַּיָּהּ לַקּוֹרָה שֶׁתְּהֵא רְחָבָה טֶפַח, \nכְּדֵי לְקַבֵּל אָרִיחַ לְאָרְכּוֹ. \n",
            "<small>ד</small>\nרְחָבָה לְקַבֵּל אָרִיחַ, \nוּבְרִיָּה לְקַבֵּל אָרִיחַ.  &lt;ובירייא&gt;\nרְבִּי יְהוּדָה אוֹמֵר: \nרְחָבָה אַף עַל פִּי שֶׁאֵינָה בְרִיָּה. \n",
            "<small>ה</small>\nהָיְתָה שֶׁלַּקַּשׁ אוֹ שֶׁלַּקָּנִים, \nרוֹאִין אוֹתָהּ כִּלּוּ הִיא שֶׁלַּמַּתֶּכֶת; \nעֲקוּמָה, \nרוֹאִין אוֹתָהּ כִּלּוּ הִיא פְשׁוּטָה; \nעֲגֻלָּה, \nרוֹאִין אוֹתָהּ כִּלּוּ הִיא מְרֻבַּעַת.  \nאִם יֶשׁ בָּהּ בְַהֶקֵּפָהּ שְׁלֹשָׁה טְפָחִים, \nוְיֶשׁ בָּהּ רֹחַב טֶפַח. \n",
            "לְחָיַיִם שֶׁאָמָרוּ, \nגָּבְהָן עֲשָׂרָה טְפָחִים, \nרָחְבָּן וְעָבְיָן כָּל שֶׁהוּא.  \nרְבִּי יוֹסֵה אוֹמֵר: \nרָחְבָּן שְׁלֹשָׁה טְפָחִים. \n",
            "<small>ו</small>\nבַּכֹּל עוֹשִׂין לְחָיַיִם, \nאֲפִלּוּ בְדָבָר שֶׁיֶּשׁ בּוֹ רוּחַ חַיִּים. \nרְבִּי יוֹסֵה מְטַמֵּא מִשֵּׁם גּוֹלֵל, \nרְבִּי מֵאִיר מְטַהֵר.  \nכּוֹתְבִין עָלָיו גִּטֵּי נָשִׁים. \nרְבִּי יוֹסֵה הַגָּלִילִי פוֹסֵל. \n",
            "<small>ז</small>\nשְׁיָרָא שֶׁחָנַת בַּבִּקְעָה, \nהִקִּיפוּהָ כְלֵי בְהֵמָה, \nמְטַלְטְלִים בְּתוֹכָהּ, \nוּבִלְבַד שֶׁיְּהֵא גָדֵר גְּבוֹהָה עֲשָׂרָה טְפָחִים, \nוְלֹא יְהוּ פְרָצוֹת יְתֵרוֹת עַל הַבִּנְיָן.  \nכָּל פִּרְצָה שֶׁהִיא בְעֶשֶׂר אַמּוֹת, \nמֻתֶּרֶת, מִפְּנֵי שֶׁהִיא כַפֶּתַח. \nיוֹתֵר מִכֵּן, אָסוּר. \n",
            "<small>ח</small>\nמַקִּיפִים שְׁלֹשָׁה חֲבָלִים \nזֶה לְמַעְלָה מִזֶּה וְזֶה לְמַעְלָה מִזֶּה, \nוּבִלְבַד שֶׁלֹּא יִהְיֶה בֵין חֶבֶל לַחֲבֵרוֹ שְׁלֹשָׁה טְפָחִים.  \nשֵׁעוּר חֲבָלִים עָבְיָן יוֹתֵר עַל טֶפַח, \nשֶׁהַכֹּל עֲשָׂרָה טְפָחִים. \n",
            "<small>ט</small>\nמַקִּיפִין בַּקָּנִים, \nבִּלְבַד שֶׁלֹּא יִהְיֶה בֵין קָנֶה לַחֲבֵרוֹ שְׁלֹשָׁה טְפָחִים. \nבִּשְׁיָרָא דִבֵּרוּ.  \nדִּבְרֵי רְבִּי יְהוּדָה.  \nוַחֲכָמִים אוֹמְרִים: \nלֹא דִבְּרוּ בִשְׁיָרָא אֶלָּא בַהוֹוֶה.  \nכָּל מְחִצָּה שֶׁאֵינָהּ שֶׁלַּשְּׁתִי וְשֶׁלָּעֵרֶב, \nאֵינָה מְחִצָּה.  \nדִּבְרֵי רְבִּי יוֹסֵה בִרְבִּי יְהוּדָה. &lt;יודה&gt; \nוַחֲכָמִים אוֹמְרִים: \nאֶחָד מִשְּׁנֵי דְבָרִים.  \nאַרְבָּעָה דְבָרִים פָּטְרוּ בַמַּחֲנֶה: \nמְבִיאִים עֵצִים מִכָּל מָקוֹם, \nוּפְטוּרִים מֵרְחִיצַת יָדַיִם, \nוּמִדְּמַי, \nוּמִלְּעָרֵב. \n\n\n\n"
        ],
        [
            "<small>א</small>\nעוֹשִׂין פַּסִּים לַבֵּירָיוֹת \nאַרְבָּעָה דְיוּמְדִין נִרְאִים כִּשְׁמוֹנָה, \nדִּבְרֵי רְבִּי עֲקִיבָה.  \nרְבִּי מֵאִיר אוֹמֵר: \nשְׁמוֹנָה נִרְאִים כִּשְׁנֵים עָשָׂר, \nאַרְבָּעָה דְיוּמְדִין וְאַרְבָּעָה פְשׁוּטִין.  \nגָּבְהָן עֲשָׂרָה טְפָחִים, \nוְרָחְבָּן שִׁשָּׁה, \nוְעָבְיָן כָּל שֶׁהוּא; \nוּבֵינֵיהֶן כִּמְלֹא שְׁתֵּי רְבָקוֹת \nשֶׁלְּשָׁלוֹשׁ שָׁלוֹשׁ בָּקָר.  \nדִּבְרֵי רְבִּי מֵאִיר.  \nרְבִּי יְהוּדָה אוֹמֵר: \nשֶׁלְּאַרְבַּע אַרְבַּע, \nקְשׁוּרוֹת וְלֹא מֻתָּרוֹת, \nאַחַת נִכְנֶסֶת וְאַחַת יוֹצָא. \n",
            "<small>ב</small>\nמֻתָּר לְהַקְרִיב לַבְּאֵר, \nבִּלְבַד שֶׁתְּהֵא פָרָה \nרֹאשָׁהּ וְרֻבָּהּ מִבִּפְנִים וְשׁוֹתָה.  \nמֻתָּר לְהַרְחִיק כָּל שֶׁהוּא, \nוּבִלְבַד שֶׁיַּרְבֶּה בַפַּסִּים. \n",
            "<small>ג</small>\nרְבִּי יְהוּדָה אוֹמֵר: \nעַד בֵּית סָאתַיִם.  \nאָמְרוּ לוֹ: \nלֹא אָמְרוּ בֵית סָאתַיִם אֶלָּא בַגַּנָּה וּבַקַּרְפֵּף; \nאֲבָל אִם הָיָה דֵיר אוֹ סַהַר אוֹ חָצֵר, \nאֲפִלּוּ בֵית חֲמֵשֶׁת כּוֹרִין, \nאוֹ בֵית עֲשֶׂרֶת כּוֹרִים, מֻתָּר.  \nמֻתָּר לְהַרְחִיק כָּל שֶׁהוּא, \nוּבִלְבַד שֶׁיַּרְבֶּה בַפַּסִּים. \n",
            "<small>ד</small>\nרְבִּי יְהוּדָה אוֹמֵר: \nאִם הָיְתָה דֶרֶךְ הָרַבִּים מַפְסְקַתָּהּ, \nיְסַלְּקֶנָּה לִצְדָדִים.  \nוַחֲכָמִים אוֹמְרִים: \nאֵינוּ צָרִיךְ.  \nאֶחָד בְּאֵר הָרַבִּים וּבוֹר הַיָּחִיד, \nעוֹשִׂין לָהֶם פַּסִּין; \nאֲבָל לְבוֹר הַיָּחִיד, \nעוֹשִׂין לוֹ מְחִצָּה גְבוֹהָה עֲשָׂרָה טְפָחִים.  \nדִּבְרֵי רְבִּי עֲקִיבָה.  \nרְבִּי יְהוּדָה בֶן בָּבָא אוֹמֵר: \nאֵין עוֹשִׂין פַּסִּין אֶלָּא לִבְאֵר הָרַבִּים בִּלְבַד, \nוְלִשְׁאָר עוֹשִׂין חֲגוֹרָה גְבוֹהָה עֲשָׂרָה טְפָחִים. \n",
            "<small>ה</small>\nוְעוֹד אָמַר רְבִּי יְהוּדָה בֶן בָּבָא: \nהַגַּנָּה וְהַקַּרְפֵּף, \nשֶׁהֵן שִׁבְעִים וְשִׁירַיִם עַל שִׁבְעִים וְשִׁירַיִם, \nמֻקֶּפֶת גָּדֵר גָּבוֹהָה עֲשָׂרָה טְפָחִים, \nמְטַלְטְלִים בְּתוֹכָהּ, \nבִּלְבַד שֶׁיְּהֵא בָהּ שׁוֹמֵרָה אוֹ בֵית דִּירָה, \nאוֹ שֶׁתְּהֵא סְמוּכָה לָעִיר.  \n\n<small>ו</small>\nרְבִּי יְהוּדָה אוֹמֵר: \nאֲפִלּוּ אֵין בָּהּ אֶלָּא בוֹר וְשִׁיחַ וּמְעָרָה, \nמְטַלְטְלִין בְּתוֹכָהּ.  \nרְבִּי עֲקִיבָה אוֹמֵר: \nאֲפִלּוּ אֵין בָּהּ אֶלָּא אַחַת מִכָּל אֵלּוּ, \nמְטַלְטְלִין בְּתוֹכָהּ, \nבִּלְבַד שֶׁתְּהֵא שִׁבְעִים וְשִׁירַיִם עַל שִׁבְעִים וְשִׁירַיִם, \n\n<small>ז</small>\nרְבִּי אֶלְעָזָר אוֹמֵר: \nאִם הָיָה אָרְכָּהּ יָתֵר עַל רָחְבָּהּ אֲפִלּוּ מֵאָה אַחַת, \nאֵין מְטַלְטְלִין בְּתוֹכָהּ.  \nרְבִּי יוֹסֵה אוֹמֵר: \nאֲפִלּוּ אָרְכָּהּ בִּשְׁנַיִם בְּרָחְבָּהּ, \nמְטַלְטְלִין בְּתוֹכָהּ. \n",
            "<small>ח</small>\nאָמַר אֶלְעַי: \nשָׁמַעְתִּי מֵרְבִּי אֱלִיעֶזֶר: \nאֲפִלּוּ כְּבֵית כּוֹר; \nוְכֵן שָׁמַעְתִּי מִמֶּנּוּ: \nאַנְשֵׁי חָצֵר שֶׁשָּׁכַח אֶחָד מֵהֶן וְלֹא עֵרֵב, \nבֵּיתוֹ אָסוּר מִלְּהַכְנִיס וּמִלְּהוֹצִיא לוֹ, \nאֲבָל לָהֶם מֻתָּר; \nוְכֵן שָׁמַעְתִּי מִמֶּנּוּ, \nשֶׁיוֹצְאִים בְּעַרְקְבָנִים בַּפֶּסַח.  \nוְחִזַּרְתִּי עַל כָּל תַּלְמִידָיו וּבִקַּשְׁתִּי לִי חָבֵר, \nוְלֹא מָצָאתִי. \n\n\n\n"
        ],
        [
            "<small>א</small>\nבַּכֹּל מְעָרְבִים וּמִשְׁתַּתְּפִים, \nחוּץ מִן הַמַּיִם וּמִן הַמֶּלַח.  \nהַכֹּל נִלְקָח בְּכֶסֶף מַעֲשֵׂר, \nחוּץ מִן הַמַּיִם וּמִן הַמֶּלַח.  \nהַנּוֹדֵר מִן הַמָּזוֹן, \nמֻתָּר בַּמַּיִם וּבַמֶּלַח.  \nמְעָרְבִים לַנָּזִיר בַּיַּיִן וּלְיִשְׂרָאֵל בִּתְרוּמָה.  \nסֻמְכוֹס אוֹמֵר: \nבַּחֻלִּין, לַכֹּהֵן בְּבֵית הַפְּרַס.  \nרְבִּי יְהוּדָה אוֹמֵר: \nאַף בֵּין הַקְּבָרוֹת, \nמִפְּנֵי שֶׁהוּא יָכוֹל לָחוּץ וְלֹאכַל. \n",
            "<small>ב</small>\nמְעָרְבִין בִּדְמַאי, \nוּבְמַעֲשֵׂר רִאשׁוֹן שֶׁנִּטְּלָה תְרוּמָתוֹ, \nוּבְמַעֲשֵׂר שֵׁנִי וְהֶקְדֵּשׁ שֶׁנִּפְדּוּ; \nהַכֹּהֲנִים בַּחַלָּה וּבִתְרוּמָה, \nאֲבָל לֹא בַטֶּבֶל, \nלֹא בְמַעֲשֵׂר רִאשׁוֹן שֶׁלֹּא נִטְּלָה תְרוּמָתוֹ, \nוְלֹא בְמַעֲשֵׂר שֵׁנִי וְהֶקְדֵּשׁ שֶׁלֹּא נִפְדּוּ.  \nהַשּׁוֹלֵחַ אֶת עֵרוּבוֹ בְיַד חֵרֵשׁ שׁוֹטֶה וְקָטָן, \nאוֹ בְיַד מִי שֶׁאֵינוּ מוֹדֶה בָעֵרוּב, אֵינוּ עֵרוּב. \nאִם אָמַר לְאַחֵר: קַבְּלוֹ מִמֶּנּוּ! \nהֲרֵי זֶה עֵרוּב. \n",
            "<small>ג</small>\nנְתָנוֹ בָאִילָן, \nלְמַעְלָה מֵעֲשָׂרָה טְפָחִים, אֵינוּ עֵרוּב, \nלְמַטָּה מֵעֲשָׂרָה טְפָחִים, \nהֲרֵי זֶה עֵרוּב.  \nנְתָנוֹ בַבּוֹר, \nאֲפִלּוּ עָמֹק מֵאָה אַמָּה, \nהֲרֵי זֶה עֵרוּב.  \nנְתָנוֹ בְרֹאשׁ הַקָּנֶה אוֹ בְרֹאשׁ הַקֻּנְטָס, \nכָּל זְמַן שֶׁהוּא תָּלוּשׁ וְנָעוּץ, \nאֲפִלּוּ גָבוֹהַּ מֵאָה אַמָּה, \nהֲרֵי זֶה עֵרוּב.  \nנְתָנוֹ בַמִּגְדָּל וְנָעַל לְפָנָיו וְאָבַד הַמַּפְתֵּחַ, \nהֲרֵי זֶה עֵרוּב.  \nרְבִּי אֱלְעָזָר אוֹמֵר: \nאִם אֵין יָדוּעַ שֶׁהַמַּפְתֵּחַ בִּמְקוֹמוֹ, אֵינוּ עֵרוּב. \n",
            "<small>ד</small>\nנִתְגַּלְגַּל חוּץ לַתְּחוּם, \nוְנָפַל עָלָיו גַּל, אוֹ נִשְׂרַף, \nאוֹ תְרוּמָה וְנִטַּמַּאת, \nמִבְּעוֹד יוֹם, אֵינוּ עֵרוּב, \nמִשֶּׁחָשֵׁכָה, הֲרֵי זֶה עֵרוּב. \nאִם סָפֵק, \nרְבִּי מֵאִיר וּרְבִּי יְהוּדָה אוֹמְרִים: \nהֲרֵי זֶה חַמָּר וְגַמָּל.  \nרְבִּי יוֹסֵה וּרְבִּי שִׁמְעוֹן אוֹמְרִים, \nהָעֵרוּב, כָּשֵׁר.  \nאָמַר שֶׁסְּפֵק רְבִּי יוֹסֵה: \nהֵעִיד אַבְטָלָס מִשּׁוּם חֲמִשָּׁה זְקֵנִים, \nשֶׁסְּפֵק הָעֵרוּב כָּשֵׁר. \n",
            "<small>ה</small>\nמַתְנֶה אָדָם עַל עֵרוּבוֹ וְאוֹמֵר: \nאִם בָּאוּ גוֹיִם מִן הַמִּזְרָח, עֵרוּבִי לַמַּעֲרָב; \nוְאִם בָּאוּ מִן הַמַּעֲרָב, עֵרוּבִי לַמִּזְרָח; \nבָּאוּ מִכָּן וּמִכָּן, לְמָקוֹם שֶׁאֶרְצֶה אֵלֵךְ; \nלֹא בָאוּ לֹא מִכָּן וְלֹא מִכָּן, הֲרֵי אֲנִי כִּבְנֵי עִירִי. &lt;בָּא&gt; \n\n<small>ו</small>\nבָּא חָכָם מִן הַמִּזְרָח, עֵרוּבִי לַמִּזְרָח; \nבָּא מִן הַמַּעֲרָב, עֵרוּבִי לַמַּעֲרָב; \nבָּא מִכָּן וּמִכָּן, לְמָקוֹם שֶׁאֶרְצֶה אֵלֵךְ; \nלֹא בָא לֹא מִכָּן וְלֹא מִכָּן, הֲרֵי אֲנִי כִּבְנֵי עִירִי.  \n\n<small>ז</small>\nרְבִּי יְהוּדָה אוֹמֵר: \nאִם הָיָה אֶחָד מֵהֶם רַבּוֹ, יֵלֵךְ לוֹ אֵצֶל רַבּוֹ; \nוּשְׁנֵיהֶם רַבּוֹתָיו, לְמָקוֹם שֶׁיִּרְצֶה יֵלֵךְ. \n",
            "<small>ח</small>\nרְבִּי אֱלִיעֶזֶר אוֹמֵר: \nיוֹם טוֹב שֶׁהוּא סָמוּךְ לַשַּׁבָּת, \nבֵּין מִלְּפָנֶיהָ וּבֵין מִלְּאַחֲרֶיהָ, \nמְעָרֵב אָדָם שְׁנֵי עֵרוּבִים וְאוֹמֵר: \nעֵרוּבִי הָרִאשׁוֹן לַמִּזְרָח וְהַשֵּׁנִי לַמַּעֲרָב; \nהָרִאשׁוֹן לַמַּעֲרָב וְהַשֵּׁנִי לַמִּזְרָח.  \nעֵרוּבִי הָרִאשׁוֹן וְהַשֵּׁנִי כִבְנֵי עִירִי; \nעֵרוּבִי הַשֵּׁנִי וְהָרִאשׁוֹן כִּבְנֵי עִירִי.  \n\n<small>ט</small>\nוַחֲכָמִים אוֹמְרִים: \nמְעָרֵב לְרוּחַ אַחַת, אוֹ אֵינוּ מְעָרֵב כָּל עִקָּר; \nאוֹ מְעָרֵב לִשְׁנֵי יָמִים, אוֹ אֵינוּ מְעָרֵב כָּל עִקָּר.  \nכֵּיצַד יַעֲשֶׂה? \nמוֹלִיכוֹ בָרִאשׁוֹן, מַחְשִׁיךְ עָלָיו, נוֹטְלוֹ וּבָא לוֹ; \nוְהַשֵּׁנִי, מַחְשִׁיךְ עָלָיו, אוֹכְלוֹ וּבָא לוֹ.  \nנִמְצָא מִשְׂתַּכֵּר בַּהֲלִיכָתוֹ וּמִשְׂתַּכֵּר בְּעֵרוּבוֹ.  \nנֶאֱכַל לָרִאשׁוֹן, עֵרוּב לָרִאשׁוֹן וְאֵינוּ עֵרוּב לַשֵּׁנִי.  \nאָמַר לָהֶם רְבִּי אֱלִיעֶזֶר: \nמוֹדִים אַתֶּם לִי שֶׁהֵן שְׁתֵּי קְדֻשּׁוֹת. \n",
            "<small>י</small>\nרְבִּי יְהוּדָה אוֹמֵר: \nרֹאשׁ הַשָּׁנָה שֶׁהָיָה יָרֵא שֶׁמֵּא תִתְעַבַּר, \nמְעָרֵב אָדָם שְׁנֵי עֵרוּבִים וְאוֹמֵר: \nעֵרוּבִי הָרִאשׁוֹן לַמִּזְרָח וְהַשֵּׁנִי לַמַּעֲרָב; \nהָרִאשׁוֹן לַמַּעֲרָב וְהַשֵּׁנִי לַמִּזְרָח.  \nעֵרוּבִי הָרִאשׁוֹן וְהַשֵּׁנִי כִּבְנֵי עִירִי; \nעֵרוּבִי הַשֵּׁנִי וְהָרִאשׁוֹן כִּבְנֵי עִירִי.  \nוְלֹא הוֹדוּ לוֹ חֲכָמִים. \n",
            "<small>יא</small>\nוְעוֹד אָמַר רְבִּי יְהוּדָה: \nמַתְנֶה אָדָם עַל הַכַּלְכַּלָּה בְיוֹם טוֹב הָרִאשׁוֹן, \nוְאוֹכְלָהּ בַּשֵּׁנִי.  \nוְכֵן בֵּיצָה שֶׁנּוֹלְדָה בְיוֹם טוֹב הָרִאשׁוֹן, \nתֵּאָכֵל בַּשֵּׁנִי.  \nוְלֹא הוֹדוּ לוֹ חֲכָמִים. \n",
            "<small>יב</small>\nרְבִּי דוֹסָא בֶן אַרְכִינַס אוֹמֵר: \nהָעוֹבֵר לִפְנֵי הַתֵּבָה בְיוֹם טוֹב שֶׁלְּרֹאשׁ הַשָּׁנָה אוֹמֵר: \nהַחֲלִיצֵנוּ אֶת יוֹם רֹאשׁ הַחֹדֶשׁ הַזֶּה, \nאִם הַיּוֹם וְאִם לְמָחָר.  \nוּלְמָחָר הוּא אוֹמֵר: \nאִם הַיּוֹם וְאִם לְאֶמֶשׁ.  \nוְלֹא הוֹדוּ לוֹ חֲכָמִים. \n\n\n"
        ],
        [
            "<small>א</small>\nמִי שֶׁהוֹצִיאוּהוּ גוֹיִם אוֹ רוּחַ רָעָה, \nאֵין לוֹ אֶלָּא אַרְבַּע אַמּוֹת.  \nהֶחֱזִירוּהוּ, כִּלּוּ לֹא יָצָא.  \nהוֹלִיכוּהוּ לְעִיר אַחֶרֶת, \nנְתָנוּהוּ בַדֵּיר אוֹ בַסַּהַר, \nרַבָּן גַּמְלִיאֵל וּרְבִּי אֶלְעָזָר בֶּן עֲזַרְיָה אוֹמְרִים: \nמְהַלֵּךְ אֶת כֻּלָּהּ.  \nרְבִּי יְהוֹשֻׁעַ וּרְבִּי עֲקִיבָה אוֹמְרִים: \nאֵין לוֹ אֶלָּא אַרְבַּע אַמּוֹת.  \nמַעֲשֶׂה שֶׁבָּאוּ מִפֵּלַנְדֵּיסִים, וְהִפְלִיגָה סְפִינָתָם בַּיָּם, \nרַבָּן גַּמְלִיאֵל וּרְבִּי אֶלְעָזָר בֶּן עֲזַרְיָה הִלְּכוּ אֶת כֻּלָּהּ; \nוּרְבִּי יְהוֹשֻׁעַ וּרְבִּי עֲקִיבָה לֹא זָזוּ מֵאַרְבַּע אַמּוֹת, \nשֶׁרָצוּ לְהַחְמִיר עַל עַצְמָן. \n",
            "<small>ב</small>\nפַּעַם אַחַת לֹא נִכְנְסוּ לַלְמֵן עַד שֶׁחָשֵׁכָה.  \nאָמְרוּ לוֹ לְרַבָּן גַּמְלִיאֵל: \nמָה אָנוּ לֵירֵד? \nאָמַר לָהֶם: \nמֻתָּר, שֶׁכְּבָר הָיִיתִי מִסְתַּכֵּל, \nוְהָיִינוּ בְתוֹךְ הַתְּחוּם עַד שֶׁלֹּא חָשֵׁכָה. \n",
            "<small>ג</small>\nמִי שֶׁיָּצָא בִרְשׁוּת, אָמְרוּ לוֹ: \nכְבָר נֶעְשָׂה הַמַּעֲשֶׂה, \nיֵשׁ לוֹ אַלְפַּיִם אַמָּה לְכָל רוּחַ; \nאִם הָיָה בְתוֹךְ הַתְּחוּם, כִּלּוּ לֹא יָצָא, \nשֶׁכָּל הַיּוֹצְאִים לְהַצִּיל חוֹזְרִין לִמְקוֹמָן. \n",
            "<small>ד</small>\nמִי שֶׁיָּשַׁב בַּדֶּרֶךְ, \nוְעָמַד וַהֲרֵי הוּא סָמוּךְ לָעִיר, \nהוֹאִיל וְלֹא הָיְתָה כַוָּנָתוֹ לְכָךְ, לֹא יִכָּנֵס,  \nכְּדִבְרֵי רְבִּי מֵאִיר.  \nרְבִּי יְהוּדָה אוֹמֵר: \nיִכָּנֵס.  \nאָמַר רְבִּי יְהוּדָה: \nמַעֲשֶׂה הָיָה, וְנִכְנַס רְבִּי טַרְפוֹן בְּלֹא מִתְכַּוֵּן. \n",
            "<small>ה</small>\nמִי שֶׁיָּשַׁן בַּדֶּרֶךְ וְלֹא יָדַע עַד שֶׁחָשֵׁכָה, \nיֵשׁ לוֹ אַלְפַּיִם אַמָּה לְכָל רוּחַ.  \nדִּבְרֵי רְבִּי יוֹחָנָן בֶּן נוּרִי.  \nוַחֲכָמִים אוֹמְרִים: \nאֵין לוֹ אֶלָּא אַרְבַּע אַמּוֹת.  \nרְבִּי אֱלִיעֶזֶר אוֹמֵר: \nוְהוּא בְּאֶמְצָעָן.  \nוּרְבִּי יְהוּדָה אוֹמֵר: \nלְאֵיזֶה רוּחַ שֶׁיִּרְצֶה יֵלֵךְ.  \nוּמוֹדֶה רְבִּי יְהוּדָה, שֶׁאִם בֵּרֵר לוֹ, \nשֶׁאֵינוּ יָכל לַחֲזוֹר בּוֹ. \n",
            "<small>ו</small>\nהָיוּ שְׁנַיִם, \nמִקְצָת אַמּוֹתָיו שֶׁלָּזֶה לְתוֹךְ אַמּוֹתָיו שֶׁלָּזֶה, \nמְבִיאִין וְאוֹכְלִין בָּאֶמְצַע, \nבִּלְבַד שֶׁלֹּא יוֹצִיא זֶה מִתּוֹךְ שֶׁלּוֹ לְתוֹךְ שֶׁלַּחֲבֵרוֹ.  \nהָיוּ שְׁלֹשָׁה, \nוְהָאֶמְצָעִי מֻבְלָע בִּנְתַּיִם, \nהוּא מֻתָּר עִמָּהֶן וְהֵן מֻתָּרִין עִמּוֹ, \nוּשְׁנַיִם הַחִיצוֹנִים אֲסוּרִין זֶה עִם זֶה.  \n\n<small>ז</small>\nאָמַר רְבִּי שִׁמְעוֹן: \nלְמָה הַדָּבָר דּוֹמֶה? \nלְשָׁלוֹשׁ חֲצֵרוֹת הַפְּתוּחוֹת זוֹ לָזוֹ, \nוּפְתוּחוֹת לִרְשׁוּת הָרַבִּים. \nעֵרְבוּ שְׁתֵּיהֶן עִם הָאֶמְצָעִית, \nהִיא מֻתֶּרֶת עִמָּהֶן וְהֵן מֻתָּרוֹת עִמָּהּ, \nוּשְׁתַּיִם הַחִיצוֹנוֹת אֲסוּרוֹת זוֹ עִם זוֹ. \n",
            "<small>ח</small>\nמִי שֶׁבָּא בַדֶּרֶךְ וְהָיָה יָרֵא שֶׁמֵּא תֶחְשַׁךְ,\nוְהָיָה מַכִּיר אִילָן אוֹ גָדֵר, וְאָמַר: \nשְׁבִיתָתִי תַחְתָּיו, \nלֹא אָמַר כְּלוּם.  \nשְׁבִיתָתִי בְעִקָּרוֹ, \nמְהַלֵּךְ מִמְּקוֹם רַגְלָיו וְעַד עִקָּרוֹ אַלְפַּיִם אַמָּה, \nוּמֵעִקָּרוֹ וְעַד בֵּיתוֹ אַלְפַּיִם אַמָּה.  \nנִמְצָא מְהַלֵּךְ מִשֶּׁחָשֵׁכָה אַרְבַּעַת אֲלָפִים אַמָּה. \n",
            "<small>ט</small>\nאִם אֵינוּ מַכִּיר, אוֹ אֵינוּ בָקִי בַהֲלָכָה, וְאָמַר: \nשְׁבִיתָתִי בִמְקוֹמִי, \nזָכָה לוֹ מְקוֹמוֹ אַלְפַּיִם אַמָּה לְכָל רוּחַ, עֲגֻלּוֹת.  \nדִּבְרֵי רְבִּי חֲנִינָא בֶן אַנְטִיגְנָס.  \nוַחֲכָמִים אוֹמְרִים: \nמְרֻבָּעוֹת, כְּטַבְלָה מְרֻבַּעַת, \nכְּדֵי שֶׁיְּהֵא נִשְׂכָּר אֶת הַזָּוִיּוֹת. \n",
            "<small>י</small>\nזוֹ הִיא שֶׁאָמָרוּ: \nהֶעָנִי מְעָרֵב בְּרַגְלָיו.  \nרְבִּי מֵאִיר אוֹמֵר: \nאֵין לָנוּ אֶלָּא עָנִי.  \nרְבִּי יְהוּדָה אוֹמֵר: \nאֶחָד עָנִי וְאֶחָד עָשִׁיר, \nשֶׁלֹּא אָמְרוּ מְעָרְבִים [בַּפַּת] אֶלָּא לְהָקֵל עַל הֶעָשִׁיר, \nשֶׁלֹּא יֵצֵא וִיעָרֵב בְּרַגְלָיו. &lt;שֶׁמֵּא&gt;\n",
            "<small>יא</small>\nמִי שֶׁיָּצָא לֵילֵךְ לְעִיר שֶׁמְּעָרְבִים בָּהּ וְהֶחְזִירוֹ חֲבֵרוֹ, \nהוּא מֻתָּר לֵילֵךְ, וְכָל בְּנֵי הָעִיר אֲסוּרִים.  \nדִּבְרֵי רְבִּי יְהוּדָה.  \nרְבִּי מֵאִיר אוֹמֵר: \nכָּל שֶׁהוּא יָכל לְעָרֵב וְלֹא עֵרֵב, \nהֲרֵי זֶה חַמָּר וְגַמָּל. \n",
            "<small>יב</small>\nמִי שֶׁיָּצָא חוּץ לַתְּחוּם, \nאֲפִלּוּ אַמָּה אַחַת, לֹא יִכָּנֵס.  \nרְבִּי לְעָזָר אוֹמֵר: \nשְׁתַּיִם, יִכָּנֵס, וְשָׁלוֹשׁ, לֹא יִכָּנֵס.  \nמִי שֶׁהֶחְשִׁיךְ חוּץ לַתְּחוּם, \nאֲפִלּוּ אַמָּה אַחַת, לֹא יִכָּנֵס.  \nרְבִּי שִׁמְעוֹן אוֹמֵר: \nאֲפִלּוּ חֲמֵשׁ עֶשְׂרֵה אַמָּה, יִכָּנֵס, \nשֶׁאֵין הַמָּשׁוֹחוֹת מְמַצִּין אֶת הַמִּדּוֹת, מִפְּנֵי הַטּוֹעִין. \n\n\n\n"
        ],
        [
            "<small>א</small>\nכֵּיצַד מְעַבְּרִים אֶת הֶעָרִים? \nבַּיִת נִכְנָס בַּיִת יוֹצֵא, פָּגוּם נִכְנָס פָּגוּם יוֹצֵא; \nהָיוּ שָׁם גְּדוּדִיּוֹת גְּבוֹהוֹת עֲשָׂרָה טְפָחִים, \nגְּשָׁרִים וּנְפָשׁוֹת שֶׁיֵּשׁ בָּהֶן בֵּית דִּירָה, \nמוֹצִיאִין אֶת הַמִּדָּה כְנֶגְדָּן, \nעוֹשִׂין אוֹתָם כְּטַבְלָה מְרֻבַּעַת, \nכְּדֵי שֶׁיְּהֵא נִשְׂכָּר אֶת הַזָּוִיּוֹת. \n",
            "<small>ב</small>\nנוֹתְנִין קַרְפֵּף לָעִיר.  \nדִּבְרֵי רְבִּי מֵאִיר.  \nוַחֲכָמִים אוֹמְרִים: \nלֹא אָמְרוּ בַקַּרְפֵּף, אֶלָּא כְבֵין שְׁתֵּי עֲיָרוֹת: \nאִם יֵשׁ לָזוֹ שִׁבְעִים וְשִׁירַיִם, \nוְלָזוֹ שִׁבְעִים וְשִׁירַיִם, \nעָשָׂה קַרְפֵּף לִשְׁתֵּיהֶם לִהְיוֹת כְּאַחַת. \n",
            "<small>ג</small>\nוְכֵן בִּשְׁלֹשָׁה כְפָרִים הַמְשֻׁלָּשִׁים: \nאִם יֵשׁ בֵּין שְׁנֵי הַחִיצוֹנִים מֵאָה וְאַרְבָּעִים וְאַחַת וּשְׁלִישׁ, \nעָשָׂה הָאֶמְצָעִי שְׁלָשְׁתָּן לִהְיוֹת כְּאַחַת. \n",
            "<small>ד</small>\nאֵין מוֹדְדִין אֶלָּא בְחֶבֶל שֶׁלַּחֲמִשִּׁים אַמָּה, \nלֹא פָחוּת וְלֹא יָתֵר.  \nוְלֹא יָמוֹד אֶלָּא כְנֶגֶד לִבּוֹ.  \nהָיָה מוֹדֵד, הִגִּיעוּ לַגַּיְא אוֹ לַגָּדֵר, \nמַבְלִיעוֹ וְחוֹזֵר לְמִדָּתוֹ.  \nהִגִּיעוּ לְהָר, מַבְלִיעוֹ וְחוֹזֵר לְמִדָּתוֹ, \nוּבִלְבַד שֶׁלֹּא יֵצֵא חוּץ לַתְּחוּם.  \nאִם אֵינוּ יָכוֹל לְהַבְלִיעוֹ, \nבָּזוֹ אָמַר רְבִּי דוֹסְתִּי בִּרְבִּי יַנַּאי מִשּׁוּם רְבִּי מֵאִיר: \nשָׁמַעְתִּי שֶׁמְּקַדְּדִים בֶּהָרִים. \n",
            "<small>ה</small>\nאֵין מוֹדְדִין אֶלָּא מִן הַמֻּמְחֶה.  \nרִבָּה לְמָקוֹם אֶחָד וּמִעֵט לְמָקוֹם אַחֵר, \nשׁוֹמְעִים לִמְקוֹם שֶׁרִבָּה. \nרִבָּה לְאֶחָד וּמִעֵט לְאֶחָד, \nשׁוֹמְעִים לְמְרַבֶּה.  \nאֲפִלּוּ עֶבֶד, אֲפִלּוּ שִׁפְחָה, נֶאֱמָנִים לוֹמַר: \n\"עַד כָּאן תְּחוּם שַׁבָּת\", \nשֶׁלֹּא אָמְרוּ חֲכָמִים בַּדָּבָר לְהַחְמִיר, \nאֶלָּא לְהָקֵל. \n",
            "<small>ו</small>\nעִיר שֶׁלַּיָּחִיד שֶׁנֶּעְשֵׂית שֶׁלָּרַבִּים, \nמְעָרְבִין אֶת כֻּלָּהּ.  \nוְשֶׁלָּרַבִּים שֶׁנֶּעְשֵׂית שֶׁלַּיָּחִיד, \nאֵין מְעָרְבִין אֶת כֻּלָּהּ; \nאֶלָּא אִם כֵּן עָשָׂה חוּצָה לָהּ כְּעִיר חֲדָשָׁה שֶׁבִּיהוּדָה, \nשֶׁיֶּשׁ בָּהּ חֲמִשִּׁים דַּיּוֹרִים.  \nדִּבְרֵי רְבִּי יְהוּדָה.  \nרְבִּי שִׁמְעוֹן אוֹמֵר: \nשָׁלוֹשׁ חֲצֵרוֹת שֶׁלִּשְׁנֵי בָתִּים. &lt;שֶׁלִּשְׁנֵי שְׁנֵי&gt;\n",
            "<small>ז</small>\nמִי שֶׁהָיָה בַמִּזְרָח, וְאָמַר לִבְנוֹ לְעָרֵב לוֹ בַמַּעֲרָב; \nבַּמַּעֲרָב, וְאָמַר לִבְנוֹ לְעָרֵב לוֹ בַמִּזְרָח; \nאִם יֵשׁ מִמֶּנּוּ לְבֵיתוֹ אַלְפַּיִם אַמָּה וּלְעֵירוּבוֹ יָתֵר מִכֵּן, \nמֻתָּר לְבֵיתוֹ וְאָסוּר לְעֵרוּבוֹ; \nלְעֵרוּבוֹ אַלְפַּיִם אַמָּה וּלְבֵיתוֹ יָתֵר מִכֵּן, \nמֻתָּר לְעֵרוּבוֹ וְאָסוּר לְבֵיתוֹ.  \nהַנּוֹתֵן אֶת עֵרוּבוֹ בְעִבּוּרָהּ שֶׁלָּעִיר, לֹא עָשָׂה כְלוּם.  \nאִם נְתָנוֹ חוּץ לַתְּחוּם, מַה שֶּׁנִּשְׂכַּר הוּא מַפְסִיד. \n",
            "<small>ח</small>\nאַנְשֵׁי עִיר גְּדוֹלָה מְהַלְּכִים אֶת כָּל עִיר קְטַנָּה, \nוְאַנְשֵׁי עִיר קְטַנָּה מְהַלְּכִים אֶת כָּל עִיר גְּדוֹלָה.  \nכֵּיצַד? \nמִי שֶׁהָיָה מֵעִיר גְּדוֹלָה וְנָתַן אֶת עֵרוּבוֹ בְעִיר קְטַנָּה, \nאוֹ מֵעִיר קְטַנָּה וְנָתַן אֶת עֵרוּבוֹ בְעִיר גְּדוֹלָה, \nמְהַלֵּךְ אֶת כֻּלָּהּ וְחוּצָה לָהּ אַלְפַּיִם אַמָּה.  \nרְבִּי עֲקִיבָה אוֹמֵר: \nאֵין לוֹ מִמְּקוֹם עֵרוּבוֹ אֶלָּא אַלְפַּיִם אַמָּה. \n",
            "<small>ט</small>\nאָמַר לָהֶם רְבִּי עֲקִיבָה: \nאֵין אַתֶּם מוֹדִים לִי בְּנוֹתֵן אֶת עֵרוּבוֹ עַל פִּי הַמְּעָרָה, \nשֶׁאֵין לוֹ מִמְּקוֹם עֵרוּבוֹ אֶלָּא אַלְפַּיִם אַמָּה? \nאָמְרוּ לוֹ: \nאֵימָתַי? בִּזְמַן שֶׁאֵין בָּהּ דַּיּוֹרִים, \nאֲבָל יֶשׁ בָּהּ דַּיּוֹרִים, \nמְהַלֵּךְ אֶת כֻּלָּהּ וְחוּצָה לָהּ אַלְפַּיִם אַמָּה.  \nנִמְצָא קַל בְּתוֹכָהּ אוֹ מֵעַל גַּבָּהּ. &lt;גַּבָּיו&gt; \nוְלַמּוֹדֵד שֶׁאָמָרוּ, נוֹתְנִין לוֹ אַלְפַּיִם אַמָּה, \nשֶׁאֲפִלּוּ סוֹף מִדָּתוֹ כָּלֶה בַּמְּעָרָה. \n\n\n\n"
        ],
        [
            "<small>א</small>\nהַדָּר עִם הַנָּכְרִי בֶחָצֵר, \nאוֹ עִם מִי שֶׁאֵינוּ מוֹדֶה בָעֵרוּב, \nהֲרֵי זֶה אוֹסֵר עָלָיו.  \n[דִּבְרֵי רְבִּי מֵאִיר.]  \nרְבִּי אֱלִיעֶזֶר בֶּן יַעֲקֹב אוֹמֵר: \nלְעוֹלָם אֵינוּ אוֹסֵר, \nעַד שֶׁיְּהוּ שְׁנֵי יִשְׂרָאֵל אוֹסְרִין זֶה עַל זֶה. \n",
            "<small>ב</small>\nאָמַר רַבָּן גַּמְלִיאֵל: \nמַעֲשֶׂה בְצַדּוּקִי אֶחָד שֶׁהָיָה דָר עִמָּנוּ בַמָּבוֹי בִּירוּשָׁלַיִם, \nאָמַר לָנוּ אַבָּא: \nמַהֲרוּ וְהוֹצִיאוּ אֶת כָּל הַכֵּלִים לַמָּבוֹי, \nעַד שֶׁלֹּא יוֹצִיא וְיֹאסֵר עֲלֵיכֶם.  \nרְבִּי יְהוּדָה אוֹמֵר בְּלָשׁוֹן אַחֶרֶת: \nמַהֲרוּ וַעֲשׁוּ אֶת כָּל צָרְכֵיכֶם לַמָּבוֹי, \nעַד שֶׁלֹּא יוֹצִיא וְיֹאסֵר עֲלֵיכֶם. \n",
            "<small>ג</small>\nאַנְשֵׁי חָצֵר שֶׁשָּׁכַח אֶחָד מֵהֶם וְלֹא עֵרֵב, \nבֵּיתוֹ אָסוּר מִלְּהַכְנִיס וּמִלְּהוֹצִיא, לוֹ וְלָהֶם, \nוְשֶׁלָּהֶם מֻתָּרִים לוֹ וְלָהֶם.  \nנָתְנוּ לוֹ רְשׁוּתָם, הוּא מֻתָּר וְהֵם אֲסוּרִין;  \nהָיוּ שְׁנַיִם, אוֹסְרִין זֶה עַל זֶה, \nשֶׁאֶחָד נוֹתֵן רְשׁוּת וְנוֹטֵל רְשׁוּת, \nוּשְׁנַיִם נוֹתְנִים רְשׁוּת וְאֵינָן נוֹטְלִין רְשׁוּת. \n",
            "<small>ד</small>\nמֵאֵמָתַי נוֹתְנִין רְשׁוּת? \nבֵּית שַׁמַּי אוֹמְרִים: מִבְּעוֹד יוֹם. \nוּבֵית הֶלֵּל אוֹמְרִים: מִשֶּׁתֶּחְשַׁךְ.  \nמִי שֶׁנָּתַן רְשׁוּת לְהוֹצִיא, בֵּין שׁוֹגֵג בֵּין מֵזִיד, \nהֲרֵי זֶה אוֹסֵר.  \nדִּבְרֵי רְבִּי מֵאִיר.  \nרְבִּי יְהוּדָה אוֹמֵר: \nמֵזִיד אוֹסֵר וְשׁוֹגֵג אֵינוּ אוֹסֵר. \n",
            "<small>ה</small>\nבַּעַל הַבַּיִת שֶׁהָיָה שׁוּתָף לִשְׁכֵנִים, \nלָזֶה בַיַּיִן וְלָזֶה בַיַּיִן, אֵינָן צְרִיכִין לְעָרֵב; \nלָזֶה בַיַּיִן וְלָזֶה בַשֶּׁמֶן, צְרִיכִין לְעָרֵב.  \nרְבִּי שִׁמְעוֹן אוֹמֵר: \nאֶחָד זֶה וְאֶחָד זֶה, אֵין צְרִיכִין לְעָרֵב. \n",
            "<small>ו</small>\nחָמֵשׁ חֲבוֹרוֹת שֶׁשָּׁבְתוּ בִטְרִקְלִין אֶחָד, \nבֵּית שַׁמַּי אוֹמְרִים: \nעֵרוּב לְכָל חֲבוֹרָה וַחֲבוֹרָה. \nוּבֵית הֶלֵּל אוֹמְרִים: \nעֵרוּב אֶחָד לְכֻלָּם.  \nמוֹדִים, שֶׁאִם הָיוּ מִקְצָתָן שְׁרוּיִם בַּחֲדָרִים אוֹ בָעֲלִיּוֹת, \nשֶׁהֵן צְרִיכִין עֵרוּב לְכָל חֲבוֹרָה וַחֲבוֹרָה. \n",
            "<small>ז</small>\nהָאַחִין הַשּׁוּתָפִים \nשֶׁהָיוּ אוֹכְלִין עַל שֻׁלְחַן אֲבִיהֶם וִישֵׁנִים בְּבָתֵיהֶם, \nצְרִיכִין עֵרוּב לְכָל אֶחָד וְאֶחָד.  \nלְפִיכָךְ, אִם שָׁכַח אֶחָד מֵהֶן וְלֹא עֵרֵב, בִּטֵּל רְשׁוּתוֹ.  \nאֵימָתַי? \nבִּזְמַן שֶׁהֵן מוֹלִיכִין אֶת עֵרוּבָן לְמָקוֹם אַחֵר; &lt;אֶחָד&gt;\nאֲבָל אִם הָיָה עֵרוּב בָּא אֶצְלָן, \nאוֹ שֶׁאֵין עִמָּהֶן דַּיּוֹרִים בֶּחָצֵר, \nאֵינָן צְרִיכִין לְעָרֵב. \n",
            "<small>ח</small>\nחָמֵשׁ חֲצֵרוֹת פְּתוּחוֹת זוֹ לָזוֹ וּפְתוּחוֹת לַמָּבוֹי, \nעֵרְבוּ בַחֲצֵרוֹת וְלֹא נִשְׁתַּתְּפוּ בַמָּבוֹי, \nמֻתָּרִין בַּחֲצֵרוֹת וַאֲסוּרִים בַּמָּבוֹי. \nוְאִם נִשְׁתַּתְּפוּ בַמָּבוֹי, מֻתָּרִין כָּן וְכָן.  \nעֵרְבוּ בַחֲצֵרוֹת וְנִשְׁתַּתְּפוּ בַמָּבוֹי, \nשָׁכַח אֶחָד מִבְּנֵי חָצֵר וְלֹא עֵרֵב, מֻתָּרִין כָּן וְכָן; \nמִבְּנֵי הַמָּבוֹי וְלֹא נִשְׁתַּתַּף, \nמֻתָּרִין בַּחֲצֵרוֹת וַאֲסוּרִין בַּמָּבוֹי, \nשֶׁהַמָּבוֹי לַחֲצֵרוֹת כֶּחָצֵר לַבָּתִּים. \n",
            "<small>ט</small>\nשְׁתֵּי חֲצֵרוֹת זוֹ לִפְנִים מִזּוֹ, \nעֵרְבָה הַפְּנִימִית וְלֹא עֵרְבָה הַחִיצוֹנָה, \nהַפְּנִימִית מֻתֶּרֶת וְהַחִיצוֹנָה אֲסוּרָה; \nעֵרְבָה הַחִיצוֹנָה וְלֹא עֵרְבָה הַפְּנִימִית, \nשְׁתֵּיהֶן אֲסוּרוֹת.  \nעֵרְבָה זוֹ לְעַצְמָהּ וְזוֹ לְעַצְמָהּ, \nזוֹ מֻתֶּרֶת בִּפְנֵי עַצְמָהּ וְזוֹ מֻתֶּרֶת בִּפְנֵי עַצְמָהּ.  \nרְבִּי עֲקִיבָה אוֹסֵר הַחִיצוֹנָה, \nשֶׁדְּרִיסַת הָרֶגֶל אוֹסְרַתָּהּ. \nוַחֲכָמִים אוֹמְרִים: \nאֵין דְּרִיסַת הָרֶגֶל אוֹסֶרֶת. \n",
            "<small>י</small>\nשָׁכַח אֶחָד מִן הַחִיצוֹנָה וְלֹא עֵרֵב, \nהַפְּנִימִית מֻתֶּרֶת וְהַחִיצוֹנָה אֲסוּרָה; \nמִן הַפְּנִימִית וְלֹא עֵרֵב, שְׁתֵּיהֶן אֲסוּרוֹת.  \nנָתְנוּ אֶת עֵרוּבָן בְּמָקוֹם אֶחָד, שָׁכַח אֶחָד, \nבֵּין מִן הַפְּנִימִית וּבֵין מִן הַחִיצוֹנָה, וְלֹא עֵרֵב, \nשְׁתֵּיהֶן אֲסוּרוֹת. \nאִם הָיוּ שֶׁלִּיחִידִים, אֵינָן צְרִיכִין לְעָרֵב. \n\n\n\n"
        ],
        [
            "<small>א</small>\nחַלּוֹן שֶׁבֵּין שְׁתֵּי חֲצֵרוֹת, \nאַרְבָּעָה עַל אַרְבָּעָה בְתוֹךְ עֲשָׂרָה, \nמְעָרְבִין שְׁנַיִם, אִם רָצוּ, מְעָרְבִים אֶחָד; \nפָּחוּת מֵאַרְבָּעָה עַל אַרְבָּעָה אוֹ לְמַעְלָה מֵעֲשָׂרָה, \nמְעָרְבִין שְׁנַיִם וְאֵין מְעָרְבִין אֶחָד. \n",
            "<small>ב</small>\nכֹּתֶל שֶׁבֵּין שְׁתֵּי חֲצֵרוֹת גָּבוֹהַּ עֲשָׂרָה וְרָחָב אַרְבָּעָה, \nמְעָרְבִין שְׁנַיִם וְאֵין מְעָרְבִין אֶחָד.  \nהָיוּ בְרֹאשׁוֹ פֵרוֹת, \nאֵלּוּ עוֹלִים מִכָּן וְאוֹכְלִין, \nוְאֵלּוּ עוֹלִין מִכָּאן וְאוֹכְלִין, \nבִּלְבַד שֶׁלֹּא יוֹרִידוּ לְמַטָּן. &lt;מִלְּמַטָּן&gt; \nנִפְרַץ הַכֹּתֶל עַד עֶשֶׂר אַמּוֹת, מְעָרְבִים שְׁנַיִם; \nאִם רָצוּ, מְעָרְבִין אֶחָד, מִפְּנֵי שֶׁהוּא כַּפֶּתַח. \nיוֹתֵר מִכֵּן, מְעָרְבִין אֶחָד, אֵין מְעָרְבִין שְׁנַיִם. \n",
            "<small>ג</small>\nחָרִיץ שֶׁבֵּין שְׁתֵּי חֲצֵרוֹת, \nעָמֹק עֲשָׂרָה וְרָחָב אַרְבָּעָה, \nמְעָרְבִין שְׁנַיִם וְאֵין מְעָרְבִין אֶחָד, \nאֲפִלּוּ מָלֵא קַשׁ אוֹ תֶבֶן; \nמָלֵא עָפָר אוֹ צְרוֹרוֹת, \nמְעָרְבִין אֶחָד וְאֵין מְעָרְבִין שְׁנַיִם. \n",
            "<small>ד</small>\nנָתַן עָלָיו נֶסֶר שֶׁהוּא רָחָב אַרְבָּעָה טְפָחִים, \nוְכֵן שְׁתֵּי כְצוֹצְרָיוֹת זוֹ כְנֶגֶד זוֹ, מְעָרְבִין שְׁנַיִם; \nאִם רָצוּ מְעָרְבִין אֶחָד; \nפָּחוּת מִכֵּן, מְעָרְבִין שְׁנַיִם וְאֵין מְעָרְבִין אֶחָד. \n",
            "<small>ה</small>\nמַתְבֵּן שֶׁבֵּין שְׁתֵּי חֲצֵרוֹת גָּבוֹהַּ עֲשָׂרָה טְפָחִים, \nמְעָרְבִין שְׁנַיִם וְאֵין מְעָרְבִין אֶחָד.  \nאֵלּוּ מַאֲכִילִין מִכָּן וְאֵלּוּ מַאֲכִילִין מִכָּן.  \nנִתְמָעַט הַתֶּבֶן מֵעֲשָׂרָה טְפָחִים, \nמְעָרְבִין אֶחָד, אֵין מְעָרְבִין שְׁנַיִם. \n",
            "<small>ו</small>\nכֵּיצַד מִשְׁתַּתְּפִין בַּמָּבוֹי? \nמַנִּיחַ אֶת הֶחָבִית וְאוֹמֵר: \nהֲרֵי זֶה לְכָל בְּנֵי הַמָּבוֹי! \nוּמְזַכֶּה לָהֶם עַל יְדֵי בְנוֹ וּבִתּוֹ הַגְּדוֹלִים, \nוְעַל יְדֵי עַבְדּוֹ וְשִׁפְחָתוֹ הָעִבְרִים, \nוְעַל יְדֵי אִשְׁתּוֹ. \nאֲבָל אֵינוּ מְזַכֶּה לֹא עַל יְדֵי בְנוֹ וּבִתּוֹ הַקְּטַנִּים, \nוְלֹא עַל יְדֵי עַבְדּוֹ וְשִׁפְחָתוֹ הַכְּנַעֲנִים, \nמִפְּנֵי שֶׁיָּדָן כְּיָדוֹ. \n",
            "<small>ז</small>\nנִתְמָעַט הָאֹכֶל, \nמוֹסִיף וּמְזַכֶּה, וְאֵינוּ צָרִיךְ לְהוֹדִיעַ.  \nנִתּוֹסְפוּ עֲלֵיהֶם, \nמוֹסִיף וּמְזַכֶּה, וְצָרִיךְ לְהוֹדִיעַ. \n",
            "<small>ח</small>\nכַּמָּה הוּא שֵׁעוּרוֹ? \nבִּזְמַן שֶׁהֵן מְרֻבִּין, \nמְזוֹן שְׁתֵּי סְעוֹדוֹת לְכֻלָּם.  \nבִּזְמַן שֶׁהֵן מֻעָטִים, \nכִּגְרוֹגֶרֶת, \nלְהוֹצָאַת שַׁבָּת לְכָל אֶחָד וְאֶחָד. \n",
            "<small>ט</small>\nאָמַר רְבִּי יוֹסֵה: \nבַּמֵּי דְבָרִים אֲמוּרִים? \nבִּתְחִלַּת הָעֵרוּב, \nאֲבָל בְּשִׁירֵי הָעֵרוּב, \nכָּל שֶׁהוּא.  \nלֹא אָמְרוּ בַחֲצֵרוֹת, \nאֶלָּא כְדֵי שֶׁלֹּא לְשַׁכַּח אֶת הַתִּינוֹקוֹת. \n",
            "<small>י</small>\nבַּכֹּל מְעָרְבִין וּמִשְׁתַּתְּפִין, \nחוּץ מִן הַמַּיִם וּמִן הַמֶּלַח.  \nדִּבְרֵי רְבִּי אֱלִיעֶזֶר.  \nוּרְבִּי יְהוֹשֻׁעַ אוֹמֵר: \nכִּכָּר הוּא עֵרוּב.  \nאֲפִלּוּ מַאֲפֵה סְאָה וְהִיא פְּרוּסָה, \nאֵין מְעָרְבִין בָּהּ; \nכִּכָּר כָּאִסָּר וְהוּא שָׁלֵם, מְעָרְבִין בּוֹ. \n",
            "נוֹתֵן אָדָם מָעָה לַחַנְוָנִי אוֹ לַנַּחְתּוֹם, \nכְּדֵי שֶׁיְּזַכֶּה לוֹ בָעֵרוּב.  \nדִּבְרֵי רְבִּי אֱלִיעֶזֶר.  \nוַחֲכָמִים אוֹמְרִים: \nלֹא זָכוּ לוֹ מָעוֹתָיו.  \nמוֹדִים בִּשְׁאָר כָּל הָאָדָם, שֶׁזָּכוּ לוֹ מָעוֹתָיו, \nשֶׁאֵין מְעָרְבִין לוֹ לָאָדָם אֶלָּא לְדַעְתּוֹ.  \nאָמַר רְבִּי יְהוּדָה: \nבַּמֵּי דְבָרִים אֲמוּרִים? בְּעֵרוּבֵי הַתְּחוּמִים; \nאֲבָל בְּעֵרוּבֵי חֲצֵרוֹת, \nמְעָרְבִין לְדַעְתּוֹ וְשֶׁלֹּא לְדַעְתּוֹ; \nלְפִי שֶׁזָּכִים לָאָדָם שֶׁלֹּא בְפָנָיו, וְאֵין חָבִין לוֹ.\n\n\n\n"
        ],
        [
            "<small>א</small>\nכֵּיצַד מִשְׁתַּתְּפִין בַּתְּחוּמִים? \nמַנִּיחַ אֶת הֶחָבִית וְאוֹמֵר: \nהֲרֵי זֶה לְכָל בְּנֵי עִירִי, \nכָּל מִי שֶׁיֵּלֵךְ לְבֵית הָאֵבֶל אוֹ לְבֵית הַמִּשְׁתֶּה.  \nכָּל מִי שֶׁקִּבֵּל עָלָיו מִבְּעוֹד יוֹם, מֻתָּר.  \nמִשֶּׁחָשֵׁכָה, אָסוּר; \nשֶׁאֵין מְעָרְבִין מִשֶּׁתֶּחְשַׁךְ. \n",
            "<small>ב</small>\nכַּמָּה הוּא שֵׁעוּרוֹ? \nמְזוֹן שְׁתֵּי סְעוֹדוֹת לְכָל אֶחָד וְאֶחָד.  \nמְזוֹנוֹ לַחֹל אֲבָל לֹא לַשַּׁבָּת.  \nדִּבְרֵי רְבִּי מֵאִיר.  \nרְבִּי יְהוּדָה אוֹמֵר: \nלַשַּׁבָּת אֲבָל לֹא בַחֹל.  \nוְאֵלּוּ וְאֵלּוּ מִתְכַּוְּנִים לְהָקֵל.  \nרְבִּי יוֹחָנָן בֶּן בְּרוֹקָה אוֹמֵר: \nמִכִּכָּר בַּפֻּנְדְּיוֹן מֵאַרְבַּע סְאִין בַּסֶּלַע.  \nרְבִּי שִׁמְעוֹן אוֹמֵר: \nשְׁתֵּי יָדוֹת לַכִּכָּר מִשָּׁלשׁ לַקַּב.  \nחֶצְיָהּ לְבַיִת הַמְנֻגָּע.  \nוַחֲצִי חֶצְיָהּ לִפְסֹל אֶת הַגְּוִיָּה. \n",
            "<small>ג</small>\nאַנְשֵׁי חָצֵר שֶׁשָּׁכְחוּ וְלֹא עֵרְבוּ, \nכָּל שֶׁגָּבוֹהַּ עֲשָׂרָה טְפָחִים, בַּמַּרְפֶּסֶת, \nפָּחוּת מִכֵּן, בֶּחָצֵר.  \nחָלְיַת הַבּוֹר וְהַסֶּלַע, \nשֶׁהֵן גְּבוֹהִין עֲשָׂרָה טְפָחִים, בַּמַּרְפֶּסֶת, \nפָּחוּת מִכֵּן, בֶּחָצֵר.  \nבַּמֵּי דְבָרִים אֲמוּרִים? בִּסְמוּכָה.  \nאֲבָל בְּמֻפְלֶגֶת, \nאֲפִלּוּ הִיא גְבוֹהָה עֲשָׂרָה טְפָחִים, בֶּחָצֵר.  \nאֵי זֶה סְמוּכָה? \nכָּל שֶׁאֵינָה רְחוֹקָה אַרְבָּעָה טְפָחִים. \n",
            "<small>ד</small>\nהַנּוֹתֵן אֶת עֵרוּבוֹ בְבֵית שַׁעַר, \nאַכְסַדְרָה וּמַרְפֶּסֶת, אֵינוּ עֵרוּב, \nוְהַדָּר שָׁם אֵינוּ אוֹסֵר עָלָיו; \nבְּבֵית הַתֶּבֶן, בְּבֵית הַבָּקָר, \nבְּבֵית הָעֵצִים, בְּבֵית הָאוֹצָרוֹת, \nהֲרֵי זֶה עֵרוּב, וְהַדָּר שָׁם אוֹסֵר עָלָיו.  \nרְבִּי יְהוּדָה אוֹמֵר: \nאִם אֵין שָׁם תְּפִיסַת יָד שֶׁלְּבַעַל הַבַּיִת, \nאֵינוּ אוֹסֵר עָלָיו. \n",
            "<small>ה</small>\nהַמַּנִּיחַ אֶת בֵּיתוֹ וְהָלַךְ לִשְׁבּוֹת בְּעִיר אַחֶרֶת, \nאֶחָד נָכְרִי וְאֶחָד יִשְׂרָאֵל, הֲרֵי זֶה אוֹסֵר.  \nדִּבְרֵי רְבִּי מֵאִיר.  \nרְבִּי יְהוּדָה אוֹמֵר: \nאֵינוּ אוֹסֵר.  \nרְבִּי יוֹסֵה אוֹמֵר: \nנָכְרִי אוֹסֵר, יִשְׂרָאֵל אֵינוּ אוֹסֵר, \nשֶׁאֵין דֶּרֶךְ יִשְׂרָאֵל לָבוֹא בַשַּׁבָּת.  \nרְבִּי שִׁמְעוֹן אוֹמֵר: \nאֲפִלּוּ הִנִּיחַ אֶת בֵּיתוֹ, \nוְהָלַךְ לִשְׁבּוֹת אֵצֶל בִּתּוֹ בְאוֹתָהּ הָעִיר, \nאֵינוּ אוֹסֵר, שֶׁכְּבָר הִסִּיעַ מִלִּבּוֹ. \n",
            "<small>ו</small>\nבּוֹר שֶׁבֵּין שְׁתֵּי חֲצֵרוֹת, \nאֵין מְמַלִּין מִמֶּנּוּ בַשַּׁבָּת, \nאֶלָּא אִם כֵּן עָשׁוּ לוֹ מְחִצָּה גְבוֹהָה עֲשָׂרָה טְפָחִים, \nבֵּין מִלְּמַטָּן בֵּין מִלְמַעְלָן וּבֵין מִתּוֹךְ הָגְנוֹ.  \nרַבָּן שִׁמְעוֹן בֶּן גַּמְלִיאֵל אוֹמֵר: \nבֵּית שַׁמַּי אוֹמְרִים: מִלְּמַטָּן, \nוּבֵית הֶלֵּל אוֹמְרִים: מִלְמַעְלָן.  \nאָמַר רְבִּי יְהוּדָה: \nלֹא תְהֵא מְחִצָּה גְדוֹלָה מִן הַכֹּתֶל שֶׁבֵּינֵיהֶם. \n",
            "<small>ז</small>\nאַמַּת הַמַּיִם שֶׁהִיא עוֹבֶרֶת בֶּחָצֵר, \nאֵין מְמַלִּים מִמֶּנּוּ בַשַּׁבָּת, \nאֶלָּא אִם כֵּן עָשׁוּ לָהּ מְחִצָּה גְבוֹהָה עֲשָׂרָה טְפָחִים, \nבִּכְנֵיסָה וּבִיצִיאָה.  \nרְבִּי יְהוּדָה אוֹמֵר: \nכֹּתֶל שֶׁעַל גַּבָּהּ תִּדּוֹן מִשּׁוּם מְחִצָּה.  \nאָמַר רְבִּי יְהוּדָה: \nמַעֲשֶׂה בְאַמַּת [הַמַּיִם] שֶׁלָּאָבֵל, \nשֶׁהָיוּ מְמַלִּין מִמֶּנָּה עַל פִּי הַזְּקֵנִים בַּשַּׁבָּת.  \nאָמְרוּ לוֹ: \nמִפְּנֵי שֶׁלֹּא הָיָה בָהּ כַּשֵּׁעוּר. \n",
            "<small>ח</small>\nכְּסוֹסְטְרָא שֶׁהִיא לְמַעְלָה מִן הַיָּם, &lt;שֶׁהָיָה&gt;\nאֵין מְמַלִּין מִמֶּנָּה בַשַּׁבָּת, \nאֶלָּא אִם כֵּן עָשׁוּ לָהּ מְחִצָּה גְבוֹהָה עֲשָׂרָה טְפָחִים, \nבֵּין מִלְמַעְלָן וּבֵין מִלְּמַטָּן.  \nוְכֵן שְׁתֵּי כְּסוֹסְטָראוֹת זוֹ לְמַעְלָה מִזּוֹ.  \nעָשׁוּ לָעֶלְיוֹנָה וְלֹא לַתַּחְתּוֹנָה, \nשְׁתֵּיהֶן אֲסוּרוֹת עַד שֶׁיְּעָרְבוּ. \n",
            "<small>ט</small>\nחָצֵר שֶׁהִיא פְחוּתָה מֵאַרְבַּע אַמּוֹת, \nאֵין שׁוֹפְכִין לְתוֹכָהּ מַיִם בַּשַּׁבָּת, \nאֶלָּא אִם כֵּן עָשׁוּ לָהּ עוּקָה \nמְחַזֶּקֶת סָאתַיִם מִן הַנֶּקֶב וּלְמַטָּן, \nבֵּין מִבִּפְנִים וּבֵין מִבַּחוּץ, \nאֶלָּא שֶׁמִּבַּחוּץ צָרִיךְ לִקְמֹר, \nוּמִבִּפְנִים אֵין צָרִיךְ לִקְמֹר. \n",
            "<small>י</small>\nרְבִּי אֱלִיעֶזֶר בֶּן יַעֲקֹב אוֹמֵר: \nבִּיב שֶׁהוּא קָמוּר אַרְבַּע אַמּוֹת בִּרְשׁוּת הָרַבִּים, \nאֵין שׁוֹפְכִין לְתוֹכוֹ מַיִם בַּשַּׁבָּת.  \nוַחֲכָמִים אוֹמְרִים: \nאֲפִלּוּ גַג אוֹ חָצֵר מֵאָה אַמָּה, \nלֹא יִשְׁפֹּךְ עַל פִּי הַבִּיב, \nאֲבָל שׁוֹפֵךְ הוּא עַל הַגַּג, וְהֵן יוֹרְדִין לַבִּיב.  \nהֶחָצֵר וְאַכְסַדְרָא מִצְטָרְפִין לְתוֹךְ אַרְבַּע אַמּוֹת. \n",
            "<small>יא</small>\nוְכֵן שְׁתֵּי דְיָטוֹת זוֹ כְנֶגֶד זוֹ, &lt;דיוטיות&gt;\nמִקְצָתָן עָשׁוּ עוּקָה וּמִקְצָתָן לֹא עָשׁוּ עוּקָה, \nאֶת שֶׁעָשׁוּ עוּקָה מֻתָּרִין, \nוְאֶת שֶׁלֹּא עָשׁוּ עוּקָה אֲסוּרִין. \n\n\n\n"
        ],
        [
            "<small>א</small>\nכָּל גַּגּוֹת הָעִיר רְשׁוּת אַחַת, &lt;אֶחָד&gt;\nבִּלְבַד שֶׁלֹּא יִהְיֶה גַג גָּבוֹהַּ עֲשָׂרָה אוֹ נָמוּךְ עֲשָׂרָה.  \nדִּבְרֵי רְבִּי מֵאִיר.  \nוַחֲכָמִים אוֹמְרִים: \nכָּל אֶחָד וְאֶחָד רְשׁוּת בִּפְנֵי עַצְמוֹ.  \n\n<small>ב</small>\nרְבִּי שִׁמְעוֹן אוֹמֵר: \nאֶחָד הַגַּגּוֹת וְאֶחָד הַחֲצֵרוֹת וְאֶחָד הַקַּרְפֵּיפוֹת, \n[רְשׁוּת אַחַת] לְכֵלִים שֶׁשָּׁבְתוּ בְתוֹכָהּ, \nאֲבָל לֹא לְכֵלִים שֶׁשָּׁבְתוּ בְּתוֹךְ הַבַּיִת. \n",
            "<small>ג</small>\nגַּג גָּדוֹל סָמוּךְ לְקָטָן, \nהַגָּדוֹל מֻתָּר, וְהַקָּטָן אָסוּר.  \nחָצֵר גְּדוֹלָה שֶׁנִּפְרְצָה לִקְטַנָּה, \nהַגְּדוֹלָה מֻתֶּרֶת, וְהַקְּטַנָּה אֲסוּרָה, \nמִפְּנֵי שֶׁהִיא כְפִתְחָהּ שֶׁלַּגְּדוֹלָה.  \n\n<small>ד</small>\nחָצֵר שֶׁנִּפְרְצָה לִרְשׁוּת הָרַבִּים, \nהַמַּכְנִיס מִתּוֹכָהּ לִרְשׁוּת הַיָּחִיד, \nאוֹ מֵרְשׁוּת הַיָּחִיד לְתוֹכָהּ, חַיָּב.  \nדִּבְרֵי רְבִּי מֵאִיר.  \nוַחֲכָמִים אוֹמְרִים: \nמִתּוֹכָהּ לִרְשׁוּת הָרַבִּים, \nלְתוֹכָהּ, פָּטוּר, \nמִפְּנֵי שֶׁהִיא כְּכַרְמְלִית. \n",
            "<small>ה</small>\nחָצֵר שֶׁנִּפְרְצָה לִרְשׁוּת הָרַבִּים מִשְּׁתֵי רוּחוֹתֶיהָ, \nוְכֵן בַּיִת שֶׁנִּפְרַץ מִשְּׁתֵי רוּחוֹתָיו, \nוְכֵן מָבוֹי שֶׁנִּטְּלָה קוֹרָתוֹ אוֹ לְחָיָיו, \nמֻתָּרִין בְּאוֹתָהּ שַׁבָּת, וַאֲסוּרִים לֶעָתִיד לָבֹא.  \nדִּבְרֵי רְבִּי יְהוּדָה.  \nרְבִּי יוֹסֵה אוֹמֵר: \nאִם מֻתָּרִין בְּאוֹתָהּ שַׁבָּת, מֻתָּרִין לֶעָתִיד לָבֹא, \nאִם אֲסוּרִין לֶעָתִיד לָבֹא, אֲסוּרִים בְּאוֹתָהּ שַׁבָּת. \n",
            "<small>ו</small>\nהַבּוֹנֶה עֲלִיָּה עַל גַּבֵּי שְׁנֵי בָתִּים, \nוְכֵן גְּשָׁרִים הַמְפֻלָּשִׁים, \nמְטַלְטְלִין תַּחְתֵּיהֶן בַּשַּׁבָּת.  \nדִּבְרֵי רְבִּי יְהוּדָה.  \nוַחֲכָמִים אוֹסְרִין.  \nוְעוֹד אָמַר רְבִּי יְהוּדָה: \nמְעָרְבִין לַמָּבוֹי הַמְפֻלָּשׁ.  \nוַחֲכָמִים אוֹסְרִין. \n\n\n\n"
        ],
        [
            "<small>א</small>\nהַמּוֹצֵא תְפִלִּים, מַכְנִיסָן זוֹג זוֹג.  \nרַבָּן גַּמְלִיאֵל אוֹמֵר: שְׁנַיִם שְׁנַיִם.  \nבַּמֵּי דְבָרִים אֲמוּרִים? בִּישָׁנוֹת, \nאֲבָל בַּחֲדָשׁוֹת, פָּטוּר.  \nמְצָאָן צְבָתִים אוֹ כְרִיכוֹת, \nמַחְשִׁיךְ עֲלֵיהֶם וּמְבִיאָן.  \nוּבַסַּכָּנָה, מְכַסָּן וְהוֹלֵךְ לוֹ. \n",
            "<small>ב</small>\nרְבִּי שִׁמְעוֹן אוֹמֵר: \nנוֹתְנָן לַחֲבֵרוֹ, וַחֲבֵרוֹ לַחֲבֵרוֹ, \nעַד שֶׁהוּא מַגִּיעַ לֶחָצֵר הַחִיצוֹנָה.  \nוְכֵן בְּנוֹ, \nנוֹתְנוֹ לַחֲבֵרוֹ וַחֲבֵרוֹ לַחֲבֵרוֹ, אֲפִלּוּ הֵן מֵאָה. &lt;נוֹתְנָן&gt; \nרְבִּי יְהוּדָה אוֹמֵר: \nנוֹתֵן אָדָם חָבִית לַחֲבֵרוֹ וַחֲבֵרוֹ לַחֲבֵרוֹ, \nאֲפִלּוּ חוּץ לַתְּחוּם.  \nאָמְרוּ לוֹ: \nלֹא תְהַלֵּךְ זוֹ יוֹתֵר מֵרַגְלֵי בְעָלֶיהָ. \n",
            "<small>ג</small>\nהַקּוֹרֵא בַסֵּפֶר עַל הָאַסְקֻפָּה, \nנִתְגַּלְגַּל הַסֵּפֶר מִיָּדוֹ, גּוֹלְלוֹ אֶצְלוֹ.  \nהָיָה קוֹרֵא בְרֹאשׁ הַגַּג וְנִתְגַּלְגַּל הַסֵּפֶר מִיָּדוֹ, \nעַד שֶׁלֹּא הִגִּיעַ לַעֲשָׂרָה טְפָחִים, גּוֹלְלוֹ אֶצְלוֹ; \nמִשֶּׁהִגִּיעַ לַעֲשָׂרָה טְפָחִים, הוֹפְכוֹ עַל הַכְּתָב.  \nרְבִּי יְהוּדָה אוֹמֵר: \nאֲפִלּוּ אֵין מְסֻלָּק מִן הָאָרֶץ אֶלָּא כִמְלֹא הַחוּט, \nגּוֹלְלוֹ אֶצְלוֹ.  \nרְבִּי שִׁמְעוֹן אוֹמֵר: \nאֲפִלּוּ בָאָרֶץ עַצְמוֹ, גּוֹלְלוֹ אֶצְלוֹ, \nשֶׁאֵין דָּבָר מִשּׁוּם שְׁבוּת עוֹמֵד מִפְּנֵי כִּתְבֵי הַקֹּדֶשׁ. \n",
            "<small>ד</small>\nזִיז שֶׁלִּפְנֵי חַלּוֹן, \nנוֹתְנִין עָלָיו וְנוֹטְלִין מִמֶּנּוּ בַשַּׁבָּת.  \nעוֹמֵד אָדָם בִּרְשׁוּת הַיָּחִיד, \nוּמְטַלְטֵל בִּרְשׁוּת הָרַבִּים, \nבִּרְשׁוּת הָרַבִּים, וּמְטַלְטֵל בִּרְשׁוּת הַיָּחִיד, \nוּבִלְבַד שֶׁלֹּא יוֹצִיא חוּץ לְאַרְבַּע אַמּוֹת. \n",
            "לֹא יַעֲמֹד אָדָם בִּרְשׁוּת הַיָּחִיד, \nוְיַשְׁתִּין בִּרְשׁוּת הָרַבִּים, \nבִּרְשׁוּת הָרַבִּים, וְיַשְׁתִּין בִּרְשׁוּת הַיָּחִיד.  \nוְכֵן לֹא יָרֹק.  \nרְבִּי יְהוּדָה אוֹמֵר: \nאַף מִשֶּׁתָּלַשׁ רוֹקוֹ בְּפִיו, \nלֹא יְהַלֵּךְ אַרְבַּע אַמּוֹת עַד שֶׁיָּרֹק. \n",
            "<small>ה</small>\nלֹא יַעֲמֹד אָדָם בִּרְשׁוּת הַיָּחִיד, \nוְיִשְׁתֶּה בִרְשׁוּת הָרַבִּים, \nבִּרְשׁוּת הָרַבִּים, וְיִשְׁתֶּה בִרְשׁוּת הַיָּחִיד, \nאֶלָּא אִם כֵּן הִכְנִיס רֹאשׁוֹ וְרֻבּוֹ \nלִמְקוֹם שֶׁהוּא שׁוֹתֶה.  \nוְכֵן בַּגַּת.  \nקוֹלֵט אָדָם מִן הַמַּזְחֵילָה לְמַטָּה מֵעֲשָׂרָה טְפָחִים, \nמִן הַצִּנּוֹר, וּמִכָּל מָקוֹם וְשׁוֹתֶה. \n",
            "<small>ו</small>\nבּוֹר בִּרְשׁוּת הָרַבִּים, \nוְחָלְיָתוֹ גְבוֹהָה עֲשָׂרָה טְפָחִים, \nחַלּוֹן שֶׁעַל גַּבָּיו, \nמְמַלִּים מִמֶּנּוּ בַשַּׁבָּת.  \n\n<small>ז</small>\nאַשְׁפּוֹת בִּרְשׁוּת הָרַבִּים, \nגְּבוֹהָה עֲשָׂרָה טְפָחִים, \nחַלּוֹן שֶׁעַל גַּבָּהּ, \nשׁוֹפְכִים בְּתוֹכָהּ מַיִם בַּשַּׁבָּת. \n",
            "<small>ח</small>\nאִילָן שֶׁהוּא מֵסֵךְ עַל הָאָרֶץ, \nאִם אֵין נוֹפוֹ גָבוֹהַּ מִן הָאָרֶץ שְׁלֹשָׁה טְפָחִים, \nמְטַלְטְלִין תַּחְתָּיו.  \nשָׁרָשָׁיו גְּבוֹהִין מִן הָאָרֶץ שְׁלֹשָׁה טְפָחִים, \nלֹא יֵשֵׁב עֲלֵיהֶן.  \nהַדֶּלֶת שֶׁבַּמֻּקְצֶה, \nוַחֲדָקִין שֶׁבַּפִּרְצָה וּמַחְצֶלֶת, \nאֵין נוֹעֲלִין בָּהֶן, \nאֶלָּא אִם כֵּן הָיוּ גְבוֹהִין מִן הָאָרֶץ. \n",
            "<small>ט</small>\nלֹא יַעֲמֹד אָדָם בִּרְשׁוּת הַיָּחִיד, \nוְיִפְתַּח בִּרְשׁוּת הָרַבִּים, \nבִּרְשׁוּת הָרַבִּים, וְיִפְתַּח בִּרְשׁוּת הַיָּחִיד, \nאֶלָּא אִם כֵּן עָשׂוּ לוֹ מְחִצָּה גְבוֹהָה עֲשָׂרָה טְפָחִים.  \nדִּבְרֵי רְבִּי מֵאִיר.  \nאָמְרוּ לוֹ: \nמַעֲשֶׂה בְּשׁוּק שֶׁלַּפַּטָּמִים שֶׁהָיָה בִירוּשָׁלַיִם, \nשֶׁהָיוּ נוֹעֲלִין, \nוּמַנִּיחִין אֶת הַמַּפְתֵּחַ בַּחַלּוֹן שֶׁעַל גַּבֵּי הַפֶּתַח.  \nרְבִּי יוֹסֵה אוֹמֵר: \nשׁוּק שֶׁלַּצַּמָּרִים הָיָה. \n",
            "<small>י</small>\nנֶגֶר שֶׁיֵּשׁ בְּרֹאשׁוֹ גְלוֹסְטְרָא, \nרְבִּי אֶלְעָזָר אוֹסֵר, \nוּרְבִּי יוֹסֵה מַתִּיר.  \nאָמַר רְבִּי לְעָזָר: \nמַעֲשֶׂה בִּכְנֶסֶת הַגְּדוֹלָה שֶׁבִּטְבֶרְיָה, &lt;שבטיבירייה&gt;\nשֶׁהָיוּ נוֹהֲגִין בּוֹ הֶתֵּר, \nעַד שֶׁבָּא רַבָּן גַּמְלִיאֵל וְהַזְּקֵנִים וְאָסְרוּ לָהֶם.  \nרְבִּי יוֹסֵה אוֹמֵר: \nאִסּוּר הָיוּ נוֹהֲגִין בּוֹ, וְהִתִּירוּ לָהֶם. \n",
            "<small>יא</small>\nנֶגֶר הַנִּגְרָר, נוֹעֲלִים בּוֹ בַמִּקְדָּשׁ, \nאֲבָל לֹא בַמְּדִינָה; \nהַמֻּנָּח, כָּן וְכָן אָסוּר.  \nרְבִּי יְהוּדָה אוֹמֵר: \nהַמֻּנָּח, בַּמִּקְדָּשׁ, וְהַנִּגְרָר, בַּמְּדִינָה. \n",
            "<small>יב</small>\nמַחְזִירִין צֵיר הַתַּחְתּוֹן בַּמִּקְדָּשׁ, \nאֲבָל לֹא בַמְּדִינָה; \nוְהָעֶלְיוֹן, כָּן וְכָן אָסוּר.  \nרְבִּי יְהוּדָה אוֹמֵר: \nהָעֶלְיוֹן, בַּמִּקְדָּשׁ, וְהַתַּחְתּוֹן, בַּמְּדִינָה. \n",
            "<small>ג</small>\nמַחְזִירִין רְטִיָּה בַמִּקְדָּשׁ, \nאֲבָל לֹא בַמְּדִינָה; \nכַּתְּחִלָּה, כָּן וְכָן אָסוּר.  \nקוֹשְׁרִיםם נִימָה בַמִּקְדָּשׁ, \nאֲבָל לֹא בַמְּדִינָה; \nכַּתְּחִלָּה, כָּן וְכָן אָסוּר.  \nחוֹתְכִים יַבֹּלֶת בַּמִּקְדָּשׁ, \nאֲבָל לֹא בַמְּדִינָה; \nאִם בַּכְּלִי, כָּן וְכָן אָסוּר. \n",
            "<small>יד</small>\nכֹּהֵן שֶׁלָּקָה בְאֶצְבָּעוֹ, כּוֹרֵךְ עָלֶיהָ גֳמִי בַמִּקְדָּשׁ, \nאֲבָל לֹא בַמְּדִינָה; \nאִם לְהוֹצִיא דָּם, כָּן וְכָן אָסוּר.  \n\n<small>יה</small>\nבּוֹזְקִים מֶלַח עַל גַּבֵּי הַכֶּבֶשׁ, \nבִּשְׁבִיל שֶׁלֹּא יַחֲלִיק, \nוּמְמַלִּים מִבּוֹר הַגֻּלָה בַּגַּלְגַּל בַּשַּׁבָּת, \nמִבּוֹר הַגָּדוֹל וּמִבְּאֵר חֲקַר בְּיוֹם טוֹב. \n",
            "<small>יו</small>\nשֶׁרֶץ שֶׁנִּמְצָא בַמִּקְדָּשׁ, \nכֹּהֵן מוֹצִיאוֹ בְהֶמְיָנוֹ, \nשֶׁלֹּא לְשַׁהוֹת אֶת הַטֻּמְאָה.  \nדִּבְרֵי רְבִּי יוֹחָנָן בֶּן בְּרוֹקָה.  \nוּרְבִּי יְהוּדָה אוֹמֵר: \nבְּצָבַת שֶׁלָּעֵץ, \nשֶׁלֹּא לְהַרְבּוֹת אֶת הַטֻּמְאָה.  \n\n<small>יז</small>\nמֵאֵיכָן מוֹצִיאִין אוֹתוֹ? \nמִן הַהֵיכָל וּמִן הָאוּלָם, מִבֵּין הָאוּלָם וְלַמִּזְבֵּחַ.  \nדִּבְרֵי רְבִּי שִׁמְעוֹן בֶּן נָנָס.  \nרְבִּי עֲקִיבָה אוֹמֵר: \nמָקוֹם שֶׁחַיָּבִין עַל זְדוֹנוֹ כָרֵת וְעַל שִׁגְגָתוֹ חַטָּאת, \nמִשָּׁם מוֹצִיאִין אוֹתוֹ, \nוּשְׁאָר כָּל הַמְּקוֹמוֹת, כּוֹפִין עָלָיו פְּסַקְתֵּר.  \nרְבִּי שִׁמְעוֹן אוֹמֵר: \nמָקוֹם שֶׁהִתִּירוּ לָךְ חֲכָמִים, \nמִשֶּׁלָּךְ נָתְנוּ לָךְ, \nשֶׁלֹּא הִתִּירוּ לָךְ אֶלָּא מִשּׁוּם שְׁבוּת. \n\n\n\n"
        ]
    ],
    "sectionNames": [
        "Chapter",
        "Mishnah"
    ]
}