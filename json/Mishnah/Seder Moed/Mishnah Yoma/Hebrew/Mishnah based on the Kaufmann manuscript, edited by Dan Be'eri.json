{
    "language": "he",
    "title": "Mishnah Yoma",
    "versionSource": "https://archive.org/details/MishnaCorrectedKaufman00WHOLE",
    "versionTitle": "Mishnah based on the Kaufmann manuscript, edited by Dan Be'eri",
    "status": "locked",
    "license": "PD",
    "digitizedBySefaria": true,
    "actualLanguage": "he",
    "languageFamilyName": "hebrew",
    "isSource": true,
    "isPrimary": true,
    "direction": "rtl",
    "heTitle": "משנה יומא",
    "categories": [
        "Mishnah",
        "Seder Moed"
    ],
    "text": [
        [
            "<small>א</small>\nשִׁבְעַת יָמִים קֹדֶם לְיוֹם הַכִּפּוּרִים, \nמַפְרִישִׁין כֹּהֵן גָּדוֹל מִבֵּיתוֹ לְלִשְׁכַּת הַפַּרְהֶדְרִין, \nוּמַתְקִינִין לוֹ כֹהֵן אַחֵר תַּחְתָּיו, \nשֶׁמֵּא יְאָרַע בּוֹ פְסוּל. \nרְבִּי יְהוּדָה אוֹמֵר: \nאַף אִשָּׁה אַחֶרֶת מַתְקִינִים לוֹ, \nשֶׁמֵּא תָמוּת אִשְׁתּוֹ, \nשֶׁנֶּאֱמַר: (ויקרא טז, ו) \n\"בַּעֲדוֹ וּבְעַד בֵּיתוֹ\", הִיא אִשְׁתּוֹ. \nאָמְרוּ לוֹ חֲכָמִים: \nאֵין לַדָּבָר סוֹף.\n",
            "<small>ב</small>\nכָּל שִׁבְעַת הַיָּמִים הוּא זוֹרֵק אֶת הַדָּם, \nוּמַקְטִיר אֶת הַקְּטֹרֶת, \nוּמֵטִיב אֶת הַנֵּרוֹת, \nוּמַקְרִיב אֶת הָרֹאשׁ וְאֶת הָרֶגֶל. \nוּשְׁאָר כָּל הַיָּמִים, \nאִם רָצָה לְהַקְרִיב מַקְרִיב, \nשֶׁכֹּהֵן גָּדוֹל מַקְרִיב חֵלֶק מֵרֹאשׁ, \nוְנוֹטֵל חֵלֶק בָּרֹאשׁ.\n",
            "<small>ג</small>\nמָסְרוּ לוֹ זְקֵנִים מִזִּקְנֵי בֵית דִּין, \nוְקוֹרִין לְפָנָיו בְּסֵדֶר הַיּוֹם, וְאוֹמְרִים: \nאִישִׁי כֹהֵן גָּדוֹל, קְרָא אַתָּה בְפִיךָ, \nשֶׁמֵּא שָׁכַחְתָּ אוֹ שֶׁמֵּא לֹא לָמַדְתָּ. \nעֶרֶב יוֹם הַכִּפּוּרִים בַּשַּׁחְרִית, \nמַעֲמִידִין אוֹתוֹ בְשַׁעַר הַמִּזְרָח' \nוּמַעֲבִירִין לְפָנָיו פָּרִים וְאֵילִים וּכְבָשִׂים, \nכְּדֵי שֶׁיְּהֵא מַכִּיר וְרָגִיל בַּעֲבוֹדָה.\n",
            "<small>ד</small>\nכָּל שִׁבְעַת הַיָּמִים, \nלֹא הָיוּ מוֹנְעִים מִמֶּנּוּ מַאֲכָל וּמִשְׁתֶּה. \nעֶרֶב יוֹם הַכִּפּוּרִים עִם חֲשֵׁכָה, \nלֹא הָיוּ מַנִּיחִים אוֹתוֹ לֹאכַל הַרְבֵּה, \nשֶׁהַמַּאֲכָל מֵבִיא אֶת הַשֵּׁנָה.\n",
            "<small>ה</small>\nמְסָרוּהוּ זִקְנֵי בֵית דִּין לְזִקְנֵי כְהֻנָּה, \nהוֹלִיכוּהוּ לַעֲלִיַּת בֵּית אַבְטִינָס, \nהִשְׁבִּיעוּהוּ וְנִפְטְרוּ וְהָלְכוּ לָהֶם. \nוְאָמְרוּ לוֹ: \n\"אִישִׁי כֹהֵן גָּדוֹל, \nאָנוּ שְׁלוּחֵי בֵית דִּין, \nוְאַתָּה שְׁלוּחֵנוּ וּשְׁלוּחַ בֵּית דִּין, \nמַשְׁבִּיעִים אָנוּ עָלֶיךָ \nבְּמִי שֶׁשִּׁכֵּן אֶת שְׁמוֹ בַּבַּיִת הַזֶּה, \nשֶׁלֹּא תְשַׁנֶּה דָבָר מִכָּל מַה שֶּׁאָמַרְנוּ לָךְ.\" \nוְהוּא פוֹרֵשׁ וּבוֹכֶה, \nוְהֵן פּוֹרְשִׁין וּבוֹכִין.\n",
            "<small>ו</small>\nאִם הָיָה חָכָם, דּוֹרֵשׁ, \nוְאִם תַּלְמִיד חֲכָמִים, דּוֹרְשִׁין לְפָנָיו. \nוְאִם רָגִיל לִקְרוֹת, קוֹרֵא, \nוְאִם לָאו, קוֹרִין לְפָנָיו. \nוּבַמָּה קוֹרִין לְפָנָיו? \nבְּאִיּוֹב וּבְעֶזְרָה וּבְדִבְרֵי הַיָּמִים. \nזְכַרְיָה בֶן קְבוּטָל אוֹמֵר: \nפְּעָמִים הַרְבֵּה קָרִיתִי לְפָנָיו בְּדָנִיֵּאל.\n",
            "<small>ז</small>\nבִּקֵּשׁ לְהִתְנַמְנֵם, \nפִּרְחֵי לְוִיָּה מַכִּים לְפָנָיו בְּאֶצְבַּע צְרַדָּה, \nוְאוֹמְרִין לוֹ: \nאִישִׁי כֹהֵן גָּדוֹל, \nעֲמֹד וְהָפֵג אַחַת עַל הָרִצְפָּה! \nוּמַעֲסִיקִין אוֹתוֹ עַד שֶׁמַּגִּיעַ זְמַן הַשְּׁחִיטָה.\n",
            "<small>ח</small>\nבְּכָל יוֹם תּוֹרְמִים אֶת הַמִּזְבֵּחַ \nמִקְּרוֹת הַגֶּבֶר אוֹ סָמוּךְ לוֹ, \nבֵּין מִלְּפָנָיו וּבֵין מִלְּאַחֲרָיו; \nוּבְיוֹם הַכִּפּוּרִים מֵחֲצוֹת, \nוּבָרְגָלִים מֵאַשְׁמֹרֶת הָרִאשׁוֹנָה; \nלֹא הָיְתָה קְרוֹת הַגֶּבֶר מַגַּעַת \nעַד שֶׁהָיְתָה עֲזָרָה מְלֵאָה מִיִּשְׂרָאֵל.\n\n\n\n"
        ],
        [
            "<small>א</small>\nבָּרִאשׁוֹנָה, \nכָּל מִי שֶׁהוּא רוֹצֶה לִתְרֹם אֶת הַמִּזְבֵּחַ, \nתּוֹרֵם; \nבִּזְמַן שֶׁהֵן מְרֻבִּים, \nוְרָצִים וְעוֹלִים בַּכֶּבֶשׁ, \nוְכָל הַקּוֹדֵם אֶת חֲבֵרוֹ לְתוֹךְ אַרְבַּע אַמּוֹת זָכָה. \nאִם הָיוּ שְׁנַיִם שָׁוִים, \nוְהַמְמֻנֶּה אוֹמֵר לָהֶם: \n\"הַצְבִּיעוּ!\" \nוּמָה הֵן מוֹצִיאִין? \nאַחַת אוֹ שְׁתַּיִם, \nוְאֵין מוֹצִיאִין אֲגֻדָּל בַּמִּקְדָּשׁ.\n",
            "<small>ב</small>\nמַעֲשֶׂה שֶׁהָיוּ שְׁנַיִם שָׁוִים וְרָצִים וְעוֹלִין בַּכֶּבֶשׁ, \nדָּחַף אֶחָד מֵהֶן אֶת חֲבֵרוֹ, \nוְנִשְׁבְּרָה רַגְלוֹ. \nוּכְשֶׁרָאוּ בֵית דִּין שֶׁהֵן בָּאִין לִידֵי סַכָּנָה, \nהִתְקִינוּ שֶׁלֹּא יְהוּ תוֹרְמִין אֶת הַמִּזְבֵּחַ אֶלָּא בַּפַּיִס. \nאַרְבַּע פְּיָסוֹת הָיוּ שָׁם, \nזֶה הַפַּיִס הָרִאשׁוֹן.\n",
            "<small>ג</small>\nהַפַּיִס הַשֵּׁנִי, \nמִי שׁוֹחֵט, \nמִי זוֹרֵק, \nמִי מְדַשֵּׁן אֶת הַמִּזְבֵּחַ הַפְּנִימִי, \nוּמִי מְדַשֵּׁן אֶת הַמְּנוֹרָה, \nוּמִי מַעֲלֶה אֵבָרִים לַכֶּבֶשׁ: \nהָרֹאשׁ וְהָרֶגֶל, \nוּשְׁתֵּי הַיָּדַיִם, \nהָעֹקֶץ וְהָרֶגֶל, \nהֶחָזֶה וְהַגֵּרָה, \nוּשְׁתֵּי הַדְּפָנוֹת, \nוְהַקְּרָבַיִם, \nוְהַסֹּלֶת, \nוְהַחֲבִתִּים, \nוְהַיַּיִן. \nוּשְׁלֹשָׁה עָשָׂר זָכִים בּוֹ. \nאָמַר בֶּן עַזַּי לִפְנֵי רְבִּי עֲקִיבָה מִשֵּׁם רְבִּי יְהוֹשֻׁעַ: \nכְּדֶרֶךְ הִלּוּכוֹ הָיָה קָרֵב.\n",
            "<small>ד</small>\nהַפַּיִס הַשְּׁלִישִׁי: \n\"חֲדָשִׁים לִקְטֹרֶת, בֹּאוּ וְהָפִיסוּ!\" \nרְבִיעִי, \nחֲדָשִׁים עִם יְשָׁנִים, \nמִי מַעֲלֶה אֵבָרִים מִן הַכֶּבֶשׁ לַמִּזְבֵּחַ.\n",
            "<small>ה</small>\nתָּמִיד קָרֵב בְּתִשְׁעָה, \nבַּעֲשָׂרָה, \nבְּאֶחַד עָשָׂר, \nבִּשְׁנֵים עָשָׂר, \nלֹא פָחוּת וְלֹא יָתֵר. \nעַצְמוֹ בְתִשְׁעָה. \nבֶּחָג בְּיַד אֶחָד צְלוֹחִית שֶׁלַּמַּיִם, \nהֲרֵי עֲשָׂרָה. \nבֵּין הָעַרְבַּיִם בְּאֶחָד עָשָׂר: \nעַצְמוֹ בְתִשְׁעָה, \nוּשְׁנַיִם בְּיָדָם שְׁנֵי גִזְרֵי עֵצִים, &lt;גִזְּרֵי&gt;\nלְרַבּוֹת אֶת הָעֵצִים.\nוּבַשַּׁבָּת בְּאֶחָד עָשָׂר: \nהוּא עַצְמוֹ בְתִשְׁעָה, \nוּשְׁנַיִם בְּיָדָם שְׁנֵי בַזִּכֵּי לְבוֹנָה שֶׁלְּלֶחֶם הַפָּנִים. \nוּבַשַּׁבָּת שֶׁבְּתוֹךְ הֶחָג, \nבְּיַד אֶחָד צְלוֹחִית שֶׁלַּמַּיִם.\n",
            "<small>ו</small>\nאַיִל קָרֵב בְּאֶחָד עָשָׂר: \nהַבָּשָׂר בַּחֲמִשָּׁה, \nוְהַקְּרָבַיִם וְהַסֹּלֶת וְהַיַּיִן בִּשְׁנַיִם שְׁנַיִם.\n",
            "<small>ז</small>\nפַּר קָרֵב בְּעֶשְׂרִים וְאַרְבָּעָה: \nהָרֹאשׁ וְהָרֶגֶל, \nהָרֹאשׁ בְּאֶחָד, \nוְהָרֶגֶל בִּשְׁנַיִם; \nהָעֹקֶץ וְהָרֶגֶל, \nהָעֹקֶץ בִּשְׁנַיִם, \nוְהָרֶגֶל בִּשְׁנַיִם; \nהֶחָזֶה וְהַגֵּרָה, \nהֶחָזֶה בְאֶחָד, \nוְהַגֵּרָה בִשְׁלֹשָׁה; \nשְׁתֵּי הַיָּדוֹת בִּשְׁנַיִם; \nוּשְׁתֵּי הַדְּפָנוֹת בִּשְׁנַיִם; \nוְהַקְּרָבַיִם וְהַסֹּלֶת וְהַיַּיִן בִּשְׁלֹשָׁה שְׁלֹשָׁה. \nבַּמֶּה דְבָרִים אֲמוּרִים? &lt;בַּמֵּי&gt;\nבְּקָרְבְּנוֹת הַצִּבּוּר. \nאֲבָל בְּקָרְבְּנוֹת הַיָּחִיד, \nאִם רָצָה לְהַקְרִיב מַקְרִיב. \nהֶפְשֵׁטָן וְנִתּוּחָן שֶׁלָּאֵלּוּ וָאֵלּוּ שָׁוִים.\n\n\n\n"
        ],
        [
            "<small>א</small>\nאָמַר לָהֶם הַמְמֻנֶּה: \n\"צְאוּ וּרְאוּ אִם הִגִּיעַ זְמַן הַשְּׁחִיטָה. \nאִם הִגִּיעַ, הָרוֹאֶה אוֹמֵר: \nבֻּרְקִי! \nמַתְיָה בֶן שְׁמוּאֵל אוֹמֵר: \nהֵאִיר עַל פְּנֵי כָל הַמִּזְרָח, \nעַד שֶׁהוּא בְחֶבְרוֹן? \nוְהוּא אוֹמֵר: \nהִן.\n",
            "<small>ב</small>\nוְלָמָּה צָרְכוּ לְכָךְ? \nפַּעַם אַחַת עָלָה מְאוֹר הַלְּבָנָה, \nוְדִמּוּ שֶׁהֵאִיר הַמִּזְרָח. \nשָׁחֲטוּ אֶת הַתָּמִיד, \nוְהוֹצִיאוּהוּ לְבֵית הַשְּׂרֵפָה. \nוְהוֹרִידוּ כֹהֵן גָּדוֹל לְבֵית הַטְּבִילָה. \nזֶה הַכְּלָל הָיָה בַמִּקְדָּשׁ: \nכָּל הַמֵּסֵךְ אֶת רַגְלָיו טָעוּן טְבִילָה, \nוְכָל הַמֵּטִיל לַמַּיִם טָעוּן קִדּוּשׁ יָדַיִם וְרַגְלַיִם.\n",
            "<small>ג</small>\nאֵין אָדָם נִכְנָס לָעֲזָרָה וְלָעֲבוֹדָה, \nאֲפִלּוּ טָהוֹר, עַד שֶׁהוּא טוֹבֵל \nחָמֵשׁ טְבִילוֹת בּוֹ בַיּוֹם, \nוְכֻלָּם בַּקֹּדֶשׁ בְּבֵית הַפַּרְוָה, \nחוּץ מִזּוֹ בִלְבָד.\n",
            "<small>ד</small>\nפֵּרְסוּ סָדִין שֶׁלַּבּוּץ בֵּינוֹ לְבֵין הָעָם. \nקִדֵּשׁ יָדָיו וְרַגְלָיו וּפָשַׁט, \nיָרַד וְטָבַל, עָלָה וְנִסְתַּפַּג. \nהֵבִיאוּ לוֹ בִגְדֵי זָהָב וְלָבַשׁ, \nקִדֵּשׁ יָדָיו וְרַגְלָיו. \n\n<small>ה</small>\nהֵבִיאוּ לוֹ אֶת הַתָּמִיד. \nקְרָצוֹ, וּמֵרֵק אַחֵר שְׁחִיטָה עַל יָדוֹ, \nוְקִבֵּל אֶת הַדָּם וּזְרָקוֹ. \nנִכְנַס לְהַקְטִיר וּלְהֵטִיב אֶת הַנֵּרוֹת, \nלְהַקְרִיב אֶת הָרֹאשׁ וְאֶת הָאֵבָרִים \nוְאֶת הַחֲבִתִּים וְאֶת הַיַּיִן.\n",
            "<small>ו</small>\nקְטֹרֶת שֶׁלַּשַּׁחַר הָיְתָה קְרֵבָה בֵין הַדָּם לָאֵבָרִים. \nשֶׁלְּבֵין הָעַרְבַּיִם הָיְתָה קְרֵבָה בֵין אֵבָרִים לַנְּסָכִים. \nאִם הָיָה כֹהֵן גָּדוֹל זָקֵן אוֹ אַסְטְנֵס, \nמְחַמִּים לוֹ חַמִּים וּמְטִילִים לְתוֹךְ הַצּוֹנִים, \nבִּשְׁבִיל שֶׁתָּפוּג צִנָּתָם.\n",
            "<small>ז</small>\nהֱבִיאוּהוּ לְבֵית הַפַּרְוָה, \nוּבַקֹּדֶשׁ הָיָתָה. \nפֵּרְסוּ לוֹ סָדִין שֶׁלַּבּוּץ בֵּינוֹ לְבֵין הָעָם. \nקִדֵּשׁ יָדָיו וְרַגְלָיו, \nוְיָרַד וְטָבַל, \nעָלָה וְנִסְתַּפַּג. \nהֵבִיאוּ לוֹ בִגְדֵי לָבָן, \nוְלָבַשׁ וְקִדֵּשׁ יָדָיו וְרַגְלָיו.\n",
            "<small>ח</small>\nבַּשַּׁחַר, הָיָה לָבוּשׁ פִּילוּסִים שֶׁלִּשְׁנֵים עָשָׂר מָנֶה. \nבֵּין הָעַרְבַּיִם, הִנְדְּוִי שֶׁלִּשְׁמֹנֶה מֵאוֹת זוּז. \nדִּבְרֵי רְבִּי מֵאִיר. \nוַחֲכָמִים אוֹמְרִים: \nבַּשַּׁחַר, הָיָה לָבוּשׁ שֶׁלִּשְׁמוֹנָה עָשָׂר מָנֶה, \nבֵּין הָעַרְבַּיִם, שֶׁלִּשְׁנֵים עָשָׂר מָנֶה, \nהַכֹּל שְׁלֹשִׁים מָנֶה. \nאֵלּוּ נוֹטֵל מִן הַהֶקְדֵּשׁ. \nאִם רָצָה לְהוֹסִיף, מוֹסִיף מִשֶּׁלּוֹ.\n",
            "<small>ט</small>\nבָּא לוֹ אֵצֶל פָּרוֹ, \nוּפָר הָיָה עוֹמֵד בֵּין הָאוּלָם וְלַמִּזְבֵּחַ, \nרֹאשׁוֹ דָרוֹם וּפָנָיו לַמַּעֲרָב; \nהַכֹּהֵן עוֹמֵד בַּמִּזְרָח וּפָנָיו לַמַּעֲרָב, \nוְסָמַךְ שְׁתֵּי יָדָיו עָלָיו וְנִתְוַדָּה. \nוְכָךְ הָיָה אוֹמֵר: \nאָנָּא הַשֵּׁם, \nעָוִיתִי, פָּשַׁעְתִּי, חָטָאתִי לְפָנֶיךָ, \nאֲנִי וּבֵיתִי. \nאָנָּא הַשֵּׁם, \nכַּפֵּר נָא לָעֲוֹנוֹת לַפְּשָׁעִים וְלַחֲטָאִים, &lt;וְלַחַטָּאִים&gt;\nשֶׁעָוִיתִי, שֶׁפָּשַׁעְתִּי, וְשֶׁחָטָאתִי לְפָנֶיךָ, \nאֲנִי וּבֵיתִי, \nכַּכָּתוּב בְּתוֹרַת משֶׁה עַבְדֶּךָ לֵאמֹר: (ויקרא טז,ל) \n\"כִּי בַיּוֹם הַזֶּה יְכַפֵּר עֲלֵיכֶם, \nלְטַהֵר אֶתְכֶם מִכֹּל חַטֹּאתֵיכֶם לִפְנֵי יי\" \nוְהֵן עוֹנִין אַחֲרָיו: \n\"בָּרוּךְ שֵׁם כְּבוֹד מַלְכוּתוֹ לְעוֹלָם וָעֶד\".\n",
            "בָּא לוֹ לְמִזְרַח הָעֲזָרָה, \nלִצְפוֹן הַמִּזְבֵּח, \nוְהַסֶּגֶן בִּימִינוֹ וְרֹאשׁ בֵּית אָב מִשְּׂמאלוֹ. \nוְשָׁם שְׁנֵי שְׂעִירִים, \nוְקַלְפִּי הָיְתָה שָׁם וּבָהּ שְׁנֵי גוֹרָלוֹת. \nשֶׁלְּאֶשְׁכְּרוֹעַ הָיוּ, \nעֲשָׂאָן בֶּן גַּמְלָא שֶׁלַּזָּהָב, \nמַזְכִּירִין אוֹתוֹ לִשְׁבָח.\n",
            "<small>י</small>\nבֶּן קָטִין עָשָׂה שְׁנֵים עָשָׂר דַּד לַכִּיּוֹר, \nשֶׁלֹּא הָיוּ בוֹ אֶלָּא שְׁנַיִם; \nאַף הוּא עָשָׂה מֵכְנֶה לַכִּיּוֹר, \nשֶׁלֹּא יְהוּ מֵימָיו נִפְסָלִים בַּלִּינָה. \nמֻנְבַּז הַמֶּלֶךְ \nעָשָׂה כָל יְדוֹת הַכֵּלִים שֶׁלְּיוֹם הַכִּפּוּרִים שֶׁלַּזָּהָב. \nהֵלְנִי אִמּוֹ \nעָשְׂתָה נִפְרֶשֶׁת שֶׁלַּזָּהָב עַל פִּתְחוֹ שֶׁלַּהֵיכָל; \nוְאַף הִיא עָשְׂתָה טַבְלָה שֶׁלַּזָּהָב, \nשֶׁפָּרָשַׁת שׂוֹטָה כְּתוּבָה עָלֶיהָ. \nנִיקָנוֹר, נֶעֱשׂוּ נִסִּים לְדַלְתוֹתָיו, \nמַזְכִּירִין אוֹתוֹ לִשְׁבָח.\n",
            "<small>יא</small>\nוְאֵלּוּ לִגְנַי: \nבֵּית גַּרְמוּ, \nלֹא רָצוּ לְלַמֵּד עַל מַעֲשֵׂה לֶחֶם הַפָּנִים. \nבֵּית אַבְטִינָס, \nלֹא רָצוּ לְלַמֵּד עַל מַעֲשֵׂה הַקְּטֹרֶת. \nהָגְדָס בֶּן לֵוִי הָיָה יוֹדֵעַ פֶּרֶק בַּשִּׁיר, \nוְלֹא רָצָה לְלַמֵּד; \nבֶּן קַמְצָר לֹא רָצָה לְלַמֵּד עַל מַעֲשֵׂה הַכְּתָב. \nעַל הָרִאשׁוֹנִים נֶאֱמַר: (משלי י,ז) \n\"זֵכֶר צַדִּיק לִבְרָכָה\", \nוְעַל אֵלּוּ נֶאֱמַר: \n\"וְשֵׁם רְשָׁעִים יִרְקָב\".\n\n\n\n"
        ],
        [
            "<small>א</small>\nטָרַף בַּקַּלְפִּי וְהֶעֱלָה שְׁנֵי גוֹרָלוֹת. \nאֶחָד כָּתוּב עָלָיו \"לַשֵּׁם\", \nוְאֶחָד כָּתוּב עָלָיו \"לַעֲזָאזֵל\". \nאִם שֶׁלַּשֵּׁם עָלָה בִימִינוֹ, \nהַסֶּגֶן אוֹמֵר: \nאִישִׁי כֹהֵן גָּדוֹל, \nהַגְבַּהּ יְמִינָךְ! \nוְאִם בִּשְׂמאלוֹ עָלָה, \nרֹאשׁ בֵּית אָב אוֹמֵר לוֹ: \nאִישִׁי כֹהֵן גָּדוֹל, \nהַגְבַּהּ אֶת שְׂמֹאלָךְ! \nנְתָנָם עַל שְׁנֵי שְׂעִירִים וְאוֹמֵר: \nלַיי חַטָּאת. \nרְבִּי יִשְׁמָעֵאל אוֹמֵר: \nלֹא הָיָה צָרִיךְ לוֹמַר \"חַטָּאת\", \nאֶלָּא \"לַיי\". \nוְהֵן עוֹנִין אַחֲרָיו: \nבָּרוּךְ שֵׁם כְּבוֹד מַלְכוּתוֹ לְעוֹלָם וָעֶד.\n",
            "<small>ב</small>\nקָשַׁר לָשׁוֹן שֶׁלִּזְהוֹרִית בְּרֹאשׁ שָׂעִיר הַמִּשְׁתַּלֵּחַ, \nהֶעֱמִידוֹ כְנֶגֶד בֵּית שִׁלּוּחוֹ, \nוְלַנִּשְׁחָט כְּנֶגֶד בֵּית שְׁחִיטָתוֹ. \nבָּא לוֹ אֵצֶל פָּרוֹ שְׁנִיָּה, \nוְסָמַךְ שְׁתֵּי יָדָיו עָלָיו וְנִתְוַדָּה. \nוְכָךְ הָיָה אוֹמֵר: \nאָנָּא הַשֵּׁם, \nעָוִיתִי, פָּשַׁעְתִּי, חָטָאתִי לְפָנֶיךָ, \nאֲנִי וּבֵיתִי וּבְנֵי אַהֲרֹן עַם קְדוֹשֶׁיךָ. \nאָנָּא הַשֵּׁם, \nכַּפֶּר נָא לָעֲוֹנוֹת וְלַפְּשָׁעִים וְלַחֲטָאִים, \nשֶׁעָוִיתִי וְשֶׁפָּשַׁעְתִּי וְשֶׁחָטָאתִי לְפָנֶיךָ, \nאֲנִי וּבֵיתִי וּבְנֵי אַהֲרֹן עַם קְדוֹשֶׁיךָ, \nכַּכָּתוּב בְּתוֹרַת משֶׁה עַבְדֶּךָ (וַיִּקְרָא טז,ל) \n\"כִּי בַיּוֹם הַזֶּה יְכַפֵּר עֲלֵיכֶם לְטַהֵר אֶתְכֶם, \nמִכּל חַטּאתֵיכֶם לִפְנֵי יי תִּטְהָרוּ\". \nוְהֵן עוֹנִין אַחֲרָיו: \nבָּרוּךְ שֵׁם כְּבוֹד מַלְכוּתוֹ לְעוֹלָם וָעֶד.\n",
            "<small>ג</small>\nשְׁחָטוֹ וְקִבֵּל בַּמִּזְרָק אֶת דָּמוֹ, \nנְתָנוֹ לְמִי שֶׁהוּא מְמָרֵס בּוֹ \nעַל הָרֹבֶד הָרְבִיעִי שֶׁבַּהֵיכָל, \nכְּדֵי שֶׁלֹּא יִקְרַשׁ. \nנָטַל אֶת הַמַּחְתָּה, \nוְעָלָה לְרֹאשׁ הַמִּזְבֵּח, וְחָתָה, \nוְיָרַד וְהִנִּיחָהּ עַל הָרֹבֶד שֶׁבָּעֲזָרָה.\n",
            "ד &lt;ג&gt;\nבְּכָל יוֹם חוֹתֶה בְשֶׁלַּכֶּסֶף, \nוּמְעָרֶה לְתוֹךְ שֶׁלַּזָּהָב, \nוְהַיּוֹם חוֹתֶה בְשֶׁלַּזָּהָב, \nוּבָהּ הָיָה מַכְנִיס. \n\nה &lt;ד&gt;\nבְּכָל יוֹם חוֹתֶה בְשֶׁלְּאַרְבַּעַת קַבִּים, \nוּמְעָרֶה לְתוֹךְ שֶׁלִּשְׁלשֶׁת קַבִּים, \nוְהַיּוֹם חוֹתֶה בְשֶׁלִּשְׁלשֶׁת קַבִּים, \nוּבָהּ הָיָה מַכְנִיס. \n\n<small>ו</small>\nרְבִּי יוֹסֵה אוֹמֵר: \nבְּכָל יוֹם חוֹתֶה בְשֶׁלִּסְאָה, \nוּמְעָרֶה בְתוֹךְ שֶׁלִּשְׁלשֶׁת קַבִּים, \nוְהַיּוֹם חוֹתֶה בְשֶׁלִּשְׁלשֶׁת קַבִּים, \nוּבָהּ הָיָה מַכְנִיס. \n\n<small>ז</small>\nבְּכָל יוֹם הָיְתָה כְבֵדָה, \nוְהַיּוֹם קַלָּה. \nבְּכָל יוֹם הָיְתָה יָדָהּ קְצָרָה, \nוְהַיּוֹם אֲרֻכָּה. \nבְּכָל יוֹם הָיָה זְהָבָהּ יָרֹק, \nוְהַיּוֹם אָדֹם. \nדִּבְרֵי רְבִּי מְנַחֵם. \nבְּכָל יוֹם מַקְרִיב פָּרֶס בַּשַּׁחֲרִית \nוּפָרֶס בֵּין הָעַרְבַּיִם, \nוְהַיּוֹם מוֹסִיף מְלֹא חָפְנָיו. \nבְּכָל יוֹם הָיְתָה דַקָּה, \nוְהַיּוֹם דַּקָּה מִן הַדַּקָּה.\n",
            "<small>ח</small>\nבְּכָל יוֹם כֹּהֲנִים עוֹלִים בְּמִזְרָחוֹ שֶׁלַּכֶּבֶשׁ, \nוְיוֹרְדִים בְּמַעֲרָבוֹ, \nוְהַיּוֹם עוֹלִים בָּאֶמְצַע וְיוֹרְדִים בָּאֶמְצַע. \nרְבִּי יְהוּדָה אוֹמֵר: \nלְעוֹלָם כֹּהֵן גָּדוֹל עוֹלֶה בָאֶמְצַע וְיוֹרֵד בָּאֶמְצַע. \n\n<small>ט</small>\nבְּכָל יוֹם כֹּהֵן גָּדוֹל מְקַדֵּשׁ יָדָיו וְרַגְלָיו מִן הַכִּיּוֹר, \nוְהַיּוֹם מִן הַקִּיתוֹן שֶׁלַּזָּהָב. \nרְבִּי יְהוּדָה אוֹמֵר: \nלְעוֹלָם כֹּהֵן גָּדוֹל מְקַדֵּשׁ יָדָיו וְרַגְלָיו \nמִן הַקִּיתוֹן שֶׁלַּזָּהָב.\n",
            "<small>י</small>\nבְּכָל יוֹם הָיוּ שָׁם אַרְבַּע מַעֲרָכוֹת, \nוְהַיּוֹם חָמֵשׁ. \nדִּבְרֵי רְבִּי מֵאִיר. \nרְבִּי יוֹסֵה אוֹמֵר: \nבְּכָל יוֹם שָׁלוֹשׁ, \nוְהַיּוֹם אַרְבַּע. \nרְבִּי יְהוּדָה אוֹמֵר: \nבְּכָל יוֹם שְׁתַּיִם, \nוְהַיּוֹם שָׁלוֹשׁ.\n\n\n\n"
        ],
        [
            "<small>א</small>\nהוֹצִיאוּ לוֹ אֶת הַכַּף וְאֶת הַמַּחְתָּה, \nחָפַן מְלֹא חָפְנָיו וְנָתַן לְתוֹךְ הַכַּף. \nהַגָּדוֹל לְפִי גֻדְלוֹ, \nוְהַקָּטָן לְפִי קֻטְנוֹ; \nוְכָךְ הָיְתָה מִדָּתָן. \nנָטַל אֶת הַמַּחְתָּה בִימִינוֹ וְאֶת הַכַּף בִּשְׂמאלוֹ. \nמְהַלֵּךְ בַּהֵיכָל, עַד שֶׁמַּגִּיעַ לְבֵין שְׁתֵּי הַפָּרְכוֹת \nהַמַּבְדִּילוֹת בֵּין קֹדֶשׁ וּבֵין קֹדֶשׁ הַקֳּדָשִׁים, &lt;קֹדֶשׁ וּבֵין מחוק על ידי הנקדן&gt;\nוּבֵינֵיהֶן אַמָּה. \nרְבִּי יוֹסֵה אוֹמֵר: \nלֹא הָיָה שָׁם אֶלָּא פָרֹכֶת אַחַת בִּלְבַד, \nשֶׁנֶּאֱמַר: (שמות כו,לג) \n\"וְהִבְדִּילָה הַפָּרֹכֶת לָכֶם \nבֵּין הַקֹּדֶשׁ וּבֵין קֹדֶשׁ הַקֳּדָשִׁים\". \n\n<small>ב</small>\nהַחִיצוֹנָה פְרוּפָה מִן הַדָּרוֹם, \nוְהַפְּנִימִית מִן הַצָּפוֹן. \nוּמְהַלֵּךְ בֵּינֵיהֶם, עַד שֶׁמַּגִּיעַ לַצָּפוֹן, \nוְהָפַךְ פָּנָיו לַדָּרוֹם, \nמְהַלֵּךְ לִשְׂמאלוֹ עִם הַפָּרֹכֶת, \nעַד שֶׁמַּגִּיעַ לָאָרוֹן. \nהִגִּיעַ לָאָרוֹן, \nנָתַן אֶת הַמַּחְתָּה בֵּין שְׁנֵי הַבַּדִּים. \nצָבַר אֶת הַקְּטֹרֶת עַל גַּבֵּי גֶחָלִים, \nוְנִתְמַלָּא הַבַּיִת עָשָׁן. \nיָצָא וּבָא לוֹ כְדֶרֶךְ בֵּית כְּנֵיסָתוֹ, \nמִתְפַּלֵּל תְּפִלָּה קְצָרָה בַבַּיִת הַחִיצוֹן, \nוְלֹא הָיָה מַאֲרִיךְ, \nשֶׁלֹּא לְהַבְעִית אֶת יִשְׂרָאֵל.\n",
            "<small>ג</small>\nמִשֶּׁנִּטַּל הָאָרוֹן, \nאֶבֶן הָיְתָה שָׁם מִימוֹת הַנְּבִיאִים הָרִאשׁוֹנִים, \nוּשְׁתִיָּה נִקְרֵאת, \nגְּבוֹהָה מִן הָאָרֶץ שָׁלוֹשׁ אֶצְבָּעוֹת, \nוְעָלֶיהָ הָיָה נוֹתֵן.\n",
            "<small>ד</small>\nנָטַל אֶת הַדָּם מִמִּי שֶׁהוּא מְמָרֵס בּוֹ, \nנִכְנַס לִמְקוֹם שֶׁנִּכְנַס, \nוְעָמַד בִּמְקוֹם שֶׁעָמַד, \nוְהִזָּה מִמֶּנּוּ אַחַת לְמַעְלָן וְשֶׁבַע לְמַטָּן, \nוְלֹא הָיָה מִתְכַּוֵּן לְהַזּוֹת \nלֹא לְמַעְלָן וְלֹא לְמַטָּן, אֶלָּא כְמַצְלִיף. \nוְכָךְ הָיָה מוֹנֶה: \nאַחַת וְאַחַת, \nאַחַת וּשְׁתַּיִם, \nאַחַת וְשָׁלוֹשׁ, \nאַחַת וְאַרְבַּע, \nאַחַת וְחָמֵשׁ, \nאַחַת וְשֵׁשׁ, \nאַחַת וָשֶׁבַע. \nיָצָא וְהִנִּיחוֹ עַל כַּן הַזָּהָב שֶׁהָיָה בַהֵיכָל.\n",
            "<small>ה</small>\nהֵבִיאוּ לוֹ אֶת הַשָּׂעִיר, \nוּשְׁחָטוֹ וְזָרַק אֶת דָּמוֹ. \nוְעָמַד בִּמְקוֹם שֶׁעָמַד, \nהִזָּה מִמֶּנּוּ אַחַת לְמַעְלָן וְשֶׁבַע לְמַטָּן, \nוְלֹא הָיָה מִתְכַּוֵּן לְהַזּוֹת \nלֹא לְמַעְלָן וְלֹא לְמַטָּן, אֶלָּא כְמַצְלִיף. \nוְכָךְ הָיָה מוֹנֶה... \nיָצָא וְהִנִּיחוֹ עַל כַּן הַשֵּׁנִי שֶׁהָיָה בַהֵיכָל. \nרְבִּי יְהוּדָה אוֹמֵר: \nלֹא הָיָה שָׁם אֶלָּא כַן אֶחָד בִּלְבַד. \n\n<small>ו</small>\nנָטַל דַּם הַפָּר וְהִנִּיחַ דַּם הַשָּׂעִיר, \nוְהִזָּה מִמֶּנּוּ עַל הַפָּרֹכֶת שֶׁכְּנֶגֶד הָאָרוֹן מִבַּחוּץ, \nאַחַת לְמַעְלָן וְשֶׁבַע לְמַטָּן, \nוְלֹא הָיָה מִתְכַּוֵּן לְהַזּוֹת \nלֹא לְמַעְלָן וְלֹא לְמַטָּן, אֶלָּא כְמַצְלִיף. \nוְכָךְ הָיָה מוֹנֶה... \nנָטַל דַּם הַשָּׂעִיר וְהִנִּיחַ דַּם הַפָּר, \nוְהִזָּה מִמֶּנּוּ עַל הַפָּרֹכֶת שֶׁכְּנֶגֶד הָאָרוֹן מִבַּחוּץ, \nאַחַת לְמַעְלָן וְשֶׁבַע לְמַטָּן, \nוְלֹא הָיָה מִתְכַּוֵּן לְהַזּוֹת \nלֹא לְמַעְלָן וְלֹא לְמַטָּן, אֶלָּא כְמַצְלִיף. \nוְכָךְ הָיָה מוֹנֶה... \nעֵרָה דַם הַפָּר לְתוֹךְ דַּם הַשָּׂעִיר, \nוְנָתַן אֶת הַמָּלֵא בְתוֹךְ הָרֵיקָן.\n",
            "\"וְיָצָא אֶל הַמִּזְבֵּח אֲשֶׁר לִפְנֵי יי\" (ויקרא טז,יח) \nזֶה מִזְבַּח הַזָּהָב. \n\n<small>ז</small>\nהִתְחִיל מְחַטֵּא וְיוֹרֵד. \nמֵאֵיכָן הוּא מַתְחִיל? \nמִקֶּרֶן מִזְרָחִית צְפוֹנִית, \nצְפוֹנִית מַעֲרָבִית, \nמַעֲרָבִית דְּרוֹמִית, \nדְּרוֹמִית מִזְרָחִית, \nמָקוֹם שֶׁהוּא מַתְחִיל בַּחַטָּאת עַל מִזְבֵּחַ הַחִיצוֹן, \nשָׁם הוּא גוֹמֵר עַל מִזְבֵּחַ הַפְּנִימִי. \nרְבִּי אֱלִיעֶזֶר אוֹמֵר: \nבִּמְקוֹמוֹ הָיָה עוֹמֵד וּמְחַטֵּא. \nוְעַל כֻּלָּם הוּא נוֹתֵן מִלְּמַטָּן לְמַעְלָן, \nחוּץ מִזּוֹ שֶׁהָיְתָה לְפָנָיו, \nשֶׁהָיָה נוֹתֵן מִלְמַעְלָן לְמַטָּן.\n",
            "<small>ח</small>\nהִזָּה עַל טְהָרוֹ שֶׁלַּמִּזְבֵּחַ שֶׁבַע פְּעָמִים. \nשִׁירֵי הַדָּם הָיָה שׁוֹפֵךְ \nעַל יְסוֹד מַעֲרָבִי שֶׁלְּמִזְבֵּחַ הַחִיצוֹן, \nוְשֶׁלְּמִזְבֵּחַ הַחִיצוֹן הָיָה שׁוֹפֵךְ עַל יְסוֹד הַדְּרוֹמִי. \nאֵלּוּ וָאֵלּוּ מִתְעָרְבִין בְּאַמָּה וְיוֹצְאִין לְנַחַל קִדְרוֹן, \nוְנִמְכָּרִים לַגַּנָּנִים לְזֶבֶל, \nוּמוֹעֲלִין בָּהֶן.\n",
            "<small>ט</small>\nכָּל מַעֲשֵׂה יוֹם הַכִּפּוּרִים הָאָמוּר עַל סֵדֶר. \nהִקְדִּים מַעֲשֶׂה לַחֲבֵרוֹ, \nלֹא עָשָׂה כְלוּם. \nהִקְדִּים דַּם הַשָּׂעִיר לְדַם הַפָּר, \nיַחְזֹר וְיַזֶּה מִדַּם הַשָּׂעִיר וְאַחַר דַּם הַפָּר. \nאִם עַד שֶׁלֹּא גָמַר אֶת הַמַּתָּנוֹת מִבִּפְנִים נִשְׁפַּךְ הַדָּם, \nיָבִיא דָּם אַחֵר וְיַחְזֹר וְיַזֶּה כַתְּחִלָּה מִבִּפְנִים. \nוְכֵן בַּהֵיכָל, וְכֵן בְּמִזְבַּח הַזָּהָב, \nשֶׁכֻּלָּם כַּפָּרָה וְכַפָּרָה בִּפְנֵי עַצְמָן. \nרְבִּי לְעָזָר וּרְבִּי שִׁמְעוֹן אוֹמְרִים: \nמִמָּקוֹם שֶׁפָּסַק, מִשָּׁם הוּא מַתְחִיל.\n\n\n\n"
        ],
        [
            "<small>א</small>\nשְׁנֵי שְׂעִירֵי יוֹם הַכִּפּוּרִים, \nמִצְוָתָן שֶׁיְּהוּ שָׁוִים \nבְּמַרְאֶה וּבְקוֹמָה וּבְדָמִין וּלְקִיחָתָן כְּאַחַת. \nאַף עַל פִּי שֶׁאֵינָן שָׁוִים, כְּשֵׁרִים. \nלָקַח אֶחָד הַיּוֹם וְאֶחָד לְמָחָר, כְּשֵׁרִים. \nמֵת אֶחָד מֵהֶם, \nאִם עַד שֶׁלֹּא הִגְרִיל מֵת, \nיִקַּח זוֹג לַשֵּׁנִי; \nוְאִם מִשֶּׁהִגְרִיל מֵת, \nיָבִיא שְׁנַיִם וְיַגְרִיל עֲלֵיהֶם כַּתְּחִלָּה. \n\n<small>ב</small>\nוְיֹאמַר, \nאִם שֶׁלַּשֵּׁם מֵת: \n\"זֶה שֶׁעָלָה עָלָיו הַגּוֹרָל \"לַשֵּׁם\"יִתְקַיֵּם תַּחְתָּיו\"; \nוְאִם שֶׁלַּעֲזָאזֵל מֵת: \n\"זֶה שֶׁעָלָה עָלָיו הַגּוֹרָל \"לַעֲזָאזֵל\"יִתְקַיֵּם תַּחְתָּיו\". \nהַשֵּׁנִי יִרְעֶה עַד שֶׁיִּסְתָּאֵב וְיִמָּכֵר, \nוְיִפְּלוּ דָמָיו לִנְדָבָה, \nשֶׁאֵין חַטַּאת צִבּוּר מֵתָה. \nרְבִּי יְהוּדָה אוֹמֵר: \nתָּמוּת. \nוְעוֹד אָמַר רְבִּי יְהוּדָה: \nנִשְׁפַּךְ הַדָּם, יָמוּת הַמִּשְׁתַּלֵּחַ; \nמֵת הַמִּשְׁתַּלֵּחַ, יִשָּׁפֵךְ הַדָּם.\n",
            "<small>ג</small>\nבָּא לוֹ אֵצֶל שָׂעִיר הַמִּשְׁתַּלֵּחַ \nוְסָמַךְ שְׁתֵּי יָדָיו עָלָיו וְנִתְוַדָּה. \nוְכָךְ הָיָה אוֹמֵר: \nאָנָּא הַשֵּׁם, \nעָווּ, פָּשְׁעוּ, חָטְאוּ לְפָנֶיךָ עַמְּךָ בֵית יִשְׂרָאֵל. \nאָנָּא הַשֵּׁם... \n",
            "<small>ד</small>\nמְסָרוֹ לְמִי שֶׁהוֹלִיכוֹ. \nהַכֹּל כְּשֵׁרִים לְהוֹלִיכוֹ, \nאֶלָּא שֶׁעָשָׁה הַכֹּהֲנִים גְּדוֹלִים קֶבַע, \nוְלֹא הָיוּ מַנִּיחִים אֶת יִשְׂרָאֵל לְהוֹלִיכוֹ. \nאָמַר רְבִּי יוֹסֵי: \nמַעֲשֶׂה וְהוֹלִיכוֹ עַד שְׁאלָא מִצִּפּוֹרִין, \nוְיִשְׂרָאֵל הָיָה.\n",
            "<small>ה</small>\nוְכֶבֶשׁ עוֹשִׁין לוֹ מִפְּנֵי הַבַּבְלִיִּים, \nשֶׁהָיוּ מְתַלְּשִׁים בִּשְׂעָרוֹ, \nוְאוֹמְרִין לוֹ: \n\"טֹל וְצֵא, טֹל וְצֵא!\" \nיַקִּירֵי יְרוּשָׁלַיִם הָיוּ מְלַוִּים אוֹתוֹ עַד סֻכָּה הָרִאשׁוֹנָה. \nעֶשֶׂר סֻכּוֹת מִירוּשָׁלַיִם וְעַד צוֹק, \nתִּשְׁעִים רֵיס, \nשִׁבְעָה וּמַחְצָה לְכָל מִיל. \n\n ",
            "<small>ו</small>\nוְעַל כָּל סֻכָּה וְסֻכָּה אוֹמְרִים לוֹ: \n\"הֲרֵי מָזוֹן וַהֲרֵי מַיִם\". \nוּמְלַוִּים אוֹתוֹ מִסֻּכָּה לְסֻכָּה, \nחוּץ מֵהָאַחֲרוֹן שֶׁבָּהֶן, \nשֶׁאֵינוּ מַגִּיעַ עִמּוֹ לַצּוֹק, \nאֶלָּא עוֹמֵד מֵרָחוֹק וְרוֹאֶה אֶת מַעֲשָׂיו.\n",
            "<small>ז</small>\nוּמָה הָיָה עוֹשֶׂה? \nחָלַק לָשׁוֹן שֶׁלִּזְהוֹרִית, \nחֶצְיוֹ קָשַׁר בַּסֶּלַע וְחֶצְיוֹ קָשַׁר בֵּין קַרְנָיו, \nוְדוֹחֲפוֹ לַאֲחוֹרָיו; \nוּמִתְגַּלְגֵּל וְיוֹרֵד, \nוְלֹא הָיָה מַגִּיעַ לְמַחֲצִית הָהָר, \nעַד שֶׁהוּא נֶעֱשָׂה אֵבָרִים אֵבָרִים. \nבָּא וְיָשַׁב לוֹ תַחַת סֻכָּה הָאַחֲרוֹנָה, \nעַד שֶׁתֶּחֱשַׁךְ. \nוּמֵאֵמָתַי מְטַמְּאִין בְּגָדִים? \nמִשֶּׁיֵּצֵא לְחוֹמַת יְרוּשָׁלַיִם. \nרְבִּי שִׁמְעוֹן אוֹמֵר: \nמִשָּׁעַת דְּחִיָּתוֹ לַצּוֹק.\n",
            "<small>ח</small>\nבָּא לוֹ אֵצֶל הַפַּר וְאֵצֶל הַשָּׂעִיר הַנִּשְׂרָפִים. \nקְרָעָם וְהוֹצִיא אֶת אֱמוּרֵיהֶם, \nנְתָנָם בַּמֶּגֶס וְהִקְטִירָם עַל גַּבֵּי הַמִּזְבֵּחַ. \nקְלָעָן בַּמַּקְלוֹת וְהוֹצִיאָן לְבֵית הַשְּׂרֵפָה. \nמֵאֵימָתַי מְטַמְּאִין בְּגָדִים? \nמִשֶּׁיֵּצְאוּ לְחוֹמַת הָעֲזָרָה. \nרְבִּי שִׁמְעוֹן אוֹמֵר: \nמִשֶּׁיִּצַּת הָאוּר בְּרֻבָּן.\n",
            "<small>ט</small>\nאָמְרוּ לוֹ לְכֹהֵן גָּדוֹל: \nהִגִּיעַ שָׂעִיר לַמִּדְבָּר. \nוּמְנַיִן הָיוּ יוֹדְעִין שֶׁהִגִּיעַ שָׂעִיר לַמִּדְבָּר? \nדִּרְכָּיוֹת הָיוּ עוֹשִׂין, וּמְנִיפִין בַּסּוּדָרִין, \nוְיוֹדְעִים שֶׁהִגִּיעַ שָׂעִיר לַמִּדְבָּר. \n\n<small>י</small>\nאָמַר רְבִּי יְהוּדָה: \nוַהֲלֹא סִימָן גָּדוֹל הָיָה לָהֶם? \nשְׁלוֹשֶׁת מִילִין מִירוּשָׁלַיִם וְעַד בֵּית חֲרוֹדוֹ; \nהוֹלְכִים מִיל, וְחוֹזְרִים מִיל, וְשׁוֹהִים כְּדֵי מִיל, \nוְיוֹדְעִים שֶׁהִגִּיעַ שָׂעִיר לַמִּדְבָּר. \n\n\n\n"
        ],
        [
            "<small>א</small>\nבָּא לוֹ כֹהֵן גָּדוֹל לִקְרוֹת. \nאִם רוֹצֶה בְּבִגְדֵי בוּץ קוֹרֵא, \nוְאִם לָאו, בְּאֶסְטְלֵית לָבָן מִשֶּׁלּוֹ. \nחַזַּן הַכְּנֶסֶת נוֹטֵל סֵפֶר תּוֹרָה, \nוְנוֹתְנוֹ לְרֹאשׁ הַכְּנֶסֶת, \nוְרֹאשׁ הַכְּנֶסֶת נוֹתְנוֹ לַסֶּגֶן, \nוְהַסֶּגֶן נוֹתְנוֹ לְכֹהֵן גָּדוֹל, \nוְכֹהֵן גָּדוֹל עוֹמֵד וּמְקַבֵּל וְקוֹרֵא עוֹמֵד, \nוְקוֹרֵא \"אַחֲרֵי מוֹת\" וְ\"אַךְ בֶּעָשׁוֹר\". \nוְגוֹלֵל אֶת הַתּוֹרָה וּמַנִּיחָהּ בְּחֵיקוֹ, \nוְאוֹמֵר: \n\"יוֹתֵר מִמַּה שֶּׁקָּרִיתִי לִפְנֵיכֶם כָּתוּב. \n\"וּבֶעָשׁוֹר\" שֶׁבְּחוּמַשׁ הַפְּקוּדִים \nוְקוֹרֵא עַל פֶּה. \nוּמְבָרֵךְ עָלֶיהָ שְׁמוֹנֶה בְרָכוֹת: \nעַל הַתּוֹרָה, \nוְעַל הָעֲבוֹדָה, \nוְעַל הַהוֹדָיָה, \nוְעַל מְחִילַת הֶעָוֹן, \nוְעַל הַמִּקְדָּשׁ, \nוְעַל יִשְׂרָאֵל, \nוְעַל הַכֹּהֲנִים, \nוְעַל שְׁאָר הַתְּפִלָּה.\n",
            "הָרוֹאֶה כֹהֵן גָּדוֹל שֶׁהוּא קוֹרֵא, \nוְאֵינוּ רוֹאֶה פַר וְשָׂעִיר הַנִּשְׂרָפִים, \nוְהָרוֹאֶה פַר וְשָׂעִיר הַנִּשְׂרָפִים, \nאֵינוּ רוֹאֶה כֹהֵן גָּדוֹל שֶׁהוּא קוֹרֵא. \nלֹא מִפְּנֵי שֶׁאֵינוּ רַשַּׁי, \nאֶלָּא שֶׁהָיְתָה דֶרֶךְ רְחוֹקָה, \nוּמְלֶאכֶת שְׁנֵיהֶם הָיְתָה כְאַחַת.\n",
            "<small>ב</small>\nוְאִם בְּבִגְדֵי בוּץ קָרָא, \nקִדֵּשׁ יָדָיו וְרַגְלָיו וּפָשַׁט, \nיָרַד וְטָבַל, עָלָה וְנִסְתַּפַּג. \nהֵבִיאוּ לוֹ בִגְדֵי זָהָב, \nוְלָבַשׁ, קִדֵּשׁ יָדָיו וְרַגְלָיו. \n\n<small>ג</small>\nיָצָא וְעָשָׂה אֶת אֵילוֹ וְאֶת אֵיל הָעָם, \nוְאֶת שִׁבְעַת כְּבָשִׂים תְּמִימִים. \nדִּבְרֵי רְבִּי אֱלִיעֶזֶר. \nרְבִּי עֲקִיבָה אוֹמֵר: \nעִם הַתָּמִיד שֶׁלַּשַּׁחַר הָיוּ קְרֵבִים, \nאֲבָל פַּר הָעוֹלָה וְשָׂעִיר הַנֶּעֱשָׂה בַחוּץ \nהָיוּ קְרֵבִים עִם הַתָּמִיד שֶׁלְּבֵין הָעַרְבַּיִם.\n",
            "קִדֵּשׁ יָדָיו וְרַגְלָיו וּפָשַׁט, \nוְיָרַד וְטָבַל וְעָלָה וְנִסְתַּפַּג. \nהֵבִיאוּ לוֹ בִגְדֵי לָבָן וְלָבַשׁ, \nקִדֵּשׁ יָדָיו וְרַגְלָיו. \n\n<small>ד</small>\nנִכְנַס לְהוֹצִיא אֶת הַכַּף וְאֶת הַמַּחְתָּה. \nקִדֵּשׁ יָדָיו וְרַגְלָיו וּפָשַׁט, \nיָרַד וְטָבַל, עָלָה וְנִסְתַּפַּג. \nהֵבִיאוּ לוֹ בִגְדֵי זָהָב וְלָבַשׁ, \nקִדֵּשׁ יָדָיו וְרַגְלָיו. \n\n<small>ה</small>\nנִכְנַס לְהַקְטִיר אֶת הַקְּטֹרֶת שֶׁלְּבֵין הָעַרְבַּיִם \nוּלְהֵטִיב אֶת הַנֵּרוֹת. \nקִדֵּשׁ יָדָיו וְרַגְלָיו וּפָשַׁט. \nהֵבִיאוּ לוֹ בִגְדֵי עַצְמוֹ וְלָבַשׁ. \nמְלַוִּים אוֹתוֹ עַד בֵּיתוֹ. \nיוֹם טוֹב עוֹשֶׂה לְכָל אוֹהֲבָיו, \nשֶׁיָּצָא בְּשָׁלוֹם.\n",
            "<small>ו</small>\nכֹּהֵן גָּדוֹל מִשְׁתַּמֵּשׁ בִּשְׁמוֹנָה כֵלִים, \nוְהַהֶדְיוֹט בְּאַרְבָּעָה: \nבִּכְתֹנֶת וּבְמִכְנְסַיִם, בְּמִצְנֶפֶת וּבְאַבְנֵט. \nמוֹסִיף עָלָיו כֹּהֵן גָּדוֹל: \nחֹשֶׁן וְאֵפוֹד וּמְעִיל וְצִיץ. \nבְּאֵלּוּ נִשְׁאָלִים בְּאוּרִים וְתֻמִּים. \nוְאֵינָן נִשְׁאָלִים בָּהֶן לַהֶדְיוֹט, \nאֶלָּא לַמֶּלֶךְ וּלְבֵית דִּין, \nוּלְמִי שֶׁצֹּרֶךְ הַצִּבּוּר בּוֹ.\n\n\n\n"
        ],
        [
            "<small>א</small>\nיוֹם הַכִּפּוּרִים אָסוּר בַּאֲכִילָה וּבִשְׁתִיָּה \nוּבִרְחִיצָה וּבְסִיכָה וּבִנְעִילַת הַסַּנְדָּל וּבְתַשְׁמִישׂ הַמִּטָּה. \nוְהַמֶּלֶךְ וְהַכַּלָּה יִרְחֲצוּ אֶת פְּנֵיהֶם, \nוְהַחַיָּה תִנְעֹל אֶת הַסַּנְדָּל. \nדִּבְרֵי רְבִּי אֱלִיעֶזֶר, \nוַחֲכָמִים אוֹסְרִין.\n",
            "<small>ב</small>\nהָאוֹכֵל בְּיוֹם הַכִּפּוּרִים \nכְּכוֹתֶבֶת הַגַּסָּה כָמוֹהָ וּכְגַלְעִינָתָהּ, \nוְהַשּׁוֹתֶה כִמְלֹא לָגְמָיו, חַיָּב. \nכָּל הָאֳכָלִים מִצְטָרְפִין לְכַכּוֹתֶבֶת, \nוְכָל הַמַּשְׁקִים מִצְטָרְפִין לְכִמְלֹא לָגְמָיו. \nהָאוֹכֵל וְהַשּׁוֹתֶה אֵינָן מִצְטָרְפִים.\n",
            "<small>ג</small>\nאָכַל וְשָׁתָה בְהֶעְלֵם אֶחָד, \nאֵינוּ חַיָּב אֶלָּא חַטָּאת אַחַת. \nאָכַל וְעָשָׂה מְלָאכָה, חַיָּב שְׁתֵּי חַטָּאוֹת. \nאָכַל אֳכָלִים שֶׁאֵינָן רְאוּיִים לַאֲכִילָה, \nשָׁתָה מַשְׁקִים שֶׁאֵינָן רְאוּיִין לִשְׁתִיָּה, \nשָׁתָה צֵיר אוֹ מֻרְיָס, פָּטוּר.\n",
            "הַתִּינוֹקוֹת, \nאֵין מְעַנִּין אוֹתָם בְּיוֹם הַכִּפּוּרִים, \nאֲבָל מְחַנְּכִין אוֹתָם קֹדֶם שָׁנָה וְקֹדֶם שְׁתַּיִם, \nבִּשְׁבִיל שֶׁיְּהוּ רְגִילִים לַמִּצְוֹת.\n",
            "<small>ד</small>\nעוֹבָרָה שֶׁהֵרִיחָה, \nמַאֲכִילִין אוֹתָהּ עַד שֶׁתָּשִׁיב נַפְשָׁהּ. \nחוֹלֶה, מַאֲכִילִין אוֹתוֹ עַל פִּי בְקִיִּים; \nוְאִם אֵין שָׁם בְקִיִּים, \nמַאֲכִילִין עַל פִּי עַצְמוֹ, \nעַד שֶׁיֹּאמַר דַּי.\n",
            "<small>ה</small>\nמִי שֶׁאָחֲזוֹ בָלְמוֹס, \nמַאֲכִילִין אוֹתוֹ אֲפִלּוּ דְבָרִים טְמֵאִים, \nעַד שֶׁיֵּאוֹרוּ עֵינָיו. \nמִי שֶׁנְּשָׁכוֹ כֶלֶב שׁוֹטֶה, \nאֵין מַאֲכִילִין אוֹתוֹ מֵחֲצַר הַכָּבֵד שֶׁלּוֹ. \nוּרְבִּי מַתַּתְיָה בֶן חָרָשׁ מַתִּיר. \nוְעוֹד אָמַר רְבִּי מַתַּתְיָה בֶן חָרָשׁ: \nהַחוֹשֵׁשׂ בְּפִיו, \nמְטִילִין בְּתוֹכוֹ סַם בַּשַּׁבָּת, \nמִפְּנֵי שֶׁהוּא סְפֵק נְפָשׁוֹת, \nוְכָל סְפֵק נְפָשׁוֹת דּוֹחֶה אֶת הַשַּׁבָּת.\n",
            "<small>ו</small>\nמִי שֶׁנָּפְלָה עָלָיו מַפֹּלֶת, \nסָפֵק הוּא שָׁם, סָפֵק אֵינוּ שָׁם, \nסָפֵק חַי, סָפֵק מֵת, \nסָפֵק נָכְרִי, סָפֵק יִשְׂרָאֵל, \nמְפַקְּחִים עָלָיו. \nמְצָאוּהוּ חַי, מְפַקְּחִין עָלָיו, \nוְאִם מֵת, יַנִּיחוּהוּ.\n",
            "<small>ז</small>\nחַטָּאת וְאָשָׁם וַדַּאי מְכַפְּרִים. \nמִיתָה וְיוֹם הַכִּפּוּרִים מְכַפְּרִים עִם הַתְּשׁוּבָה. \nהַתְּשׁוּבָה מְכַפֶּרֶת עַל עֲבֵרוֹת קַלּוֹת, \nוְעַל עֲשֵׂה וְעַל לֹא תַעֲשֶׂה; \nוְעַל הַחֲמוּרוֹת הִיא תּוֹלָה, \nעַד שֶׁיָּבוֹא יוֹם הַכִּפּוּרִים וִיכַפֵּר.\n",
            "<small>ח</small>\nהָאוֹמֵר: \n\"אֶחֱטֵא וְאָשׁוּב, אֶחֱטֵא וְאָשׁוּב\", \nאֵין מַסְפִּיקִים בְּיָדוֹ לַעֲשׁוֹת תְּשׁוּבָה. \n\"אֶחֱטֵא, וְיוֹם הַכִּפּוּרִים מְכַפֵּר\", \nאֵין יוֹם הַכִּפּוּרִים מְכַפֵּר. \nעֲבֵרוֹת שֶׁבֵּין אָדָם לַמָּקוֹם, \nיוֹם הַכִּפּוּרִים מְכַפֵּר, \nוְשֶׁבֵּין אָדָם לַחֲבֵרוֹ, \nאֵין יוֹם הַכִּפּוּרִים מְכַפֵּר, \nעַד שֶׁיְּרַצֶּה אֶת חֲבֵרוֹ. \n\n<small>ט</small>\nאֶת זוֹ דָרַשׁ רְבִּי אֶלְעָזָר בֶּן עֲזַרְיָה: \n\"מִכּל חַטֹּאתֵיכֶם לִפְנֵי יי תִּטְהָרוּ\", (ויקרא טז,ל) \nעֲבֵרוֹת שֶׁבֵּין אָדָם לַמָּקוֹם, \nיוֹם הַכִּפּוּרִים מְכַפֵּר; \nעֲבֵרוֹת שֶׁבֵּין אָדָם לַחֲבֵרוֹ, \nאֵין יוֹם הַכִּפּוּרִים מְכַפֵּר, \nעַד שֶׁיְּרַצֶּה אֶת חֲבֵרוֹ. \n\n<small>י</small>\nאָמַר רְבִּי עֲקִיבָה: \nאַשְׁרֵיכֶם יִשְׂרָאֵל! \nלִפְנֵי מִי אַתֶּם מִטַּהֲרִין, \nוּמִי מְטַהֵר אֶתְכֶם? \nאֲבִיכֶם שֶׁבַּשָּׁמַיִם, שֶׁנֶּאֱמַר: (יחזקאל לו,כה) \n\"וְזָרַקְתִּי עֲלֵיכֶם מַיִם טְהוֹרִים וּטְהַרְתֶּם\"; \nוְאוֹמֵר: (ירמיה יז,יג) \n\"מִקְוֵה יִשְׂרָאֵל יי\", \nמָה מִקְוֶה מְטַהֵר אֶת הַטְּמֵאִים, \nאַף הַקָּדוֹשׁ בָּרוּךְ הוּא מְטַהֵר אֶת יִשְׂרָאֵל.\n\n\n\n\n"
        ]
    ],
    "sectionNames": [
        "Chapter",
        "Mishnah"
    ]
}