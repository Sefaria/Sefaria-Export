{
    "language": "he",
    "title": "Mishnah Rosh Hashanah",
    "versionSource": "https://archive.org/details/MishnaCorrectedKaufman00WHOLE",
    "versionTitle": "Mishnah based on the Kaufmann manuscript, edited by Dan Be'eri",
    "status": "locked",
    "license": "PD",
    "digitizedBySefaria": true,
    "actualLanguage": "he",
    "languageFamilyName": "hebrew",
    "isSource": true,
    "isPrimary": true,
    "direction": "rtl",
    "heTitle": "משנה ראש השנה",
    "categories": [
        "Mishnah",
        "Seder Moed"
    ],
    "text": [
        [
            "<small>א</small>\nאַרְבָּעָה רָאשֵׁי שָׁנִים הֵן: \nבְּאֶחָד בְּנִיסָן, \nרֹאשׁ הַשָּׁנָה לַמְּלָכִים וְלָרְגָלִים; \nבְּאֶחָד בֶּאֱלוּל, \nרֹאשׁ הַשָּׁנָה לְמַעְשַׂר בְּהֵמָה; \nרְבִּי אֶלְעָזָר וּרְבִּי שִׁמְעוֹן אוֹמְרִים: \nבְּאֶחָד בְּתִשְׁרִי; \n\n<small>ב</small>\nבְּאֶחָד בְּתִשְׁרִי, \nרֹאשׁ הַשָּׁנָה לַשָּׁנִים וְלַשְּׁמִטִּין וְלַיּוֹבֵלוֹת, &lt; וְלַשְּׁמִיטִין &gt;\nלִנְטִיעָה וְלִירָקוֹת; \nבְּאֶחָד בִּשְׁבָט, \nרֹאשׁ הַשָּׁנָה לָאִילָן, \nכְּדִבְרֵי בֵית שַׁמַּי; \nוּבֵית הֶלֵּל אוֹמְרִין: \nבַּחֲמִשָּׁה עָשָׂר בּוֹ.\n",
            "<small>ג</small>\nבְּאַרְבָּעָה פְרָקִים הָעוֹלָם נִדּוֹן: \nבַּפֶּסַח עַל הַתְּבוּאָה; \nוּבָעֲצֶרֶת עַל פֵּרוֹת הָאִילָן; \nוּבְרֹאשׁ הַשָּׁנָה, \nכָל בָּאֵי הָעוֹלָם עוֹבְרִים לְפָנָיו כִּבְנוֹמְרוֹן, \nשֶׁנֶּאֱמַר: (תהלים לג,טו) \n\"הַיּצֵר יַחַד לִבָּם, \nהַמֵּבִין אֶל כָּל מַעֲשֵׂיהֶם\"; \nוּבֶחָג נִדּוֹנִים עַל הַמַּיִם.\n",
            "<small>ד</small>\nעַל שִׁשָּׁה חֳדָשִׁים שְׁלוּחִים יוֹצְאִים: \nעַל נִיסָן, מִפְּנֵי הַפֶּסַח; \nעַל אָב, מִפְּנֵי הַתַּעְנִית; \nעַל אֱלוּל, מִפְּנֵי רֹאשׁ הַשָּׁנָה; \nעַל תִּשְׁרִי, מִפְּנֵי תַקָּנַת הַמּוֹעֲדוֹת; \nעַל כִּסְלֵו, מִפְּנֵי הַחֲנֻכָּה; \nעַל אֲדָר, מִפְּנֵי הַפּוּרִים. \nוּכְשֶׁהַמִּקְדָּשׁ קַיָּם, \nיוֹצְאִים אַף עַל אִיָּר, מִפְּנֵי פֶסַח קָטָן.\n",
            "<small>ה</small>\nעַל שְׁנֵי חֳדָשִׁים מְחַלְּלִים אֶת הַשַּׁבָּת: \nעַל נִיסָן וְעַל תִּשְׁרִי, \nשֶׁבָּהֶם שְׁלוּחִים יוֹצְאִין לְסוּרְיָה, \nוּבָהֶן הָיוּ מְתַקְּנִין אֶת הַמּוֹעָדוֹת; \nוּכְשֶׁבֵּית הַמִּקְדָּשׁ קַיָּם, \nמְחַלְּלִים אַף עַל כֻּלָּם, \nמִפְּנֵי תַקָּנַת הַקָּרְבָּן.\n",
            "<small>ו</small>\nבֵּין שֶׁנִּרְאָה בַעֲלִיל וּבֵין שֶׁלֹּא נִרְאָה בַעֲלִיל, \nמְחַלְּלִים עָלָיו אֶת הַשַּׁבָּת. \nרְבִּי יוֹסֵי אוֹמֵר: \nאִם נִרְאָה בַעֲלִיל, \nאֵין מְחַלְּלִין עָלָיו אֶת הַשַּׁבָּת.\n",
            "<small>ז</small>\nמַעֲשֶׂה שֶׁעָבְרוּ יוֹתֵר מֵאַרְבָּעִים זוֹג, \nוְעִכְּבָן רְבִּי עֲקִיבָה בְלוֹד. \nשָׁלַח לוֹ רַבָּן גַּמְלִיאֵל: \nאִם מְעַכֵּב אַתָּה אֶת הָרַבִּים, \nנִמְצֵאתָ מְכַשְּׁלָן לֶעָתִיד לָבוֹא.\n",
            "<small>ח</small>\nאָב וּבְנוֹ שֶׁרָאוּ אֶת הַחֹדֶשׁ, יֵלֵכוּ; \nלֹא שֶׁמִּצְטָרְפִים זֶה עִם זֶה, \nאֶלָּא שֶׁמֵּא יִפָּסֵל אֶחָד מֵהֶם, \nיִצְטָרֵף הַשֵּׁנִי עִם אַחֵר. \nרְבִּי שִׁמְעוֹן אוֹמֵר: \nאָב וּבְנוֹ, וְכָל הַקְּרוֹבִים, \nכְּשֵׁרִים לְעֵדוּת הַחֹדֶשׁ. \n\n<small>ט</small>\nאָמַר רְבִּי יוֹסֵה: \nמַעֲשֶׂה בְטוֹבִיָּה הָרוֹפֵא, \nשֶׁרָאָה אֶת הַחֹדֶשׁ בִּירוּשָׁלַיִם, \nהוּא וּבְנוֹ וְעַבְדּוֹ הַמְשֻׁחְרָר, \nוְקִבְּלוּ הַכֹּהֲנִים אוֹתוֹ וְאֶת בְּנוֹ, \nוּפָסְלוּ אֶת עַבְדּוֹ. \n",
            "<small>י</small>\nאֵלּוּ הֵן הַפְּסוּלִין: \nהַמְשַׂחֵק בַּקֻּבְיָא, \nוְהַמַּלְוֶה בָרִבִּית, \nוּמַפְרִיחֵי יוֹנִים, \nוְסוֹחֲרֵי שְׁבִיעִית, \nוַעֲבָדִים. \nזֶה הַכְּלָל: \nכָּל הָעֵדוּת שֶׁאֵין הָאִשָּׁה כְשֵׁרָה לָהּ, \nאַף הֵן אֵינָן כְּשֵׁרִים לָהּ.\n",
            "<small>יא</small> \nמִי שֶׁרָאָה אֶת הַחֹדֶשׁ וְאֵינוּ יָכוֹל לְהַלֵּךְ, \nמוֹלִיכִים אוֹתוֹ עַל הַחֲמוֹר, \nאֲפִלּוּ בַמִּטָּה; \nאִם צוֹדֶה לָהֶם, לוֹקְחִין בְּיָדָם מַקְלוֹת; \nוְאִם הָיְתָה דֶרֶךְ רְחוֹקָה, \nלוֹקְחִין בְּיָדָן מְזוֹנוֹת. \nשֶׁעַל מַהֲלַךְ לַיְלָה וָיוֹם, \nמְחַלְּלִים אֶת הַשַּׁבָּת וְיוֹצְאִין לְעֵדוּת הַחֹדֶשׁ, \nשֶׁנֶּאֱמַר: (ויקרא כג,ד) \n\"אֵלֶּה מוֹעֲדֵי יי, מִקְרָאֵי קֹדֶשׁ, \nאֲשֶׁר תִּקְרְאוּ אֹתָם בְּמוֹעֲדָם\".\n\n\n\n"
        ],
        [
            "<small>א</small>\nאִם אֵינָן מַכִּירִין אוֹתוֹ, \nמְשַׁלְּחִין עִמּוֹ אַחֵר לְהַעִידוֹ. \nבָּרִאשׁוֹנָה, \nהָיוּ מְקַבְּלִים עֵדוּת הַחֹדֶשׁ מִכָּל הָאָדָם; \nמִשֶּׁקִּלְקְלוּ הַמִּינִים, \nהִתְקִינוּ שֶׁלֹּא יְהוּ מְקַבְּלִים אֶלָּא מִן הַמַּכִּירִים.\n",
            "בָּרִאשׁוֹנָה הָיוּ מַשִּׂיאִים מַשּׂוּאוֹת; \nמִשֶּׁקִּלְקְלוּ הַכּוּתִים, \nהִתְקִינוּ שֶׁיְּהוּ שְׁלוּחִים יוֹצְאִין.\n",
            "<small>ב</small>\nכֵּיצַד מַשִּׂיאִים מַשּׂוּאוֹת? \nמְבִיאִין כְּלֻנְסוֹת שֶׁלָּאֶרֶז אֲרֻכִּים, \nוְקָנִים וַעֲצֵי שֶׁמֶן וּנְעֹרֶת שֶׁלַּפִּשְׁתָּן, \nוְכוֹרֵךְ בִּמְשִׁיחָה, וְעוֹלֶה לְרֹאשׁ הָהָר, \nוּמַצִּית בָּהֶן אֶת הָאוּר, \nוּמוֹלִיךְ וּמֵבִיא וּמַעֲלֶה וּמוֹרִיד, \nעַד שֶׁהוּא רוֹאֶה אֶת חֲבֵרוֹ \nשֶׁהוּא עוֹשֶׂה כֵן בְּרֹאשׁ הָהָר הַשֵּׁנִי, \nוְכֵן בְּרֹאשׁ הָהָר הַשְּׁלִישִׁי.\n",
            "<small>ג</small>\nמְנַיִן הָיוּ מַשִּׂיאִים? \nמֵהַר הַמִּשְׁחָה לְסַרְטְבָא, \nוּמִסַּרְטְבָא לִגְרוֹפִינָא, &lt;לגריפוניא&gt;\nוּמִגְּרוֹפִינָא לְחַוְרָן, \nוּמֵחַוְרָן לְבֵית בִּלְתִּין; \nוּמִבֵּית בִּלְתִּין לֹא זָזוּ, \nאֶלָּא מוֹלִיךְ וּמֵבִיא וּמַעֲלֶה וּמוֹרִיד, \nעַד שֶׁהוּא רוֹאֶה כָל הַגּוֹלָה לְפָנָיו \nכִּמְדוּרַת הָאֵשׁ.\n",
            "<small>ד</small>\nחָצֵר גְּדוֹלָה הָיְתָה בִירוּשָׁלַיִם, \nוּבֵית יַעְזֵק הָיְתָה נִקְרֵאת, \nוְלַשָּׁם כָּל הָעֵדִים מִתְכַּנְּסִין, \nוּבֵית דִּין בּוֹדְקִין אוֹתָן שָׁם. \nוּסְעוֹדוֹת גְּדוֹלוֹת עוֹשִׂין לָהֶם, \nבִּשְׁבִיל שֶׁיְּהוּ רְגִילִים לָבֹא. \n\n<small>ה</small>\nבָּרִאשׁוֹנָה לֹא הָיוּ זָזִים מִשָּׁם כָּל הַיּוֹם. \nהִתְקִין רַבָּן גַּמְלִיאֵל הַזָּקֵן, \nשֶׁיְּהוּ מְהַלְּכִים אַלְפַּיִם אַמָּה לְכָל רוּחַ. \nוְלֹא זוֹ בִלְבַד, \nאֶלָּא אַף חֲכָמָה הַבָּאָה לְיַלֵּד, \nהַבָּא לְהַצִּיל מִיַּד הַגַּיִס וּמִיַּד הַנָּהָר, \nמִיַּד הַדְּלֵקָה מִיַּד הַמַּפְּלוֹת, \nהֲרֵי אֵלּוּ כְאַנְשֵׁי הָעִיר, \nוְיֵשׁ לָהֶם אַלְפַּיִם אַמָּה לְכָל רוּחַ.\n",
            "<small>ו</small>\nכֵּיצַד בּוֹדְקִין אֶת הָעֵדִים? \nזוֹג שֶׁבָּא רִאשׁוֹן, \nבּוֹדְקִין אוֹתוֹ רִאשׁוֹן. \nמַכְנִיסִים אֶת הַגָּדוֹל שֶׁבָּהֶם, \nוְאוֹמְרִים לוֹ: \nאֱמֹר, כֵּיצַד רָאִיתָ אֶת הַלְּבָנָה, \nלִפְנֵי הַחַמָּה אוֹ לְאַחַר הַחַמָּה? \nלִצְפוֹנָהּ אוֹ לִדְרוֹמָהּ? \nכַּמָּה הָיָה גָבוֹהַּ, וּלְאַיִן הָיָה נוֹטֶה? \nוְכַמָּה הָיָה רָחָב? \nוְאִם אָמַר \"לִפְנֵי הַחַמָּה\", \nלֹא אָמַר כְּלוּם. \n\n<small>ז</small>\nהָיוּ מַכְנִיסִין אֶת הַשֵּׁנִי וּבוֹדְקִין אוֹתוֹ. \nנִמְצְאוּ דִבְרֵיהֶם מְכֻוָּנִים, \nעֵדוּתָן מְקֻיֶּמֶת. \nוּשְׁאָר כָּל הַזּוֹגוֹת, \nשׁוֹאֲלִין אוֹתָן רָאשֵׁי דְבָרִים; \nלֹא שֶׁהֵן צְרִיכִים לָהֶן, \nאֶלָּא שֶׁלֹּא יֵצְאוּ בְפַחֵי נֶפֶשׁ, \nבִּשְׁבִיל שֶׁיְּהוּ רְגִילִים לָבֹא.\n",
            "<small>ח</small>\nרֹאשׁ בֵּית דִּין אוֹמֵר: \nמְקֻדָּשׁ! \nוְכָל הָעָם עוֹנִים אַחֲרָיו: \nמְקֻדָּשׁ, מְקֻדָּשׁ! \nבֵּין שֶׁנִּרְאָה בִזְמַנּוֹ וּבֵין שֶׁלֹּא נִרְאָה בִזְמַנּוֹ, \nמְקַדְּשִׁים אוֹתוֹ. \nרְבִּי אֶלְעָזָר בִּרְבִּי צָדוֹק אוֹמֵר: \nאִם לֹא נִרְאָה בִזְמַנּוֹ, \nאֵין מְקַדְּשִׁים אוֹתוֹ, \nשֶׁכְּבָר קִדְּשׁוּהוּ שָׁמַיִם.\n",
            "<small>ט</small>\nדְּמוּת צוּרוֹת לְבָנוֹת \nהָיוּ לוֹ לְרַבָּן גַּמְלִיאֵל בַּעֲלִיָּתוֹ, \nבַּטַּבְלָא וּבַכֹּתֶל, \nשֶׁבָּהֶן מַרְאֶה אֶת הַהֶדְיוֹטוֹת וְאוֹמֵר: \nהֲכָזֶה רָאִיתָ אוֹ כָזֶה? \nמַעֲשֶׂה שֶׁבָּאוּ שְׁנַיִם וְאָמְרוּ: \nרְאִינוּהוּ שַׁחְרִית בַּמִּזְרָח, וְעַרְבִית בַּמַּעֲרָב. \nאָמַר רְבִּי יוֹחָנָן בֶּן נוּרִי: \nעֵדֵי שֶׁקֶר הֵם! \nוּכְשֶׁבָּאוּ לְיַבְנֶה קִבְּלָן רַבָּן גַּמְלִיאֵל. &lt;ליוונה&gt;\n\n<small>י</small>\nוְעוֹד בָּאוּ שְׁנַיִם וְאָמְרוּ: \nרְאִינוּהוּ בִזְמַנּוֹ, \nוּבַלַּיְלָה בְעִבּוּרוֹ, לֹא נִרְאָה. \nוְקִבְּלָן רַבָּן גַּמְלִיאֵל. \nאָמַר רְבִּי דוֹסָא בֶן אַרְכִינָס: \nעֵדֵי שֶׁקֶר הֵם! \nהֵיאָךְ מְעִידִין עַל הָאִשָּׁה שֶׁיָּלָדָה, \nוּלְמָחָר כְּרֵסָהּ בֵּין שִׁנֶּיהָ? \nאָמַר לוֹ רְבִּי יְהוֹשֻׁעַ: \nרוֹאֶה אֲנִי אֶת דְּבָרֶיךָ.\n",
            "<small>יא</small>\nשָׁלַח לוֹ רַבָּן גַּמְלִיאֵל: \nגּוֹזֵר אֲנִי עָלֶיךָ, \nשֶׁתָּבֹא אֶצְלִי בְמַקְלָךְ וּבְמָעוֹתָךְ, \nבְּיוֹם שֶׁחָל יוֹם הַכִּפּוּרִים לִהְיוֹת בְּחֶשְׁבּוֹנָךְ. \nהָלַךְ וּמְצָאוֹ רְבִּי עֲקִיבָה מֵצֵר. \nאָמַר לוֹ: \nיֶשׁ לִי לִלְמוֹד, \nשֶׁכָּל מַה שֶּׁעָשָׂה רַבָּן גַּמְלִיאֵל, עָשׁוּי, \nשֶׁנֶּאֱמַר: (ויקרא כג,ד) \n\"אֵלֶּה מוֹעֲדֵי יי מִקְרָאֵי קֹדֶשׁ, \nאֲשֶׁר תִּקְרְאוּ אֹתָם\"; \nבֵּין בִּזְמַנָּן, בֵּין שֶׁלֹּא בִזְמַנָּן, \nאֵין לִי מוֹעֲדוֹת אֶלָּא אֵלּוּ. \n\n<small>יב</small>\nבָּא לוֹ אֵצֶל רְבִּי דוֹסָא בֶן אַרְכִינָס, \nאָמַר לוֹ: \nאִם בָּאִין אָנוּ לָדִין \nאַחַר בֵּית דִּינוֹ שֶׁלְּרַבָּן גַּמְלִיאֵל, \nצְרִיכִין אָנוּ לָדִין \nאַחַר כָּל בֵּית דִּין וְדִין \nשֶׁעָמַד מִימוֹת משֶׁה וְעַד עַכְשָׁיו; \nשֶׁנֶּאֱמַר: (שמות כד,ט) \n\"וַיַּעַל משֶׁה וְאַהֲרֹן, נָדַב וַאֲבִיהוּא, \nוְשִׁבְעִים מִזִּקְנֵי יִשְׂרָאֵל\", \nוְלָמָּה לֹא נִתְפָּרְשׁוּ שְׁמוֹתָן שֶׁלַּזְּקֵנִים? \nאֶלָּא לְלַמְּדָךְ, שֶׁכָּל שְׁלֹשָׁה וּשְׁלֹשָׁה \nשֶׁעָמְדוּ בֵית דִּין עַל יִשְׂרָאֵל, \nהֲרֵי הֵן כְּבֵית דִּינוֹ שֶׁלְּמשֶׁה. \nנָטַל מַקְלוֹ וּמָעוֹתָיו בְּיָדוֹ, \nוְהָלַךְ לְיַבְנֶה אֵצֶל רַבָּן גַּמְלִיאֵל, \nבְּיוֹם שֶׁחָל יוֹם הַכִּפּוּרִים לִהְיוֹת כְּחֶשְׁבּוֹנוֹ. \nעָמַד רַבָּן גַּמְלִיאֵל וּנְשָׁקוֹ בְרֹאשׁוֹ, \nוְאָמַר לוֹ: \nבּוֹא בְשָׁלוֹם, רֶבִּי וְתַלְמִידִי! \nרֶבִּי בַחָכְמָה, \nוְתַלְמִידִי שֶׁקִּבַּלְתָּ עָלֶיךָ אֶת דְּבָרַי.\n\n\n\n"
        ],
        [
            "<small>א</small>\nרָאוּהוּ בֵית דִּין וְכָל יִשְׂרָאֵל; \nנֶחְקְרוּ הָעֵדִים; \nלֹא הִסְפִּיקוּ לוֹמַר \"מְקֻדָּשׁ\" עַד שֶׁחָשֵׁכָה, \nהֲרֵי זֶה מְעֻבָּר. \nרָאוּהוּ בֵית דִּין בִּלְבַד, \nיַעַמְדוּ שְׁנַיִם וְיָעִידוּ לִפְנֵיהֶם, וְיֹאמְרוּ: \nמְקֻדָּשׁ, מְקֻדָּשׁ! \nרָאוּהוּ שְׁלֹשָׁה וְהֵן בֵּית דִּין, \nיַעַמְדוּ שְׁנַיִם וְיוֹשִׁיבוּ מֵחֲבֵרֵיהֶם אֵצֶל הַיָּחִיד, \nוְיָעִידוּ בִפְנֵיהֶם, וְיֹאמְרוּ: \nמְקֻדָּשׁ, מְקֻדָּשׁ! \nשֶׁאֵין הַיָּחִיד נֶאֱמָן עַל יְדֵי עַצְמוֹ.\n",
            "<small>ב</small>\nכָּל הַשּׁוֹפָרוֹת כְּשֵׁרִין חוּץ מִשֶּׁלַּפָּרָה, \nמִפְּנֵי שֶׁהִיא קֶרֶן. \nאָמַר רְבִּי יוֹסֵה: \nוַהֲלֹא כָל הַשּׁוֹפָרוֹת נִקְרְאוּ קֶרֶן, \nשֶׁנֶּאֱמַר: (יהושע ו,ה) \n\"וְהָיָה בִּמְשֹׁךְ בְּקֶרֶן הַיּוֹבֵל, \nכְּשָׁמְעֲכֶם אֶת קוֹל הַשּׁוֹפָר\".\n",
            "שׁוֹפָר שֶׁלְּרֹאשׁ הַשָּׁנָה שֶׁלַּיָּעֵל פָּשׁוּט, \nוּפִיו מְצֻפֶּה זָהָב, \nוּשְׁתֵּי חֲצוֹצְרוֹת בִּצְדָדִים. \nשׁוֹפָר מַאֲרִיךְ וַחֲצוֹצְרוֹת מְקַצְּרוֹת, \nשֶׁמִּצְוַת הַיּוֹם בַּשּׁוֹפָר.\n",
            "<small>ג</small>\nוּבְתַעְנִיּוֹת בְּשֶׁלַּזְּכָרִים כְּפוּפִים, \nוּפִיו מְצֻפֶּה כֶסֶף, \nוּשְׁתֵּי חֲצוֹצְרוֹת בָּאֶמְצַע. \nשׁוֹפָר מְקַצֵּר וַחֲצוֹצְרוֹת מַאֲרִיכוֹת, \nשֶׁמִּצְוַת הַיּוֹם בַּחֲצוֹצְרוֹת.\n",
            "<small>ד</small>\nשָׁוֶה הַיּוֹבֵל וְרֹאשׁ הַשָּׁנָה לִתְקִיעָה וְלִבְרָכוֹת. \nרְבִּי יְהוּדָה אוֹמֵר: \nבְּרֹאשׁ הַשָּׁנָה תוֹקְעִים בְּשֶׁלַּזְּכָרִים, \nוּבַיּוֹבֵל בְּשֶׁלַּיָּעֵלִים.\n",
            "<small>ה</small>\nשׁוֹפָר שֶׁנִּסְדַּק וְדִבְּקוֹ, פָּסוּל. \nדִּבֵּק שִׁבְרֵי הַשּׁוֹפָרוֹת, פָּסוּל. \nנִקַּב וּסְתָמוֹ, \nאִם מְעַכֵּב אֶת הַתְּקִיעָה פָסוּל, \nוְאִם לָאו, כָּשֵׁר.\n",
            "<small>ו</small>\nהַתּוֹקֵעַ לְתוֹךְ הַבּוֹר, \nאוֹ לְתוֹךְ הַחַדּוּת, אוֹ לְתוֹךְ הַפִּיתֹס, \nאִם קוֹל שׁוֹפָר שָׁמַע, יָצָא, \nוְאִם קוֹל הֲבָרָה שָׁמַע, לֹא יָצָא. \nוְכֵן מִי שֶׁהָיָה עוֹבֵר אַחַר בֵּית הַכְּנֶסֶת, \nאוֹ שֶׁהָיָה בֵיתוֹ סָמוּךְ לְבֵית הַכְּנֶסֶת, \nוְשָׁמַע קוֹל שׁוֹפָר אוֹ קוֹל מְגִלָּה, \nאִם כִּוֵּן לִבּוֹ, יָצָא, \nוְאִם לָאו, לֹא יָצָא; \nאַף עַל פִּי שֶׁזֶּה שָׁמַע וְזֶה שָׁמַע, \nזֶה כִוֵּן לִבּוֹ, וְזֶה לֹא כִוֵּן.\n",
            "<small>ז</small>\n(שמות יז,יא) \"וְהָיָה כַאֲשֶׁר יָרִים משֶׁה יָדוֹ, \nוְגָבַר יִשְׂרָאֵל, וְכַאֲשֶׁר יָנִיחַ יָדוֹ, וְגָבַר עֲמָלֵק.\" \nוְכִי יָדָיו שֶׁלְּמשֶׁה עוֹשׁוֹת מִלְחָמָה, \nאוֹ יָדָיו שׁוֹבְרוֹת מִלְחָמָה? \nאֶלָּא כָל זְמַן שֶׁהָיוּ יִשְׂרָאֵל מִסְתַּכְּלִים כְּלַפֵּי לְמַעְלָן, \nוּמְכַוְּנִים אֶת לִבָּם לַאֲבִיהֶם שֶׁבַּשָּׁמַיִם, \nהָיוּ מִתְגַּבְּרִים, \nוְאִם לָאו, הָיוּ נוֹפְלִים. \n\n<small>ח</small>\nוְכַיּוֹצֵא בוֹ: (במדבר כא,ח) \n\"וַיֹּאמֶר יי אֶל מֹשֶׁה: \nעֲשֵׂה לְךָ שָׂרָף וְשִׂים אֹתוֹ עַל נֵס, \nוְהָיָה כָּל הַנָּשׁוּךְ, וְרָאָה אֹתוֹ וָחָי\". \nוְכִי נָחָשׁ מֵמִית וּמְחַיֶּה? \nאֶלָּא כָל זְמַן שֶׁהָיוּ שֶׁיִּשְׂרָאֵל מִסְתַּכְּלִים כְּלַפֵּי לְמַעְלָן, \nוּמְשַׁעְבְּדִים אֶת לִבָּם לַאֲבִיהֶם שֶׁבַּשָּׁמַיִם, \nהָיוּ מִתְרַפִּים, \nוְאִם לָאו, הָיוּ נִמּוֹקִים. \n\n<small>ט</small>\nחֵרֵשׁ שׁוֹטֶה וְקָטָן \nאֵינוּ מוֹצִיא אֶת הָרַבִּים יְדֵי חוֹבָתָן. \nזֶה הַכְּלָל: \nכָּל שֶׁאֵינוּ חַיָּב בַּדָּבָר, \nאֵינוּ מוֹצִיא אֶת הָרַבִּים יְדֵי חוֹבָתָן.\n\n\n\n"
        ],
        [
            "<small>א</small>\nיוֹם טוֹב שֶׁלְּרֹאשׁ הַשָּׁנָה \nשֶׁחָל לִהְיוֹת בַּשַּׁבָּת, \nבַּמִּקְדָּשׁ תּוֹקְעִים, \nאֲבָל לֹא בַמְּדִינָה. \nמִשֶּׁחָרַב בֵּית הַמִּקְדָּשׁ, \nהִתְקִין רַבָּן יוֹחָנָן בֶּן זַכַּי, \nשֶׁיְּהוּ תוֹקְעִים בְּכָל מָקוֹם שֶׁיֶּשׁ בּוֹ בֵית דִּין. \nאָמַר רְבִּי אֶלְעָזָר: \nלֹא הִתְקִין רַבָּן יוֹחָנָן בֶּן זַכַּי שֶׁיְּהוּ תוֹקְעִים\nאֶלָּא בְיַבְנֶה בִלְבַד. \nאָמְרוּ לוֹ: \nאֶחָד יַבְנֶה וְאֶחָד כָּל מָקוֹם שֶׁיֶּשׁ בּוֹ בֵית דִּין.\n",
            "<small>ב</small>\nוְעוֹד זוֹ הָיְתָה יְרוּשָׁלַיִם יְתֵרָה עַל יַבְנֶה, \nשֶׁכָּל עִיר שֶׁהִיא רוֹאָה וְשׁוֹמַעַת, \nוּקְרוֹבָה וִיכוֹלָה לָבֹא, \nתּוֹקְעִים בָּהּ. \nוּבְיַבְנֶה לֹא הָיוּ תוֹקְעִים, \nאֶלָּא בְבֵית דִּין בִּלְבַד.\n",
            "<small>ג</small>\nבָּרִאשׁוֹנָה, הָיָה הַלּוּלָב נִטָּל \nבַּמִּקְדָּשׁ שִׁבְעָה, \nוּבַמְּדִינָה יוֹם אֶחָד. \nמִשֶּׁחָרַב בֵּית הַמִּקְדָּשׁ, \nהִתְקִין רַבָּן יוֹחָנָן בֶּן זַכַּי, \nשֶׁיְּהֵא הַלּוּלָב נִטָּל בַּמְּדִינָה שִׁבְעָה &lt;במקדש&gt;\nזֵכֶר לַמִּקְדָּשׁ; \nוְשֶׁיְּהֵא יוֹם הֶנֶף כֻּלּוֹ אָסוּר. \n",
            "<small>ד</small>\nבָּרִאשׁוֹנָה, \nהָיוּ מְקַבְּלִין עֵדוּת הַחֹדֶשׁ כָּל הַיּוֹם. \nפַּעַם אַחַת נִשְׁתָּהוּ הָעֵדִים מִלָּבֹא, \nוְנִתְקַלְקְלוּ הַלְוִיִּם בַּשִּׁיר. \nהִתְקִינוּ שֶׁלֹּא יְהוּ מְקַבְּלִין אֶלָּא עַד הַמִּנְחָה. \nבָּאוּ מִן הַמִּנְחָה וּלְמַעְלָן, \nנוֹהֲגִים אוֹתוֹ הַיּוֹם קֹדֶשׁ וּלְמָחָר קֹדֶשׁ. \nמִשֶּׁחָרַב בֵּית הַמִּקְדָּשׁ, \nהִתְקִין רַבָּן יוֹחָנָן בֶּן זַכַּי, \nשֶׁיְּהוּ מְקַבְּלִין עֵדוּת הַחֹדֶשׁ כָּל הַיּוֹם. \n\n<small>ה</small>\nאָמַר רְבִּי יְהוֹשֻׁעַ בֶּן קָרְחָה: \nוְעוֹד זֶה הִתְקִין רַבָּן יוֹחָנָן בֶּן זַכַּי, \nשֶׁאֲפִלּוּ רֹאשׁ בֵּית דִּין בְּכָל מָקוֹם, \nשֶׁלֹּא יְהוּ הָעֵדִים הוֹלְכִים, \nאֶלָּא לִמְקוֹם הַוַּעַד.\n",
            "<small>ו</small>\nסֵדֶר בְּרָכוֹת: \nאוֹמֵר אָבוֹת וּגְבוּרוֹת וּקְדֻשַּׁת הַשֵּׁם, \nוְכוֹלֵל מַלְכִיּוֹת עִמָּם, וְאֵינוּ תוֹקֵעַ; \nקְדֻשַּׁת הַיּוֹם, וְתוֹקֵעַ; \nזִכְרוֹנוֹת, וְתוֹקֵעַ; \nשׁוֹפָרוֹת, וְתוֹקֵעַ; \nוְאוֹמֵר עֲבוֹדָה וְהוֹדָיָה וּבִרְכַּת כֹּהֲנִים. \nדִּבְרֵי רְבִּי יוֹחָנָן בֶּן נוּרִי. \n\n<small>ז</small>\nאָמַר לוֹ רְבִּי עֲקִיבָה: \nאִם אֵינוּ תוֹקֵעַ לְמַלְכִיּוֹת, \nלָמָּה הוּא מַזְכִּיר? \nאֶלָּא אוֹמֵר אָבוֹת וּגְבוּרוֹת וּקְדֻשַּׁת הַשֵּׁם, \nוְכוֹלֵל מַלְכִיּוֹת עִם קְדֻשַּׁת הַיּוֹם, וְתוֹקֵעַ; \nזִכְרוֹנוֹת, וְתוֹקֵעַ; \nשׁוֹפָרוֹת, וְתוֹקֵעַ; \nוְאוֹמֵר עֲבוֹדָה וְהוֹדָיָה וּבִרְכַּת כֹּהֲנִים.\n",
            "<small>ח</small>\nאֵין פּוֹחֲתִים מֵעֶשֶׂר מַלְכִיּוֹת, \nוּמֵעֲשָׂרָה זִכְרוֹנוֹת, \nמֵעֲשָׂרָה שׁוֹפָרוֹת. \nרְבִּי יוֹחָנָן בֶּן נוּרִי אוֹמֵר: \nאִם אֲמָרָן שָׁלוֹשׁ שָׁלוֹשׁ, יָצָא. \nאֵין מַזְכִּירִים זִכְרוֹן מַלְכִיּוֹת וְשׁוֹפָר שֶׁלַּפֻּרְעָנוּת. \nמַתְחִיל בַּתּוֹרָה וּמַשְׁלִים בַּנָּבִיא. \nרְבִּי יוֹסֵה אוֹמֵר: \nאִם הִשְׁלִים בַּתּוֹרָה, יָצָא.\n",
            "<small>ט</small>\nהָעוֹבֵר לִפְנֵי הַתֵּבָה \nבְיוֹם טוֹב שֶׁלְּרֹאשׁ הַשָּׁנָה, \nהַשֵּׁנִי מַתְקִיעַ; \nוּבְשָׁעַת הַהַלֵּל, \nהָרִאשׁוֹן מַקְרֵא אֶת הַהַלֵּל.\n",
            "<small>י</small>\nשׁוֹפָר שֶׁלְּרֹאשׁ הַשָּׁנָה, \nאֵין מַעֲבִירִים עָלָיו אֶת הַתְּחוּם, \nוְאֵין מְפַקְּחִין עָלָיו אֶת הַגַּל, \nוְלֹא עוֹלִין בָּאִילָן, \nוְלֹא רוֹכְבִים עַל גַּבֵּי בְהֵמָה, \nוְלֹא שָׁטִים עַל פְּנֵי הַמַּיִם; \nוְאֵין חוֹתְכִים אוֹתוֹ, \nבֵּין בְּדָבָר שֶׁהוּא מִשּׁוּם שְׁבוּת, \nבֵּין בְּדָבָר שֶׁהוּא מִשּׁוּם לֹא תַעֲשֶׂה. \nאֲבָל אִם רָצָה לִתֵּן בְּתוֹכוֹ מַיִם אוֹ יַיִן, יִתֵּן. \nאֵין מְעַכְּבִין אֶת הַתִּינוֹקוֹת מִלִּתְקֹעַ, \nאֲבָל מִתְעַסְּקִין בָּהֶן עַד שֶׁיִּלְמָדוּ; &lt;מתעשקין&gt;\nוְהַמִּתְעַסֵּק לֹא יָצָא; \nוְהַשּׁוֹמֵעַ מִן הַמִּתְעַסֵּק לֹא יָצָא.\n",
            "<small>יא</small>\nסֵדֶר תְּקִיעוֹת, \nשָׁלוֹשׁ שֶׁלְּשָׁלוֹשׁ שָׁלוֹשׁ. \nשֵׁעוּר תְּקִיעָה כְדֵי שָׁלוֹשׁ תְּרוּעוֹת. \nשֵׁעוּר תְּרוּעָה כְדֵי שָׁלוֹשׁ יַבָּבוֹת. \nתָּקַע בָּרִאשׁוֹנָה וּמָשַׁךְ בַּשְּׁנִיָּה בִשְׁתַּיִם, \nאֵין בְּיָדוֹ אֶלָּא אַחַת. \nמִי שֶׁבֵּרַךְ וְאַחַר כָּךְ נִתְמַנָּה לוֹ שׁוֹפָר, \nתּוֹקֵעַ וּמֵרִיעַ וְתוֹקֵעַ, \nתּוֹקֵעַ וּמֵרִיעַ וְתוֹקֵעַ שָׁלוֹשׁ פְּעָמִים. \nכַּשֵּׁם שֶׁשְּׁלִיחַ הַצִּבּוּר חַיָּב, \nכָּךְ כָּל יָחִיד וְיָחִיד חַיָּב. \nרַבָּן גַּמְלִיאֵל אוֹמֵר: \nשְׁלִיחַ הַצִּבּוּר מוֹצִיא אֶת הָרַבִּים יְדֵי חוֹבָתָן. \n\n\n\n"
        ]
    ],
    "sectionNames": [
        "Chapter",
        "Mishnah"
    ]
}