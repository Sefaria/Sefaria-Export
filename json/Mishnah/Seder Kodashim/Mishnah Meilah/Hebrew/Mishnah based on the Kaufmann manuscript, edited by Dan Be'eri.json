{
    "language": "he",
    "title": "Mishnah Meilah",
    "versionSource": "https://archive.org/details/MishnaCorrectedKaufman00WHOLE",
    "versionTitle": "Mishnah based on the Kaufmann manuscript, edited by Dan Be'eri",
    "status": "locked",
    "license": "PD",
    "digitizedBySefaria": true,
    "actualLanguage": "he",
    "languageFamilyName": "hebrew",
    "isSource": true,
    "isPrimary": true,
    "direction": "rtl",
    "heTitle": "משנה מעילה",
    "categories": [
        "Mishnah",
        "Seder Kodashim"
    ],
    "text": [
        [
            "<small>א</small>\nקָדְשֵׁי קָדָשִׁים שֶׁשְּׁחָטָן בַּדָּרוֹם, \nמוֹעֲלִין בָּהֶן.  \nשְׁחָטָן בַּדָּרוֹם וְקִבֵּל דָּמָן בַּצָּפוֹן, \nבַּצָּפוֹן, וְקִבֵּל דָּמָן בַּדָּרוֹם, \nשָׁחַט בַּיּוֹם וְזָרַק בַּלַּיְלָה, \nבַּלַּיְלָה, וְזָרַק בַּיּוֹם, \nאוֹ שֶׁשְּׁחָטָן חוּץ לִזְמַנָּן וְחוּץ לִמְקוֹמָן, \nמוֹעֲלִין בָּהֶן.  \nכְּלָל אָמַר רְבִּי יְהוֹשֻׁעַ: \nכָּל שֶׁהָיָה לָהּ שָׁעַת הֶתֵּר לַכֹּהֲנִים, \nאֵין מוֹעֲלִין בָּהּ, \nוְכָל שֶׁלֹּא הָיָה לָהּ שָׁעַת הֶתֵּר לַכֹּהֲנִים, \nמוֹעֲלִין בָּהּ.  \nוְאֵי זוֹ הִיא שֶׁהָיָה לָהּ שָׁעַת הֶתֵּר לַכֹּהֲנִים? \nשֶׁלָּנָה, וְשֶׁנִּטַּמָּאת, וְשֶׁיָּצָאת.  \nוְאֵי זוֹ הִיא שֶׁלֹּא הָיָה לָהּ שָׁעַת הֶתֵּר לַכֹּהֲנִים? \nשֶׁנִּשְׁחָטָה חוּץ לִזְמַנָּהּ, \nוְחוּץ לִמְקוֹמָהּ, \nשֶׁקִּבְּלוּ פְסוּלִין, וְזָרְקוּ אֶת דָּמָהּ. \n",
            "<small>ב</small>\nבְּשַׂר קָדְשֵׁי קָדָשִׁין שֶׁיָּצָא לִפְנֵי זְרִיקַת דָּמִים, \nרְבִּי אֱלִיעֶזֶר אוֹמֵר: \nמוֹעֲלִין בּוֹ, \nוְאֵין חַיָּבִין עָלָיו מִשֵּׁם פִּגּוּל וְנוֹתָר וְטָמֵא.  \nרְבִּי עֲקִיבָה אוֹמֵר: \nמוֹעֲלִין בּוֹ, \nאֲבָל חַיָּבִין עָלָיו מִשֵּׁם פִּגּוּל נוֹתָר וְטָמֵא.  \n\n<small>ג</small>\nאָמַר רְבִּי עֲקִיבָה: \nוַהֲרֵי הַמַּפְרִישׁ חַטָּאתוּ, וְאָבָדָה, \nוְהִפְרִישׁ אַחֶרֶת תַּחְתֶּיהָ, \nוְאַחַר נִמְצֵאת הָרִאשׁוֹנָה, \nשְׁתֵּיהֶן עוֹמְדוֹת, \nלֹא כַשֵּׁם שֶׁדָּמָהּ פּוֹטֵר אֶת בְּשָׂרָהּ, \nכָּךְ הוּא פוֹטֵר אֶת בְּשַׂר חֲבֶרְתָּהּ? \nאִם פָּטַר דָּמָהּ אֶת בְּשַׂר חֲבֶרְתָּהּ מִן הַמְּעִילָה, \nדִּין הוּא שֶׁיִּפְטֹר אֶת בְּשָׂרָהּ. \n",
            "<small>ד</small>\nאֱמוּרֵי קָדָשִׁים קַלִּים \nשֶׁיָּצְאוּ לִפְנֵי זְרִיקַת דָּמִים, \nרְבִּי אֱלִיעֶזֶר אוֹמֵר: \nמוֹעֲלִין בָּהֶן, \nוְחַיָּבִין עֲלֵיהֶן מִשֵּׁם פִּגּוּל, \nנוֹתָר וְטָמֵא, \nרְבִּי עֲקִיבָה אוֹמֵר: \nאֵין מוֹעֲלִין בָּהֶן, \nוְאֵין חַיָּבִין עֲלֵיהֶן \nמִשֵּׁם פִּגּוּל וְנוֹתָר וְטָמֵא. \n",
            "<small>ה</small>\nמַעֲשֵׂה דָמִים בְּקָדְשֵׁי קָדָשִׁים, \nלְהָקֵל וּלְהַחְמִיר, \nוּבְקָדָשִׁים קַלִּים, \nכֻּלּוֹ לְהַחְמִיר.  \nכֵּיצַד? \nקָדְשֵׁי קָדָשִׁים לִפְנֵי זְרִיקַת דָּמִים, \nמוֹעֲלִין בָּאֵמוּרִין וְאֵין מוֹעֲלִין בַּבָּשָׂר; \nעַל זֶה וְעַל זֶה, \nחַיָּבִין מִשֵּׁם פִּגּוּל, נוֹתָר וְטָמֵא. \nקָדָשִׁים קַלִּים, כֻּלּוֹ לְהַחְמִיר.  \nכֵּיצַד? \nקָדָשִׁים קַלִּים לִפְנֵי זְרִיקַת דָּמִים, \nאֵין מוֹעֲלִין לֹא בָאֵמוּרִין וְלֹא בַבָּשָׂר; \nלְאַחַר זְרִיקַת דָּמִין, \nמוֹעֲלִין בָּאֵמוּרִין, \nוְאֵין מוֹעֲלִין בַּבָּשָׂר.  \nעַל זֶה וְעַל זֶה, \nחַיָּבִין מִשֵּׁם פִּגּוּל וְנוֹתָר וְטָמֵא.  \nנִמְצָא מַעֲשֵׂה דָמִים בְּקָדְשֵׁי קָדָשִׁים \nלְהָקֵל וּלְהַחְמִיר.  \nוּבְקָדָשִׁים קַלִּים, \nכֻּלּוֹ לְהַחְמִיר. \n\n\n\n"
        ],
        [
            "<small>א</small>\nחַטָּאת הָעוֹף, \nמוֹעֲלִין בָּהּ מִשֶּׁהָקְדָּשָׁה.  \nנִמְלָקָה, \nהָכְשָׁרָה לְהִפָּסֵל בִּטְבוּל יוֹם, \nוּבִמְחֻסַּר כִּפּוּרִין, וּבַלִּינָה.  \nמִצָּה דָמָהּ, \nחַיָּבִין עָלֶיהָ מִשֵּׁם פִּגּוּל וְנוֹתָר וְטָמֵא, \nוְאֵין בָּהּ מְעִילָה. \n",
            "<small>ב</small>\nעוֹלַת הָעוֹף, \nמוֹעֲלִין בָּהּ מִשֶּׁהָקְדָּשָׁה.  \nנִמְלָקָה, \nהָכְשָׁרָה לְהִפָּסֵל בִּטְבוּל יוֹם, \nוּבִמְחֻסַּר כִּפּוּרִין, וּבַלִּינָה.  \nמִצָּה דָמָהּ, \nחַיָּבִין עָלֶיהָ מִשֵּׁם פִּגּוּל וְנוֹתָר וְטָמֵא, \nוּמוֹעֲלִין בָּהּ, \nעַד שֶׁתֵּצֵא לְבֵית הַדֶּשֶׁן. \n",
            "<small>ג</small>\nפָּרִים הַנִּשְׂרָפִין וּשְׂעִירִים הַנִּשְׂרָפִין, \nמוֹעֲלִין בָּהֶן מִשֶּׁהָקְדָּשׁוּ.  \nנִשְׁחָטוּ, \nהָכְשָׁרוּ לְהִפָּסֵל בִּטְבוּל יוֹם, \nוּבִמְחֻסַּר כִּפּוּרִין, וּבַלִּינָה.  \nהֻזָּה דָמָן, &lt;דָמָיהּ&gt;\nחַיָּבִין עֲלֵיהֶן מִשֵּׁם פִּגּוּל וְנוֹתָר וְטָמֵא, \nוּמוֹעֲלִין בָּהֶן בְּבֵית הַדֶּשֶׁן, \nעַד שֶׁיִּתַּךְ הַבָּשָׂר. \n",
            "<small>ד</small>\nהָעוֹלָה, \nמוֹעֲלִין בָּהּ מִשֶּׁהָקְדָּשָׁה.  \nנִשְׁחָטָה, \nהָכְשָׁרָה לְהִפָּסֵל בִּטְבוּל יוֹם, \nוּבִמְחֻסַּר כִּפּוּרִין, וּבַלִּינָה.  \nנִזְרַק דָּמָהּ, \nחַיָּבִין עָלֶיהָ מִשֵּׁם פִּגּוּל, נוֹתָר וְטָמֵא. \nאֵין מוֹעֲלִין בְּעוֹרוֹת, \nאֲבָל מוֹעֲלִין בַּבָּשָׂר, \nעַד שֶׁיֵּצֵא לְבֵית הַדֶּשֶׁן. \n",
            "<small>ה</small>\nחַטָּאת וְאָשָׁם וְזִבְחֵי שַׁלְמֵי צִבּוּר, \nמוֹעֲלִין בָּהֶן מִשֶּׁהָקְדָּשׁוּ.  \nנִשְׁחָטוּ, \nהָכְשָׁרוּ לְהִפָּסֵל בִּטְבוּל יוֹם, \nוּבִמְחֻסַּר כִּפּוּרִין, וּבַלִּינָה.  \nנִזְרַק דָּמָן, \nחַיָּבִין עֲלֵיהֶן מִשֵּׁם פִּגּוּל וְנוֹתָר וְטָמֵא, \nאֵין מוֹעֲלִין בַּבָּשָׂר, \nאֲבָל מוֹעֲלִין בָּאֵמוּרִין, \nעַד שֶׁיֵּצְאוּ לְבֵית הַדֶּשֶׁן. \n",
            "<small>ו</small>\nשְׁתֵּי הַלֶּחֶם, \nמוֹעֲלִין בָּהֶן מִשֶּׁהָקְדָּשׁוּ.  \nקָרְמוּ בַתַּנּוּר, \nהָכְשָׁרוּ לְהִפָּסֵל בִּטְבוּל יוֹם, וּבִמְחֻסַּר כִּפּוּרִין, \nוְלִשְׁחֹט עֲלֵיהֶן אֶת הַזֶּבַח.  \nנִזְרַק דָּמָן שֶׁלַּכְּבָשִׂים, \nחַיָּבִין עֲלֵיהֶן מִשֵּׁם פִּגּוּל וְנוֹתָר וְטָמֵא, \nוְאֵין בָּהֶן מְעִילָה. \n",
            "<small>ז</small>\nלֶחֶם הַפָּנִים, \nמוֹעֲלִין בּוֹ מִשֶּׁהָקְדַּשׁ.  \nקָרַם בַּתַּנּוּר, \nהָכְשַׁר לְהִפָּסֵל בִּטְבוּל יוֹם, וּבִמְחֻסַּר כִּפּוּרִים, \nוּלְהִסְתַּדֵּר עַל גַּבֵּי הַשֻּׁלְחָן.  \nקָרְבוּ הַבַּזִּכִּין, \nחַיָּבִין עָלָיו מִשֵּׁם פִּגּוּל וְנוֹתָר וְטָמֵא, \nוְאֵין בּוֹ מְעִילָה. \n",
            "<small>ח</small>\nהַמְּנָחוֹת, \nמוֹעֲלִין בָּהֶן מִשֶּׁהָקְדָּשׁוּ.  \nקָדְשׁוּ בַכֶּלִי, \nהָכְשָׁרוּ לְהִפָּסֵל בִּטְבוּל יוֹם, \nוּבִמְחֻסַּר כִּפּוּרִין, וּבַלִּינָה.  \nקָרַב הַקֹּמֶץ, \nחַיָּבִין עֲלֵיהֶן מִשֵּׁם פִּגּוּל וְנוֹתָר וְטָמֵא, \nוְאֵין מוֹעֲלִין בַּשִּׁירַיִם, \nאֲבָל מוֹעֲלִין בַּקֹּמֶץ, \nעַד שֶׁיֵּצֵא לְבֵית הַדֶּשֶׁן. \n",
            "<small>ט</small>\nהַקֹּמֶץ, \nוְהַלְּבוֹנָה, \nוְהַקְּטֹרֶת, \nוּמִנְחַת כֹּהֲנִים, \nוּמִנְחַת כֹּהֵן מָשִׁיחַ, \nוּמִנְחַת נְסָכִים, \nמוֹעֲלִין בָּהֶן מִשֶּׁהָקְדָּשׁוּ.  \nקָדְשׁוּ בַכֶּלִי, \nהָכְשָׁרוּ לְהִפָּסֵל בִּטְבוּל יוֹם, \nוּבִמְחֻסַּר כִּפּוּרִין, וּבַלִּינָה,  \nוְחַיָּבִין עֲלֵיהֶן מִשֵּׁם נוֹתָר, מִשֵּׁם טָמֵא, \nוּפִגּוּל אֵין בָּהֶן.  \nזֶה הַכְּלָל: \nכָּל שֶׁיֶּשׁ לוֹ מַתִּירִין, \nאֵין חַיָּבִים עָלָיו מִשֵּׁם פִּגּוּל וְנוֹתָר וְטָמֵא, \nעַד שֶׁיִּקָּרֵבוּ מַתִּירָיו.  \nוְכָל שֶׁאֵין לוֹ מַתִּירִין, \nכֵּיוָן שֶׁהָקְדַּשׁ בַּכֶּלִי, \nוְחַיָּבִין עֲלֵיהֶן מִשֵּׁם נוֹתָר, מִשֵּׁם טָמֵא, \nוּפִגּוּל אֵין בּוֹ. \n\n\n\n"
        ],
        [
            "<small>א</small>\nוְלַד חַטָּאת, \nוּתְמוּרַת חַטָּאת, \nוְחַטָּאת שֶׁמֵּתוּ בְעָלֶיהָ, \nיָמוּתוּ.  \nוְשֶׁעִבְּרָה שְׁנָתָהּ, \nוְשֶׁאָבָדָה, וְנִמְצֵאת בַּעֲלַת מוּם, \nאִם מִשֶּׁכִּפְּרוּ הַבְּעָלִים, \nתָּמוּת, \nוְאֵינָה עוֹשָׂה תְמוּרָה, \nלֹא נֶהְנִין, וְלֹא מוֹעֲלִין; \nאִם עַד שֶׁלֹּא כִפְּרוּ הַבְּעָלִים, \nתִּרְעֶה עַד שֶׁתִּסְתָּאֵב, \nוְתִמָּכֵר, וְיָבִיא בְדָמֶיהָ אַחֶרֶת, \nוְעוֹשָׂה תְמוּרָה, וּמוֹעֲלִין בָּהּ. \n",
            "<small>ב</small>\nהַמַּפְרִישׁ מָעוֹת לִנְזִירוּתוֹ, \nלֹא נֶהְנִין, וְלֹא מוֹעֲלִין, \nמִפְּנֵי שֶׁהֵן רְאוּיִין לָבוֹא כֻלָּם שְׁלָמִים.  \nמֵת, \nהָיוּ סְתוּמִין, \nיִפְּלוּ לִנְדָבָה; \nהָיוּ מְפֹרָשִׁין, \nדְּמֵי חַטָּאת יֵלְכוּ לְיָם הַמֶּלַח, \nלֹא נֶהְנִין, וְלֹא מוֹעֲלִין. \nדְּמֵי עוֹלָה, \nיָבִיא עוֹלָה, וּמוֹעֲלִין בָּהֶן,\nדְּמֵי שְׁלָמִים, \nיָבִיא שְׁלָמִים, \nנֶאֱכָלִין לְיוֹם אֶחָד, \nוְאֵינָן טְעוּנִין לֶחֶם. \n",
            "<small>ג</small>\nרְבִּי שִׁמְעוֹן אוֹמֵר: \nהַדָּם, \nקַל בִּתְחִלָּתוֹ, וְחֹמֶר בְּסוֹפוֹ. \nהַנְּסָכִים, \nחֹמֶר בִּתְחִלָּתָן, וְקַל בְּסוֹפָן: \nהַדָּם כַּתְּחִלָּה אֵין מוֹעֲלִין בּוֹ, \nיָצָא לְנַחַל קִדְרוֹן, מוֹעֲלִין בּוֹ. \nהַנְּסָכִים כַּתְּחִלָּה מוֹעֲלִים בָּהֶן, \nיָצְאוּ לַשִּׁית, אֵין מוֹעֲלִין בָּהֶן. \n",
            "<small>ד</small>\nדִּשּׁוּן הַמִּזְבֵּחַ הַפְּנִימִי וְהַמְּנוֹרָה, \nלֹא נֶהְנִין, וְלֹא מוֹעֲלִין.  \nהַמַּקְדִּישׁ דִּשּׁוּן כַּתְּחִלָּה, \nמוֹעֲלִין בּוֹ.  \nתּוֹרִין שֶׁלֹּא הִגִּיעַ זְמַנָּן, \n[וּבְנֵי יוֹנָה] שֶׁעִבֵּר זְמַנָּן, \nלֹא נֶהְנִין, וְלֹא מוֹעֲלִין.  \nרְבִּי שִׁמְעוֹן אוֹמֵר: \nתּוֹרִין שֶׁלֹּא הִגִּיעַ זְמַנָּן, \nלֹא מוֹעֲלִין בָּהֶן, \nוּבְנֵי יוֹנָה שֶׁעִבֵּר זְמַנָּן, \nלֹא נֶהְנִין וְלֹא מוֹעֲלִין. \n",
            "<small>ה</small>\nחֲלֵב מֻקְדָּשִׁין וּבֵיצֵי תוֹרִין, \nלֹא נֶהְנִין וְלֹא מוֹעֲלִין.  \nבַּמֵּי דְבָרִים אֲמוּרִים? \nבְּקָדְשֵׁי הַמִּזְבֵּחַ.  \nאֲבָל בְּקָדְשֵׁי בֶדֶק הַבַּיִת, \nהִקְדִּישׁ תַּרְנְגֹלֶת, \nמוֹעֲלִין בָּהּ, וּבְבֵיצָתָהּ; \nחֲמוֹר, \nמוֹעֲלִין בָּהּ, וּבַחֲלָבָהּ. \n",
            "<small>ו</small>\nכָּל הָרָאוּי לַמִּזְבֵּחַ לֹא לְבֶדֶק הַבַּיִת, \nלְבֶדֶק הַבַּיִת לֹא לַמִּזְבֵּחַ, \nלֹא לַמִּזְבֵּחַ וְלֹא לְבֶדֶק הַבַּיִת, \nמוֹעֲלִין בּוֹ.  \nכֵּיצַד? \nהִקְדִּישׁ בּוֹר מָלֵא מַיִם, \nאַשְׁפּוֹת מְלֵאָה זֶבֶל, \nשׁוֹבָךְ מָלֵא יוֹנִים, \nאִילָן מָלֵא פֵרוֹת, \nשָׂדֶה מְלֵאָה עֲשָׂבִים, \nמוֹעֲלִין בָּהֶן, וּבְמַה שֶּׁבְּתוֹכָן.  \nאֲבָל אִם הִקְדִּישׁ בּוֹר, \nוְאַחַר כָּךְ נִתְמַלָּא מַיִם; \nאַשְׁפּוֹת, וְאַחַר כָּךְ נִתְמַלָּאת זֶבֶל; \nשׁוֹבָךְ, וְאַחַר כָּךְ נִתְמַלָּא יוֹנִים; \nאִילָן, וְאַחַר כָּךְ נָשָׂא פֵרוֹת; \nשָׂדֶה, וְאַחַר כָּךְ נִתְמַלָּאת עֲשָׂבִים, \n(מוֹעֲלִין בָּהֶן, וְאֵין) מוֹעֲלִין בְּמַה שֶּׁבְּתוֹכָן.  \n(דִּבְרֵי רְבִּי יְהוּדָה.)  \nרְבִּי יוֹסֵה אוֹמֵר: \nהַמַּקְדִּישׁ שָׂדֶה וְאֶת הָאִילָן, \nמוֹעֲלִין בָּהֶן וּבְגִדּוּלֵיהֶן, \nמִפְּנֵי שֶׁהֵן גִּדּוּלֵי הֶקְדֵּשׁ.  \n\n<small>ז</small>\nוְלַד מְעֻשֶּׂרֶת לֹא יִינַק מִן הַמְעֻשֶּׂרֶת, \nוַאֲחֵרִין מִתְנַדְּבִין כֵּן.  \nוְלַד מֻקְדָּשִׁין לֹא יִינַק מִן הַמֻּקְדָּשִׁין, \nוַאֲחֵרִין מִתְנַדְּבִין כֵּן.  \nהַפּוֹעֲלִים לֹא יֹאכְלוּ מִגְּרוֹגְרוֹת שֶׁלַּהֶקְדֵּשׁ.  \nוְכֵן פָּרָה לֹא תֹאכַל מִכַּרְשִׁנֵי הֶקְדֵּשׁ. \n",
            "<small>ח</small>\nשָׁרְשֵׁי אִילָן שֶׁלַּהֶדְיוֹט בָּאִין בְּשֶׁלַּהֶקְדֵּשׁ, \nוְשֶׁלַּהֶקְדֵּשׁ בָּאִין בְּשֶׁלַּהֶדְיוֹט, \nלֹא נֶהְנִין, וְלֹא מוֹעֲלִין.  \nמַעְיָן שֶׁהוּא יוֹצֵא מִתּוֹךְ שְׂדֵה הֶקְדֵּשׁ, \nלֹא נֶהְנִין, וְלֹא מוֹעֲלִין.  \nיָצָא חוּץ לַשָּׂדֶה, נֶהְנִין מִמֶּנּוּ.  \nהַמַּיִם שֶׁבְּכַד שֶׁלַּזָּהָב, \nלֹא נֶהְנִין, וְלֹא מוֹעֲלִין.  \nנִתָּנוּ בִצְלוֹחִית, מוֹעֲלִין בָּהֶן.  \nעֲרָבָה, \nלֹא נֶהְנִין, וְלֹא מוֹעֲלִין.  \nרְבִּי אֶלְעָזָר בִּרְבִּי צָדוֹק אוֹמֵר: &lt;לעזר&gt;\nנֶהְנִים הָיוּ מִמֶּנָּה זְקֵנִים בְּלוּלַבֵּיהֶם. \n",
            "<small>ט</small>\nקֵן שֶׁבְּרֹאשׁ הָאִילָן שֶׁלַּהֶקְדֵּשׁ, \nלֹא נֶהְנִין וְלֹא מוֹעֲלִין; \nשֶׁבָּאֲשֵׁרָה, \nיַתִּיז בַּקָּנֶה.  \nהַמַּקְדִּישׁ אֶת הַחֹרֶשׁ, \nמוֹעֲלִין בְּכֻלּוֹ.  \nהַגִּזְבָּרִים שֶׁלָּקְחוּ אֶת הָעֵצִים, \nמוֹעֲלִין בָּעֵצִים, \nוְאֵין מוֹעֲלִין לֹא בִשְׁפוּי, וְלֹא בִגְוִיָּה. &lt;בגבייה&gt;\n\n\n\n"
        ],
        [
            "<small>א</small>\nקָדְשֵׁי הַמִּזְבֵּחַ מִצְטָרְפִין זֶה עִם זֶה לִמְעִילָה, \nוּלְחַיֵּב עֲלֵיהֶן מִשֵּׁם פִּגּוּל וְנוֹתָר וְטָמֵא.  \nקָדְשֵׁי בֶדֶק הַבַּיִת מִצְטָרְפִין זֶה עִם זֶה.  \nקָדְשֵׁי הַמִּזְבֵּחַ וְקָדְשֵׁי בֶדֶק הַבַּיִת, \nמִצְטָרְפִין זֶה עִם זֶה. \n",
            "<small>ב</small>\nחֲמִשָּׁה דְבָרִים בָּעוֹלָה מִצְטָרְפִין זֶה עִם זֶה: \nהַבָּשָׂר, וְהַחֵלֶב, וְהַסֹּלֶת, וְהַיַּיִן, וְהַשֶּׁמֶן.  \nשִׁשָּׁה בַתּוֹדָה: \nהַבָּשָׂר, וְהַחֵלֶב, וְהַסֹּלֶת, וְהַיַּיִן, וְהַשֶּׁמֶן, וְהַלֶּחֶם.  \nתְּרוּמָה, וּתְרוּמַת מַעֲשֵׂר, וּתְרוּמַת מַעֲשֵׂר שֶׁלִּדְמַי, \nהַחַלָּה, וְהַבִּכּוּרִים, \nמִצְטָרְפִין זֶה עִם זֶה לֶאֱסַר, &lt;לְאסַר&gt;\nוּלְחַיֵּב עֲלֵיהֶם אֶת הַחֹמֶשׁ. \n",
            "<small>ג</small>\nכָּל הַפִּגּוּלִים מִצְטָרְפִין זֶה עִם זֶה.  \nכָּל הַנּוֹתָרִים מִצְטָרְפִין זֶה עִם זֶה.  \nכָּל הַנְּבֵלוֹת מִצְטָרְפוֹת זֶה עִם זֶה.  \nכָּל הַשְּׁרָצִים מִצְטָרְפִין זֶה עִם זֶה.  \nדַּם הַשֶּׁרֶץ וּבְשָׂרוֹ מִצְטָרְפִין בְּכַעֲדָשָׁה.  \n\n<small>ד</small>\nכְּלָל אָמַר רְבִּי יְהוֹשֻׁעַ: \nכָּל שֶׁטֻּמְאָתוֹ וְשֵׁעוּרוֹ שָׁוִים, \nמִצְטָרְפִין זֶה עִם זֶה; \nטֻמְאָתוֹ וְלֹא שֵׁעוּרוֹ, \nשֵׁעוּרוֹ וְלֹא טֻמְאָתוֹ, \nלֹא טֻמְאָתוֹ וְלֹא שֵׁעוּרוֹ, \nאֵינָן מִצְטָרְפִין. \n",
            "<small>ה</small>\nהַפִּגּוּל וְהַנּוֹתָר אֵינָן מִצְטָרְפִין זֶה עִם זֶה, \nמִפְּנֵי שֶׁהֵן שְׁנֵי שֵׁמוֹת.  \nהַשֶּׁרֶץ וְהַנְּבֵלָה, \nוְכֵן הַנְּבֵלָה וּבְשַׂר הַמֵּת, \nמִצְטָרְפִין זֶה עִם זֶה לְטַמֵּא, \nאֲפִלּוּ בַקַּל שֶׁבִּשְׁנֵיהֶם.  \n\n<small>ו</small>\nהָאֹכֶל שֶׁנִּטַּמָּא, \nכָּל שֶׁנִּטַּמָּא בְאַב הַטֻּמְאָה, \nוְשֶׁנִּטַּמָּא בִוְלַד הַטֻּמְאָה, \nמִצְטָרְפִין זֶה עִם זֶה לְטַמֵּא בַקַּל שֶׁבִּשְׁנֵיהֶן. \n",
            "<small>ז</small>\nכָּל הָאֳכָלִין מִצְטָרְפִין: \nלִפְסוֹל אֶת הַגְּוִיָּה בְכַחֲצִי פֶרֶס, \nוּבִמְזוֹן שְׁתֵּי סְעוֹדוֹת לָעֵרוּב, \nכַּבֵּיצָה לְטַמֵּא טֻמְאַת אֳכָלִין, \nכִּגְרוֹגֶרֶת לְהוֹצָאַת שַׁבָּת, \nבַּכּוֹתֶבֶת לְיוֹם הַכִּפּוּרִים.  \nכָּל הַמַּשְׁקִים מִצְטָרְפִין: \nלִפְסוֹל אֶת הַגְּוִיָּה בָרְבִיעִית, \nכִּמְלֹא לָגְמָיו בְּיוֹם הַכִּפּוּרִים. \n",
            "הָעָרְלָה וְכִלְאֵי הַכֶּרֶם מִצְטָרְפִין זֶה עִם זֶה.  \nרְבִּי שִׁמְעוֹן אוֹמֵר: \nאֵינָן מִצְטָרְפִין.  \nהַבֶּגֶד וְהַשַּׂק, \nהַשַּׂק וְהָעוֹר, \nהָעוֹר וְהַמַּפָּץ, \nמִצְטָרְפִין זֶה עִם זֶה.  \nאָמַר רְבִּי שִׁמְעוֹן: \nמָה הַטַּעַם?\nמִפְּנֵי שֶׁהֵן רְאוּיִין לְטַמֵּא מוֹשָׁב. \n\n\n\n"
        ],
        [
            "<small>א</small>\nהַנֶּהְנֶה שׁוֹוֶה פְרוּטָה מִן הַהֶקְדֵּשׁ, \nאַף עַל פִּי שֶׁלֹּא פָגַם, מָעַל.  \nדִּבְרֵי רְבִּי עֲקִיבָה.  \nוַחֲכָמִים אוֹמְרִים: \nכָּל דָּבָר שֶׁיֶּשׁ בּוֹ פְגָם, \nלֹא מָעַל עַד שֶׁיִּפְגֹּם; \nוְכָל שֶׁאֵין בּוֹ פְגָם, \nכֵּיוָן שֶׁנֶהְנָה, מָעַל.  \n\n<small>ב</small>\nכֵּיצַד? \nנָתְנָה קְטַלָּה בְצַוָּארָהּ, \nטַבַּעַת בְּיָדָהּ, \nשָׁתָת בְכוֹס שֶׁלַּזָּהָב, \nכֵּיוָן שֶׁנֶהְנָה, מָעַל.  \nלָבַשׁ בֶּחָלוּק, \nכִּסָּה בַטַּלֵּית, \nבִּקַּע בַּקָּרְדֹּם, לֹא מָעַל עַד שֶׁיִּפְגֹּם.  \nתָּלַשׁ מִן הַחַטָּאת כְּשֶׁהִיא חָיָה, לֹא מָעַל עַד שֶׁיִּפְגֹּם; \nוּכְשֶׁהִיא מֵתָה, כֵּיוָן שֶׁנֶּהְנָה, מָעַל. \n",
            "<small>ג</small>\nנֶהְנָה בְכַחֲצִי פְרוּטָה וּפָגַם בְּכַחֲצִי פְרוּטָה, \nאוֹ שֶׁנֶּהְנָה בְשׁוֹוֶה פְרוּטָה בְדָבָר אַחֵר \nוּפָגַם בְּשׁוֹוֶה פְרוּטָה בְדָבָר אַחֵר, \nהֲרֵי זֶה לֹא מָעַל, \nעַד יִפְגֹּם בְּשׁוֹוֶה פְרוּטָה בְדָבָר אַחֵר. \n",
            "<small>ד</small>\nאֵין מֹעַל אַחַר מֹעַל בַּמֻּקְדָּשִׁים, \nאֶלָּא בְהֵמָה וּכְלִי שָׁרֵת.  \nכֵּיצַד? \nרָכַב עַל גַּבֵּי בְהֵמָה, \nוּבָא חֲבֵרוֹ וְרָכַב, [וּבָא חֲבֵרוֹ וְרָכַב;] \nשָׁתָה בְכוֹס שֶׁלַּזָּהָב, \nוּבָא חֲבֵרוֹ וְשָׁתָה, וּבָא חֲבֵרוֹ וְשָׁתָה; \nתָּלַשׁ מִן הַחַטָּאת, \nוּבָא חֲבֵרוֹ וְתָלַשׁ, וּבָא חֲבֵרוֹ וְתָלַשׁ, \nכֻּלָּם מָעֲלוּ.  \nרְבִּי אוֹמֵר: \nכָּל שֶׁאֵין לוֹ פִדָּיוֹן, \nיֶשׁ בּוֹ מֹעַל אַחַר מֹעַל. \n",
            "<small>ה</small>\nנָטַל אֶבֶן אוֹ קוֹרָה שֶׁלַּהֶקְדֵּשׁ, \nהֲרֵי זֶה לֹא מָעַל.  \nנְתָנָהּ לַחֲבֵרוֹ, \nהוּא מָעַל, וַחֲבֵרוֹ לֹא מָעַל.  \nבְּנָיָהּ בְּתוֹךְ בֵּיתוֹ, \nהֲרֵי זֶה לֹא מָעַל, \nעַד שֶׁיָּדוּר תַּחְתֶּיהָ בְשׁוֹוֶה פְרוּטָה. &lt;שֶׁיִּידּוֹר&gt; \nנָטַל פְּרוּטָה שֶׁלַּהֶקְדֵּשׁ, \nהֲרֵי זֶה לֹא מָעַל.  \nנְתָנָהּ לַחֲבֵרוֹ, \nהוּא מָעַל, וַחֲבֵרוֹ לֹא מָעַל.  \nנְתָנָהּ לַבַּלָּן, \nאַף עַל פִּי שֶׁלֹּא רָחַץ, \nמָעַל, שֶׁהוּא אָמַר לוֹ: \n\"הֲרֵי הַמַּרְחֵץ פְּתוּחָה, \nהִכָּנֵס וּרְחֹץ!\" \n",
            "<small>ו</small>\nאֲכִילָתוֹ וַאֲכִילַת חֲבֵרוֹ, \nהֲנָיָתוֹ וַהֲנָיַת חֲבֵרוֹ, \nאֲכִילָתוֹ וַהֲנָיַת חֲבֵרוֹ, \nהֲנָיָתוֹ וַאֲכִילַת חֲבֵרוֹ, \nמִצְטָרְפִין זֶה עִם זֶה, \nאֲפִלּוּ לִזְמַן מְרֻבֶּה. \n\n\n\n"
        ],
        [
            "<small>א</small>\nהַשָּׁלִיחַ שֶׁעָשָׂה שְׁלִיחוּתוֹ, \nבַּעַל הַבַּיִת מָעַל. \nלֹא עָשָׂה שְׁלִיחוּתוֹ, \nהַשָּׁלִיחַ מָעַל.  \nכֵּיצַד? \nאָמַר לוֹ: \n\"תֵּן בָּשָׂר לָאוֹרְחִים!\" \nוְנָתַן לָהֶם כָּבֵד, \n[\"כָּבֵד\",] \nוְנָתַן לָהֶם בָּשָׂר, \nהַשָּׁלִיחַ מָעַל.  \nאָמַר לוֹ: \n\"תֵּן לָהֶם חֲתִכָּה חֲתִכָּה!\" \nוְהוּא אוֹמֵר: \n\"טְלוּ שְׁתַּיִם שְׁתַּיִם!\" \nוְהֵן נָטְלוּ שָׁלוֹשׁ שָׁלוֹשׁ, \nכֻּלָּם מָעֲלוּ.  \nאָמַר לוֹ: \n\"הָבֵא לִי מִן הַחֻלִּים!\" אוֹ \"מִקְּלוֹסְקָמָא\", \nוְהֵבִיא לוֹ, \nאַף עַל פִּי שֶׁאָמַר בַּעַל הַבַּיִת: \nלֹא הָיָה בְלִבִּי אֶלָּא מִזֶּה, וְהֵבִיא מִזֶּה, \nבַּעַל הַבַּיִת מָעַל.  \nאֲבָל אִם אָמַר לוֹ: \n\"הָבֵא לִי מִן הַחֻלִּין!\" \nוְהֵבִיא לוֹ מִקְּלוֹסְקָמָא, \n\"מִקְּלוֹסְקָמָא\", \nוְהֵבִיא לוֹ מִן הַחֻלִּין, \nהַשָּׁלִיחַ מָעַל. \n",
            "<small>ב</small>\nשִׁלַּח בְּיַד חֵרֵשׁ, שׁוֹטֶה וְקָטָן, \nאִם עָשׁוּ שְׁלִיחוּתָן, בַּעַל הַבַּיִת מָעַל; \nלֹא עָשׁוּ שְׁלִיחוּתָן, הַחַנְוָנִי מָעַל.  \nשִׁלַּח בְּיַד פִּקֵּחַ, \nוְנִזְכַּר עַד שֶׁלֹּא הִגִּיעַ אֵצֶל הַחַנְוָנִי, \nהַחַנְוָנִי מָעַל כְּשֶׁיּוֹצִיא.  \nכֵּיצַד יַעֲשֶׂה? \nנוֹטֵל פְּרוּטָה אוֹ כֶלִי, וְאוֹמֵר: \n\"פְּרוּטָה שֶׁלַּהֶקְדֵּשׁ בְּכָל מָקוֹם שֶׁהִיא, \nמְחֻלֶּלֶת עַל זוֹ\", \nשֶׁהַהֶקְדֵּשׁ נִפְדֶּה בְכֶסֶף וּבְשׁוֹוֶה כֶסֶף. \n",
            "<small>ג</small>\nנָתַן לוֹ פְרוּטָה, אָמַר לוֹ: \n\"הָבֵא לִי בְחֶצְיָהּ נֵרוֹת, וּבְחֶצְיָהּ פְּתִילוֹת!\" \nוְהָלַךְ וְהֵבִיא לוֹ בְּכֻלָּהּ נֵרוֹת, \nאוֹ בְּכֻלָּהּ פְּתִילוֹת; \nאוֹ שֶׁאָמַר לוֹ: \n\"הָבֵא לִי בְּכֻלָּהּ נֵרוֹת!\" \nאוֹ \"בְּכֻלָּהּ פְּתִילוֹת\", \nוְהָלַךְ וְהֵבִיא לוֹ בְחֶצְיָהּ נֵרוֹת וּבְחֶצְיָהּ פְּתִילוֹת, \nשְׁנֵיהֶם לֹא מָעָלוּ.  \nאֲבָל אִם אָמַר לוֹ: \nהָבֵא לִי בְחֶצְיָהּ נֵרוֹת מִמְּקוֹם פְּלוֹנִי, \nוּבְחֶצְיָהּ פְּתִילוֹת מִמְּקוֹם פְּלוֹנִי, \nוְהָלַךְ וְהֵבִיא לוֹ נֵרוֹת מִבֵּית הַפְּתִילוֹת, \nוּפְתִילוֹת מִבֵּית הַנֵּרוֹת, \nהַשָּׁלִיחַ מָעַל. \n",
            "ד &lt;ב&gt;\nנָתַן לוֹ שְׁתֵּי פְרוּטוֹת, \nאָמַר לוֹ: \n\"הָבֵא לִי אֶתְרוֹג!\" \nוְהָלַךְ וְהֵבִיא לוֹ בִפְרוּטָה אֶתְרוֹג וּבִפְרוּטָה רִמּוֹן, \nשְׁנֵיהֶם מָעֲלוּ.  \nרְבִּי יְהוּדָה אוֹמֵר: \nבַּעַל הַבַּיִת לֹא מָעַל, \nשֶׁהוּא אוֹמֵר לוֹ: \n\"אֶתְרוֹג גָּדוֹל הָיִיתִי מְבַקֵּשׁ, \nוְהֵבֵאתָ לִי קָטָן וָרַע.\"  \n\n<small>ה</small>\nנָתַן לוֹ דִינַר זָהָב, אָמַר לוֹ: \n\"הָבֵא לִי חָלוּק!\" \nוְהָלַךְ וְהֵבִיא לוֹ בְשָׁלֹשׁ חָלוּק וּבְשָׁלֹשׁ טַלֵּית, \nשְׁנֵיהֶם מָעֲלוּ.  \nרְבִּי יְהוּדָה אוֹמֵר: \nבַּעַל הַבַּיִת לֹא מָעַל, \nשֶׁהוּא אוֹמֵר לוֹ: \n\"חָלוּק גָּדוֹל הָיִיתִי מְבַקֵּשׁ, \nוְהֵבֵאתָ לִי קָטוֹן וָרַע.\" \n",
            "<small>ו</small>\nהַמַּפְקִיד מָעוֹת אֵצֶל הַשֻּׁלְחָנִי, \nאִם צְרוּרִין, \nלֹא יִשְׁתַּמֵּשׁ בָּהֶן. \nלְפִיכָךְ, אִם הוֹצִיא, מָעַל.  \nאִם מֻתָּרִין, \nיִשְׁתַּמֵּשׁ בָּהֶן. \nלְפִיכָךְ, אִם הוֹצִיא, לֹא מָעַל.  \nאֵצֶל בַּעַל הַבַּיִת, \nבֵּין כָּךְ וּבֵין כָּךְ, \nלֹא יִשְׁתַּמֵּשׁ בָּהֶן. \nלְפִיכָךְ, אִם הוֹצִיא, מָעַל.  \nהַחַנְוָנִי כְּבַעַל הַבַּיִת.  \nדִּבְרֵי רְבִּי מֵאִיר.  \nרְבִּי יְהוּדָה אוֹמֵר: \nכַּשֻּׁלְחָנִי. \n",
            "<small>ז</small>\nפְּרוּטָה שֶׁלַּהֶקְדֵּשׁ שֶׁנָּפְלָה לְתוֹךְ הַכִּיס, \nאוֹ שֶׁאָמַר: \n\"פְּרוּטָה בְכִיס זֶה הֶקְדֵּשׁ\", \nכֵּיוָן שֶׁהוֹצִיא אֶת הָרִאשׁוֹנָה, \nמָעַל.  \nדִּבְרֵי רְבִּי עֲקִיבָה.  \nוַחֲכָמִים אוֹמְרִים: \nעַד שֶׁיּוֹצִיא אֶת כָּל הַכִּיס.  \nמוֹדֶה רְבִּי עֲקִיבָה בְּאוֹמֵר: \n\"פְּרוּטָה מִן הַכִּיס זֶה הֶקְדֵּשׁ\", \nשֶׁהוּא מוֹצִיא וְהוֹלֵךְ, \nעַד שֶׁיּוֹצִיא אֶת כָּל הַכִּיס.  \n\nחסל מעילה \n\n\n\n"
        ]
    ],
    "sectionNames": [
        "Chapter",
        "Mishnah"
    ]
}