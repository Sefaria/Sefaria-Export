{
    "language": "he",
    "title": "Mishnah Middot",
    "versionSource": "https://archive.org/details/MishnaCorrectedKaufman00WHOLE",
    "versionTitle": "Mishnah based on the Kaufmann manuscript, edited by Dan Be'eri",
    "status": "locked",
    "license": "PD",
    "digitizedBySefaria": true,
    "actualLanguage": "he",
    "languageFamilyName": "hebrew",
    "isSource": true,
    "isPrimary": true,
    "direction": "rtl",
    "heTitle": "משנה מדות",
    "categories": [
        "Mishnah",
        "Seder Kodashim"
    ],
    "text": [
        [
            "<small>א</small>\nבִּשְׁלֹשָׁה מְקוֹמוֹת הַכֹּהֲנִים שׁוֹמְרִין בְּבֵית הַמִּקְדָּשׁ: \nבְּבֵית אַבְטִינָס, וּבְבֵית הַנִּיצוֹץ, וּבְבֵית הַמּוֹקֵד.  \nוְהַלְוִיִּם בְּעֶשְׂרִים וְאֶחָד מָקוֹם: \nחֲמִשָּׁה, עַל חֲמִשָּׁה מִשַּׁעֲרֵי הַר הַבַּיִת; \nאַרְבָּעָה, עַל אַרְבַּע פִּנּוֹתָיו מִתּוֹכוֹ; &lt;אַרְבַּע&gt;\nחֲמִשָּׁה, עַל חֲמִשָּׁה מִשַּׁעֲרֵי הָעֲזָרָה; \nאַרְבָּעָה, בְּאַרְבַּע פִּנּוֹתֶיהָ מִבַּחוּץ; &lt;בְּאַרְבָּעָה&gt;\nאֶחָד בְּלִשְׁכַּת הַקָּרְבָּן, \nוְאֶחָד בְּלִשְׁכַּת הַפָּרֹכֶת, \nוְאֶחָד לַאֲחוֹרֵי בֵית הַכַּפֹּרֶת. &lt;לְאֲחוֹרֵי&gt;\n",
            "<small>ב</small>\nאִישׁ הַר הַבַּיִת \nהָיָה מְחַזֵּר עַל כָּל מִשְׁמָר וּמִשְׁמָר, \nוַאֲבוּקוֹת דּוֹלְקִין לְפָנָיו, \nוְכָל מִשְׁמָר שֶׁאֵינוּ עוֹמֵד, וְאוֹמֵר לוֹ: \n\"אִישׁ הַר הַבַּיִת, שָׁלוֹם עָלֶיךָ!\" \nנִכָּר שֶׁהוּא יָשֵׁן, חוֹבְטוֹ בְמַקְלוֹ.  \nוּרְשׁוּת הָיָה לוֹ לִשְׂרוֹף אֶת כְּסוּתוֹ.  \nוְהֵן אוֹמְרִים: \n\"מַה קּוֹל בָּעֲזָרָה? &lt;מכו&gt;\nקוֹל בֶּן לֵוִי לוֹקֶה וּבְגָדָיו נִשְׂרָפִין, &lt;וכל&gt;\nשֶׁיָּשֵׁן לוֹ עַל מִשְׁמָרוֹ.\"  \nרְבִּי אֱלִיעֶזֶר בֶּן יַעֲקֹב אוֹמֵר: \nפַּעַם אַחַת מָצְאוּ אֶת אֲחִי אִמָּה יָשֵׁן, \nוְשָׂרְפוּ אֶת כְּסוּתוֹ. \n",
            "<small>ג</small>\nחֲמִשָּׁה שְׁעָרִים הָיוּ לְהַר הַבַּיִת: \nשְׁנֵי שַׁעֲרֵי חֻלְדָּה מִן הַדָּרוֹם, \nמְשַׁמְּשִׁין כְּנִיסָה וִיצִיאָה; \nקִפּוֹנוֹס מִן הַמַּעֲרָב, \nמְשַׁמֵּשׁ כְּנִיסָה וִיצִיאָה; \nטְדֵי מִן הַצָּפוֹן, \nלֹא הָיָה מְשַׁמֵּשׁ כְּלוּם; \nשַׁעַר הַמִּזְרָחִי, עָלָיו שׁוּשַׁן הַבִּירָה צוּרָה, \nשֶׁבּוֹ כֹהֵן שׂוֹרֵף אֶת הַפָּרָה, \nוּפָרָה וְכָל מְסַעֲדֶיהָ יוֹצְאִין לְהַר הַמִּשְׁחָה. \n",
            "<small>ד</small>\nשִׁבְעָה שְׁעָרִים הָיוּ בָעֲזָרָה: \nשְׁלֹשָׁה בַצָּפוֹן, \nוּשְׁלֹשָׁה בַדָּרוֹם, \nוְאֶחָד בַּמִּזְרָח.  \nשֶׁבַּדָּרוֹם, שַׁעַר הַדָּלֶק; \nשֵׁנִי לוֹ, שַׁעַר קָרְבָּן; \nשְׁלִישִׁי לוֹ, שַׁעַר הַמַּיִם.  \nשֶׁבַּמִּזְרָח, שַׁעַר נִיקָנוֹר. \nשְׁתֵּי לְשָׁכוֹת הָיוּ לוֹ, \nאַחַת מִימִינוֹ וְאַחַת מִשְּׂמאלוֹ: \nאַחַת לִשְׁכַּת פִּנְחָס הַמַּלְבִּישׁ, \nוְאַחַת לִשְׁכַּת עוֹשֵׂה חֲבִתִּים. \n",
            "<small>ה</small>\nוְשֶׁבַּצָּפוֹן, שַׁעַר נִצוֹץ, \nוּכְמִין אַכְסַדְרָה הָיָה, \nוַעֲלִיָּה בְנוּיָה עַל גַּבָּיו, \nשֶׁהַכֹּהֲנִים שׁוֹמְרִים מִלְּמַעְלָה, \nוְהַלְוִיִּם מִלְּמַטָּן, \nוּפֶתַח הָיָה לוֹ לַחַיִל. \nשֵׁנִי לוֹ, שַׁעַר קָרְבָּן; \nשְׁלִישִׁי לוֹ, בֵּית הַמּוֹקֵד. \n",
            "<small>ו</small>\nאַרְבַּע לְשָׁכוֹת הָיוּ בְבֵית הַמּוֹקֵד, \nכְּקִיטוֹנוֹת פְּתוּחוֹת לִטְרִיקְלִין, \nשְׁתַּיִם בַּקֹּדֶשׁ, שְׁתַּיִם בַּחוֹל, \nוְרִאשָׁן פְּסֶפְסִין מַבְדִּיל בֵּין קֹדֶשׁ לְחֹל.  \nוּמָה הָיוּ מְשַׁמְּשׁוֹת? \nמַעֲרָבִית דְּרוֹמִית \nהָיְתָה לִשְׁכַּת טְדֵי קָרְבָּן; \nדְּרוֹמִית מִזְרָחִית, \nהִיא הָיְתָה לִשְׁכַּת עוֹשֵׂה לֶחֶם הַפָּנִים; \nמִזְרָחִית צְפוֹנִית, \nבָּהּ גָּנְזוּ בְנֵי חַשְׁמוּנַּי אֶת אַבְנֵי הַמִּזְבֵּחַ, \nשֶׁשִּׁקְּצוּם מַלְכֵי יָוָן; \nצְפוֹנִית מַעֲרָבִית, \nבָּהּ יוֹרְדִין לְבֵית הַטְּבִילָה. \n",
            "<small>ז</small>\nשְׁנֵי שְׁעָרִים הָיוּ בְּבֵית הַמּוֹקֵד: \nאֶחָד פָּתוּחַ לְחַיִל, \nוְאֶחָד פָּתוּחַ לַעֲזָרָה.  \nאָמַר רְבִּי יְהוּדָה: \nזֶה הוּא שֶׁפָּתוּחַ לַעֲזָרָה, \nפְּשֶׁפֶשׁ קָטָן הָיָה לוֹ, \nשֶׁבּוֹ נִכְנָסִין לִבְלוֹשׁ אֶת הָעֲזָרָה. \n",
            "<small>ח</small>\nבֵּית הַמּוֹקֵד, כִּפָּה, \nוּבַיִת גָּדוֹל הָיָה, \nמֻקָּף רוֹבֵדִין שֶׁלָּאֶבֶן; \nוְזִקְנֵי בֵית אָב יְשֵׁנִים שָׁם, \nוּמַפְתְּחוֹת הָעֲזָרָה בְיָדָן, \nוּפִרְחֵי כְהֻנָּה אִישׁ כְּסֻתוֹ בָאָרֶץ. &lt;כְּסתוֹ&gt;\n",
            "וּמָקוֹם הָיָה שָׁם אַמָּה עַל אַמָּה, \nוְטַבְלָה שֶׁלַּשַּׁיִשׁ וְטַבַּעַת הָיְתָה קְבוּעָה בָהּ, \n(וְשַׁלְשֶׁלֶת שֶׁהַמַּפְתְּחוֹת הָיוּ תְלוּיוֹת בָּהּ.)  \nהִגִּיעַ זְמַן הַנְּעִילָה, \nהִגְבִּיהַּ אֶת הַטַּבְלָה מִן הַטַּבַּעַת, \nוְנָטַל אֶת הַמַּפְתְּחוֹת מִן הַשַּׁלְשֶׁלֶת, \nוְנָעַל הַכֹּהֵן מִבִּפְנִים, \nוּבֶן לֵוִי יָשֵׁן לוֹ מִבַּחוּץ.  \nגָּמַר מִלִּנְעוֹל, \nהֶחְזִיר אֶת הַמַּפְתְּחוֹת לַשַּׁלְשֶׁלֶת, \nוְאֶת הַטַּבְלָה לִמְקוֹמָהּ, \nוְנָתַן כְּסוּתוֹ עָלֶיהָ, וְיָשֵׁן לוֹ.  \nאֵרַע קֶרִי בְאֶחָד מֵהֶם, &lt;בְאַחַד&gt;\nיוֹצֵא וְהוֹלֵךְ לוֹ בִמְּסִבָּה הַהוֹלֶכֶת תַּחַת הַבִּירָה, \nוְהַנֵּרוֹת דּוֹלְקִין מִכָּן וּמִכָּן, \nעַד שֶׁהוּא מַגִּיעַ לְבֵית הַטְּבִילָה.  \nרְבִּי אֱלִיעֶזֶר בֶּן יַעֲקֹב אוֹמֵר: \nבִּמְּסִבָּה הַהוֹלֶכֶת תַּחַת הַחַיִל, \nיוֹצֵא וְהוֹלֵךְ לוֹ בִטְדֵי. \n\n\n\n"
        ],
        [
            "<small>א</small>\nהַר הַבַּיִת הָיָה חֲמֵשׁ מֵאוֹת אַמָּה עַל חֲמֵשׁ מֵאוֹת אַמָּה. \nרֻבּוֹ מִן הַדָּרוֹם, \nשֵׁנִי לוֹ מִן הַמִּזְרָח, \nשְׁלִישִׁי לוֹ מִן הַצָּפוֹן, \nוּמֵעוּטוֹ מִן הַמַּעֲרָב.  \nמָקוֹם שֶׁהָיָה רֹב מִדָּתוֹ, \nשָׁם הָיָה רֹב תַּשְׁמִישׁוֹ. \n",
            "[ב] &lt;ג&gt;\nכָּל הַנִּכְנָסִין לְהַר הַבַּיִת, \nנִכְנָסִין דֶּרֶךְ יָמִין, \nוּמַקִּיפִין דֶּרֶךְ שְׂמאל, \nחוּץ מִמִּי שֶׁאֵרְעוֹ דָבָר, \nשֶׁהוּא מַקִּיף לִשְׂמאל,  \n\"מַה לָּךְ מַקִּיף לִשְׂמאל?\" &lt;מְהַלֵּךְ&gt;\n\"שֵׁנִי אָבֵל.\" \n\"הַשּׁוֹכֵן בַּבַּיִת הַזֶּה יְנַחֲמָךְ!\"  \n\"שֵׁנִי מְנֻדֶּה.\" \n\"הַשּׁוֹכֵן בַּבַּיִת הַזֶּה יִתֵּן בְּלִבָּם וִיקָרְבוּךָ!\"  \nדִּבְרֵי רְבִּי מֵאִיר.  \nאָמַר לוֹ רְבִּי יוֹסֵה: \nעֲשִׂיתָן כְּאִלּוּ עִבְּרוּ עָלָיו אֶת הַדִּין! &lt;עֲשִׂיָּתָן&gt;\nאֶלָּא: \n\"הַשּׁוֹכֵן בַּבַּיִת הַזֶּה יִתֵּן בְּלִבָּךְ, \nוְתִשְׁמַע לְדִבְרֵי חֲבֵרֶיךָ וִיקָרְבוּךָ!\" \n",
            "[<small>ג</small>]\nלִפְנִים מִמֶּנּוּ, סוֹרֵג גָּבוֹהַּ עֲשָׂרָה טְפָחִים. \nשְׁלֹשׁ עֶשְׂרֵה פְרָצוֹת הָיוּ בוֹ, \nשֶׁפְּרָצוּם מַלְכֵי יָוָן.  \nוְחָזְרוּ וּגְדָרוּם, \nוְגָזְרוּ כְנֶגְדָּם שְׁלֹשׁ עֶשְׂרֵה הַשְׁתַּחֲוָיוֹת.  \n\n<small>ד</small>\nלִפְנִים מִמֶּנּוּ, הַחַיִל עֶשֶׂר אַמּוֹת, \nוּשְׁתֵּים עֶשְׂרֵה מַעֲלוֹת שָׁם.  \nרוּם מַעֲלָה חֲצִי אַמָּה, &lt;מַעֲלֶה&gt;\nוְשִׁלְחָהּ חֲצִי אַמָּה.  \nכָּל הַמַּעֲלוֹת שֶׁהָיוּ שָׁם, \nרוּם מַעֲלָה חֲצִי אַמָּה, &lt;מַעֲלֶה&gt;\nוְשִׁלְחָהּ חֲצִי אַמָּה, \nחוּץ מִשֶּׁלָּאוּלָם.  \nכָּל הַפְּתָחִים שֶׁהָיוּ שָׁם, \nגָּבְהָן עֶשְׂרִים אַמָּה וְרָחְבָּן עֶשֶׂר אַמּוֹת, \nחוּץ מִשֶּׁלָּאוּלָם.  \nכָּל הַפְּתָחִים שֶׁהָיוּ שָׁם, \nהָיוּ לָהֶם דְּלָתוֹת, \nחוּץ מִשֶּׁלָּאוּלָם.  \nכָּל הַשְּׁעָרִים שֶׁהָיוּ שָׁם, \nהָיוּ לָהֶן שְׁקוּפוֹת, \nחוּץ מִשַּׁעַר טְדֵי, \nשֶׁהָיוּ שָׁם שְׁתֵּי אֲבָנִים מֻטּוֹת זוֹ עַל זוֹ.  \nכָּל הַשְּׁעָרִים שֶׁהָיוּ שָׁם, \nנִשְׁתַּנּוּ לִהְיוֹת שֶׁלַּזָּהָב, \nחוּץ מִשַּׁעֲרֵי נִיקָנוֹר, \nמִפְּנֵי שֶׁנֶּעֱשָׂה בָהֶן נֵס.  \nוְיֵשׁ אוֹמְרִים: \nמִפְּנֵי שֶׁנְּחֻשְׁתָּן מַצְהִיב. \n",
            "<small>ה</small>\nכָּל הַכֳּתָלִים שֶׁהָיוּ שָׁם גְּבוֹהִין, \nחוּץ מִכֹּתֶל הַמִּזְרָחִי, \nשֶׁהַכֹּהֵן הַשּׂוֹרֵף אֶת הַפָּרָה \nעוֹמֵד בְּהַר הַמִּשְׁחָה, \nמִתְכַּוֵּן וְרוֹאֶה פִתְחוֹ שֶׁלַּהֵיכָל \nבְּשָׁעַת הַזָּיַת הַדָּם. \n",
            "<small>ו</small>\nעֲזָרַת הַנָּשִׁים הָיְתָה \nאֹרֶךְ מֵאָה וּשְׁלֹשִׁים וְחָמֵשׁ, \nעַל רֹחַב מֵאָה וּשְׁלֹשִׁים וְחָמֵשׁ.  \nוְאַרְבַּע לְשָׁכוֹת הָיוּ בְאַרְבַּע מִקְצוֹעוֹת, \nשֶׁלְּאַרְבָּעִים אַרְבָּעִים אַמָּה.  \nלֹא הָיוּ מְקוּרוֹת.  \nוְכֵן הֵן עֲתִידוֹת לִהְיוֹת, \nשֶׁנֶּאֱמַר: (יחזקאל מו,כא-כב) \n\"וַיּוֹצִיאֵנִי אֶל הֶחָצֵר הַחִיצוֹנָה, \nוַיַּעֲבִרֵנִי אֶל אַרְבַּעַת מִקְצוֹעֵי הֶחָצֵר, \nוְהִנֵּה חָצֵר בְּמִקְצֹעַ הֶחָצֵר, \nחָצֵר בְּמִקְצעַ הֶחָצֵר, \nבְּאַרְבַּעַת מִקְצֹעֹת הֶחָצֵר חֲצֵרוֹת קְטֻרוֹת\".  \nוְאֵין \"קְטֻרוֹת\" אֶלָּא שֶׁאֵינָן מְקוּרוֹת.  \n\n<small>ז</small>\nוּמָה הָיוּ מְשַׁמְּשׁוֹת? \nדְּרוֹמִית מִזְרָחִית, \nהִיא הָיְתָה לִשְׁכַּת הַנְּזִירִים, \nשֶׁשָּׁם הַנְּזִירִים מְבַשְּׁלִים אֶת שַׁלְמֵיהֶם, \nוּמְגַלְּחִין אֶת שְׂעָרָם, \nוּמְשַׁלְּחִים תַּחַת הַדּוּד.  \nמִזְרָחִית צְפוֹנִית, \nהִיא הָיְתָה לִשְׁכַּת דֵּיר הָעֵצִים, \nשֶׁשָּׁם הַכֹּהֲנִים בַּעֲלֵי מוּמִין מַתַלְּעִים בָּעֵצִים. \nכָּל עֵץ שֶׁנִּמְצָא בוֹ תוֹלַעַת, \nפָּסוּל מֵעַל גַּבֵּי הַמִּזְבֵּחַ.  \nצְפוֹנִית מַעֲרָבִית, \nהִיא הָיְתָה לִשְׁכַּת הַמְּצֹרָעִין.  \nמַעֲרָבִית דְּרוֹמִית, \nאָמַר רְבִּי אֱלִיעֶזֶר בֶּן יַעֲקֹב: \nשָׁכַחְתִּי מָה הָיְתָה מְשַׁמֶּשֶׁת.  \nאַבָּא שָׁאוּל אוֹמֵר: \nשָׁם הָיוּ נוֹתְנִין יַיִן וָשֶׁמֶן, \nוְהִיא הָיְתָה נִקְרֵאת לִשְׁכַּת בֵּית שְׁמַנְיָה.  \n\n<small>ח</small>\nוַחֲלָקָה הָיְתָה בָרִאשׁוֹנָה, \nוְהִקִּיפוּהָ כְצוֹצְטְרָה, \nשֶׁהַנָּשִׁים רוֹאוֹת מִלְמַעְלָה, \nוְהָאֲנָשִׁים מִלְּמַטָּה, \nכְּדֵי שֶׁלֹּא יְהוּא מְעֹרָבִים.  \nוַחֲמֵשׁ עֶשְׂרֵה מַעֲלוֹת \nעוֹלוֹת מִתּוֹכָהּ לַעֲזָרַת יִשְׂרָאֵל, \nכְּנֶגֶד חֲמֵשׁ עֶשְׂרֵה שִׁיר הַמַּעֲלוֹת שֶׁבַּתִּלִּים, &lt;שֶׁבַּתְּילִּים&gt;\nשֶׁעֲלֵיהֶם הַלְוִיִּם אוֹמְרִים בַּשִּׁיר.  \nלֹא הָיוּ תְרוּטוֹת, \nאֶלָּא מֻקָּפוֹת כַּחֲצִי גֹרֶן עֲגֻלָּה. \n",
            "<small>ט</small>\nוּלְשָׁכוֹת הָיוּ תַחַת עֲזָרַת יִשְׂרָאֵל, \nפְּתוּחוֹת לַעֲזָרַת הַנָּשִׁים, \nשֶׁשָּׁם הַלְוִיִּם נוֹתְנִין כִּנּוֹרוֹת וּנְבָלִים, \nוּמְצִלְתַּיִם, וְכָל כְּלֵי שִׁיר.  \n\n<small>י</small>\nעֲזָרַת יִשְׂרָאֵל הָיְתָה \nאֹרֶךְ מֵאָה וּשְׁלֹשִׁים וְחָמֵשׁ, \nעַל רֹחַב אַחַת עֶשְׂרֵה.  \nוְכֵן עֲזָרַת הַכֹּהֲנִים הָיְתָה \nאֹרֶךְ מֵאָה וּשְׁלֹשִׁים וְחָמֵשׁ, \nעַל רֹחַב אַחַת עֶשְׂרֵה.  \nוְרֹאשָׁן פְּסֶפְסִין מַבְדִּיל \nבֵּין עֲזָרַת יִשְׂרָאֵל לַעֲזָרַת הַכֹּהֲנִים.  \nרְבִּי אֱלִיעֶזֶר בֶּן יַעֲקֹב אוֹמֵר: \nמַעְלָה הָיְתָה גְבוֹהָה אַמָּה, &lt;הָיָה&gt;\nוְהַדּוּכָן נָתוּן עָלֶיהָ, \nוּבוֹ שָׁלוֹשׁ מַעֲלוֹת שֶׁלַּחֲצִי חֲצִי אַמָּה. &lt;שֶׁלְּחֲצִי&gt;\nנִמְצֵאת עֲזָרַת הַכֹּהֲנִים גְּבוֹהָה מֵעֲזָרַת יִשְׂרָאֵל \nשְׁתֵּי אַמּוֹת וּמַחְצָה.  \n\n<small>יא</small>\nכָּל הָעֲזָרָה הָיְתָה \nאֹרֶךְ מֵאָה וּשְׁמוֹנִים וָשֶׁבַע, \nעַל רֹחַב מֵאָה וּשְׁלֹשִׁים וְחָמֵשׁ.  \nוּשְׁלֹשׁ עֶשְׂרֵה הַשְׁתַּחְוָיוֹת הָיוּ שָׁם.  \nאַבָּא יוֹסֵה בֶן חָנָן אוֹמֵר: \nכְּנֶגֶד שְׁלֹשָׁה עָשָׂר שְׁעָרִים.  \nשְׁעָרִים דְּרוֹמִיִּים סְמוּכִים לַמַּעֲרָב: \nשַׁעַר הָעֶלְיוֹן, \nשַׁעַר הַדָּלֵק, \nשַׁעַר הַבְּכוֹרוֹת, \nשַׁעַר הַמַּיִם.  \nוְלָמָּה נִקְרָא שְׁמוֹ שַׁעַר הַמַּיִם? \nשֶׁבּוֹ מַכְנִיסִין צְלוֹחִית שֶׁלַּמַּיִם שֶׁלַּנִּסּוּךְ בֶּחָג.  \nרְבִּי אֱלִיעֶזֶר בֶּן יַעֲקֹב אוֹמֵר: \nבּוֹ הַמַּיִם מְפַכִּים, \nהַעֲתִידִין לִהְיוֹת יוֹצְאִין מִתַּחַת מִפְתַּן הַבַּיִת.  \n\n<small>יב</small>\nוּלְעֻמָּתָן בַּצָּפוֹן סְמוּכִין לַמַּעֲרָב: \nשַׁעַר יְכָנְיָה, \nשַׁעַר הַקָּרְבָּן, \nשַׁעַר הַנָּשִׁים, \nשַׁעַר הַשִּׁיר.  \nוְלָמָּה נִקְרָא שְׁמוֹ שַׁעַר יְכָנְיָה? \nשֶׁבּוֹ יָצָא יְכָנְיָה בְגָלוּתוֹ.  \nשֶׁבַּמִּזְרָח, שַׁעַר נִיקָנוֹר.  \nוּשְׁנֵי פִשַׁפְשִׁין הָיוּ לוֹ, \nאֶחָד מִימִינוֹ, וְאֶחָד מִשְּׂמאלוֹ.  \nוּשְׁנַיִם בַּמַּעֲרָב. \n\n\n\n"
        ],
        [
            "<small>א</small>\nהַמִּזְבֵּחַ הָיָה שְׁלֹשִׁים וּשְׁתַּיִם וְעַל שְׁלֹשִׁים וּשְׁתַּיִם.  \nעָלָה אַמָּה וְכָנַס אַמָּה, \nזֶה הַיְסוֹד. \nנִמְצָא שְׁלֹשִׁים עַל שְׁלֹשִׁים.  \nעָלָה חָמֵשׁ וְכָנַס אַמָּה, &lt;עָלָה אַמָּה&gt;\nזֶה הַסּוֹבֵב. \nנִמְצָא עֶשְׂרִים וּשְׁמוֹנֶה עַל עֶשְׂרִים וּשְׁמוֹנֶה.  \nמְקוֹם הַקְּרָנוֹת, אַמָּה מִזֶּה, וְאַמָּה מִזֶּה. \nנִמְצָא עֶשְׂרִים וָשֵׁשׁ עַל עֶשְׂרִים וָשֵׁשׁ.  \nמְקוֹם הִלּוּךְ רַגְלֵי הַכֹּהֲנִים, \nאַמָּה מִזֶּה, וְאַמָּה מִזֶּה. \nנִמְצָא עֶשְׂרִים וְאַרְבַּע עַל עֶשְׂרִים וְאַרְבַּע \nמְקוֹם הַמַּעֲרָכָה.  \n\n<small>ב</small>\nאָמַר רְבִּי יוֹסֵה: \nמִתְּחִלָּתָהּ לֹא הָיָה אֶלָּא עֶשְׂרִים וּשְׁמוֹנֶה. \nכּוֹנֵס וְעוֹלֶה כַּמִּדָּה זוֹ, \nעַד שֶׁנִּמְצָא מְקוֹם הַמַּעֲרָכָה עֶשְׂרִים עַל עֶשְׂרִים. \n\n<small>ג</small>\nוּכְשֶׁעָלוּ בְנֵי הַגּוֹלָה, \nהוֹסִיפוּ עָלָיו אַרְבַּע אַמּוֹת מִן הַצָּפוֹן, \nוְאַרְבַּע אַמּוֹת מִן הַמַּעֲרָב, \nכְּמִין גַּמָּה, שֶׁנֶּאֱמַר: (יחזקאל מג,טז) \n\"וְהָאֲרִאֵיל שְׁתֵּים עֶשְׂרֵה אֹרֶךְ, \nבִּשְׁתֵּים עֶשְׂרֵה רֹחַב רָבוּעַ\".  \nיָכוֹל שֶׁאֵינוּ אֶלָּא שְׁתֵּים עֶשְׂרֵה? \nכְּשֶׁהוּא אוֹמֵר: \n\"אֶל אַרְבַּעַת רְבָעָיו\", \nמְלַמֵּד שֶׁמִּן הָאֶמְצַע הוּא מוֹדֵד \nשְׁתֵּים עֶשְׂרֵה אַמָּה לְכָל רוּחַ.  \n\n<small>ד</small>\nוְחוּט שֶׁלַּסִּקְרָה חוֹגְרוֹ בָאֶמְצַע, \nלְהַבְדִּיל בֵּין הַדָּמִים הָעֶלְיוֹנִים לַדָּמִים הַתַּחְתּוֹנִים.  \nוְהַיְסוֹד הָיָה מְהַלֵּךְ עַל פְּנֵי כָל הַצָּפוֹן, \nוְעַל פְּנֵי כָל הַמַּעֲרָב, \nוְאוֹכֵל בַּדָּרוֹם אַמָּה אַחַת, \nוּבַמִּזְרָח אַמָּה אַחַת. \n",
            "<small>ה</small>\nוּבְקֶרֶן מַעֲרָבִית דְּרוֹמִית הָיוּ שְׁנֵי נְקָבִין, \nכְּמִין שְׁנֵי חֹטְמִין דַּקִּין, \nשֶׁהַדָּמִין נִתָּנִין עַל יְסוֹד מַעֲרָבִי \nוְעַל יְסוֹד דְּרוֹמִי, וְיוֹרְדִין בָּהֶן, \nוּמִתְעָרְבִין בָּאַמָּה, \nוְיוֹצְאִין לְנַחַל קִדְרוֹן. \n",
            "<small>ו</small>\nלְמַטָּה בָרִצְפָּה בְאוֹתָהּ הַקֶּרֶן, \nוּמָקוֹם הָיָה שָׁם אַמָּה עַל אַמָּה, \nוְטַבְלָה שֶׁלַּשַּׁיִשׁ, \nוְטַבַּעַת הָיְתָה קְבוּעָה בָהּ.  \nשֶׁבּוֹ יוֹרְדִין לַשִּׁית, \nוּמְנַקִּין אוֹתוֹ.  \nוְכֶבֶשׁ הָיָה לִדְרוֹמוֹ שֶׁלַּמִּזְבֵּחַ, \nשְׁלֹשִׁים וּשְׁתַּיִם עַל רֹחַב שֵׁשׁ עֶשְׂרֵה, \nוּרְבוּבָה הָיְתָה בְמַעֲרָבוֹ, \nשֶׁשָּׁם הָיוּ נוֹתְנִין פְּסוּלֵי חַטַּאת הָעוֹף. \n",
            "<small>ז</small>\nאֶחָד אַבְנֵי הַכֶּבֶשׁ וְאֶחָד אַבְנֵי הַמִּזְבֵּחַ, \nמִבִּקְעַת בֵּית כֶּרֶם, \nחוֹפְרִין לְמַטָּה מִן הַבְּתוּלָה, \nוּמְבִיאִים מִשָּׁם אֲבָנִים שְׁלֵמוֹת, \nשֶׁלֹּא הוּנַף עֲלֵיהֶן בַּרְזֶל, \nשֶׁהַבַּרְזֶל פּוֹסֵל בִּנְגִיעָה וּבִפְגִימָה בְּכָל דָּבָר.  \nנִפְגָּמָה אַחַת מֵהֶן, הִיא פְסוּלָה, \nוְכֻלָּם כְּשֵׁרוֹת.  \nמְלַבְּנִים אוֹתוֹ פַעֲמַיִם בַּשָּׁנָה: \nאַחַת בַּפֶּסַח, וְאַחַת בֶּחָג. \nוְהַהֵיכָל פַּעַם אַחַת, בַּפֶּסַח.  \nרְבִּי אוֹמֵר: \nכָּל עֶרֶב שַׁבָּת מְלַבְּנִים אוֹתוֹ בַמַּפָּה, \nמִפְּנֵי הַדָּמִין.  \n\n<small>ח</small>\nלֹא הָיוּ שָׂדִין אוֹתָן בְּכָפִיס שֶׁלַּבַּרְזֶל, \nשֶׁמֵּא יִגַּע וְיִפְסֹל; \nשֶׁהַבַּרְזֶל נִבְרָא לְקַצֵּר יָמָיו שֶׁלָּאָדָם, \nוְהַמִּזְבֵּחַ נִבְרָא לְהַאֲרִיךְ יָמָיו שֶׁלָּאָדָם, \nאֵינוּ בָא בַדִּין שֶׁיִּנוֹף הַמְקַצֵּר עַל הַמַּאֲרִיךְ. \n",
            "<small>ט</small>\nוְטַבָּעוֹת הָיוּ לִצְפוֹנוֹ שֶׁלַּמִּזְבֵּחַ, \nשִׁשָּׁה סְדָרִים שֶׁלְּאַרְבַּע אַרְבַּע.  \nוְיֵשׁ אוֹמְרִים: \nאַרְבָּעָה שֶׁלְּשֵׁשׁ שֵׁשׁ, \nשֶׁעֲלֵיהֶן שׁוֹחֲטִין אֶת הַקָּדָשִׁים.  \n\n<small>י</small>\nבֵּית הַמֻּטְבָּחַיִם הָיָה לִצְפוֹנוֹ שֶׁלַּמִּזְבֵּחַ, \nוְעָלָיו שְׁמוֹנָה עַמּוּדִים נַנָּסִין, \nוּרְבִיעִית שֶׁלָּאֶרֶז עַל גַּבֵּיהֶן, \nוְאָנְקְלָיוֹת שֶׁלַּבַּרְזֶל הָיוּ קְבוּעִין בָּהֶן, \nוּשְׁלֹשָׁה סְדָרִין הָיוּ בְכָל אֶחָד וְאֶחָד, \nשֶׁבָּהֶן תּוֹלִין וּמַפְשִׁיטִין, \nוְשֻׁלְחָנוֹת שֶׁלַּשַּׁיִשׁ בֵּין הָעַמּוּדִין. \n",
            "<small>יא</small>\nהַכִּיּוֹר הָיָה בֵין הָאוּלָם וְלַמִּזְבֵּחַ, \nוּמָשׁוּךְ כְּלַפֵּי הַדָּרוֹם.  \nבֵּין הָאוּלָם וְלַמִּזְבֵּחַ עֶשְׂרִים וּשְׁתַּיִם אַמָּה; \nוּשְׁתֵּים עֶשְׂרֵה מַעֲלוֹת הָיוּ שָׁם, \nרוּם מַעֲלָה חֲצִי אַמָּה, \nוְשִׁלְחָהּ חֲצִי אַמָּה.  \nאַמָּה אַמָּה רֹבֶד שָׁלוֹשׁ, &lt;מנוקד רוֹבֶד בכל מקום&gt;\nאַמָּה אַמָּה, וְרֹבֶד שָׁלוֹשׁ.  \nהָעֶלְיוֹנָה, אַמָּה אַמָּה, וְרֹבֶד אַרְבַּע.  \nרְבִּי יְהוּדָה אוֹמֵר: \nהָעֶלְיוֹנָה, אַמָּה אַמָּה, וְרֹבֶד חָמֵשׁ. \n",
            "<small>יב</small>\nפִּתְחוֹ שֶׁלָּאוּלָם, \nגָּבְהוֹ אַרְבָּעִים אַמָּה, \nוְרָחְבּוֹ עֶשְׂרִים אַמָּה.  \nוְחָמֵשׁ מַלְתְּרָיוֹת שֶׁלַּמֵּילָה הָיוּ עַל גַּבָּיו.  \nהַתַּחְתּוֹנָה עוֹדֶפֶת עַל הַפֶּתַח \nאַמָּה מִזֶּה, וְאַמָּה מִזֶּה.  \nוְשֶׁלְּמַעְלָה מִמֶּנָּה עוֹדֶפֶת עָלֶיהָ \nאַמָּה מִזֶּה, וְאַמָּה מִזֶּה. \nנִמְצֵאת הָעֶלְיוֹנָה שְׁלֹשִׁים אַמָּה.  \nוְנִדְבָּךְ שֶׁלָּאֲבָנִים הָיָה בֵין כָּל אַחַת וְאַחַת. \n",
            "<small>יג</small>\nוּכְלוֹנְסוֹת שֶׁלָּאֶרֶז הָיוּ קְבוּעִין \nמִכָּתְלוֹ שֶׁלַּהֵיכָל לְכָתְלוֹ שֶׁלָּאוּלָם, \nכְּדֵי שֶׁלֹּא יִבְעַט.  \nוְשַׁרְשְׁרוֹת שֶׁלַּזָּהָב הָיוּ קְבוּעוֹת בְּתִקְרַת הָאוּלָם, \nשֶׁבָּהֶן פִּרְחֵי כְהֻנָּה עוֹלִין, \nוְרוֹאִין אֶת הָעֲטָרוֹת שֶׁבַחַלּוֹנוֹת, \nשֶׁנֶּאֱמַר: (זכריה ו,יד) \n\"וְהָעֲטָרֹת תִּהְיֶה \nלְחֵלֶם וּלְטוֹבִיָּה וְלִידַעְיָה וּלְחֵן בֶּן צְפַנְיָה, \nלְזִכָּרוֹן בְּהֵיכַל יי\".  \nוְגֶפֶן שֶׁלַּזָּהָב הָיְתָה עוֹמֶדֶת עַל פִּתְחוֹ שֶׁלַּהֵיכָל, \nוּמֻדְלָה עַל גַּבֵּי כְלוֹנְסוֹת.  \nכָּל מִי שֶׁהוּא מִתְנַדֵּב עָלֶה, גַּרְגִּיר, אוֹ אֶשְׁכּוֹל, \nמֵבִיא וְתוֹלֶה בָהּ.  \nאָמַר רְבִּי אֶלְעָזָר בִּרְבִּי צָדוֹק: \nמַעֲשֶׂה הָיָה, \nוְנִמְנוּ עָלֶיהָ שְׁלֹשׁ מֵאוֹת כֹּהֲנִים. \n\n\n\n"
        ],
        [
            "<small>א</small>\nפִּתְחוֹ שֶׁלַּהֵיכָל, \nגָּבְהוֹ עֶשְׂרִים אַמָּה, \nוְרָחְבּוֹ עֶשֶׂר אַמּוֹת.  \nוְאַרְבַּע דְּלָתוֹת הָיוּ לוֹ: \nשְׁתַּיִם מִבִּפְנִים, וּשְׁתַּיִם מִבַּחוּץ, \nשֶׁנֶּאֱמַר: (יחזקאל מא,כג) \n\"וּשְׁתַּיִם דְּלָתוֹת לַהֵיכָל וְלַקֹּדֶשׁ\".  \nהַחִיצוֹנוֹת נִפְתָּחוֹת לְתוֹךְ הַפֶּתַח, \nלְכַסּוֹת עָבְיוֹ שֶׁלַּכֹּתֶל, \nהַפְּנִימִיּוֹת נִפְתָּחוֹת לְתוֹךְ הַבַּיִת, \nלְכַסּוֹת אַחַר הַדְּלָתוֹת. \nשֶׁכָּל הַבַּיִת טוּחַ בַּזָּהָב, \nחוּץ מֵאַחַר הַדְּלָתוֹת.  \n\n<small>ב</small>\nרְבִּי יְהוּדָה אוֹמֵר: \nבְּתוֹךְ הַפֶּתַח הָיוּ עוֹמְדוֹת, \nוּכְמִין אִצְרְפָה מִטָּה הָיוּ, \nנִקְפָּלוֹת לַאֲחוֹרֵיהֶן, \nאֵלּוּ שְׁתֵּי אַמּוֹת וּמַחְצָה, \nוְאֵלּוּ שְׁתֵּי אַמּוֹת וּמַחְצָה, \nחֲצִי אַמָּה מְזוּזָה מִכָּאן, \nוַחֲצִי אַמָּה מְזוּזָה מִכָּאן, \nשֶׁנֶּאֱמַר: (יחזקאל מא,כד) \n\"וּשְׁתַּיִם דְּלָתוֹת לַדְּלָתוֹת, \nשְׁתַּיִם מוּסַבּוֹת דְּלָתוֹת, \nוּשְׁתַּיִם לַדֶּלֶת אַחַת, \nוּשְׁתֵּי דְלָתוֹת לָאַחֶרֶת\". \n",
            "<small>ג</small>\nוּשְׁנֵי פְשַׁפְשִׁין הָיוּ לוֹ לְשַׁעַר הַגָּדוֹל: \nאֶחָד בַּצָּפוֹן, וְאֶחָד בַּדָּרוֹם.  \nשֶׁבַּדָּרוֹם, לֹא נִכְנַס בּוֹ אָדָם מֵעוֹלָם, \nוְעָלָיו הוּא מְפָרֵשׁ עַל יְדֵי יְחֶזְקֵאל:  (יחזקאל מד,ב) \n\"וַיֹּאמֶר אֵלַי יי: \nהַשַּׁעַר הַזֶּה סָגוּר יִהְיֶה, לֹא יִפָּתֵחַ, \nוְאִישׁ לֹא יָבֹא בוֹ, \nכִּי יי אֱלֹהֵי יִשְׂרָאֵל בָּא בוֹ וְהָיָה סָגוּר\".  \nנָטַל אֶת הַמַּפְתֵּחַ וּפָתַח אֶת הַפְּשֶׁפֶשׁ, \nנִכְנַס לְהַתָּא, וּמֵהַתָּא לַהֵיכָל.  \nרְבִּי יְהוּדָה אוֹמֵר: \nבְּתוֹךְ עָבְיוֹ שֶׁלַּכֹּתֶל הָיָה מְהַלֵּךְ, \nעַד שֶׁנִּמְצָא עוֹמֵד בֵּין שְׁנֵי שְׁעָרִים, \nוּפָתַח אֶת הַחִיצוֹנוֹת מִבִּפְנִים, \nוְאֶת הַפְּנִימִיּוֹת מִבַּחוּץ. \n",
            "<small>ד</small>\nשְׁלֹשִׁים וּשְׁמוֹנָה תָאִים הָיוּ שָׁם: \nחֲמִשָּׁה עָשָׂר בַּדָּרוֹם, \nוּשְׁמוֹנָה בַמַּעֲרָב.  \nשֶׁבַּצָּפוֹן וְשֶׁבַּדָּרוֹם, \nחֲמִשָּׁה עַל גַּבֵּי חֲמִשָּׁה, \nוַחֲמִשָּׁה עַל גַּבֵּיהֶם.  \nוְשֶׁבַּמַּעֲרָב, \nשְׁלֹשָׁה עַל גַּבֵּי שְׁלֹשָׁה, \nוּשְׁנַיִם עַל גַּבֵּיהֶם.  \nוּשְׁלֹשָׁה פְתָחִים הָיָה לְכָל אֶחָד וְאֶחָד: \nאֶחָד לַתָּא מִן הַיָּמִין, \nוְאֶחָד לַתָּא מִן הַשְּׂמאל, \nוְאֶחָד לַתָּא שֶׁעַל גַּבָּיו.  \nוּבְקֶרֶן מִזְרָחִית צְפוֹנִית, \nהָיוּ חֲמִשָּׁה פְתָחִים: \nאֶחָד לַתָּא מִן הַיָּמִין, \nוְאֶחָד לַתָּא שֶׁעַל גַּבָּיו, \nוְאֶחָד לַמְּסִבָּה, \nוְאֶחָד לִפְשֶׁפֶשׁ, \nוְאֶחָד לַהֵיכָל. \n",
            "<small>ה</small>\nהַתַּחְתּוֹנָה, חָמֵשׁ, \nוְרֹבֶד שֵׁשׁ; \nוְהָאֶמְצָעִיּוֹת, שֵׁשׁ, \nוְרֹבֶד שֶׁבַע; \nהָעֶלְיוֹנָה, שֶׁבַע, \nשֶׁנֶּאֱמַר: (מלכים א ו,ו) \n\"הַיָּצִיעַ הַתַּחְתֹּנָה חָמֵשׁ בָּאַמָּה רָחְבָּהּ, \nוְהַתִּיכֹנָה שֵׁשׁ בָּאַמָּה רָחְבָּהּ, \nוְהַשְּׁלִישִׁית שֶׁבַע בָּאַמָּה רָחְבָּהּ, \nכִּי מִגְרָעוֹת נָתַן לַבַּיִת סָבִיב חוּצָה, \nלְבִלְתִּי אֲחֹז בְּקִירוֹת הַבָּיִת.\"\nוְכֵן הַתַּחְתּוֹנָה, \nיַעֲלֶה עַל הָעֶלְיוֹנָה לַתִּיכֹנָה. &lt;שורה זו אינה מנוקדת&gt;\n",
            "<small>ו</small>\nוּמְסִבָּה הָיְתָה עוֹלָה \nמִקֶּרֶן מִזְרָחִית צְפוֹנִית לְקֶרֶן צְפוֹנִית מַעֲרָבִית, \nשֶׁבָּהּ הָיוּ עוֹלִים לְגַגּוֹת הַתָּאִים.  \nהָיָה עוֹלֶה בִמְסִבָּה וּפָנָיו לַמַּעֲרָב, \nהִלֵּךְ פְּנֵי כָל הַצָּפוֹן, \nעַד שֶׁהוּא מַגִּיעַ לַמַּעֲרָב.  \nהִגִּיעַ לַמַּעֲרָב, הָפַךְ פָּנָיו לַדָּרוֹם.  \nהִלֵּךְ פְּנֵי כָל הַמַּעֲרָב, \nעַד שֶׁהוּא מַגִּיעַ לַדָּרוֹם.  \nהִגִּיעַ לַדָּרוֹם, הָפַךְ פָּנָיו לַמִּזְרָח.  \nהָיָה מְהַלֵּךְ בַּדָּרוֹם, \nעַד שֶׁהוּא מַגִּיעַ לְפִתְחָהּ שֶׁלָּעֲלִיָּה, \nשֶׁפִּתְחָהּ שֶׁלָּעֲלִיָּה פָתוּחַ לַדָּרוֹם.  \n\n<small>ז</small>\nוּבְפִתְחָהּ שֶׁלָּעֲלִיָּה, \nהָיוּ שְׁנֵי כְלוֹנוֹסוֹת שֶׁלָּאֶרֶז, \nשֶׁבָּהֶן הָיוּ עוֹלִין לְגַגָּהּ שֶׁלָּעֲלִיָּה.  \nוְרֹאשָׁן פְּסֶפְסִין מַבְדִּיל בָּעֲלִיָּה, \nבֵּין קֹדֶשׁ לְבֵין קֹדֶשׁ הַקֳּדָשִׁים.  \nוּבְלוּלִּין הָיוּ פְתוּחִין בָּעֲלִיָּה לְבֵית קֹדֶשׁ הַקֳּדָשִׁים, &lt;לבין&gt;\nשֶׁבָּהֶן הָיוּ מְשַׁלְּשִׁין אֶת הָאֻמָּנִים בַּתֵּבוֹת, \nכְּדֵי שֶׁלֹּא יִזּוֹנוּ אֶת עֵינֵיהֶן מִבֵּית קֹדֶשׁ הַקֳּדָשִׁים. \n",
            "<small>ח</small>\nהַהֵיכָל, מֵאָה עַל מֵאָה, עַל רוּם מֵאָה.  \nהָאֹטֶם שֵׁשׁ אַמּוֹת, וְגָּבְהוֹ אַרְבָּעִים.  \nאַמָּה כִיּוֹר, וְאַמָּתַיִם בֵּית דְּלִיפָה.  &lt;דילפה&gt;\nוְאַמָּה תִקְרָה, וְאַמָּה מַעֲזֵיבָה.  \nוְגָבְהָהּ שֶׁלָּעֲלִיָּה אַרְבָּעִים אַמָּה.  \nאַמָּה כִיּוֹר, וְאַמָּה בֵית דְּלִיפָה.  &lt;דילפה&gt; \nאַמָּה תִקְרָה, וְאַמָּה מַעֲזֵיבָה.  \nשָׁלוֹשׁ אַמּוֹת מַעֲקֶה, \nוְאַמָּה כוֹלֶה עוֹרֵב.  \nרְבִּי יְהוּדָה אוֹמֵר: \nלֹא הָיָה כוֹלֶה עוֹרֵב עוֹלֶה בַמִּדָּה, \nאֶלָּא אַרְבַּע אַמּוֹת הָיָה מַעֲקֶה. \n",
            "<small>ט</small>\nמִן הַמִּזְרָח לַמַּעֲרָב, מֵאָה אַמָּה: \nכֹּתֶל הָאוּלָם חָמֵשׁ, \nוְהָאוּלָם אַחַת עֶשְׂרֵה, \nכֹּתֶל הַהֵיכָל שֵׁשׁ, \nוְתוֹכוֹ אַרְבָּעִים אַמָּה, \nאַמָּה טַרְקְסִין, &lt;טריקסין&gt;\nעֶשְׂרִים אַמָּה לְבֵית קֹדֶשׁ הַקֳּדָשִׁים.  \nכֹּתֶל הַהֵיכָל שֵׁשׁ, \nוְהַתָּא שֵׁשׁ, \nוְכֹתֶל הַתָּא חָמֵשׁ.  \n\n<small>י</small>\nמִן הַצָּפוֹן לַדָּרוֹם, שִׁבְעִים אַמָּה: \nכֹּתֶל הַמְּסִבָּה חָמֵשׁ, \nוְהַמְּסִבָּה שָׁלוֹשׁ, \nכֹּתֶל הַתָּא חָמֵשׁ, \nוְהַתָּא שֵׁשׁ, \nכֹּתֶל הַהֵיכָל שֵׁשׁ, \nוְתוֹכוֹ עֶשְׂרִים אַמָּה, \nכֹּתֶל הַהֵיכָל שֵׁשׁ, \nוְהַתָּא שֵׁשׁ, \nוְכֹתֶל הַתָּא חָמֵשׁ, \nוּבֵית הוֹרָדַת הַמַּיִם שָׁלוֹשׁ אַמּוֹת, \nוְהַכֹּתֶל חָמֵשׁ אַמּוֹת.  \n\n<small>יא</small>\nוְהָאוּלָם עוֹדֵף עָלָיו \nחָמֵשׁ עֶשְׂרֵה אַמָּה מִן הַצָּפוֹן, \nוַחֲמֵשׁ עֶשְׂרֵה אַמָּה מִן הַדָּרוֹם, \nהוּא הָיָה נִקְרֵא \"בֵית הַחֲלָפוֹת\", \nשֶׁשָּׁם גּוֹנְזִין אֶת הַסַּכִּינִים.  \nהַהֵיכָל צַר מֵאַחֲרָיו וְרָחָב מִלְּפָנָיו, \nדּוֹמֶה לַאֲרִי, שֶׁנֶּאֱמַר: (ישעיה כט,א) \n\"הוֹי אֲרִיאֵל אֲרִיאֵל קִרְיַת חָנָה דָוִד\", \nמָה הָאֲרִי צַר מֵאַחֲרָיו וְרָחָב מִלְּפָנָיו, \nאַף הַהֵיכָל צַר מֵאַחֲרָיו וְרָחָב מִלְּפָנָיו. \n\n\n\n"
        ],
        [
            "<small>א</small>\nכָּל הָעֲזָרָה הָיְתָה \nאֹרֶךְ מֵאָה וּשְׁמוֹנִים וָשֶׁבַע, \nעַל רֹחַב מֵאָה וּשְׁלֹשִׁים וְחָמֵשׁ.  \nמִן הַמִּזְרָח לַמַּעֲרָב, \nמֵאָה וּשְׁמֹנִים וָשֶׁבַע: \nמְקוֹם דְּרִיסַת יִשְׂרָאֵל, אַחַת עֶשְׂרֵה אַמָּה, \nוּמְקוֹם דְּרִיסַת הַכֹּהֲנִים, אַחַת עֶשְׂרֵה אַמָּה, \nהַמִּזְבֵּחַ, שְׁלֹשִׁים וּשְׁתַּיִם, \nבֵּין הָאוּלָם וְלַמִּזְבֵּחַ, עֶשְׂרִים וּשְׁתַּיִם אַמָּה, \nהַהֵיכָל מֵאָה אַמָּה, \nוְאַחַת עֶשְׂרֵה אַמָּה לַאֲחוֹרֵי בֵית הַכַּפֹּרֶת. &lt;לְאֲחוֹרֵי&gt;\n",
            "<small>ב</small>\nמִן הַצָּפוֹן לַדָּרוֹם, \nמֵאָה אַמָּה וּשְׁלֹשִׁים וְחָמֵשׁ: \nהַכֶּבֶשׁ וְהַמִּזְבֵּחַ, שִׁשִּׁים וּשְׁתַּיִם, \nמִן הַמִּזְבֵּחַ לַטַּבָּעוֹת, שְׁמוֹנֶה אַמּוֹת, \nמְקוֹם הַטַּבָּעוֹת, עֶשְׂרִים וְאַרְבַּע, \nמִן הַטַּבָּעוֹת לַשֻּׁלְחָנוֹת, אַרְבַּע, \nמִן הַשֻּׁלְחָנוֹת וְלַנַּנָּסִין, אַרְבַּע, \nמֵהַנַּנָּסִין לְכֹתֶל הָעֲזָרָה, שְׁמוֹנֶה אַמּוֹת, \nוְהַמּוֹתָר בֵּין כֶּבֶשׁ לַכֹּתֶל, מְקוֹם הַנַּנָּסִין. \n",
            "[<small>ג</small>]\nשֵׁשׁ לְשָׁכוֹת הָיוּ בָעֲזָרָה: \nשָׁלוֹשׁ בַּצָּפוֹן, וְשָׁלוֹשׁ בַּדָּרוֹם.  \nשֶׁבַּצָּפוֹן: \nלִשְׁכַּת הַמֶּלַח, \nלִשְׁכַּת הַפַּרְוָה, \nלִשְׁכַּת הַמְדִיחִין.  \nלִשְׁכַּת הַמֶּלַח, \nשָׁם הָיוּ נוֹתְנִים מֶלַח לַקָּרְבָּן.  \nלִשְׁכַּת הַפַּרְוָה, \nשָׁם הָיוּ מוֹלְחִין עוֹרוֹת קָדָשִׁים. \nוְעַל גַּג הָיָה בֵית טְבִילָה \nלְכֹהֵן גָּדוֹל בְּיוֹם הַכִּפּוּרִים.  \nלִשְׁכַּת הַמְדִיחִין, \n(שֶׁשָּׁם הָיוּ מְדִיחִין) קִרְבֵי הַקֳּדָשִׁים, \nוּמִשָּׁם מְסִבָּה עוֹלָה לְגַג בֵּית הַפַּרְוָה. \n",
            "<small>ד</small>\nשֶׁבַּדָּרוֹם: \nלִשְׁכַּת הָעֵץ, \nלִשְׁכַּת הַגּוֹלָה, \nלִשְׁכַּת הַגָּזִית.  \nלִשְׁכַּת הָעֵץ, \n(אָמַר רְבִּי אֱלִיעֶזֶר בֶּן יַעֲקֹב:) \nשָׁכַחְתִּי מָה הָיְתָה מְשַׁמֶּשֶׁת.  \nאַבָּא שָׁאוּל אוֹמֵר: \nלִשְׁכַּת כֹּהֵן גָּדוֹל הָיְתָה אַחַר שְׁתֵּיהֶם, \nוְגַג שְׁלָשְׁתָּן שָׁוֶה.  \nלִשְׁכַּת הַגּוֹלָה, \nשָׁם הָיָה בוֹר הַגּוֹלָה, \nוְהַגַּלְגַּל נָתוּן עָלָיו, \nוּמִשָּׁם מְסַפְּקִין מַיִם לְכָל הָעֲזָרָה.  \n\n<small>ה</small>\nלִשְׁכַּת הַגָּזִית, \nשָׁם הָיְתָה סַנְהֶדְרִין גְּדוֹלָה שֶׁלְּיִשְׂרָאֵל יוֹשֶׁבֶת, \nוְדָנָה אֶת הַכְּהֻנָּה.  \nכֹּהֵן שֶׁנִּמְצָא בוֹ פָסוּל, \nלוֹבֵשׁ שְׁחוֹרִים, וּמִתְעַטֵּף שְׁחוֹרִין, \nוְיוֹצֵא וְהוֹלֵךְ לוֹ; \nוְשֶׁלֹּא נִמְצָא פְסוּל, \nלוֹבֵשׁ לְבָנִים, \nוְנִכְנָס וּמְשַׁמֵּשׁ עִם אֶחָיו הַכֹּהֲנִים.  \nיוֹם טוֹב הָיוּ עוֹשִׂין, \nשֶׁלֹּא נִמְצָא פְסוּל בְּזַרְעוֹ שֶׁלָּאַהֲרֹן.  \nוְכָךְ הָיוּ אוֹמְרִים: \n\"בָּרוּךְ הַמָּקוֹם, בָּרוּךְ הוּא! \nשֶׁלֹּא נִמְצָא פְסוּל בְּזַרְעוֹ שֶׁלַּאַהֲרֹן. \n\nחסל מסכת מידות \n\n\n\n"
        ]
    ],
    "sectionNames": [
        "Chapter",
        "Mishnah"
    ]
}