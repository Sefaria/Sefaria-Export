{
    "versionTitle": "merged", 
    "sectionNames": [
        "Chapter", 
        "Mishna"
    ], 
    "categories": [
        "Mishnah", 
        "Seder Kodashim"
    ], 
    "language": "he", 
    "title": "Mishnah Temurah", 
    "text": [
        [
            "הכל ממירים, אחד אנשים ואחד נשים. לא שאדם רשאי להמיר, אלא שאם המיר מומר, וסופג את הארבעים. הכהנים ממירים את שלהם, וישראל ממירים את שלהם. אין הכהנים ממירים לא בחטאת ולא באשם ולא בבכור. אמר רבי יוחנן בן נורי: [וכי] מפני מה אין ממירים בבכור, אמר לו רבי עקיבא: חטאת ואשם מתנה לכהן, והבכור מתנה לכהן, מה חטאת ואשם אין ממירים בו, אף הבכור לא ימירנו בו. אמר לו רבי יוחנן בן נורי: מה לי אינו ממיר בחטאת ובאשם שאין זכין בהן בחייהם, תאמר בבכור שזכין בו בחייו. אמר לו רבי עקיבא: והלא כבר נאמר (ויקרא כז) והיה הוא ותמורתו יהיה קדש, היכן קדשה חלה עליו, בבית הבעלים, אף תמורה בבית הבעלים.", 
            "ממירין מן הבקר על הצאן, ומן הצאן על הבקר, מן הכבשים על העזים, ומן העזים על הכבשים, מן הזכרים על הנקבות, ומן הנקבות על הזכרים, מן התמימים על בעלי מומין, ומבעלי מומין על התמימים, שנאמר (שם) לא יחליפנו ולא ימיר אתו טוב ברע או רע בטוב. איזהו טוב ברע, בעלי מומין שקדם הקדשן את מומם. ממירים אחד בשנים, ושנים באחד, אחד במאה, ומאה באחד. רבי שמעון אומר: אין ממירים אלא אחד באחד, שנאמר (ויקרא כז) והיה הוא ותמורתו, מה הוא מיחד אף תמורתו מיחדת.", 
            "אין ממירין אברים בעברים, ולא עברים באברים, ולא אברים ועברים בשלמים, ולא שלמים בהן. רבי יוסי אומר: ממירים אברין בשלמים ולא שלמים באברין. אמר רבי יוסי: והלא במקדשין, האומר רגלה של זו עולה כלה עולה, אף כשיאמר רגלה של זו תחת זו, תהא כלה תמורה תחתיה.", 
            "אין המדמע מדמע אלא לפי חשבון. ואין המחמץ מחמץ אלא לפי חשבון. ואין המים השאובים פוסלים את המקוה אלא לפי חשבון.", 
            "אין מי חטאת נעשין מי חטאת אלא עם מתן אפר. אין בית הפרס עושה בית הפרס, ולא תרומה אחר תרומה, ולא תמורה עושה תמורה, ולא הולד עושה תמורה. רבי יהודה אומר: הולד עושה תמורה. אמרו לו: הקדש עושה תמורה, לא הולד [ולא תמורה] עושין תמורה.", 
            "העופות והמנחות אינן עושין תמורה, שלא נאמר אלא בבהמה. הצבור והשתפים אינן עושין תמורה, שנאמר (ויקרא כז) לא ימיר אתו, יחיד עושה תמורה, לא הצבור ולא השתפים עושים תמורה. קרבנות בדק הבית אינן עושים תמורה. אמר רבי שמעון: והלא המעשר בכלל היה, ולמה יצא, להקיש אליו, מה מעשר קרבן יחיד, יצאו קרבנות צבור. מה מעשר קרבן מזבח, יצאו קרבנות בדק הבית."
        ], 
        [
            "יש בקרבנות היחיד מה שאין בקרבנות הצבור, ויש בקרבנות הצבור מה שאין בקרבנות היחיד, שקרבנות היחיד עושים  תמורה, וקרבנות הצבור אינם עושים תמורה. קרבנות היחיד נוהגין בזכרים ובנקבות, וקרבנות צבור אינן נוהגין אלא בזכרים. קרבנות היחיד חיבין באחריותן ובאחריות נסכיהם, וקרבנות הצבור אינן חיבין [לא] באחריותן ולא באחריות נסכיהן, אבל חיבין באחריות נסכיהן משקרב הזבח. יש בקרבנות הצבור מה שאין בקרבנות היחיד, שקרבנות הצבור דוחין את השבת ואת הטמאה, וקרבנות היחיד אינן דוחים לא את השבת ולא את הטמאה. אמר רבי מאיר: והלא חבתי כהן גדול ופר יום הכפורים קרבן יחיד ודוחין את השבת ואת הטמאה, אלא שזמנן קבוע.", 
            "חטאת היחיד שכפרו בעליה, מתה. ושל צבור, אינן מתה. רבי יהודה אומר: ימותו. אמר רבי שמעון: מה מצינו בולד חטאת ובתמורת חטאת ובחטאת שמתו בעליה, ביחיד דברים אמורים אבל לא בצבור, אף שכפרו הבעלים ושעברה שנתן, ביחיד דברים אמורים אבל לא בצבור.", 
            "חמר בקדשים מבתמורה, ובתמורה מבקדשים, שהקדשים עושים תמורה, ואין תמורה עושה תמורה. הצבור והשתפין מקדישים, אבל לא ממירים, ומקדישים אברים ועברים, אבל לא ממירים. חמר בתמורה, שהקדשה חלה על בעלת מום קבוע, ואינה יוצאה לחלין להגזז ולהעבד. רבי יוסי בר רבי יהודה אומר: עשה שוגג כמזיד בתמורה, ולא עשה שוגג כמזיד במקדשים. רבי אלעזר אומר: הכלאים, והטרפה, ויוצא דפן, טמטום, ואנדרוגינוס, לא קדשים ולא מקדישים."
        ], 
        [
            "אלו קדשים שולדותיהן ותמורותיהן כיוצא בהן: ולד שלמים ותמורתן, וולדן וולד ולדן עד סוף העולם, הרי אלו כשלמים, וטעונים סמיכה ונסכים ותנופה וחזה ושוק. רבי אליעזר אומר: ולד שלמים לא יקרב שלמים. וחכמים אומרים: יקרב. אמר רבי שמעון: לא נחלקו על ולד ולד שלמים ועל ולד ולד תמורה, שלא יקרב. ועל מה נחלקו, על הולד, שרבי אליעזר אומר: לא יקרב, וחכמים אומרים: יקרב. העיד רבי יהושע ורבי פפיס על ולד שלמים שיקרב שלמים. אמר רבי פפיס: אני מעיד שהיתה לנו פרה זבחי שלמים ואכלנוה בפסח ואכלנו ולדה שלמים בחג.", 
            "ולד תודה ותמורתה, ולדן וולד ולדן עד סוף העולם, הרי אלו כתודה, ובלבד שאינן טעונים לחם. תמורת עולה, וולד תמורה, ולדן וולד ולדן עד סוף העולם, הרי אלו כעולה, וטעונין הפשט ונתוח וכליל לאשים.", 
            "המפריש נקבה לעולה וילדה זכר, ירעה עד שיסתאב וימכר ויביא בדמיו עולה. רבי אליעזר אומר: הוא עצמו יקרב עולה. המפריש נקבה לאשם, תרעה עד שתסתאב ותמכר ויביא בדמיה אשם. אם קרב אשמו, יפלו דמיה לנדבה. רבי שמעון אומר: תמכר שלא במום. תמורת אשם, ולד תמורתה וולדן וולד ולדן עד סוף העולם, ירעו עד שיסתאבו וימכרו ויפלו דמיהן לנדבה. רבי אליעזר אומר: ימותו. ורבי אלעזר אומר: יביא בדמיהן עולות. אשם שמתו בעליו, ושכפרו בעליו, ירעה עד שיסתאב וימכר ויפלו דמיו לנדבה, רבי אליעזר אומר: ימות .ורבי אלעזר אומר: יביא בדמיו עולה.", 
            "והלא אף הנדבה עולה היא, מה בין דברי רבי אלעזר לדברי חכמים. אלא בזמן שהיא באה חובה, הוא סומך עליה ומביא עליה נסכין ונסכיה משלו. ואם היה כהן, עבודתה ועורה שלו. ובזמן שהיא באה נדבה, אינו סומך עליה ואינו מביא עליה נסכין, ונסכיה משל צבור. אף על פי שהוא כהן, עבודתה ועורה של אנשי משמר.", 
            "תמורת הבכור והמעשר, וולדן, וולד ולדן עד סוף העולם, הרי אלו כבכור וכמעשר, ויאכלו במומם לבעלים. מה בין הבכור והמעשר לבין כל הקדשים, שכל הקדשים נמכרים באטליס, ונשחטין באטליס, ונשקלין בליטרא, חוץ מן הבכור ומן המעשר, ויש להן פדיון, ולתמורותיהן פדיון, חוץ מן הבכור ומן המעשר. ובאים מחוצה לארץ [לארץ], חוץ מן הבכור ומן המעשר. אם באו תמימים יקרבו, ואם בעלי מומין יאכלו במומן לבעלים. אמר רבי שמעון: מה הטעם, שהבכור והמעשר יש להם פרנסה במקומן, ושאר כל הקדשים אף על פי שנולד [להם] מום, הרי אלו בקדשתן."
        ], 
        [
            "ולד חטאת, ותמורת חטאת, וחטאת שמתו בעליה, ימותו. שעברה שנתה ושאבדה ונמצאת בעלת מום, אם משכפרו הבעלים, תמות, ואינה עושה תמורה, לא נהנין, ולא מועלין. אם עד שלא כפרו הבעלים, תרעה עד שתסתאב, ותמכר ויביא בדמיה אחרת, ועושה תמורה, ומועלין בה.", 
            "המפריש חטאתו ואבדה והקריב אחרת תחתיה ואחר כך נמצאת הראשונה, תמות. המפריש מעות לחטאת ואבדו והקריב חטאת תחתיהן ואחר כך נמצאו המעות, ילכו לים המלח.", 
            "המפריש מעות לחטאתו ואבדו, והפריש מעות אחרים תחתיהן, לא הספיק לקח בהן חטאת עד שנמצאו המעות הראשונות, יביא מאלו ומאלו חטאת, והשאר יפלו לנדבה. המפריש מעות לחטאתו ואבדו והפריש חטאת תחתיהן, לא הספיק להקריבה עד שנמצאו המעות והרי חטאת בעלת מום, תמכר ויביא מאלו ומאלו חטאת, והשאר יפלו לנדבה. המפריש חטאתו ואבדה והפריש מעות תחתיה, לא הספיק לקח בהן חטאת עד שנמצאת חטאתו והרי היא בעלת מום, תמכר ויביא מאלו ומאלו חטאת, והשאר יפלו לנדבה. המפריש חטאתו ואבדה והפריש אחרת תחתיה, לא הספיק להקריבה עד שנמצאת הראשונה והרי שתיהן בעלות מום, ימכרו ויביא מאלו ומאלו חטאת, והשאר יפלו לנדבה. המפריש חטאתו ואבדה והפריש אחרת תחתיה, לא הספיק להקריבה עד שנמצאת הראשונה והרי שתיהן תמימות, אחת מהן תקרב חטאת, והשניה תמות, דברי רבי. וחכמים אומרים: אין חטאת מתה אלא שנמצאת מאחר שכפרו הבעלים, ואין המעות הולכות לים המלח אלא שנמצאו מאחר שכפרו הבעלים.", 
            "המפריש חטאתו והרי היא בעלת מום, מוכרה ויביא בדמיה אחרת. רבי אלעזר ברבי שמעון אומר: אם קרבה השניה עד שלא נשחטה [הראשונה], תמות, שכבר כפרו הבעלים."
        ], 
        [
            "כיצד מערמים  על הבכור, מבכרת שהיתה מעברת, אומר מה שבמעיה של זו, אם זכר עולה, ילדה זכר, יקרב עולה. ואם נקבה זבחי שלמים, ילדה נקבה, תקרב שלמים. אם זכר עולה, אם נקבה זבחי שלמים, ילדה זכר ונקבה, הזכר יקרב עולה, והנקבה תקרב שלמים.", 
            "ילדה שני זכרים, אחד מהן יקרב עולה, והשני ימכר לחיבי עולה, ודמיו חלין. ילדה שתי נקבות, אחת מהן תקרב שלמים, והשניה תמכר לחיבי שלמים, ודמיה חולין. ילדה טמטום ואנדרוגינוס, רבן שמעון בן גמליאל אומר: אין קדשה חלה עליהן.", 
            "האומר ולדה של זו עולה והיא שלמים, דבריו קימים. היא שלמים וולדה עולה, הרי זו ולד שלמים, דברי רבי מאיר. אמר רבי יוסי: אם לכן נתכון מתחלה, הואיל ואי אפשר לקרות שני שמות כאחת, דבריו קימים. ואם משאמר הרי זו שלמים נמלך ואמר ולדה עולה, הרי זו ולד שלמים.", 
            "הרי זו תמורת עולה ותמורת שלמים הרי זו תמורת עולה, דברי רבי מאיר. אמר רבי יוסי: אם לכן נתכון מתחלה, הואיל ואי אפשר לקרות שני שמות כאחת, דבריו קימין. ואם משאמר תמורת עולה נמלך ואמר תמורת שלמים, הרי זו תמורת עולה.", 
            "הרי זו תחת זו, תמורת זו, חליפת זו, הרי זו תמורה. זו מחללת על זו, אינו תמורה. ואם היה הקדש בעל מום, יוצא לחלין וצריך לעשות דמים.", 
            "הרי זו תחת חטאת, ותחת עולה, לא אמר כלום. תחת חטאת זו, ותחת עולה זו, תחת חטאת ותחת עולה שיש לי בתוך הבית, היה לו, דבריו קימין. אם אמר על בהמה טמאה, ועל בעלת מום, הרי אלו עולה, לא אמר כלום. הרי אלו לעולה, ימכרו ויביא בדמיהם עולה."
        ], 
        [
            "כל האסורין על גבי המזבח, אוסרים כל שהן. הרובע, והנרבע, והמקצה, והנעבד, והאתנן, והמחיר, והכלאים, והטרפה, ויוצא דפן. איזה הוא מקצה, המקצה לעבודה זרה. הוא אסור, ומה שעליו מתר. איזהו נעבד, כל שעובדין אותו. הוא ומה שעליו אסור. זה וזה מתרין באכילה.", 
            "איזהו אתנן, האומר לזונה הא ליך טלה זה בשכרך. אפלו מאה, כלן אסורין. וכן  האומר לחברו הא לך טלה זה ותלין שפחתך אצל עבדי, רבי אומר: אינו אתנן. וחכמים אומרים: אתנן.", 
            "איזה הוא מחיר כלב, האומר לחברו הא לך טלה זה תחת כלב זה. וכן שני שתפין שחלקו, אחד נטל עשרה ואחד נטל תשעה וכלב, שכנגד הכלב אסורים, שעם הכלב מתרים. אתנן כלב ומחיר זונה, הרי אלו מתרים, שנאמר (דברים כג) שנים, ולא ארבעה. ולדותיהן מתרים, [שנאמר] הן, ולא ולדותיהן.", 
            "נתן לה כספים, הרי אלו מתרין. יינות, שמנים, וסלתות, וכל דבר שכיוצא בו קרב על גבי מזבח, אסור. נתן לה מקדשין, הרי אלו מתרין. עופות, הרי אלו אסורין. שהיה בדין, מה אם המקדשין שהמום פוסל בהם אין אתנן ומחיר חל עליהן, עופות שאין המום פוסל בהן אינו בדין שלא יהא אתנן ומחיר חל עליהן, תלמוד לומר (שם) לכל נדר, להביא את העוף.", 
            "כל האסורים על גבי המזבח, ולדותיהן מתרים. ולד טרפה, רבי אליעזר אומר: לא יקרב על גבי המזבח. וחכמים אומרים: יקרב. רבי חנינא בן אנטיגנוס אומר: כשרה שינקה מן הטרפה, פסולה מעל גבי המזבח. כל הקדשים שנעשו טרפה, אין פודין אותם, שאין פודים את הקדשים להאכילן לכלבים."
        ], 
        [
            "יש בקדשי מזבח מה שאין בקדשי בדק הבית, ויש בקדשי בדק הבית מה שאין בקדשי מזבח, שקדשי מזבח עושים תמורה, וחיבין עליהם משום פגול נותר וטמא, ולדן וחלבן אסור לאחר פדיונם, והשוחטם בחוץ חיב, ואין נותנין מהם לאומנין בשכרן, מה שאין כן בקדשי בדק הבית.", 
            "יש בקדשי בדק הבית מה שאין בקדשי מזבח, שסתם הקדשות לבדק הבית. הקדש בדק הבית חל על הכל, ומועלין בגדוליהן, ואין בהם הנאה לכהנים.", 
            "אחד קדשי מזבח ואחד קדשי בדק הבית, אין משנין אותן מקדשה לקדשה, ומקדישין אותן הקדש עלוי, ומחרימין אותן. ואם מתו, יקברו. רבי שמעון אומר: קדשי בדק הבית אם מתו, יפדו.", 
            "ואלו הן הנקברים, קדשים שהפילו, יקברו. הפילה שליא, תקבר. שור הנסקל, ועגלה ערופה, וצפרי מצורע, ושער נזיר, ופטר חמור, ובשר בחלב, וחלין שנשחטו בעזרה. רבי שמעון אומר: חלין שנשחטו בעזרה ישרפו, וכן חיה שנשחטה בעזרה.", 
            "ואלו הן הנשרפים, חמץ בפסח, ישרף. ותרומה טמאה, והערלה, וכלאי הכרם, את שדרכו לשרף ישרף, ואת שדרכו לקבר, יקבר. ומדליקין בפת ובשמן של תרומה.", 
            "כל הקדשים שנשחטו חוץ לזמנן, וחוץ למקומן, הרי אלו ישרפו. אשם תלוי, ישרף. רבי יהודה אומר: יקבר. חטאת העוף הבאה על ספק, תשרף. רבי יהודה אומר: יטילנה לאמה. כל הנשרפין, לא יקברו. וכל הנקברים, לא ישרפו. רבי יהודה אומר: אם רצה להחמיר על עצמו לשרוף את הנקברים, רשאי. אמרו לו: אינו  מתר לשנות."
        ]
    ], 
    "versions": [
        [
            "Wikisource Mishna", 
            "http://he.wikisource.org/wiki/%D7%9E%D7%A9%D7%A0%D7%94"
        ]
    ], 
    "heTitle": "משנה תמורה", 
    "versionSource": "http://www.sefaria.org/Mishnah_Temurah"
}