{
    "language": "he",
    "title": "Mishnah Kinnim",
    "versionSource": "https://archive.org/details/MishnaCorrectedKaufman00WHOLE",
    "versionTitle": "Mishnah based on the Kaufmann manuscript, edited by Dan Be'eri",
    "status": "locked",
    "license": "PD",
    "digitizedBySefaria": true,
    "actualLanguage": "he",
    "languageFamilyName": "hebrew",
    "isSource": true,
    "isPrimary": true,
    "direction": "rtl",
    "heTitle": "משנה קינים",
    "categories": [
        "Mishnah",
        "Seder Kodashim"
    ],
    "text": [
        [
            "<small>א</small>\nחַטַּאת הָעוֹף נֶעֱשֵׁית לְמַטָּן, \nוְחַטַּאת בְּהֵמָה לְמַעְלָה.  \nעוֹלַת הָעוֹף נֶעֱשֵׁית לְמַעְלָן, \nוְעוֹלַת בְּהֵמָה לְמַטָּה.  \nאִם שִׁנָּה בָזֶה וּבָזֶה, פָּסַל.  \nכֵּיצַד סֵדֶר קִנִּים? כָּךְ הוּא: &lt;הִיא&gt;\nהַחוֹבָה, אֶחָד חַטָּאת וְאֶחָד עוֹלָה; \nבִּנְדָרִים וּבִנְדָבוֹת, כֻּלָּם עוֹלוֹת.  \nאֵי זֶה הוּא נֶדֶר? \nהָאוֹמֵר 'הֲרֵי עָלַי עוֹלָה'.  \nוְאֵי זוֹ הִיא נְדָבָה? \nהָאוֹמֵר 'הֲרֵי זוֹ עוֹלָה'.  \nמַה בֵּין נְדָרִים לִנְדָבוֹת? \nאֶלָּא שֶׁהַנְּדָרִים, \nמֵתוּ אוֹ נִגְנָבוּ, חַיָּבִין בְּאַחְרָיוּתָן, \nוּנְדָבוֹת, \nמֵתוּ אוֹ נִגְנָבוּ, אֵינָן חַיָּבִים בְּאַחְרָיוּתָן. \n",
            "<small>ב</small>\nחַטָּאת שֶׁנִּתְעָרְבָה בְעוֹלָה, וְעוֹלָה בַחַטָּאת, \nאֲפִלּוּ אֶחָד בָּרִבּוֹא, יָמוּתוּ כֻלָּם.  \nחַטָּאת שֶׁנִּתְעָרְבָה בְחוֹבָה, \nאֵין כָּשֵׁר אֶלָּא מִנְיַן חַטָּאוֹת שֶׁבְּחוֹבָה.  \nוְכֵן עוֹלָה שֶׁנִּתְעָרְבָה בְחוֹבָה, \nאֵין כָּשֵׁר אֶלָּא מִנְיַן עוֹלוֹת שֶׁבְּחוֹבָה.  \nבֵּין שֶׁהַחוֹבָה מְרֻבָּה וְהַנְּדָבָה מְמֻעֶטֶת, \nבֵּין שֶׁהַנְּדָבָה מְרֻבָּה וְהַחוֹבָה מְמֻעֶטֶת, \nבֵּין שֶׁשְּׁתֵיהֶן שָׁווֹת. \n",
            "<small>ג</small>\nבַּמֵּי דְבָרִים אֲמוּרִים? \nבְּחוֹבָה וּבִנְדָבָה, \nאֲבָל חוֹבָה שֶׁנִּתְעָרְבָה זוֹ בָזוֹ, \nאַחַת לָזוֹ וְאַחַת לָזוֹ, \nשְׁתַּיִם לָזוֹ וּשְׁתַּיִם לָזוֹ, \nשָׁלוֹשׁ לָזוֹ וְשָׁלוֹשׁ לָזוֹ, \nמַחְצָה כָשֵׁר, וּמַחְצָה פָסוּל.  \nאַחַת לָזוֹ שְׁתַּיִם לָזוֹ, \nהַמֻּעָט כָּשֵׁר.  \nבֵּין מִשֵּׁם אֶחָד, וּבֵין מִשְּׁנֵי שֵׁמוֹת, \nבֵּין מֵאִשָּׁה אַחַת, וּבֵין מִשְּׁתֵי נָשִׁים. \n",
            "<small>ד</small>\nכֵּיצַד מִשֵּׁם אֶחָד? \nלֵדָה וְלֵדָה, זִיבָה וְזִיבָה, מִשֵּׁם אֶחָד.  \nמִשְּׁנֵי שֵׁמוֹת? \nלֵדָה וְזִיבָה.  \nמִשְּׁתֵּי נָשִׁים? \nעַל זוֹ לֵדָה וְעַל זוֹ לֵדָה, \nעַל זוֹ זִיבָה וְעַל זוֹ זִיבָה, מִשֵּׁם אֶחָד.  \nמִשְּׁנֵי שֵׁמוֹת? \nעַל זוֹ לֵדָה וְעַל זוֹ זִיבָה.  \nרְבִּי יוֹסֵה אוֹמֵר: \nשְׁתֵּי נָשִׁים שֶׁלָּקְחוּ קִנֵּיהֶן בְּעֵרוּב, \nאוֹ שֶׁנָּתְנוּ דְמֵי קִנֵּיהֶן לַכֹּהֵן, \nלְאֵי זוֹ שֶׁיִּרְצֶה כֹהֵן יַקְרִיב חַטָּאת, \nוּלְאֵי זוֹ שֶׁיִּרְצֶה כֹהֵן יַקְרִיב עוֹלָה, \nבֵּין מִשֵּׁם אֶחָד וּבֵין מִשְּׁנֵי שֵׁמוֹת. \n\n\n\n"
        ],
        [
            "<small>א</small>\nקֵן סְתוּמָה שֶׁפָּרַח מִמֶּנָּה גוֹזָל לְאַוֵיר, \nאוֹ שֶׁפָּרַח לְבֵין הַמֵּתוֹת, \nאוֹ שֶׁמֵּת אֶחָד מֵהֶן, \nיִקַּח זוֹג לַשֵּׁנִי.  \nפָּרַח לְבֵין הַקְּרֵבוֹת, פָּסוּל, \nוּפוֹסֵל אֶחָד כְּנֶגְדּוֹ, \nשֶׁהַגּוֹזָל הַפּוֹרֵחַ פָּסוּל, \nוּפוֹסֵל אֶחָד כְּנֶגְדּוֹ. \n",
            "<small>ב</small>\nכֵּיצַד? \nשְׁתֵּי נָשִׁים, לָזוֹ שְׁתֵּי קִנִּים וְלָזוֹ שְׁתֵּי קִנִּים, \nפָּרַח מִזּוֹ לָזוֹ, פּוֹסֵל אֶחָד בַּהֲלִיכָתוֹ.  \nחָזַר, פּוֹסֵל אֶחָד בַּחֲזִירָתוֹ.  \nפָּרַח וְחָזַר, פָּרַח וְחָזַר, \nלֹא הִפְסִיד כְּלוּם, \nשֶׁאֲפִלּוּ הֵן מְעֹרָבוֹת, אֵין פָּחוּת מִשְּׁתַיִם. \n",
            "<small>ג</small>\nלָזוֹ אַחַת, לָזוֹ שְׁתַּיִם, לָזוֹ שָׁלוֹשׁ, \nלָזוֹ אַרְבַּע, לָזוֹ חָמֵשׁ, לָזוֹ שֵׁשׁ, לָזוֹ שֶׁבַע, \nפָּרַח מִן הָרִאשׁוֹנָה לַשְּׁנִיָּה, לַשְּׁלִישִׁית, לָרְבִיעִית, \nלַחֲמִישִׁית, לַשִּׁשִּׁית, לַשְּׁבִיעִית, וְחָזַר, \nפּוֹסֵל אֶחָד בַּהֲלִיכָתוֹ וְאֶחָד בַּחֲזִירָתוֹ. \nהָרִאשׁוֹנָה וְהַשְּׁנִיָּה, אֵין לָהֶם כְּלוּם.  \nהַשְּׁלִישִׁית יֶשׁ לָהּ אַחַת, \nהַרְבִיעִית יֶשׁ לָהּ שְׁתַּיִם, \nוְהַחֲמִישִׁית יֶשׁ לָהּ שָׁלוֹשׁ, \nהַשִּׁשִּׁית יֶשׁ לָהּ אַרְבַּע, \nוְהַשְּׁבִיעִית יֶשׁ לָהּ שֵׁשׁ.  \nפָּרַח וְחָזַר, \nפּוֹסֵל אֶחָד בַּהֲלִיכָתוֹ וְאֶחָד בַּחֲזִירָתוֹ. \nהַשְּׁלִישִׁית וְהָרְבִיעִית אֵין לָהֶם כְּלוּם, \nהַחֲמִישִׁית יֶשׁ לָהּ אַחַת, \nהַשִּׁשִּׁית יֶשׁ לָהּ שְׁתַּיִם, \nהַשְּׁבִיעִית יֶשׁ לָהּ חָמֵשׁ.  \nפָּרַח וְחָזַר, \nפּוֹסֵל אֶחָד בַּהֲלִיכָתוֹ, וְאֶחָד בַּחֲזִירָתוֹ. \nהַחֲמִישִׁית וְהַשִּׁשִּׁית אֵין לָהֶם כְּלוּם, \nהַשְּׁבִיעִית יֶשׁ לָהּ אַרְבַּע.  \nוְיֵשׁ אוֹמְרִים: \nשְׁבִיעִית לֹא הִפְסִידָה כְלוּם.  \nוְאִם פָּרַח מִבֵּין הַמֵּתוֹת לְכֻלָּם, \nהֲרֵי כֻלָּם יָמוּתוּ. \n",
            "<small>ד</small>\nקֵן סְתוּמָה וְקֵן מְפֹרֶשֶׁת, \nפָּרַח מִסְּתוּמָה לִמְפרֶשֶׁת, \nיִקַּח זוֹג לַשֵּׁנִי.  \nחָזַר, אוֹ שֶׁפָּרַח מִן הַמְפֹרֶשֶׁת רִאשׁוֹן, \nהֲרֵי כֻלָּם יָמוּתוּ. \n",
            "<small>ה</small>\nחַטָּאת מִכָּן וְעוֹלָה מִכָּן, וּסְתוּמָה בָאֶמְצַע, \nפָּרַח מִן הָאֶמְצַע לִצְדָדִין, \nאֶחָד הֵילָךְ וְאֶחָד הֵילָךְ, \nלֹא הִפְסִיד כְּלוּם, אֶלָּא יֹאמַר: \nזֶה שֶׁהָלַךְ אֵצֶל חַטָּאוֹת, חַטָּאת, \nוְזֶה שֶׁהָלַךְ אֵצֶל עוֹלוֹת, עוֹלָה.  \nחָזַר לָאֶמְצַע, הָאֶמְצָעִיִּים יָמוּתוּ, \nאֵלּוּ יִקְרְבוּ חַטָּאוֹת, וְאֵלּוּ יִקְרְבוּ עוֹלוֹת.  \nחָזַר אוֹ שֶׁפָּרַח מִן הָאֶמְצַע לִצְדָדִין, \nהֲרֵי כֻלָּם יָמוּתוּ.  \n\n<small>ו</small>\nאֵין מְבִיאִין תּוֹרִין כְּנֶגֶד בְּנֵי יוֹנָה, \nוְלֹא בְנֵי יוֹנָה כְנֶגֶד תּוֹרִין.  \nכֵּיצַד? \nהָאִשָּׁה שֶׁהֵבִיאָה חַטָּאתָהּ תּוֹר וְעוֹלָתָהּ בֶּן יוֹנָה, \n[תִּכְפֹּל וְתָבִיא עוֹלָתָהּ תּוֹר;  \nעוֹלָתָהּ תּוֹר וְחַטָּאתָהּ בֶּן יוֹנָה,] \nתִּכְפֹּל וְתָבִיא עוֹלָתָהּ בֶּן יוֹנָה.  \nבֶּן עַזַּי אוֹמֵר: \nהוֹלְכִין אַחַר הָרִאשׁוֹן.  \nהָאִשָּׁה שֶׁהֵבִיאָה חַטָּאתָהּ, וּמֵתָה, \nיָבִיאוּ הַיּוֹרְשִׁין עוֹלָתָהּ; \nעוֹלָתָהּ, וּמֵתָה, \nלֹא יָבִיאוּ הַיּוֹרְשִׁין חַטָּאתָהּ. \n\n\n\n"
        ],
        [
            "<small>א</small>\nבַּמֵּי דְבָרִים אֲמוּרִים? \nבְּכֹהֵן נִמְלָךְ; \nאֲבָל בְּכֹהֵן שֶׁאֵינוּ נִמְלָךְ, \nאַחַת לָזוֹ וְאַחַת לָזוֹ, \nשְׁתַּיִם לָזוֹ וּשְׁתַּיִם לָזוֹ, \nשָׁלוֹשׁ לָזוֹ וְשָׁלוֹשׁ לָזוֹ, \nעָשָׂה כֻלָּן לְמַעְלָן, \nמַחְצָה כָשֵׁר וּמַחְצָה פָסוּל; \nוְכֻלָּן לְמַטָּן, \nמַחְצָה כָשֵׁר וּמַחְצָה פָסוּל; \nחֶצְיָם לְמַעְלָן, וְחֶצְיָם לְמַטָּן, &lt;חֶצְיָהּ&gt;\nאֶת שֶׁלְּמַעְלָן, מַחְצָה כָשֵׁר וּמַחְצָה פָסוּל;\nוְאֶת שֶׁלְּמַטָּן, מַחְצָה כָשֵׁר וּמַחְצָה פָסוּל. \n",
            "<small>ב</small>\nאַחַת לָזוֹ, וּשְׁתַּיִם לָזוֹ, וְשָׁלוֹשׁ לָזוֹ, \nוְעֶשֶׂר לָזוֹ, וּמֵאָה לָזוֹ, \nעָשָׂה כֻלָּן לְמַעְלָן, \nמַחְצָה [כָשֵׁר] וּמַחְצָה פָסוּל; \n[כֻּלָּן לְמַטָּן, \nמַחְצָה כָשֵׁר וּמַחְצָה פָסוּל;] \nחֶצְיָן לְמַעְלָן, וְחֶצְיָן לְמַטָּן, &lt;חֶצְיָהּ&gt;\nהַמְרֻבֶּה כָשֵׁר.  \nזֶה הַכְּלָל: \nכָּל מָקוֹם שֶׁאַתְּ יָכוֹל לַחֲלֹק אֶת הַקִּנִּים, \nלֹא יְהוּ מִשֶּׁלְּאִשָּׁה אַחַת, \nבֵּין מִלְמַעְלָן בֵּין מִלְּמַטָּן, &lt;וּלְמַטָּה&gt;\nמַחְצָה כָשֵׁר וּמַחְצָה פָסוּל.  \nמָקוֹם שֶׁאֵין אַתְּ יָכוֹל לַחֲלֹק אֶת הַקִּנִּים, \nעַד שֶׁיְּהוּ מִשֶּׁלְּאִשָּׁה אַחַת, \nבֵּין מִלְמַעְלָן בֵּין מִלְּמַטָּן, \nהַמְרֻבֶּה כָשֵׁר. \n",
            "<small>ג</small>\nחַטָּאת לָזוֹ וְעוֹלָה לָזוֹ, \nעָשָׂה כֻלָּן לְמַעְלָה, \nמַחְצָה כָשֵׁר וּמַחְצָה פָסוּל; \nוְכֻלָּן לְמַטָּן, \nמַחְצָה כָשֵׁר וּמַחְצָה פָסוּל; \nחֶצְיָן לְמַעְלָן, וְחֶצְיָן לְמַטָּן, \nשְׁתֵּיהֶן פְּסוּלוֹת, \nשֶׁאֲנִי אוֹמֵר: \nחַטָּאת קְרֵבָה לְמַעְלָן, וְעוֹלָה לְמַטָּן. \n",
            "<small>ד</small>\nחַטָּאת וְעוֹלָה סְתוּמָה וּמְפרֶשֶׁת, \nעָשָׂה כֻלָּם לְמַעְלָן, \nמַחְצָה כָשֵׁר וּמַחְצָה פָסוּל; \nכֻּלָּם לְמַטָּן, \nמַחְצָה כָשֵׁר וּמַחְצָה פָסוּל; \nחֶצְיָן לְמַעְלָן, וְחֶצְיָן לְמַטָּן, \nאֵין כָּשֵׁר אֶלָּא סְתוּמָה, וְהִיא מִתְחַלֶּקֶת בֵּינֵיהֶן. \n",
            "<small>ה</small>\nחַטָּאת שֶׁנִּתְעָרְבָה בְחוֹבָה, \nאֵין כָּשֵׁר אֶלָּא מִנְיַן חַטָּאת שֶׁבְּחוֹבָה.  \n[חוֹבָה] שְׁנַיִם בְּחַטָּאת, \nמַחְצָה כָשֵׁר וּמַחְצָה פָסוּל. \nוְחַטָּאת שְׁנַיִם בְּחוֹבָה, \nהַמִּנְיָן שֶׁבְּחוֹבָה כָּשֵׁר.  \n\n<small>ו</small>\nוְכֵן עוֹלָה שֶׁנִּתְעָרְבָה בְחוֹבָה, \nאֵין כָּשֵׁר אֶלָּא מִנְיַן עוֹלוֹת שֶׁבְּחוֹבָה.  \nחוֹבָה שְׁנַיִם בְּעוֹלָה, \nמַחְצָה כָשֵׁר וּמַחְצָה פָסוּל. \nעוֹלָה שְׁנַיִם בְּחוֹבָה, \nהַמִּנְיָן שֶׁבְּחוֹבָה כָּשֵׁר.  \n",
            "<small>ז</small>\nהָאִשָּׁה שֶׁאָמְרָה 'הֲרֵי עָלַי קֵן כְּשֶׁאֵלֵד זָכָר', \nיָלְדָה זָכָר, מְבִיאָה שְׁתֵּי קִנִּים, \nאַחַת לְנִדְרָהּ וְאַחַת לְחוֹבָתָהּ.  \nנְתָנָן לַכֹּהֵן, \nוְכֹהֵן צָרִיךְ לַעֲשׁוֹת שָׁלֹשׁ פְּרִידִים מִלְּמַעְלָן וְאַחַת מִלְּמַטָּן.  \nלֹא עָשָׂה כֵן, \nאֶלָּא עָשָׂה שְׁתַּיִם מִלְּמַעְלָן וּשְׁתַּיִם מִלְּמַטָּן, \nלֹא נִמְלַךְ, \nצְרִיכָה לְהָבִיא עוֹד פְּרִידָה אַחַת, \nוְיַקְרִיבֶנָּה לְמַעְלָן; \nמִמִּין אֶחָד.  \nמִשְּׁנֵי מִינִים, \nתָּבִיא שְׁתַּיִם.  \nפֵּרְשָׁה נִדְרָהּ, \nצְרִיכָה לְהָבִיא עוֹד שָׁלֹשׁ פְּרִידִים; \nמִמִּין אֶחָד.  \nמִשְּׁנֵי מִינִים, תָּבִיא אַרְבַּע.  \nקָבְעָה נִדְרָהּ, \nצְרִיכָה לְהָבִיא עוֹד חָמֵשׁ פְּרִידִים; \nמִמִּין אֶחָד.  \nוּמִשְּׁנֵי מִינִים, תָּבִיא שֵׁשׁ.  \nנְתָנָן לַכֹּהֵן, וְאֵין יָדוּעַ מָה נָתְנָה, \nהָלַךְ הַכֹּהֵן וְעָשָׂה, וְאֵין יָדוּעַ מָה עָשָׂה, \nצְרִיכָה לְהָבִיא עוֹד אַרְבַּע פְּרִידִים לְנִדְרָהּ, \nוּשְׁתַּיִם לְחוֹבָתָהּ, וְחַטָּאת אַחַת.  \nבֶּן עַזַּי אוֹמֵר: \nשְׁתֵּי חַטָּאוֹת.  \nאָמַר רְבִּי יְהוֹשֻׁעַ: \nזֶה הוּא שֶׁאָמָרוּ: \nכְּשֶׁהוּא חַי, קוֹלוֹ אֶחָד, \nכְּשֶׁהוּא מֵת, קוֹלוֹ שִׁבְעָה.  \n\n<small>ח</small>\nכֵּיצַד קוֹלוֹ שִׁבְעָה? \nשְׁתֵּי קַרְנָיו, שְׁתֵּי חֲצוֹצְרוֹת; \nשְׁתֵּי שׁוֹקָיו, שְׁנֵי חֲלִילִים; \nעוֹרוֹ לַתּוֹף; \nוּמֵעָיו לִנְבָלִים; \nוּבְנֵי מֵעַיִם לְכִנּוֹרוֹת.  \n\n<small>ט</small>\nוְיֵשׁ אוֹמְרִים: \nאַף צִמְרוֹ.  \nרְבִּי שִׁמְעוֹן בֶּן עֲקַשְׁיָה אוֹמֵר: \nזִקְנֵי עַם הָאָרֶץ, כָּל זְמַן שֶׁהֵן מַזְקִינִין, \nדַּעְתָּם מִטָּרֶפֶת עֲלֵיהֶן, שֶׁנֶּאֱמַר: (איוב יב,כ) \n\"מֵסִיר שָׂפָה לְנֶאֱמָנִים וְטַעַם זְקֵנִים יִקָּח\".  \n\n<small>י</small>\nאֲבָל זִקְנֵי תוֹרָה, כָּל זְמַן שֶׁהֵן מַזְקִינִים, \nדַּעְתָּם מִתְיַשֶּׁבֶת עֲלֵיהֶן, שֶׁנֶּאֱמַר: (איוב יב,יב) \n\"בִּישִׁישִׁים חָכְמָה, וְאֹרֶךְ יָמִים תְּבוּנָה\".  \n\n"
        ]
    ],
    "sectionNames": [
        "Chapter",
        "Mishnah"
    ]
}