{
    "language": "he",
    "title": "Mishnah Bekhorot",
    "versionSource": "https://archive.org/details/MishnaCorrectedKaufman00WHOLE",
    "versionTitle": "Mishnah based on the Kaufmann manuscript, edited by Dan Be'eri",
    "status": "locked",
    "license": "PD",
    "digitizedBySefaria": true,
    "actualLanguage": "he",
    "languageFamilyName": "hebrew",
    "isSource": true,
    "isPrimary": true,
    "direction": "rtl",
    "heTitle": "משנה בכורות",
    "categories": [
        "Mishnah",
        "Seder Kodashim"
    ],
    "text": [
        [
            "<small>א</small>\nהַלּוֹקֵחַ עֹבֶר חֲמוֹרוֹ שֶׁלַּנָּכְרִי, \nוְהַמּוֹכֵר לוֹ, \nאַף עַל פִּי שֶׁאֵינוּ רַשַּׁי, \nוְהַמִּשְׁתַּתֵּף לוֹ, \nוְהַמְקַבֵּל מִמֶּנּוּ, \nוְהַנּוֹתֵן לוֹ בְּקַבָּלָה, \nפָּטוּר מִן הַבְּכוֹרָה, \nשֶׁנֶּאֱמַר: (במדבר ג,יג) \n\"בְּיִשְׂרָאֵל\", אֲבָל לֹא בַאֲחֵרִים.  \nהַכֹּהֲנִים וְהַלְוִיִּם פְּטוּרִים, \nמִקַּל וָחֹמֶר: \nאִם פָּטְרוּ שֶׁלְּיִשְׂרָאֵל בַּמִּדְבָּר, \nדִּין הוּא שֶׁיִּפְטְרוּ לְעַצְמָן. \n",
            "<small>ב</small>\nפָּרָה שֶׁיָּלְדָה כְמִין חֲמוֹר, \nוַחֲמוֹר שֶׁיָּלְדָה כְמִין סוּס, \nפָּטוּר מִן הַבְּכוֹרָה, \nשֶׁנֶּאֱמַר: (שמות יג,יג; לד,כ) \n\"וְכָל פֶּטֶר חֲמֹר תִּפְדֶּה בְשֶׂה\", \n\"וּפֶטֶר חֲמוֹר\", \nשְׁנֵי פְעָמִים, \nעַד שֶׁיְּהֵא הַיּוֹלֵד חֲמוֹר, &lt;הַיּוּלַּד&gt;\nוְהַנּוֹלָד חֲמוֹר.  \n\n<small>ג</small>\nוּמָה הֵן בַּאֲכִילָה? \nבְּהֵמָה טְהוֹרָה שֶׁיָּלְדָה כְמִין בְּהֵמָה טְמֵאָה, \nמֻתָּר בַּאֲכִילָה. \nוּטְמֵאָה שֶׁיָּלְדָה כְמִין בְּהֵמָה טְהוֹרָה, \nאָסוּר בַּאֲכִילָה. \nשֶׁהַיּוֹצֵא מִן הַטָּמֵא, טָמֵא, \nוְהַיּוֹצֵא מִן הַטְּהוֹרָה, טָהוֹר.  \nדָּג טָמֵא שֶׁבָּלַע דָּג טָהוֹר, \nמֻתָּר בַּאֲכִילָה. \nוְטָהוֹר שֶׁבָּלַע דָּג טָמֵא, \nאָסוּר בַּאֲכִילָה, \nלְפִי שֶׁאֵינוּ גִדּוּלָיו. \n",
            "<small>ד</small>\nחֲמוֹרוֹ שֶׁלֹּא בִכֵּרָה, \nוְיָלְדָה שְׁנֵי זְכָרִים, \nנוֹתֵן טָלֶה אֶחָד לַכֹּהֵן; \nזָכָר וּנְקֵבָה, \nמַפְרִישׁ טָלֶה אֶחָד לְעַצְמוֹ.  \nשְׁתֵּי חֲמוֹרָיו שֶׁלֹּא בִכֵּרוּ, \nוְיָלְדוּ שְׁנֵי זְכָרִים, \nנוֹתֵן שְׁנֵי טְלָיִים לַכֹּהֵן; \nזָכָר וּנְקֵבָה, אוֹ שְׁנֵי זְכָרִים וּנְקֵבָה, \nנוֹתֵן טָלֶה אֶחָד לַכֹּהֵן; \nשְׁתֵּי נְקֵבוֹת וְזָכָר, \nאוֹ שְׁנֵי זְכָרִים וּשְׁתֵּי נְקֵבוֹת, \nאֵין כָּן לַכֹּהֵן כְּלוּם. \n",
            "<small>ה</small>\nאַחַת בִּכֵּרָה וְאַחַת שֶׁלֹּא בִכֵּרָה, \nוְיָלְדוּ שְׁנֵי זְכָרִים, \nנוֹתֵן טָלֶה אֶחָד לַכֹּהֵן; \nזָכָר וּנְקֵבָה, \nמַפְרִישׁ טָלֶה אֶחָד לְעַצְמוֹ.  \nשֶׁנֶּאֱמַר: (שמות לד,כ) \n\"וּפֶטֶר חֲמוֹר תִּפְדֶּה בְשֶׂה\", \nמִן הַכְּבָשִׂים וּמִן הָעִזִּים, \nזָכָר וּנְקֵבָה, \nגָּדוֹל וְקָטָן, \nתָּמִים וּבַעַל מוּם.  \nוּפוֹדֶה בוֹ פְעָמִים הַרְבֵּה.  \nנִכְנָס לַדֵּיר לְהִתְעַשֵּׂר.  \nוְאִם מֵת, נֶהְנִים בּוֹ. \n",
            "<small>ו</small>\nאֵין פּוֹדִין לֹא בְעֵגֶל, לֹא בַחַיָּה, \nלֹא בִשְׁחוּטָה, וְלֹא בִטְרֵפָה, \nוְלֹא בַכִּלְאַיִם, וְלֹא בַכּוֹי.  \nרְבִּי אֶלְעָזָר מַתִּיר בַּכִּלְאַיִם, \nמִפְּנֵי שֶׁהוּא שֶׂה, \nוְאוֹסֵר בַּכּוֹי, \nמִפְּנֵי שֶׁהוּא סָפֵק.  \nנְתָנוֹ לַכֹּהֵן, \nאֵין הַכֹּהֵן רַשַּׁי לְקַיְּמוֹ, \nעַד שֶׁיַּפְרִישׁ שֶׂה תַחְתָּיו. \n",
            "<small>ז</small>\nהַמַּפְרִישׁ פִּדְיוֹן פֶּטֶר חֲמוֹר, וָמֵת, \nרְבִּי אֱלִיעֶזֶר אוֹמֵר: \nחַיָּבִין בְּאַחְרָיוּתוֹ, \nכְחָמֵשׁ סְלָעִים שֶׁלַּבֵּן.  \nוַחֲכָמִים אוֹמְרִים: \nאֵין חַיָּבִין בְּאַחְרָיוּתוֹ כְּפִדְיוֹן מַעֲשֵׂר שֵׁנִי.  \n\n<small>ח</small>\nהֵעִיד רְבִּי יְהוֹשֻׁעַ וּרְבִּי צָדוֹק \nעַל פִּדְיוֹן פֶּטֶר חֲמוֹר שֶׁמֵּת, \nשֶׁאֵין בּוֹ לַכֹּהֵן כְּלוּם. &lt;מחוק: כן&gt; \nמֵת פֶּטֶר חֲמוֹר, \nרְבִּי אֱלִיעֶזֶר אוֹמֵר: \nיִקָּבֵר, וּמֻתָּר בַּהֲנָיָתוֹ שֶׁלַּטָּלֶה.  \nוַחֲכָמִים אוֹמְרִים: \nאֵינוּ צָרִיךְ לִקָּבֵר, וְטָלֶה לַכֹּהֵן. \n",
            "<small>ט</small>\nלֹא רָצָה לִפְדּוֹתוֹ, \nעוֹרְפוֹ בַקּוֹפִּיס מֵאֲחוֹרָיו וְקוֹבְרוֹ.  \nמִצְוַת פְּדִיָּה קוֹדֶמֶת לְמִצְוַת עֲרִיפָה, \nשֶׁנֶּאֱמַר: (שמות יג,יג) \n\"וְאִם לֹא תִפְדֶּה וַעֲרַפְתּוֹ\".  \nמִצְוַת יְעִידָה קוֹדֶמֶת לְמִצְוַת פְּדִיָּה, \nשֶׁנֶּאֱמַר: (שמות כא,ח) \n\"אֲשֶׁר לֹא יְעָדָהּ וְהֶפְדָּהּ\".  \nמִצְוַת הַיִּבּוּם קוֹדֶמֶת לְמִצְוַת חֲלִיצָה, \nבָּרִאשׁוֹנָה, שֶׁהָיוּ מִתְכַּוְּנִין לְשֵׁם מִצְוָה. \nעַכְשָׁיו, שֶׁאֵינָן מִתְכַּוְּנִין לְשֵׁם מִצְוָה, אָמְרוּ: \nמִצְוַת חֲלִיצָה קוֹדֶמֶת לְמִצְוַת הַיִּבּוּם.  \nמִצְוַת גְּאֻלָּה בָאָדוֹן \nקוֹדֶמֶת לְכָל אָדָם, &lt;מחוק: הוא קודם&gt;\nשֶׁנֶּאֱמַר: (ויקרא כז,כז) \n\"וְאִם לֹא יִגָּאֵל וְנִמְכַּר בְּעֶרְכֶּךָ\". \n\n\n\n"
        ],
        [
            "<small>א</small>\nהַלּוֹקֵחַ עֹבֶר פָּרָתוֹ שֶׁלַּנָּכְרִי, \nוְהַמּוֹכֵר לוֹ, אַף עַל פִּי שֶׁאֵינוּ רַשַּׁי, \nוְהַמִּשְׁתַּתֵּף לוֹ, \nוְהַמְקַבֵּל מִמֶּנּוּ, \nוְהַנּוֹתֵן לוֹ בְקַבָּלָה, \nפָּטוּר מִן הַבְּכוֹרָה, שֶׁנֶּאֱמַר: (במדבר ג,יג) \n\"בְּיִשְׂרָאֵל\", אֲבָל לֹא בַאֲחֵרִים.  \nהַכֹּהֲנִים וְהַלְוִיִּם חַיָּבִים. \nלֹא נִפְטְרוּ מִבְּכוֹר בְּהֵמָה טְהוֹרָה, \nלֹא נִפְטְרוּ אֶלָּא מִפִּדְיוֹן הַבֵּן וּמִפֶּטֶר חֲמוֹר. \n",
            "<small>ב</small>\nכָּל קָדָשִׁים שֶׁקָּדַם מוּם קָבוּעַ לְהֶקְדֵּשָׁן, וְנִפְדּוּ, \nחַיָּבִים בַּבְּכוֹרָה וּבַמַּתָּנוֹת, \nוְיוֹצְאִין לַחֻלִּין לִגָּזֵז וְלֵעָבֵד, \nוְלָדָן וַחֲלָבָן מֻתָּר לְאַחַר פִּדְיוֹנָן, \nוְהַשּׁוֹחֲטָן בַּחוּץ פָּטוּר, \nוְאֵינָן עוֹשִׂין תְּמוּרָה, \nוְאִם מֵתוּ, יִפָּדוּ, \nחוּץ מִן הַבְּכוֹר וּמִן הַמַּעֲשֵׂר. \n",
            "<small>ג</small>\nכָּל שֶׁקָּדַם הֶקְדֵּשָׁן אֶת מוּמָן, \nאוֹ מוּם עוֹבֵר לְהֶקְדֵּשָׁן, \nלְאַחַר מִכֵּן נוֹלַד לָהֶן מוּם קָבוּעַ, \nוְהִקְדִּישָׁן, וְנִפְדּוּ, \nפְטוּרִין מִן הַבְּכוֹרָה וּמִן הַמַּתָּנוֹת, \nוְאֵינָן יוֹצְאִין לַחֻלִּין לִגָּזֵז וְלֵעָבֵד, \nוְלָדָן וַחֲלָבָן אָסוּר לְאַחַר פִּדְיוֹנָן, \nוְהַשּׁוֹחֲטָן בַּחוּץ [חַיָּב], \nוְעוֹשִׂין תְּמוּרָה, \nוְאִם מֵתוּ יִקָּבֵרוּ. \n",
            "<small>ד</small>\nהַמְקַבֵּל צֹאן בַּרְזֶל מִן הַגּוֹי, \nוְלָדוֹת פְּטוּרִין, \nוַלְדֵי וְלָדוֹת חַיָּבִין.  \nהֶעֱמִידוּ וְלָדוֹת תַּחַת אִמּוֹתֵיהֶן, \nוְלָדוֹת פְּטוּרִין, \nוַלְדֵי וְלָדוֹת חַיָּבִין.  \nרַבָּן שִׁמְעוֹן בֶּן גַּמְלִיאֵל אוֹמֵר: \nאֲפִלּוּ עַד עֲשָׂרָה דוֹרוֹת פְּטוּרִין, \nשֶׁאַחְרָיוּתָן לַנָּכְרִי. \n",
            "<small>ה</small>\nרָחֵל שֶׁיָּלְדָה כְמִין עֵז, \nוְעֵז שֶׁיָּלְדָה כְמִין רָחֵל, \nפָּטוּר מִן הַבְּכוֹרָה.  \nאִם יֶשׁ בּוֹ מִקְצָת סִימָנִין, \nחַיָּב. \n",
            "<small>ו</small>\nרְחֵלוֹ שֶׁלֹּא בִכֵּרָה, \nוְיָלְדָה שְׁנֵי זְכָרִים, \nוְיָצְאוּ שְׁנֵי רָאשִׁים כְּאַחַת, \nרְבִּי יוֹסֵה הַגָּלִילִי אוֹמֵר: \nשְׁנֵיהֶם לַכֹּהֵן, שֶׁנֶּאֱמַר: (שמות יג,יב) \n\"הַזְּכָרִים לַיי \".  \nוַחֲכָמִים אוֹמְרִים: \nאֵי אֶפְשָׁר, אֶלָּא אֶחָד לוֹ וְאֶחָד לַכֹּהֵן.  \nרְבִּי טַרְפוֹן אוֹמֵר: \nהַכֹּהֵן בּוֹרֵר לוֹ אֶת הַיָּפֶה.  \nרְבִּי עֲקִיבָה אוֹמֵר: \nמְשַׁמְּנִים בֵּינֵיהֶן.  \nוְהַשֵּׁנִי יִרְעֶה עַד שֶׁיִּסְתָּאֵב, \nוְחַיָּב בַּמַּתָּנוֹת. \nרְבִּי יוֹסֵה פוֹטֵר.  \nמֵת אֶחָד מֵהֶן, \nרְבִּי טַרְפוֹן אוֹמֵר: \nיַחֲלֹקוּ. \nרְבִּי עֲקִיבָה אוֹמֵר: \nהַמּוֹצִיא מֵחֲבֵרוֹ, עָלָיו הָרְאָיָה.  \nזָכָר וּנְקֵבָה, \nאֵין כָּן לַכֹּהֵן כְּלוּם. \n",
            "<small>ז</small>\nשְׁתֵּי רְחֵלָיו שֶׁלֹּא בִכֵּרוּ, \nוְיָלְדוּ שְׁנֵי זְכָרִים, \nנוֹתֵן שְׁנֵיהֶם לַכֹּהֵן; \nזָכָר וּנְקֵבָה, \nהַזָּכָר לַכֹּהֵן; \nשְׁנֵי זְכָרִים וּנְקֵבָה, \nאֶחָד לוֹ וְאֶחָד לַכֹּהֵן.  \nרְבִּי טַרְפוֹן אוֹמֵר: \nהַכֹּהֵן בּוֹרֵר [לוֹ] אֶת הַיָּפֶה.  \nרְבִּי עֲקִיבָה אוֹמֵר: \nמְשַׁמְּנִים בֵּינֵיהֶן.  \nוְהַשֵּׁנִי יִרְעֶה עַד שֶׁיִּסְתָּאֵב, \nוְחַיָּב בַּמַּתָּנוֹת. \nרְבִּי יוֹסֵה פוֹטֵר.  \nמֵת אֶחָד מֵהֶן, \nרְבִּי טַרְפוֹן אוֹמֵר: \nיַחֲלֹקוּ. \nרְבִּי עֲקִיבָה אוֹמֵר: \nהַמּוֹצִיא מֵחֲבֵרוֹ, עָלָיו הָרְאָיָה.  \nשְׁתֵּי נְקֵבוֹת וְזָכָר, \nאוֹ שְׁנֵי זְכָרִים וּשְׁתֵּי נְקֵבוֹת, \nאֵין כָּן לַכֹּהֵן כְּלוּם. \n",
            "<small>ח</small>\nאַחַת בִּכֵּרָה וְאַחַת שֶׁלֹּא בִכֵּרָה, \nוְיָלְדוּ שְׁנֵי זְכָרִים, \nאֶחָד לוֹ וְאֶחָד לַכֹּהֵן.  \nרְבִּי טַרְפוֹן אוֹמֵר: \nהַכֹּהֵן בּוֹרֵר לוֹ אֶת הַיָּפֶה.  \nרְבִּי עֲקִיבָה אוֹמֵר: \nמְשַׁמְּנִים בֵּינֵיהֶן.  \nוְהַשֵּׁנִי יִרְעֶה עַד שֶׁיִּסְתָּאֵב, \nוְחַיָּב בַּמַּתָּנוֹת.  \nרְבִּי יוֹסֵה פוֹטֵר. \nרְבִּי יוֹסֵה אוֹמֵר: \nכָּל שֶׁחֲלִיפָיו בְּיַד כֹּהֵן, \nפָּטוּר מִן הַמַּתָּנוֹת; &lt;מחוק: פוטר&gt;\nרְבִּי מֵאִיר מְחַיֵּב.  \nמֵת אֶחָד מֵהֶן, \nרְבִּי טַרְפוֹן אוֹמֵר: \nיַחֲלֹקוּ. \nרְבִּי עֲקִיבָה אוֹמֵר: \nהַמּוֹצִיא מֵחֲבֵרוֹ, עָלָיו הָרְאָיָה.  \nזָכָר וּנְקֵבָה, \nאֵין כָּן לַכֹּהֵן כְּלוּם. \n",
            "<small>ט</small>\nיוֹצֵא דֹפֶן וְהַבָּא אַחֲרָיו, \nרְבִּי טַרְפוֹן אוֹמֵר: \nשְׁנֵיהֶם יִרְעוּ עַד שֶׁיִּסְתָּאֵבוּ, \nוְיֵאָכְלוּ בְמוּמָן לַבְּעָלִים.  \nרְבִּי עֲקִיבָה אוֹמֵר: \nשְׁנֵיהֶם אֵינָן בְּכוֹר: \nהָרִאשׁוֹן, מִשֵּׁם שֶׁאֵינוּ פֶטֶר רֶחֶם, \nוְהַשֵּׁנִי, מִשֵּׁם שֶׁקְּדָמוֹ אַחֵר. \n\n\n\n"
        ],
        [
            "<small>א</small>\nהַלּוֹקֵחַ בְּהֵמָה מִן הַגּוֹי, \nוְאֵין יָדוּעַ אִם בִּכֵּרָה אִם לֹא בִכֵּרָה, \nרְבִּי יִשְׁמָעֵאל אוֹמֵר: \nעֵז בַּת שְׁנָתָהּ, וַדַּי לַכֹּהֵן, \nמִכָּן וְהֵילָךְ, סָפֵק. \nרָחֵל בַּת שְׁתַּיִם, וַדַּי לַכֹּהֵן, \nמִכָּן וְהֵילָךְ, סָפֵק. \nפָּרָה וַחֲמוֹר בְּנוֹת שָׁלוֹשׁ, וַדַּי לַכֹּהֵן, &lt;מחוק: בני&gt;\nמִכָּן וְהֵילָךְ, סָפֵק. \n\n<small>ב</small>\nאָמַר לוֹ רְבִּי עֲקִיבָה: \nאִלּוּ בְוֶלֶד בִּלְבַד הַבְּהֵמָה נִפְטֶרֶת, \nהָיָה כִדְבָרֶיךָ, \nאֶלָּא אָמְרוּ: \nסִימָן הַוֶּלֶד בִּבְהֵמָה דַקָּה, טִנּוּף, &lt;מחוק: ניטוף&gt;\nוּבַגַּסָּה, שִׁלְיָה, \nוּבָאִשָּׁה, שָׁפִיר וְשִׁלְיָה.  \nזֶה הַכְּלָל: \nכָּל שֶׁיָּדוּעַ שֶׁבִּכֵּרָה, אֵין כָּן לַכֹּהֵן כְּלוּם; \nוְשֶׁלֹּא בִכֵּרָה, הֲרֵי זֶה לַכֹּהֵן; \nוְאִם סָפֵק, יֵאָכְלוּ בְמוּמָן לַבְּעָלִים.  \nרְבִּי אֱלִיעֶזֶר בֶּן יַעֲקֹב אוֹמֵר: \nבְּהֵמָה גַסָּה שֶׁשָּׁפְעָה חֲרָרַת דָּם, \nהֲרֵי זוֹ תִקָּבֵר, \nוְנִפְטְרָה מִן הַבְּכוֹרָה. \n",
            "<small>ג</small>\nרַבָּן שִׁמְעוֹן בֶּן גַּמְלִיאֵל אוֹמֵר: \nהַלּוֹקֵחַ בְּהֵמָה מֵינִיקָה מִן הַגּוֹי, \nאֵינוּ חוֹשֵׁשׁ שֶׁמֵּא בְנָהּ שֶׁלְּאַחֶרֶת הָיָת.  \nנִכְנַס לְתוֹךְ עֶדְרוֹ וְרָאָה אֶת הַמַּבְכִּירוֹת מְנִיקוֹת, \nוְשֶׁאֵינָן מַבְכִּירוֹת, \nאֵינוּ חוֹשֵׁשׁ שֶׁמֵּא בְנָהּ שֶׁלָּזוֹ בָא לוֹ אֵצֶל זוֹ, \nוְשֶׁמֵּא בְנָהּ שֶׁלָּזוֹ בָא לוֹ אֵצֶל זוֹ. \n",
            "<small>ד</small>\nרְבִּי יוֹסֵה בֶן מְשֻׁלָּם אוֹמֵר: \nהַשּׁוֹחֵט אֶת הַבְּכוֹר, \nעוֹשֶׂה מָקוֹם לַקּוֹפִּיס מִכָּן וּמִכָּן, \nוְתוֹלֵשׁ אֶת הַשֵּׂעָר, \nוּבִלְבַד שֶׁלֹּא יְזִיזֶנּוּ מִמְּקוֹמוֹ.  \nוְכֵן הַתּוֹלֵשׁ אֶת הַשֵּׂעָר לִרְאוֹת אֶת מְקוֹם הַמּוּם. \n",
            "<small>ה</small>\nשְׂעַר בְּכוֹר בַּעַל מוּם שֶׁנָּשַׁר, \nוְהִנִּיחוֹ בַחַלּוֹן, וְאַחַר כָּךְ שְׁחָטוֹ, \nעֲקַבְיָה בֶן מַהֲלַלְאֵל מַתִּיר, \nוַחֲכָמִים אוֹסְרִין.  \nדִּבְרֵי רְבִּי יְהוּדָה.  \nאָמַר רְבִּי יוֹסֵה: \nלֹא בָזֶה הִתִּיר עֲקַבְיָה בֶן מַהֲלַלְאֵל, \nאֶלָּא בִּשְׂעַר בְּכוֹר בַּעַל מוּם שֶׁנָּשַׁר, \nוְהִנִּיחוֹ בַחַלּוֹן, וְאַחַר כָּךְ מֵת. \nבָּזֶה עֲקַבְיָה בֶן מַהֲלַלְאֵל מַתִּיר, \nוַחֲכָמִים אוֹסְרִין.  \nצֶמֶר הַמְּדֻבְלָל בַּבְּכוֹר, \nאֶת שֶׁהוּא נִרְאֶה מִן הַגִּזָּה, מֻתָּר, \nוְאֶת שֶׁאֵינוּ נִרְאֶה מִן הַגִּזָּה, אָסוּר. \n\n\n\n"
        ],
        [
            "<small>א</small>\nעַד כַּמָּה יִשְׂרָאֵל חַיָּבִין לְהִטַּפֵּל בַּבְּכוֹר? \nבִּבְהֵמָה דַקָּה, שְׁלֹשִׁים יוֹם, \nוּבַגַּסָּה, חֲמִשִּׁים יוֹם. \nרְבִּי יוֹסֵה אוֹמֵר: \nבַּדַּקָּה, שְׁלֹשָׁה חֳדָשִׁים.  \n\n<small>ב</small>\nאָמַר לוֹ הַכֹּהֵן בְּתוֹךְ הַזְּמַן: \n\"תְּנֵהוּ לִי!\" \nהֲרֵי זֶה לֹא יִתְּנֵהוּ לוֹ. &lt;יתנו&gt; \nאִם הָיָה בַעַל מוּם, \nאָמַר לוֹ: \n\"תְּנֵהוּ לִי, שֶׁאֹכְלֶנּוּ!\" מֻתָּר.  \nבְּשָׁעַת הַמִּקְדָּשׁ, \nאִם הָיָה תָמִים, \nאָמַר לוֹ: \n\"תֶּן לִי, שֶׁאַקְרִיבֶנּוּ!\" מֻתָּר.  \nהַבְּכוֹר נֶאֱכָל שָׁנָה שָׁנָה, \nבֵּין תָּמִים, בֵּין בַּעַל מוּם, \nשֶׁנֶּאֱמַר: (דברים טו,כ) \n\"לִפְנֵי יי אֱלהֶיךָ תֹאכְלֶנּוּ שָׁנָה בְשָׁנָה\". \n",
            "נוֹלַד לוֹ מוּם בְּתוֹךְ שְׁנָתוֹ, \nרַשַּׁי לְקַיְּמוֹ כָל שְׁנֵים עָשָׂר חֹדֶשׁ; \nלְאַחַר שְׁנֵים עָשָׂר חֹדֶשׁ, \nאֵינוּ רַשַּׁי לְקַיְּמוֹ אֶלָּא עַד שְׁלֹשִׁים יוֹם. \n",
            "<small>ג</small>\nהַשּׁוֹחֵט אֶת הַבְּכוֹר וּמַרְאֵהוּ אֶת מוּמוֹ, \nרְבִּי יְהוּדָה מַתִּיר.  \nרְבִּי מֵאִיר אוֹמֵר: \nהוֹאִיל וְנִשְׁחַט שֶׁלֹּא עַל פִּי מֻמְחֶה, \nאָסוּר. \n",
            "מִי שֶׁאֵינוּ מֻמְחֶה, וְרָאָה אֶת הַבְּכוֹר, \nנִשְׁחַט עַל פִּיו, \nהֲרֵי זֶה יִקָּבֵר, וִישַׁלֵּם מִבֵּיתוֹ.  \n\n<small>ד</small>\nהַדָּן אֶת הַדִּין, \nזִכָּה אֶת הַחַיָּב, חִיֵּב אֶת הַזַּכַּי, \nטִמֵּא אֶת הַטָּהוֹר, טִהֵר אֶת הַטָּמֵא, \nמַה שֶּׁעָשָׂה עָשׁוּי, וִישַׁלֵּם מִבֵּיתוֹ.  \nאִם הָיָה מֻמְחֶה בְבֵית דִּין, \nפָּטוּר מִלְּשַׁלֵּם.  \n\n<small>ה</small>\nמַעֲשֶׂה בְּפָרָה שֶׁנִּטָּלָה הָאוֹם שֶׁלָּהּ, \nוְהֶאֱכִילָהּ רְבִּי טַרְפוֹן לַכְּלָבִים.   \nוּבָא מַעֲשֶׂה לִפְנֵי חֲכָמִים וְהִתִּירוּ.  \nאָמַר רְבִּי תוֹדְרוֹס הָרוֹפֵא: &lt;תיודרוס&gt;\nאֵין פָּרָה וַחְזִירָה יוֹצְאִין מֵאֲלֶכְּסַנְדְּרִיָה, \nעַד שֶׁחוֹתְכִין אֶת הָאוֹם שֶׁלָּהּ, \nבִּשְׁבִיל שֶׁלֹּא תֵלֵד.  \nאָמַר רְבִּי טַרְפוֹן: \nהָלְכָה לָהּ חֲמוֹרָךְ רְבִּי טַרְפוֹן! \nאָמַר לוֹ רְבִּי עֲקִיבָה: \nרְבִּי טַרְפוֹן, \nפָּטוּר אַתָּה, שֶׁאַתָּה מֻמְחֶה בְבֵית דִּין, \nשֶׁכָּל הַמֻּמְחֶה בְבֵית דִּין, \nפָּטוּר מִלְּשַׁלֵּם. \n",
            "<small>ו</small>\nהַנּוֹטֵל שְׂכָרוֹ לִהְיוֹת רוֹאֶה בִבְכוֹרוֹת, \nאֵין שׁוֹחֲטִין עַל פִּיו, \nאֶלָּא אִם כֵּן הָיָה מֻמְחֶה כְּאַיְלָה בְיַבְנֶה, \nשֶׁהִתִּירוּ לוֹ חֲכָמִים לִהְיוֹת נוֹטֵל \nאַרְבָּעָה אִסָּרוֹת בִּבְהֵמָה דַקָּה וְשִׁשָּׁה בַגַּסָּה, \nבֵּין תָּמִים בֵּין בַּעַל מוּם. \n",
            "<small>ז</small>\nהַנּוֹטֵל שְׂכָרוֹ לָדִין, דִּינָיו בְּטֵלִים; \nלְהָעִיד, עֵדוּתָיו בְּטֵלָה; \nלְהַזּוֹת וּלְקַדֵּשׁ, \nמֵימָיו מֵי מְעָרָה וְאֶפְרוֹ אֵפֶר מִקְלָה. &lt;וְאֶפְרוּ&gt; \nאִם הָיָה כֹהֵן, \nמְטַמֵּהוּ מִתְּרוּמָתוֹ, וּמַאֲכִילוֹ וּמַשְׁקוֹ וְסָכוֹ.  \nוְאִם הָיָה זָקֵן, \nמַרְכִּיבוֹ עַל הַחֲמוֹר, וְנוֹתֵן לוֹ שְׂכָרוֹ כְפוֹעֵל. \n",
            "<small>ח</small>\nהֶחָשׁוּד עַל הַבְּכוֹרוֹת, \nאֵין לוֹקְחִין מִמֶּנּוּ בְשַׂר צְבָאִין, \nוְלֹא עוֹרוֹת שֶׁאֵינָן עֲבוּדִין.  \nרְבִּי אֶלְעָזָר אוֹמֵר: \nלוֹקְחִין מִמֶּנּוּ עוֹרוֹת שֶׁלִּנְקֵבָה.  \nאֵין לוֹקְחִין מִמֶּנּוּ צֶמֶר מְלֻבָּן וְצֹוִי, \nאֲבָל לוֹקְחִין מִמֶּנּוּ טָווּי וְאָרִיג.\n",
            "<small>ט</small>\nהֶחָשׁוּד עַל הַשְּׁבִיעִית, \nאֵין לוֹקְחִין מִמֶּנּוּ פִשְׁתָּן, אֲפִלּוּ שֶׂרֶק, \nאֲבָל לוֹקְחִין מִמֶּנּוּ טָווּי וּבְגָדִים. \n",
            "<small>י</small>\nהֶחָשׁוּד לִהְיוֹת מוֹכֵר תְּרוּמָה לְשֵׁם חֻלִּין, \nאֵין לוֹקְחִין מִמֶּנּוּ אֲפִלּוּ מַיִם וּמֶלַח.  \nדִּבְרֵי רְבִּי יְהוּדָה.  \nרְבִּי שִׁמְעוֹן אוֹמֵר: \nכָּל שֶׁיֶּשׁ בּוֹ זִקַּת תְּרוּמָה וּמַעַשְׂרוֹת, \nאֵין לוֹקְחִין מִמֶּנּוּ. \n",
            "<small>יא</small>\nהֶחָשׁוּד עַל הַשְּׁבִיעִית אֵינוּ חָשׁוּד עַל הַמַּעַשְׂרוֹת. \nהֶחָשׁוּד עַל הַמַּעַשְׂרוֹת אֵינוּ חָשׁוּד עַל הַשְּׁבִיעִית.  \nהֶחָשׁוּד עַל זֶה וְעַל זֶה חָשׁוּד עַל הַטְּהָרוֹת.  \nוְיֵשׁ שֶׁהוּא חָשׁוּד עַל הַטְּהָרוֹת, \nוְאֵינוּ חָשׁוּד לֹא עַל זֶה וְלֹא עַל זֶה.  \nזֶה הַכְּלָל: \nהֶחָשׁוּד עַל דָּבָר לֹא דָנוֹ וְלֹא מְעִידוֹ. \n\n\n\n"
        ],
        [
            "<small>א</small>\nכָּל פְּסוּלֵי הַמֻּקְדָּשִׁין נִמְכָּרִין בְּאַטְלֵס, \nנִשְׁחָטִין בְּאַטְלֵס, נִשְׁקָלִין בְּלִטְרָה, \nחוּץ מִן הַבְּכוֹר וּמִן הַמַּעֲשֵׂר, \nשֶׁהֲנָיָתָן לַבְּעָלִים.  \nפְּסוּלֵי הַמֻּקְדָּשִׁין, הֲנָיָתָן לַהֶקְדֵּשׁ.  \nוְשׁוֹקְלִין מָנֶה כְנֶגֶד מָנֶה בַּבְּכוֹר. \n",
            "<small>ב</small>\nבֵּית שַׁמַּי אוֹמְרִים: \nלֹא יִמָּנֶה יִשְׂרָאֵל עִם כֹּהֵן עַל הַבְּכוֹר.  \nבֵּית הֶלֵּל מַתִּירִין אֲפִלּוּ גוֹי.  \nבְּכוֹר שֶׁאֲחָזוֹ דָם, \nאֲפִלּוּ מֵת, אֵין מַקִּיזִין לוֹ אֶת הַדָּם.  \nדִּבְרֵי רְבִּי יְהוּדָה.  \nוַחֲכָמִים אוֹמְרִים: \nיַקִּיז, וּבִלְבַד שֶׁלֹּא יַעֲשֶׂה בוֹ מוּם. \nאִם עָשָׂה בוֹ מוּם, \nהֲרֵי זֶה לֹא יִשְׁחֹט עָלָיו.  \nרְבִּי שִׁמְעוֹן אוֹמֵר: \nיַקִּיז, אַף עַל פִּי שֶׁהוּא עוֹשֶׂה בוֹ מוּם. \n",
            "<small>ג</small>\nהַצּוֹרֵם אֹזֶן הַבְּכוֹר, \nהֲרֵי זֶה לֹא יִשְׁחֹט עוֹלָמִית.  \nדִּבְרֵי רְבִּי אֱלִיעֶזֶר.  \nוַחֲכָמִים אוֹמְרִים: \nלִכְשֶׁיִּוָּלֵד לוֹ מוּם אַחֵר, \nיִשְׁחֹט עָלָיו.  \nמַעֲשֶׂה בְזָכָר שֶׁלָּרְחֵלִים זָקֵן, \nוּשְׂעָרוֹ מְדֻלְדָּל, \nרָאָהוּ קַסְטוֹר אֶחָד, אָמַר: \n\"מַה טִּיבוֹ שֶׁלָּזֶה?\" \nאָמְרוּ לוֹ: \n\"בְּכוֹר הוּא, וְאֵינוּ נִשְׁחָט, \nאֶלָּא אִם כֵּן הָיָה בוֹ מוּם.\"  \nנָטַל פִּגְיוֹם וְצָרַם בְּאָזְנוֹ.  \nוּבָא מַעֲשֶׂה לִפְנֵי חֲכָמִים, וְהִתִּירוּ.  \nוְרָאָה שֶׁהִתִּירוּ, \nוְהָלַךְ וְצָרַם בְּאֹזֶן בְּכוֹרוֹת אֲחֵרִים, \nוְאָסְרוּ.  \nפַּעַם אַחַת הָיוּ תִינוֹקוֹת מְשַׂחֲקִין בַּשָּׂדֶה, \nוְקָשְׁרוּ זַנְבוֹת טְלָאִים זֶה עַל זֶה, \nוְנִפְסְקָה זְנָבוֹ שֶׁלְּאֶחָד מֵהֶן, \nוַהֲרֵי הוּא בְּכוֹר. \nוּבָא מַעֲשֶׂה לִפְנֵי חֲכָמִים, וְהִתִּירוּ.  \nוְרָאוּ שֶׁהִתִּירוּ, \nוְהָלְכוּ וְקָשְׁרוּ זַנְבוֹת בְּכוֹרוֹת אֲחֵרִים, &lt;אֲחֵרִים בְּכוֹרוֹת&gt;\nוְאָסָרוּ.  \nזֶה הַכְּלָל: \nכָּל שֶׁהוּא לְדַעְתּוֹ, אָסוּר, \nוְשֶׁלֹּא לְדַעְתּוֹ, מֻתָּר. \n",
            "<small>ד</small>\nהָיָה בְכוֹר רוֹדְפוֹ, \nוּבְעָטוֹ וְעָשָׂה בוֹ מוּם, \nהֲרֵי זֶה יִשְׁחַט עָלָיו.  \nכָּל הַמּוּמִין הָרְאוּיִין לָבֹא בִידֵי אָדָם, \nרוֹעִין יִשְׂרָאֵל נֶאֱמָנִין, \nרוֹעִין הַכֹּהֲנִים אֵינָן נֶאֱמָנִין.  \nרַבָּן שִׁמְעוֹן בֶּן גַּמְלִיאֵל אוֹמֵר: \nנֶאֱמָן הוּא עַל שֶׁלַּחֲבֵרוֹ, \nוְאֵינוּ נֶאֱמָן עַל שֶׁלְּעַצְמוֹ.  \nרְבִּי מֵאִיר אוֹמֵר: \nהֶחָשׁוּד עַל דָּבָר, \nלֹא דָנוֹ וְלֹא מְעִידוֹ. \n",
            "<small>ה</small>\nנֶאֱמָן הַכֹּהֵן לוֹמַר: \n\"רָאִיתִי בְכוֹר זֶה, וּבַעַל מוּם הוּא\".  \nהַכֹּל נֶאֱמָנִין עַל מוּמֵי הַמַּעֲשֵׂר.  \nבְּכוֹר שֶׁנִּסְמַת עֵינוֹ, שֶׁנִּקְטְעָה יָדוֹ וְשֶׁנִּשְׁבְּרָה רַגְלוֹ, \nהֲרֵי זֶה יִשְׁחַט עַל פִּי שְׁלֹשָׁה בְּנֵי כְנֶסֶת.  \nרְבִּי יוֹסֵה אוֹמֵר: \nאֲפִלּוּ יֶשׁ שָׁם עֶשְׂרִים וּשְׁלֹשָׁה, \nלֹא יִשְׁחַט אֶלָּא עַל פִּי מֻמְחֶה. \n",
            "<small>ו</small>\nהַשּׁוֹחֵט אֶת הַבְּכוֹר וּמְכָרוֹ, \nוְנוֹדַע שֶׁלֹּא הֶרְאָהוּ, \nמַה שֶּׁאָכְלוּ, אָכְלוּ, \nוְיַחְזִיר לָהֶם אֶת הַדָּמִים, \nמַה שֶּׁלֹּא אָכְלוּ, וְהַבָּשָׂר יִקָּבֵר, \nוְהוּא יַחְזִיר לָהֶם אֶת הַדָּמִים.  \n\n<small>ז</small>\nוְכֵן הַשּׁוֹחֵט הַפָּרָה וּמְכָרָהּ, \nוְנוֹדַע שֶׁהִיא טְרֵפָה, \nמַה שֶּׁאָכְלוּ, אָכְלוּ, \nוְיַחְזִיר לָהֶם אֶת הַדָּמִים.  \nמַה שֶּׁלֹּא אָכְלוּ, \nהֵם יַחְזִירוּ לוֹ אֶת הַבָּשָׂר, \nוְהוּא יַחְזִיר לָהֶם אֶת הַדָּמִים.  \nמְכָרוּהוּ לַגּוֹיִם, אוֹ הֵטִילוּהוּ לַכְּלָבִים, \nיְשַׁלְּמוּ לוֹ דְמֵי טְרֵפָה. \n\n\n\n"
        ],
        [
            "<small>א</small>\nעַל אֵלּוּ מוּמִין שׁוֹחֲטִין אֶת הַבְּכוֹר: \nנִפְגְּמָה אָזְנוֹ מִן הַסְּחוֹס, אֲבָל לֹא מִן הָעוֹר; \nנִסְדְּקָה, אַף עַל פִּי שֶׁלֹּא חָסָרָה; \nנִקָּבָה מְלֹא כַרְשִׁנָּה, אוֹ שֶׁיָּבְשָׁה.  \nוְאֵיזוֹ הִיא יְבֵשָׁה? \nכָּל שֶׁתִּנָּקֵב וְאֵינָה מוֹצִיאָה טִפַּת דָּם.  \nרְבִּי יוֹסֵה בֶן מְשֻׁלָּם אוֹמֵר: \nיְבֵשָׁה, שֶׁתְּהֵא נִפְרֶכֶת. \n",
            "<small>ב</small>\nרִיס שֶׁלָּעַיִן שֶׁנִּקַּב, שֶׁנִּפְגַּם, שֶׁנִּסְדַּק. \nהֲרֵי בְעֵינוֹ דּוֹק, תְּבַלּוּל, חַלָּזוֹן נַחַשׁ, עֵנָיו.  \nוְאֵי זֶה הוּא תְבַלּוּל? \nלָבָן הַפּוֹסֵק בְּסִירָה וְנִכְנָס בַּשָּׁחוֹר.  \nבַּשָּׁחוֹר וְנִכְנָס בַּלָּבָן, אֵינוּ מוּם, \nשֶׁאֵין מוּמִים בַּלָּבָן. \n",
            "<small>ג</small>\nחֲוַרְוָר וְהַמַּיִם הַקְּבוּעִין.  \nאֵי זֶהוּ חֲוַרְוָר הַקָּבוּעַ? \nכָּל שֶׁשָּׁהָא שְׁמוֹנִים יוֹם.  \nרְבִּי חֲנַנְיָה בֶן אַנְטִיגְנָס אוֹמֵר: \nבּוֹדְקִין אוֹתוֹ בִשְׁלֹשָׁה פְעָמִים בְּתוֹךְ שְׁמוֹנִים יוֹם.  \nוְאֵלּוּ הֵם הַמַּיִם הַקְּבוּעִין? \nאָכַל לַח וְיָבֵשׁ שֶׁלַּגְּשָׁמִים.  \nלַח וְיָבֵשׁ שֶׁלַּשְּׁלָחִין, \nאוֹ שֶׁאָכַל יָבֵשׁ וְאַחַר כָּךְ אָכַל הַלַּח, \nאֵינוּ מוּם, עַד שֶׁיֹּאכַל יָבֵשׁ אַחַר הַלַּח. \n",
            "<small>ד</small>\nחוֹטָמוֹ שֶׁנִּקַּב, שֶׁנִּפְגַּם, שֶׁנִּסְדַּק; \nשְׂפָתוֹ שֶׁנִּקָּבָה, שֶׁנִּפְגְּמָה, שֶׁנִּסְדָּקָה; \nחִטָּיו הַחִיצוֹנוֹת שֶׁנִּפְגָּמוּ אוֹ שֶׁנִּגְמָמוּ, \nוְהַפְּנִימִיּוֹת שֶׁנֶּעְקָרוּ.  \nרְבִּי חֲנַנְיָה בֶן אַנְטִיגְנָס אוֹמֵר: \nאֵין בּוֹדְקִין מִן הַמַּתְאִימוֹת וְלִפְנִים, \nאַף לֹא מִן הַמַּתְאִימוֹת. \n",
            "<small>ה</small>\nנִפְגַּם הַזֻּבָּן, \nוְהַעֶרְוָה שֶׁלַּנְּקֵבָה, \nוּבַמֻּקְדָּשִׁין, \nנִפְגָּמָה הַזָּנָב מִן הָעֶצֶם, \nאֲבָל לֹא מִן הַפֶּרֶק, \nאוֹ שֶׁהָיָה רֹאשׁ הַזָּנָב מַפְצִיל הָעֶצֶם, \nאוֹ שֶׁיֶּשׁ בָּשָׂר בֵּין חָלְיָה לַחָלְיָה מְלֹא אֶצְבַּע. \n",
            "<small>ו</small>\nאֵין לוֹ בֵיצִים, \nאוֹ אֵין לוֹ אֶלָּא בֵיצָה אַחַת.  \nרְבִּי יִשְׁמָעֵאל אוֹמֵר: \nאִם יֵשׁ לוֹ שְׁנֵי כִיסִין, \nיֵשׁ לוֹ שְׁתֵּי בֵיצִים; \nאֵין לוֹ אֶלָּא כִיס אֶחָד, \nאֵין לוֹ אֶלָּא בֵיצָה אַחַת.  \nרְבִּי עֲקִיבָה אוֹמֵר: \nמוֹשִׁיבוֹ עַל חָרְגּוֹ זוֹ וּמְמַעֵךְ, \nאִם יֶשׁ שָׁם בֵּיצָה, סוֹפָהּ לָצֵאת.  \nמַעֲשֶׂה שֶׁמִּעֵךְ וְלֹא יָצָאת, \nוְנִשְׁחַט וְנִמְצֵאת דְּבוּקָה בַכְּסָלִים, \nוְהִתִּיר רְבִּי עֲקִיבָה, \nוַאֲסָרוֹ רְבִּי יוֹחָנָן בֶּן נוּרִי. &lt;וְאָסְרוֹ&gt;\n",
            "<small>ז</small>\nבַּעַל חָמֵשׁ רַגְלַיִם, \nוְשֶׁאֵין לוֹ אֶלָּא שָׁלוֹשׁ, \nוְשֶׁרַגְלָיו קְלוּטוֹת כְּשֶׁלַּחֲמוֹר, &lt;כְּשֶׁלְּחָמוֹר&gt;\nוְהַשָּׁחוּל, וְהַכָּסוּל.  \nאֵי זֶה הוּא הַשָּׁחוּל? \nשֶׁנִּשְׁמְטָה יְרֵכוֹ.  \nוְהַכָּסוּל? \nשֶׁאַחַת מִירֵכָיו גְּבוֹהָה. \n",
            "<small>ח</small>\nנִשְׁבַּר עֶצֶם יָדוֹ, וְעֶצֶם רַגְלוֹ, \nאַף עַל פִּי שֶׁאֵינוּ נִכָּר.  \nמוּמִין אֵלּוּ מָנָה אַיְלָה בְיַבְנֶה, \nוְהוֹדוּ לוֹ חֲכָמָיו.  \nוְעוֹד שְׁלֹשָׁה הוֹסִיף, \nאָמְרוּ לוֹ: \n\"לֹא שָׁמַעְנוּ אֶת אֵלּוּ!\" \nאֶת שֶׁגַּלְגַּל עֵינוֹ עָגֹל כְּשֶׁלָּאָדָם, &lt;במקום את, אֶלָּא&gt;\nוּפִיו דּוֹמֶה לְשֶׁלַּחֲזִיר, &lt;לְשֶׁלְּחֲזִיר&gt;\nשֶׁנִּטַּל רֹב הַמְדַבֵּר שֶׁלִּלְשׁוֹנוֹ.  \nוּבֵית דִּין שֶׁאַחֲרֵיהֶם אָמְרוּ: \nהֲרֵי אֵלּוּ מוּמִין. \n",
            "<small>ט</small>\nמַעֲשֶׂה שֶׁהַלֶּחִי הַתַּחְתּוֹן עוֹדֵף עַל הָעֶלְיוֹן, \nשָׁאַל רַבָּן שִׁמְעוֹן בֶּן גַּמְלִיאֵל לַחֲכָמִים, \nוְאָמְרוּ: \nהֲרֵי זֶה מוּם.  \n\n<small>י</small>\nאֹזֶן הַגְּדִי שֶׁהָיְתָה כְפוּלָה, \nאָמְרוּ חֲכָמִים: \nבִּזְמַן שֶׁהוּא עֶצֶם אֶחָד, מוּם. \nבִּזְמַן שֶׁאֵינָה עֶצֶם אֶחָד, אֵינָה מוּם.  \nרְבִּי חֲנַנְיָא בֶן גַּמְלִיאֵל אוֹמֵר: \nזְנַב הַגְּדִי שֶׁהוּא דּוֹמֶה שֶׁלַּחֲזִיר, &lt;שֶׁלְחֲזִיר&gt;\nוְשֶׁאֵין בָּהּ שָׁלוֹשׁ חֲלָיוֹת, \nהֲרֵי זֶה מוּם. \n",
            "<small>יא</small>\nחֲנַנְיָה בֶן אַנְטִיגְנָס אוֹמֵר: \nאֶת שֶׁיַּבֶּלֶת בְּעֵינוֹ, &lt;שִׁיבּוֹלֶת&gt;\nוְשֶׁנִּפְקַס עֶצֶם יָדוֹ, וְעֶצֶם רַגְלוֹ, \nוְשֶׁנִּפְקַס עַצְמוֹ שֶׁבְּפִיו; \nעֵינוֹ אַחַת גְּדוֹלָה וְאַחַת קְטַנָּה, \nאָזְנוֹ אַחַת גְּדוֹלָה וְאַחַת קְטַנָּה, \nבְמַּרְאֶה, אֲבָל לֹא בְמִדָּה.  \nרְבִּי יְהוּדָה אוֹמֵר: \nוְאַחַת מִבֵּיצָיו גְּדוֹלָה שְׁתַּיִם כַּחֲבֶרְתָּהּ, \nוְלֹא הוֹדוּ לוֹ חֲכָמִים. \n",
            "<small>יב</small>\nזְנַב הָעֵגֶל שֶׁאֵינָה מַגַּעַת לְעַרְקוֹב, \nאָמְרוּ חֲכָמִים: \nכָּל מַרְבִּית עֲגָלִים כֵּן, \nכָּל זְמַן שֶׁהֵן מְגַדְּלִים הֵן נִמְתָּחוֹת.  \nלְאֵיזֶה עַרְקוֹב אָמְרוּ חֲכָמִים? \nרְבִּי חֲנַנְיָה בֶן אַנְטִיגְנָס אוֹמֵר: \nלְעַרְקוֹב שֶׁבְּאֶמְצַע הַיָּרֵךְ.  \nעַל אֵלּוּ מוּמִין שׁוֹחֲטִין אֶת הַבְּכוֹר, \nוּפְסוּלֵי הַמֻּקְדָּשִׁין נִפְדִּים עֲלֵיהֶם. \n",
            "<small>יג</small>\nאֵלּוּ שֶׁאֵין שׁוֹחֲטִין עֲלֵיהֶן, \nלֹא בַמִּקְדָּשׁ וְלֹא בַמְּדִינָה: \nחֲוַרְוָר וְהַמַּיִם שֶׁאֵינָן קְבוּעִין, \nוְחִטָּיו הַפְּנִימִיּוֹת שֶׁנִּפְגָּמוּ וְשֶׁנִּגְמָמוּ, \nוּבַעַל גָּרָב, וּבַעַל יַבֹּלֶת, וּבַעַל חֲזָזִית, \nוְזָקֵן, וְחוֹלֶה, וּמְזֹהָם, \nוְשֶׁנֶּעְבְּרָה בוֹ עֲבֵרָה, \nוְשֶׁהֵמִית אֶת הָאָדָם, \nוְטָמְטוֹם, וְאַנְדְּרוֹגִינָס, \nלֹא בַמִּקְדָּשׁ וְלֹא בַמְּדִינָה.  \nרְבִּי יִשְׁמָעֵאל אוֹמֵר: \nאֵין מוּם גָּדוֹל מִזֶּה. \nוַחֲכָמִים אוֹמְרִים: \nאֵינוּ בְכוֹר, \nאֶלָּא נִגְזָז וְנֶעְבָּד. \n\n\n\n"
        ],
        [
            "<small>א</small>\nמוּמִין אֵלּוּ, בֵּין קְבוּעִין בֵּין עוֹבְרִין, \nפּוֹסְלִין בָּאָדָם.  \nיָתֵר עֲלֵיהֶן בָּאָדָם: \nהַכִּילוֹן, וְהַלַּפְתָּם, הַמַּקְבָן, \nוְשֶׁרֹאשׁוֹ שָׁקוּט, וּסְקִיפָּס.  \nוּבַעֲלֵי הַחַטָּרוֹת, \nרְבִּי יְהוּדָה מַכְשִׁיר; \nוַחֲכָמִים פּוֹסְלִין. \n",
            "<small>ב</small>\nהַקֵּרֵחַ, פָּסוּל.  \nוְאֵי זֶה הוּא הַקֵּרֵחַ? \nכָּל שֶׁאֵין לוֹ שִׁטָּה שֶׁלַּשֵּׂעָר מַקֶּפֶת מֵאֹזֶן אֶל אֹזֶן.  \nאִם יֶשׁ לוֹ, הֲרֵי זֶה כָשֵׁר.  \nאֵין לוֹ גְבִינִים, \nאִם אֵין לוֹ אֶלָּא גְבִין אֶחָד, \nזֶה הוּא הַ'גִּבֵּן' הָאָמוּר בַּתּוֹרָה.  \nרְבִּי יוֹסֵי אוֹמֵר: \nכָּל שֶׁגְּבִינָיו [שׁוֹכְבִין].  \nרְבִּי חֲנַנְיָה בֶן אַנְטִיגְנָס אוֹמֵר: \nמִי שֶׁיֶּשׁ לוֹ שְׁנֵי גְבִינִים וּשְׁתֵּי שִׁדְרוֹת. \n",
            "<small>ג</small>\nהַחֵרֵם, פָּסוּל.  \nאֵי זֶה הוּא הַחֵרֵם? \nהַכּוֹחֵל שְׁתֵּי עֵינָיו כְּאַחַת.  \nשְׁתֵּי עֵינָיו לְמַעְלָן, \nשְׁתֵּי עֵינָיו לְמַטָּן, \nעֵינוֹ אַחַת לְמַעְלָן, \nעֵינוֹ אַחַת לְמַטָּן, \nרוֹאֶה אֶת הַחֶדֶר וְאֶת הָעֲלִיָּה כְאַחַת, \nסָכֵי שֶׁמֶשׁ, וְהַזַּגְדֵּס, וְהַצֵּידָן.  \nשֶׁנָּשְׁרוּ רִיסֵי עֵינָיו, \nפָּסוּל, מִפְּנֵי מַרְאִית הָעַיִן. \n",
            "<small>ד</small>\nעֵינָיו גְּדוֹלוֹת כְּשֶׁלָּעֵגֶל, \nאוֹ קְטַנּוֹת כְּשֶׁלְּאָוָז, \nגּוּפוֹ גָדוֹל מֵאֵבָרָיו, \nאוֹ קָטוֹן מֵאֵבָרָיו, \nחוֹטָמוֹ גָדוֹל מֵאֵבָרָיו, \nאוֹ קָטוֹן מֵאֵבָרָיו, \nהַצִּמֵּם, וְהַצִּמֵּעַ.  \nאֵי זֶה הוּא הַצִּמֵּעַ? \nשֶׁאָזְנָיו קְטַנּוֹת.  \nוְהַצִּמֵּם? \nשֶׁאָזְנָיו דּוֹמוֹת לִסְפוֹג.  \n\n ",
            "<small>ה</small>\nשְׂפָתוֹ הָעֶלְיוֹנָה עוֹדֶפֶת עַל הַתַּחְתּוֹנָה, \nאוֹ הַתַּחְתּוֹנָה עוֹדֶפֶת עַל הָעֶלְיוֹנָה, \nהֲרֵי זֶה מוּם.  \nשֶׁנִּטְּלוּ שִׁנָּיו, \nפָּסוּל, מִפְּנֵי מַרְאִית הָעַיִן.  \n\n<small>ו</small>\nדַּדָּיו שׁוֹכְבִין כְּשֶׁלָּאִשָּׁה, \nכְּרֵסוֹ צָבָה, \nטִבּוּרוֹ יוֹצֵא, \nנִכְפֶּה, אֲפִלּוּ אַחַת לְיָמִים, \nרוּחַ קַצְרוּת בָּאָה עָלָיו, \nהַמְּשֻׁעְבָּן, \nוּבַעַל גָּבָר.  \nאֵין בֵיצִים אֶלָּא בֵיצָה אַחַת, \nזֶהוּ 'מְרוֹחַ אָשֶׁךְ' הָאָמוּר בַּתּוֹרָה.  \nרְבִּי יִשְׁמָעֵאל אוֹמֵר: \nכָּל שֶׁנִּמְרְחוּ אֲשָׁכָיו.  \nרְבִּי עֲקִיבָה אוֹמֵר: \nכָּל שֶׁרּוּחַ בַּאֲשָׁכָיו.  \nרְבִּי חֲנַנְיָה בֶן אַנְטִיגְנוֹס אוֹמֵר: \nכָּל שֶׁמַּרְאָיו חֲשׁוּכִין. \n",
            "<small>ז</small>\nהַמַּקִּישׁ בְּקַרְסֻלָּיו וּבְאַרְכֻּבּוֹתָיו, \nוּבַעַל פִּיקִין, וְהָעִקֵּל.  \nאֵי זֶה הוּא הָעִקֵּל? \nכָּל שֶׁהוּא מַקִּיף פַּרְסוֹתָיו, \nוְאֵין אַרְכֻּבּוֹתָיו נוֹשְׁקוֹת.  \nפִּיקָה יוֹצָא מִגֻּדָּלוֹ, \nעֲקֵבוֹ יוֹצָא לְאַחֲרָיו, \nפַּרְסָתוֹ רְחָבָה כְשֶׁלְּאָוָז.  \nאֶצְבְּעוֹתָיו מֻרְכָּבוֹת זוֹ עַל זוֹ, \nאוֹ קְלוּטוֹת, \nעַד הַפֶּרֶק, כָּשֵׁר; \nלְמַטָּה מִן הַפֶּרֶק, וַחֲתָכָהּ, כָּשֵׁר.  \nהָיְתָה בָהּ יֹתֶרֶת, וַחֲתָכָהּ, כָּשֵׁר.\nאִם יֶשׁ בָּהּ עֶצֶם, פָּסוּל, \nוְאִם לָאו, כָּשֵׁר.  \nיָתֵר בְּיָדָיו וּבְרַגְלָיו: (שמואל ב כא,כ) \n\"שֵׁשׁ וָשֵׁשׁ, עֶשְׂרִים וְאַרְבָּעָה\", \nרְבִּי יְהוּדָה מַכְשִׁיר, \nוַחֲכָמִים פּוֹסְלִין.  \nוְהַשּׁוֹלֵט בִּשְׁתֵּי יָדָיו, \nרְבִּי פּוֹסֵל, \nוַחֲכָמִים מַכְשִׁירִין.  \n\n<small>ח</small>\nהַכּוּשִׁי, \nוְהַגִּחֵר, \nוְהַלַּוְקָן, \nוְהַכִּפֵּחַ, \nוְהַנָּנָס, \nוְהַחֵרֵשׁ, \nוְהַשּׁוֹטֶה, \nוְהַשִּׁכּוֹר, \nוּבַעֲלֵי נְגָעִין טְהוֹרִין, \nפְּסוּלִין בָּאָדָם, \nוּכְשֵׁרִין בַּבְּהֵמָה.  \nרַבָּן שִׁמְעוֹן בֶּן גַּמְלִיאֵל אוֹמֵר: \nשׁוֹטֶה בִבְהֵמָה, אֵינָה מִן הַמֻּבְחָר.  \nרְבִּי אֶלְעָזָר בֶּן עֲזַרְיָה אוֹמֵר: \nאַף בַּעֲלֵי הַדַּלְדּוּלִין, \nפְּסוּלִין בָּאָדָם, \nוּכְשֵׁרִין בַּבְּהֵמָה. \n",
            "<small>ט</small>\nאֵלּוּ כְשֵׁרִין בָּאָדָם וּפְסוּלִין בַּבְּהֵמָה: \nאֹתוֹ וְאֶת בְּנוֹ, \nוּטְרֵפָה, \nוְיוֹצֵא דֹפֶן, \nוְהַנּוֹשֵׂא נָשִׁים בַּעֲבֵרָה, \nפָּסוּל עַד שֶׁיַּדִּיר הֲנָיָה.  \nוְהַמִּטַּמֵּא לַמֵּתִים, \nפָּסוּל עַד שֶׁיְּקַבֵּל עָלָיו, \nשֶׁלֹּא יְהֵא מִטַּמֵּא לַמֵּתִים. \n\n\n\n"
        ],
        [
            "<small>א</small>\nיֵשׁ בְּכוֹר לַנַּחֲלָה וְאֵינוּ בְכוֹר לַכֹּהֵן, \nבְּכוֹר לַכֹּהֵן וְאֵינוּ בְכוֹר לַנַּחֲלָה, \nבְּכוֹר לַנַּחֲלָה וְלַכֹּהֵן, \nיֵשׁ שֶׁאֵינוּ בְכוֹר לֹא לַנַּחֲלָה וְלֹא לַכֹּהֵן.  \n\n<small>ב</small>\nוְאֵי זֶה הוּא בְכוֹר לַנַּחֲלָה וְאֵינוּ בְכוֹר לַכֹּהֵן? \nהַבָּא אַחַר הַנְּפָלִים שֶׁיָּצָא רֹאשׁוֹ חַי, \nוּבֶן תִּשְׁעָה שֶׁיָּצָא רֹאשׁוֹ מֵת, \nהַמַּפֶּלֶת כְּמִין בְּהֵמָה חַיָּה וָעוֹף.  \nדִּבְרֵי רְבִּי מֵאִיר.  \nוַחֲכָמִים אוֹמְרִים: \nעַד שֶׁיְּהֵא בוֹ מִצּוּרַת הָאָדָם.  \nוְהַמַּפֶּלֶת סַנְדָּל, אוֹ שִׁלְיָה, אוֹ שָׁפִיר מְרֻקָּם, \nוְהַיּוֹצֵא מְחֻתָּךְ, \nוְהַבָּא אַחֲרֵיהֶן בְּכוֹר לַנַּחֲלָה וְאֵינוּ בְכוֹר לַכֹּהֵן.  \n\n<small>ג</small>\nמִי שֶׁלֹּא הָיוּ לוֹ בָנִים, \nוְנָשָׂא אִשָּׁה שֶׁכְּבָר יָלְדָה, \nוְיָלְדָה עוֹדָה שִׁפְחָה וְנִשְׁתַּחְרְרָה, \nעוֹדָה נָכְרִית וְנִתְגַּיְּרָה, \nמִשֶּׁבָּאת לְיִשְׂרָאֵל וְיָלָדָה, \nבְּכוֹר לַנַּחֲלָה וְאֵינוּ בְכוֹר לַכֹּהֵן.  \nרְבִּי יוֹסֵה הַגָּלִילִי אוֹמֵר: \nבְּכוֹר לַנַּחֲלָה וְלַכֹּהֵן, שֶׁנֶּאֱמַר: (שמות יג,ב) \n\"פֶּטֶר כָּל רֶחֶם בִּבְנֵי יִשְׂרָאֵל\", &lt;פֶּטֶר רֶחֶם מִיִּשְׂרָאֵל&gt;\nעַד שֶׁיִּפְטְרוּ רֶחֶם מִיִּשְׂרָאֵל.  \n\n<small>ד</small>\nמִי שֶׁהָיוּ לוֹ בָנִים וְנָשָׂא אִשָּׁה שֶׁלֹּא יָלָדָה, \nנִתְגַּיְּרָה וְהִיא מְעֻבֶּרֶת, \nנִשְׁתַּחְרְרָה וְהִיא מְעֻבֶּרֶת, \nיָלְדָה הִיא וְכֹהֶנֶת, הִיא וּלְוִיָּה, \nהִיא וְאִשָּׁה שֶׁכְּבָר יָלָדָה, \nוְכֵן מִי שֶׁלֹּא שָׁהָת אַחַר בַּעְלָהּ שְׁלֹשָׁה חֳדָשִׁים, \nוְנִשֵּׂאת, וְיָלָדָה, \nוְאֵין יָדוּעַ אִם בֶּן תִּשְׁעָה לָרִאשׁוֹן, \nאִם בֶּן שִׁבְעָה לָאַחֲרוֹן, \nבְּכוֹר לַכֹּהֵן וְאֵינוּ בְכוֹר לַנַּחֲלָה.  \n\n<small>ה</small>\nאֵי זֶה הוּא בְכוֹר לַנַּחֲלָה וְלַכֹּהֵן? \nהַמַּפֶּלֶת שָׁפִיר מָלֵא מַיִם, \nמָלֵא דָם, מָלֵא גְנִינִים. \nהַמַּפֶּלֶת כְּמִין דָּגִים וַחֲגָבִים, \nוּשְׁקָצִים וּרְמָשִׂים. \nהַמַּפֶּלֶת יוֹם אַרְבָּעִים, \nהַבָּא אַחֲרֵיהֶן בְּכוֹר לַנַּחֲלָה וְלַכֹּהֵן. \n",
            "<small>ו</small>\nיוֹצֵא דֹפֶן וְהַבָּא אַחֲרָיו, \nאֵינָן בְּכוֹר לֹא לְנַחֲלָה וְלֹא לַכֹּהֵן.  \nרְבִּי שִׁמְעוֹן אוֹמֵר: \nהָרִאשׁוֹן לְנַחֲלָה, \nוְהַשֵּׁנִי, לְחָמֵשׁ סְלָעִים. &lt;לַחֲמִשִּׁים&gt;\n",
            "<small>ז</small>\nמִי שֶׁלֹּא בִכֵּרָה אִשְׁתּוֹ וְיָלְדָה שְׁנֵי זְכָרִים, \nנוֹתֵן חָמֵשׁ סְלָעִים לַכֹּהֵן. &lt;חֲמִשִּׁים&gt; \nמֵת אֶחָד מֵהֶן בְּתוֹךְ שְׁלֹשִׁים יוֹם, \nהָאָב פָּטוּר.  \nמֵת הָאָב, הַבָּנִים קַיָּמִים, \nרְבִּי מֵאִיר אוֹמֵר: \nאִם נָתְנוּ עַד שֶׁלֹּא חָלְקוּ, נָתְנוּ, \nוְאִם לָאו, פְּטוּרִים.  \nרְבִּי יְהוּדָה אוֹמֵר: \nנִתְחַיְּבוּ נְכָסִים.  \nזָכָר וּנְקֵבָה, \nאֵין כָּן לַכֹּהֵן כְּלוּם. \n",
            "<small>ח</small>\nשְׁתֵּי נָשָׁיו שֶׁלֹּא בִכֵּרוּ, \nוְיָלְדוּ שְׁנֵי זְכָרִים, \nנוֹתֵן עֶשֶׂר סְלָעִים לַכֹּהֵן.  \nמֵת אֶחָד מֵהֶן בְּתוֹךְ שְׁלֹשִׁים יוֹם, \nאִם לְכֹהֵן אֶחָד נָתַן, \nיַחְזִיר לוֹ חָמֵשׁ סְלָעִים, \nאִם לִשְׁנֵי כֹהֲנִים נָתַן, \nאֵינוּ יָכוֹל לְהוֹצִיא מִיָּדָן.  \nזָכָר וּנְקֵבָה, \nאוֹ שְׁנֵי זְכָרִים וּנְקֵבָה, \nנוֹתֵן חָמֵשׁ סְלָעִים לַכֹּהֵן. &lt;חֲמִשִּׁים&gt; \nשְׁתֵּי נְקֵבוֹת וְזָכָר, \nאוֹ שְׁנֵי זְכָרִים וּשְׁתֵּי נְקֵבוֹת, \nאֵין כָּאן לַכֹּהֵן כְּלוּם.  \n\n<small>ט</small>\nאַחַת בִּכֵּרָה, וְאַחַת שֶׁלֹּא בִכֵּרָה, \nוְיָלְדוּ שְׁנֵי זְכָרִים, \nנוֹתֵן חָמֵשׁ סְלָעִים לַכֹּהֵן.  \nמֵת אֶחָד מֵהֶן בְּתוֹךְ שְׁלֹשִׁים יוֹם, &lt;אַחַת&gt;\nהָאָב פָּטוּר.  \nמֵת הָאָב, הַבָּנִים קַיָּמִים, \nרְבִּי מֵאִיר אוֹמֵר: \nאִם נָתְנוּ עַד שֶׁלֹּא חָלְקוּ, נָתְנוּ, \nוְאִם לָאו, פְּטוּרִין. \nרְבִּי יְהוּדָה אוֹמֵר: \nנִתְחַיְּבוּ נְכָסִים.  \nזָכָר וּנְקֵבָה, \nאֵין כָּן לַכֹּהֵן כְּלוּם. \n",
            "<small>י</small>\nשְׁתֵּי נָשִׁים שֶׁלִּשְׁנֵי אֲנָשִׁים שֶׁלֹּא בִכֵּרוּ, \nוְיָלְדוּ שְׁנֵי זְכָרִים, \nזֶה נוֹתֵן חָמֵשׁ סְלָעִים לַכֹּהֵן, \nוְזֶה נוֹתֵן חָמֵשׁ סְלָעִים לַכֹּהֵן.  \nמֵת אֶחָד מֵהֶן בְּתוֹךְ שְׁלֹשִׁים יוֹם, \nאִם לְכֹהֵן אֶחָד נָתְנוּ, \nיַחְזִיר לָהֶם חָמֵשׁ סְלָעִים; \nאִם לִשְׁנֵי כֹהֲנִים נָתְנוּ, \nאֵינָן יְכוּלִין לְהוֹצִיא מִיָּדָן.  \nזָכָר וּנְקֵבָה, \nהָאָבוֹת פְּטוּרִין, \nוְהַבֵּן חַיָּב לִפְדּוֹת אֶת עַצְמוֹ.  \nשְׁתֵּי נְקֵבוֹת וְזָכָר, \nאוֹ שְׁנֵי זְכָרִים וּשְׁתֵּי נְקֵבוֹת, \nאֵין כָּן לַכֹּהֵן כְּלוּם. \n",
            "<small>יא</small>\nאַחַת בִּכֵּרָה וְאַחַת שֶׁלֹּא בִכֵּרָה שֶׁלִּשְׁנֵי אֲנָשִׁים, \nוְיָלְדוּ שְׁנֵי זְכָרִים, \nזֶה שֶׁלֹּא בִכֵּרָה אִשְׁתּוֹ נוֹתֵן חָמֵשׁ סְלָעִים לַכֹּהֵן.  \nזָכָר וּנְקֵבָה, \nאֵין כָּן לַכֹּהֵן כְּלוּם.  \n\n<small>יב</small>\nמֵת הַבֵּן בְּתוֹךְ שְׁלֹשִׁים יוֹם, \nאַף עַל פִּי שֶׁנָּתַן לַכֹּהֵן, \nיַחְזִיר לוֹ חָמֵשׁ סְלָעִים; \nלְאַחַר שְׁלֹשִׁים יוֹם, \nאַף עַל פִּי שֶׁלֹּא נָתַן, יִתֵּן.  \nמֵת בְּיוֹם שְׁלֹשִׁים, כְּיוֹם שֶׁלְּפָנָיו. &lt;בְּיוֹם&gt; \nרְבִּי עֲקִיבָה אוֹמֵר: \nאִם נָתַן, לֹא יִטֹּל; \nאִם לֹא נָתַן, לֹא יִתֵּן.  \n\n<small>יג</small>\nמֵת הָאָב בְּתוֹךְ שְׁלֹשִׁים יוֹם, \nבְּחֶזְקַת שֶׁלֹּא נִפְדֶּה, \nעַד שֶׁיָּבִיא רְאָיָה שֶׁנִּפְדֶּה. \nלְאַחַר שְׁלֹשִׁים יוֹם, \nבְּחֶזְקַת שֶׁנִּפְדֶּה, \nעַד שֶׁיּאמְרוּ לוֹ שֶׁלֹּא נִפְדֶּה.  \nהוּא לִפְדּוֹת וּבְנוֹ לִפְדּוֹת, \nהוּא קוֹדֵם אֶת בְּנוֹ.  \nרְבִּי יְהוּדָה אוֹמֵר: \nבְּנוֹ קוֹדְמוֹ, שֶׁמִּצְוָתוֹ עַל אָבִיו, \nוּמִצְוַת בְּנוֹ עָלָיו. \n",
            "<small>יד</small>\nחָמֵשׁ סְלָעִים שֶׁלַּבֵּן, בְּמָנֶא צוֹרִי,  \nוּשְׁלֹשִׁים שֶׁלָּעֶבֶד, \nוַחֲמִשִּׁים שֶׁלָּאוֹנֵס וְשֶׁלַּמְפַתֶּה, \nוּמֵאָה שֶׁלְּמוֹצִיא שֵׁם רָע, \nכֻּלָּם בְּשֶׁקֶל הַקֹּדֶשׁ, בְּמָנֶא צוֹרִי,  \nוְכֻלָּם נִפְדִּים בְּכֶסֶף וּבְשׁוֹוֶה כֶסֶף, \nחוּץ מִשְּׁקָלִים. \n",
            "<small>טו</small>\nאֵין פּוֹדִין לֹא בַעֲבָדִים, וְלֹא בָאַשְׁטָרוֹת, \nוְלֹא בַקַּרְקָעוֹת וְלֹא בַהֶקְדֵּשׁוֹת.  \nכָּתַב לַכֹּהֵן שֶׁהוּא חַיָּב לוֹ חָמֵשׁ סְלָעִים, \nחַיָּב לִתֵּן לוֹ, וּבְנוֹ אֵינוּ פָדוּי.  \nלְפִיכָךְ, אִם רָצָה הַכֹּהֵן לִתֵּן לוֹ מַתָּנָה, \nרַשַּׁי.  \nהַמַּפְרִישׁ פִּדְיוֹן בְּנוֹ, וְאָבַד, \nחַיָּב בְּאַחְרָיוּתוֹ, שֶׁנֶּאֱמַר: (במדבר יח,טו) \n\"יִהְיֶה לָּךְ\" וּ\"פָּדֹה תִפְדֶּה\". \n",
            "<small>יו</small>\nהַבְּכוֹר נוֹטֵל פִּי שְׁנַיִם בְּנִכְסֵי הָאָב, \nוְאֵינוּ נוֹטֵל פִּי שְׁנַיִם בְּנִכְסֵי הָאֵם.  \nוְאֵינוּ נוֹטֵל בְּשֶׁבַח, \nוְלֹא בָרָאוּי כְּבִמְחֻזָּק.  \nוְלֹא הָאִשָּׁה בִכְתֻבָּתָהּ, \nוְלֹא [הַבָּנוֹת] בִּמְזוֹנוֹתֵיהֶן, \nוְלֹא הַיָּבָם.  \nוְכֻלָּן אֵין נוֹטְלִין בַּשֶּׁבַח, \nוְלֹא בָרָאוּי כְּבִמְחֻזָּק. \n",
            "<small>יז</small>\nאֵלּוּ שֶׁאֵינָן חוֹזְרִין בַּיּוֹבֵל: \nהַבְּכוֹרָה, \nוְהַיּוֹרֵשׁ אֶת אִשְׁתּוֹ, \nוְהַמְיַבֵּם אֶת אֵשֶׁת אָחִיו, \nוְהַמַּתָּנָה.  \nדִּבְרֵי רְבִּי מֵאִיר.  \nוַחֲכָמִים אוֹמְרִים: \nהַמַּתָּנָה כַמֶּכֶר.  \nרְבִּי אֱלִיעֶזֶר אוֹמֵר: \nכֻּלָּם חוֹזְרִים בַּיּוֹבֵל.  \nרְבִּי יוֹחָנָן בֶּן בְּרוֹקָה אוֹמֵר: \nהַיּוֹרֵשׁ אֶת אִשְׁתּוֹ, \nיַחְזִיר לִבְנֵי מִשְׁפָּחָה, \nוִינַכֶּה מֵהֶם אֶת הַדָּמִים. \n\n\n\n"
        ],
        [
            "<small>א</small>\nמַעְשַׂר בְּהֵמָה נוֹהֵג בָּאָרֶץ וּבְחוּץ לָאָרֶץ, \nבִּפְנֵי הַבַּיִת וְשֶׁלֹּא בִפְנֵי הַבַּיִת, \nבַּחֻלִּין אֲבָל לֹא בַמֻּקְדָּשִׁין.  \nנוֹהֵג בַּבָּקָר וּבַצֹּאן, \nוְאֵינָן מִתְעַשְּׂרִין מִזֶּה עַל זֶה. \nבַּכְּבָשִׂים וּבָעִזִּים, \nוּמִתְעַשְּׂרִין מִזֶּה עַל זֶה. \nבֶּחָדָשׁ וּבַיָּשָׁן, \nוְאֵינָן מִתְעַשְּׂרִין מִזֶּה עַל זֶה.  \nשֶׁהָיָה בַדִּין: \nמָה אִם הֶחָדָשׁ וְהַיָּשָׁן, שֶׁאֵינָן כִּלְאַיִם זֶה בָזֶה, \nאֵינָן מִתְעַשְּׂרִין מִזֶּה עַל זֶה, \nכְּבָשִׂים וְעִזִּים, שֶׁהֵן כִּלְאַיִם זֶה בָזֶה, \nאֵינוּ דִין שֶׁלֹּא יִתְעַשְּׂרוּ מִזֶּה עַל זֶה? \nתַּלְמוּד לוֹמַר: (ויקרא כז,לב) \n\"וָצֹאן\", כָּל מַשְׁמַע צֹאן אֶחָד. \n",
            "<small>ב</small>\nמַעְשַׂר בְּהֵמָה מִצְטָרֵף בִּמְלֹא רֶגֶל בְּהֵמָה רוֹעָה.  \nוְכַמָּה הִיא רֶגֶל בְּהֵמָה רוֹעָה? \nשִׁשָּׁה עָשָׂר מִיל.  \nהָיָה בֵין אֵלּוּ לָאֵלּוּ שְׁלֹשִׁים וּשְׁנַיִם מִיל, \nאֵינָן מִצְטָרְפִין.  \nהָיָה לוֹ בָאֶמְצַע, \nמֵבִיא וּמְעַשְּׂרָן בָּאֶמְצַע.  \nרְבִּי מֵאִיר אוֹמֵר: \nהַיַּרְדֵּן מַפְסִיק לְמַעְשַׂר בְּהֵמָה. \n",
            "<small>ג</small>\nהַלָּקַח וְשֶׁנִּתַּן לוֹ מַתָּנָה, \nפָּטוּר מִמַּעְשַׂר בְּהֵמָה.  \nהָאַחִים הַשּׁוּתָפִים שֶׁחַיָּבִין בַּקָּלְבּוֹן, \nפְּטוּרִין מִמַּעְשַׂר בְּהֵמָה. \nוְשֶׁחַיָּבִין בְּמַעְשַׂר בְּהֵמָה, \nפְּטוּרִין מִן הַקָּלְבּוֹן.  \nקָנוּ מִתְּפוּסַת הַבַּיִת, חַיָּבִין, \nוְאִם לָאו, פְּטוּרִין.  \nחָלְקוּ וְחָזְרוּ וְנִשְׁתַּתְּפוּ, \nחַיָּבִין בַּקָּלְבּוֹן, \nוּפְטוּרִין מִמַּעְשַׂר בְּהֵמָה. \n",
            "ד &lt;ב&gt;\nהַכֹּל נִכְנָס [לַדִּיר] לְהִתְעַשֵּׂר, \nחוּץ מִכִּלְאַיִם, וּטְרֵפָה, \nוְיוֹצֵא דֹפֶן, וּמְחֻסַּר זְמַן, וְיָתוֹם.  \nאֵי זֶה הוּא יָתוֹם? \nכָּל שֶׁמֵּתָה אִמּוֹ, אוֹ שֶׁשְּׁחֲטָהּ.  \nרְבִּי יְהוֹשֻׁעַ אוֹמֵר: \nאֲפִלּוּ נִשְׁחָטָה אִמּוֹ וְהַשֶּׁלַח קַיָּם, \nאֵין זֶה יָתוֹם. \n",
            "ה &lt;ג&gt;\nשָׁלֹשׁ גֳּרָנוֹת לְמַעְשַׂר בְּהֵמָה: \nבִּפְרַס הַפֶּסַח, \nבִּפְרַס הָעֲצֶרֶת, \nבִּפְרַס הֶחָג.  \nדִּבְרֵי רְבִּי עֲקִיבָה.  \nבֶּן עַזַּי אוֹמֵר: \nבְּעֶשְׂרִים וְתִשְׁעָה בַאֲדַר, \nבְּאֶחָד בְּסִיוָן, \nבְּעֶשְׂרִים וְתִשְׁעָה בְאָב.  \nרְבִּי אֶלְעָזָר וּרְבִּי שִׁמְעוֹן אוֹמְרִים: \nבְּאֶחָד בְּנִיסָן, \nבְּאֶחָד בְּסִיוָן, \nבְּעֶשְׂרִים וְתִשְׁעָה בֶאֱלוּל.  \nוְלָמָּה אָמְרוּ בְעֶשְׂרִים וְתִשְׁעָה בֶאֱלוּל, \nוְלֹא אָמְרוּ בְאֶחָד בְּתִשְׁרִי? \nמִפְּנֵי שֶׁהוּא יוֹם טוֹב, \nוְאֵיפְשָׁר לְעַשֵּׂר בְּיוֹם טוֹב, \nלְפִיכָךְ הִקְדִּימוּהוּ בְעֶשְׂרִים וְתִשְׁעָה בֶאֱלוּל.  \nו &lt;ד&gt;\nרְבִּי מֵאִיר אוֹמֵר: \nבְּאֶחָד בֶּאֱלוּל, \nרֹאשׁ הַשָּׁנָה לְמַעְשַׂר בְּהֵמָה.  \nבֶּן עַזַּי אוֹמֵר: \nהָאֱלוּלִיִּין מִתְעַשְּׂרִין בִּפְנֵי עַצְמָן. \n",
            "ז &lt;ה&gt;\nכָּל הַנּוֹלָדִים מֵאֶחָד בְּתִשְׁרִי \nעַד עֶשְׂרִים וְתִשְׁעָה בֶאֱלוּל, \nהֲרֵי אֵלּוּ מִצְטָרְפִין.  \nחֲמִשָּׁה לִפְנֵי רֹאשׁ הַשָּׁנָה, \nוַחֲמִשָּׁה לְאַחַר רֹאשׁ הַשָּׁנָה, \nאֵינָן מִצְטָרְפִין.  \nחֲמִשָּׁה לִפְנֵי הַגֹּרֶן, \nוַחֲמִשָּׁה לְאַחַר הַגֹּרֶן, \nהֲרֵי אֵלּוּ מִצְטָרְפִין.  \nאִם כֵּן, לָמָּה נֶאֱמַר: \n'שָׁלוֹשׁ גֳּרָנוֹת לְמַעְשַׂר בְּהֵמָה'? \nשֶׁעַד שֶׁלֹּא תַגִּיעַ הַגֹּרֶן, \nמֻתָּר לִמְכֹּר וְלִשְׁחֹט; \nהִגִּיעַ הַגֹּרֶן, לֹא יִשְׁחֹט, \nוְאִם שָׁחַט, פָּטוּר. \n",
            "<small>ח</small>\nכֵּיצַד מְעַשְּׂרָן? \nכּוֹנְסָן לַדֵּר, \nוְעוֹשֶׂה לָהֶן פֶּתַח קָטָן, \nכְּדֵי שֶׁלֹּא יְהוּ שְׁנַיִם יְכוּלִין לָצֵאת כְּאַחַת, \nוּמוֹנָן בְּשֵׁבֶט: \nאֶחָד, שְׁנַיִם, שְׁלֹשָׁה, אַרְבָּעָה, חֲמִשָּׁה, \nשִׁשָּׁה, שִׁבְעָה, שְׁמוֹנָה, תִּשְׁעָה; \nוְהַיּוֹצֵא עֲשִׂירִי, סוֹקְרוֹ בַסִּקְרָה וְאוֹמֵר: \n\"הֲרֵי זֶה מַעֲשֵׂר. \" \nלֹא סְקָרָן בַּסִּקְרָה, \nוְלֹא מְנָיָן בַּשֵּׁבֶט, \nאוֹ שֶׁמְּנָיָן רְבוּצִין אוֹ עוֹמְדִין, \nהֲרֵי אֵלּוּ מְעֻשָּׂרִין.  \nהָיָה לוֹ מֵאָה, וְנָטַל עֲשָׂרָה, \nעֲשָׂרָה, וְנָטַל אֶחָד, \nאֵין זֶה מְעֻשָּׂר.  \nרְבִּי יוֹסֵה בִרְבִּי יְהוּדָה אוֹמֵר: \nמַעֲשֵׂר.  \nקָפַץ מִן הַמִּנְיָן לְתוֹכָן, \nהֲרֵי אֵלּוּ פְטוּרִין; \nוְהַמְעֻשָּׂרִין לְתוֹכָן, \nכֻּלָּן יִרְעוּ עַד שֶׁיִּסְתָּאֵבוּ, \nוְיֵאָכְלוּ בְמוּמָן לַבְּעָלִים. \n",
            "<small>ט</small>\nיָצְאוּ שְׁנַיִם כְּאַחַת, \nמוֹנֶה אוֹתָן שְׁנַיִם. \nמְנָיָן אֶחָד, &lt;מִנִּין&gt;\nתְּשִׁיעִי וַעֲשִׂירִי מְקֻלְקָלִין.  \nיָצְאוּ תְשִׁיעִי וַעֲשִׂירִי כְאַחַת, \nתְּשִׁיעִי וַעֲשִׂירִי מְקֻלְקָלִין.  \nקָרָא לַתְּשִׁיעִי 'עֲשִׂירִי', \nוְלָעֲשִׂירִי 'תְשִׁיעִי', \nוּלְאֶחָד עָשָׂר 'עֲשִׂירִי', \nשְׁלָשְׁתָּן מְקֻדָּשִׁין: \nהַתְּשִׁיעִי נֶאֱכָל בְּמוּמוֹ, \nוַעֲשִׂירִי, מַעְשֵׂר, \nוְאֶחָד עָשָׂר קָרֵב שְׁלָמִים,  \nוְעוֹשֶׂה תְמוּרָה.  \nדִּבְרֵי רְבִּי מֵאִיר.  \nאָמַר רְבִּי יְהוּדָה: \nוְכִי יֵשׁ תְּמוּרָה עוֹשָׂה תְמוּרָה? \nאָמְרוּ מִשֵּׁם רְבִּי מֵאִיר: \nאִלּוּ הָיָה תְמוּרָה, \nלֹא הָיָה קָרֵב.  \n\n<small>י</small>\nקָרָא לַתְּשִׁיעִי 'עֲשִׂירִי', \nוְלָעֲשִׂירִי 'עֲשִׂירִי', \nוּלְאֶחָד עָשָׂר 'עֲשִׂירִי', \nאֵין אֶחָד עָשָׂר מְקֻדָּשׁ.  \nזֶה הַכְּלָל: \nכָּל שֶׁלֹּא נֶעְקַר הַעֲשִׂירִי מִמֶּנּוּ, \nאֵין אֶחָד עָשָׂר מְקֻדָּשׁ.  \n\n\n\n"
        ]
    ],
    "sectionNames": [
        "Chapter",
        "Mishnah"
    ]
}