{
    "language": "he",
    "title": "Mishnah Chullin",
    "versionSource": "https://archive.org/details/MishnaCorrectedKaufman00WHOLE",
    "versionTitle": "Mishnah based on the Kaufmann manuscript, edited by Dan Be'eri",
    "status": "locked",
    "license": "PD",
    "digitizedBySefaria": true,
    "actualLanguage": "he",
    "languageFamilyName": "hebrew",
    "isSource": true,
    "isPrimary": true,
    "direction": "rtl",
    "heTitle": "משנה חולין",
    "categories": [
        "Mishnah",
        "Seder Kodashim"
    ],
    "text": [
        [
            "<small>א</small>\nהַכֹּל שׁוֹחֲטִין, וּשְׁחִיטָתָן כְּשֵׁרָה, \nחוּץ מֵחֵרֵשׁ, שׁוֹטֶה וְקָטָן, \nשֶׁמֵּא יְקַלְקְלוּ בִשְׁחִיטָתָן.  \nוְכֻלָּם שֶׁשָּׁחֲטוּ וַאֲחֵרִים רוֹאִים אוֹתָן, \nשְׁחִיטָתָן כְּשֵׁרָה.  \nשְׁחִיטַת נָכְרִי נְבֵלָה, וּמְטַמָּא בַמַּשָּׂא.  \nהַשּׁוֹחֵט בַּלַּיְלָה, וְכֵן הַסּוֹמֵא שֶׁשָּׁחַט, \nשְׁחִיטָתוֹ כְשֵׁרָה.  \nהַשּׁוֹחֵט בַּשַּׁבָּת, וּבְיוֹם הַכִּפּוּרִים, \nאַף עַל פִּי שֶׁהוּא מִתְחַיֵּב בְּנַפְשׁוֹ, \nשְׁחִיטָתוֹ כְשֵׁרָה. \n",
            "<small>ב</small>\nהַשּׁוֹחֵט בְּמַגַּל יָד, וּבַצּוּר, וּבַקָָּנֶה, \nשְׁחִיטָתוֹ כְשֵׁרָה.  \nהַכֹּל שׁוֹחֲטִין, וּלְעוֹלָם שׁוֹחֲטִין, \nוּבַכֹּל שׁוֹחֲטִין, חוּץ מִמַּגַּל קָצִיר, \nוְהַמְּגֵרָה, וְהַשִּׁנַּיִם, וְהַצִּפֹּרֶן, \nמִפְּנֵי שֶׁהֵן חוֹנְקִין.  \nהַשּׁוֹחֵט בְּמַגַּל קָצִיר כְּדֶרֶךְ הוֹלָכָתָהּ, \nבֵּית שַׁמַּי פּוֹסְלִין, \nוּבֵית הֶלֵּל מַכְשִׁירִין.  \nוְאִם הֶחֱלִיקוּ שִׁנֶּיהָ, \nהֲרֵי זוֹ כִסְכִין. \n",
            "<small>ג</small>\nהַשּׁוֹחֵט מִתּוֹךְ הַטַּבַּעַת, \nוְשִׁיֵּר בָּהּ מְלֹא הַחוּט עַל פְּנֵי כֻלָּהּ, \nשְׁחִיטָתוֹ כְשֵׁרָה.  \nרְבִּי יוֹסֵה בִרְבִּי יְהוּדָה אוֹמֵר: \nמְלֹא הַחוּט עַל פְּנֵי רֻבָּהּ. \n",
            "<small>ד</small>\nהַשּׁוֹחֵט מִן הַצְּדָדִין, שְׁחִיטָתוֹ כְשֵׁרָה.  \nהַמּוֹלֵק מִן הַצְּדָדִין, מְלִיקָתוֹ פְסוּלָה.  \nהַשּׁוֹחֵט מִן הָעֹרֶף, שְׁחִיטָתוֹ פְסוּלָה.  \nהַמּוֹלֵק מִן הָעֹרֶף, מְלִיקָתוֹ כְשֵׁרָה.  \nהַשּׁוֹחֵט מִן הַצַּוָּאר, שְׁחִיטָתוֹ כְשֵׁרָה.  \nהַמּוֹלֵק מִן הַצַּוָּאר, מְלִיקָתוֹ פְסוּלָה; \nשֶׁכָּל הָעֹרֶף כָּשֵׁר לִמְלִיקָה, \nוְכָל הַצַּוָּאר כָּשֵׁר לִשְׁחִיטָה.  \n<small>ה</small>\nנִמְצָא הַכָּשֵׁר בִּשְׁחִיטָה, פָּסוּל בִּמְלִיקָה; \nהַכָּשֵׁר בִּמְלִיקָה, פָּסוּל בִּשְׁחִיטָה. \n",
            "הַכָּשֵׁר בַּתּוֹרִין, פָּסוּל בִּבְנֵי יוֹנָה; \nהַכָּשֵׁר בִּבְנֵי יוֹנָה, פָּסוּל בַּתּוֹרִין.  \nתְּחִלַּת הַצֵּהוּב, בָּזֶה וּבָזֶה פָסוּל. \n",
            "<small>ז</small>\nהַכָּשֵׁר בַּפָּרָה, פָּסוּל בָּעֲגָלָה; \nהַכָּשֵׁר בָּעֲגָלָה, פָּסוּל בַּפָּרָה.  \nהַכָּשֵׁר בַּכֹּהֲנִים, פָּסוּל בַּלְוִיִּם; \nהַכָּשֵׁר בַּלְוִיִּם, פָּסוּל בַּכֹּהֲנִים.  \nהַטָּהוֹר בִּכְלִי חֶרֶשׂ, טָמֵא בְכָל הַכֵּלִים; \nהַטָּהוֹר בְּכָל הַכֵּלִים, טָמֵא בִכְלִי חֶרֶשׂ.  \nהַטָּהוֹר בִּכְלִי עֵץ, טָמֵא בִּכְלֵי מַתְּכוֹת; \nהַטָּהוֹר בִּכְלֵי מַתְּכוֹת, טָמֵא בִכְלִי עֵץ.  \nהַחַיָּב בַּשְּׁקֵדִים הַמָּרִים, פָּטוּר בַּמְּתוּקִים; \nהַחַיָּב בַּמְּתוּקִים, פָּטוּר בַּמָּרִים. \n",
            "<small>ח</small>\nהַתָּמָד, \nעַד שֶׁלֹּא הֶחְמִיץ, אֵינוּ נִלְקָח בְּכֶסֶף מַעֲשֵׂר, \nמִשֶּׁהֶחְמִיץ, נִלְקָח בְּכֶסֶף מַעֲשֵׂר. \nהָאַחִים הַשּׁוּתָפִים שֶׁחַיָּבִין בַּקָּלְבּוֹן, \nפְּטוּרִין מִמַּעְשַׂר בְּהֵמָה, \nוְשֶׁחַיָּבִין בְּמַעְשַׂר בְּהֵמָה, \nפְּטוּרִין מִן הַקָּלְבּוֹן.  \nכָּל מָקוֹם שֶׁיֵּשׁ קְנָס, אֵין מֶכֶר, \nוְכָל מָקוֹם שֶׁיֵּשׁ מֶכֶר, אֵין קְנָס.  \nכָּל מָקוֹם שֶׁיֵּשׁ מֵאוּן, אֵין חֲלִיצָה, \nוְכָל מָקוֹם שֶׁיֵּשׁ חֲלִיצָה, אֵין מֵאוּן.  \nכָּל מָקוֹם שֶׁיֵּשׁ תְּקִיעָה, אֵין הַבְדָּלָה, \nוְכָל מָקוֹם שֶׁיֵּשׁ הַבְדָּלָה, אֵין תְּקִיעָה. \nכֵּיצַד?\nיוֹם טוֹב שֶׁחָל לִהְיוֹת עֶרֶב שַׁבָּת, \nתּוֹקְעִין וְלֹא מַבְדִּילִין; \nלְאַחַר הַשַּׁבָּת, מַבְדִּילִין וְלֹא תוֹקְעִין.  \nכֵּיצַד מַבְדִּילִין? \n\"בֵּין קֹדֶשׁ לְקֹדֶשׁ\".  \nרְבִּי דוֹסָה אוֹמֵר: \n\"בֵּין קֹדֶשׁ הֶחָמוּר לְקֹדֶשׁ הַקַּל\". \n\n\n\n"
        ],
        [
            "<small>א</small>\nהַשּׁוֹחֵט אֶחָד בָּעוֹף וּשְׁנַיִם בַּבְּהֵמָה, \nשְׁחִיטָתוֹ כְשֵׁרָה.  \nוְרֻבּוֹ שֶׁלְּאֶחָד כָּמוֹהוּ.  \nרְבִּי יְהוּדָה אוֹמֵר: \nעַד שֶׁיִּשְׁחֹט אֶת הַוָּרִידִין.  \n\n<small>ב</small>\nחֲצִי אֶחָד בָּעוֹף, אֶחָד וָחֵצִי בַבְּהֵמָה, \nשְׁחִיטָתוֹ פְסוּלָה.  \nרֹב אֶחָד בָּעוֹף וְרֹב שְׁנַיִם בַּבְּהֵמָה, \nשְׁחִיטָתוֹ כְשֵׁרָה. \n",
            "<small>ג</small>\nהַשּׁוֹחֵט שְׁנֵי רָאשִׁין כְּאַחַת, \nשְׁחִיטָתוֹ כְשֵׁרָה.  \nשְׁנַיִם אוֹחֲזִין בַּסְּכִין וְשׁוֹחֲטִין, \nאֲפִלּוּ אֶחָד מִלְּמַעְלָן וְאֶחָד מִלְּמַטָּן, \nשְׁחִיטָתוֹ כְשֵׁרָה.  \n",
            "<small>ד</small>\nהִתִּיז אֶת הָרֹאשׁ בְּבַת אַחַת, \nפְּסוּלָה.  \nהָיָה שׁוֹחֵט, \nוְהִתִּיז אֶת הָרֹאשׁ בְּבַת אַחַת, \nאִם יֵשׁ בַּסְּכִין מְלֹא צַוָּאר, \nכָּשֵׁר.  \nהָיָה שׁוֹחֵט, \nוְהִתִּיז שְׁנֵי הָרָאשִׁים כְּאַחַת, \nאִם יֵשׁ בַּסְּכִין מְלֹא צַוָּאר אֶחָד, \nכָּשֵׁר.  \nבַּמֵּי דְבָרִים אֲמוּרִים? \nבִּזְמַן שֶׁהוֹלִיךְ וְלֹא הֵבִיא, \nאוֹ הֵבִיא וְלֹא הוֹלִיךְ, \nאֲבָל אִם הוֹלִיךְ וְהֵבִיא, \nאֲפִלּוּ כָל שֶׁהוּא, אֲפִלּוּ בְאֻזְמֵל, \nכָּשֵׁר.  \n\n<small>ה</small>\nנָפְלָה סְכִין וְשָׁחֲטָה, \nאַף עַל פִּי שֶׁשָּׁחֲטָה כְדַרְכָּהּ, \nפְּסוּלָה, שֶׁנֶּאֱמַר: (דברים יב,כא) \n\"וְזָבַחְתָּ... וְאָכַלְתָּ\", \nמַה שֶּׁאַתָּה זוֹבֵחַ, אַתָּה אוֹכֵל.  \n\n<small>ו</small>\nנָפְלָה סְכִין וְהִגְבִּיהָהּ, \nנָפְלוּ כֵלָיו וְהִגְבִּיהָן, \nהִשְׁחִיז אֶת הַסְּכִין, עָף, \nוּבָא חֲבֵרוֹ וְשָׁחַט, \nאִם שָׁהָא כְדֵי שְׁחִיטָה אַחַת, \nפְּסוּלָה. \nרְבִּי שִׁמְעוֹן אוֹמֵר: \nאִם שָׁהָא כְדֵי בִקּוּר. \n",
            "<small>ז</small>\nשָׁחַט אֶת הַוֵּשֶׁט וּפָסַק אֶת הַגַּרְגֶּרֶת, \nשָׁחַט אֶת הַגַּרְגֶּרֶת וּפָסַק אֶת הַוֵּשֶׁט, \nשָׁחַט אֶת אֶחָד מֵהֶן וְהִמְתִּין לָהּ עַד שֶׁמֵּתָה, \nאוֹ שֶׁהֶחֱלִיד אֶת הַסְּכִין תַּחַת הַשֵּׁנִי וּפְסָקוֹ, \nרְבִּי יִשְׁבְּאָב אוֹמֵר: \nנְבֵלָה.  \nרְבִּי עֲקִיבָה אוֹמֵר: \nטְרֵפָה.  \nכְּלָל אָמַר רְבִּי יִשְׁבְּאָב מִשֵּׁם רְבִּי יְהוֹשֻׁעַ: \nכָּל שֶׁנִּפְסָלָה מִשְּׁחִיטָתָהּ, נְבֵלָה. \nכָּל שֶׁשְּׁחִיטָתָהּ כָּרָאוּי, \nוְדָבָר אַחֵר גָּרַם לָהּ לְהִפָּסֵל, טְרֵפָה.  \nוְהוֹדָה לוֹ רְבִּי עֲקִיבָה. \n",
            "<small>ח</small>\nהַשּׁוֹחֵט בְּהֵמָה חַיָּה וָעוֹף, \nוְלֹא יָצָא מֵהֶן דָּם, כְּשֵׁרִים, \nנֶאֱכָלִים בְּיָדַיִם מְסֹאָבוֹת, \nלְפִי שֶׁלֹּא הָכְשָׁרוּ בַדָּם.  \nרְבִּי שִׁמְעוֹן אוֹמֵר: \nהָכְשָׁרוּ בִשְׁחִיטָה. \n",
            "<small>ט</small>\nהַשּׁוֹחֵט אֶת הַמְסֻכֶּנֶת, \nרַבָּן גַּמְלִיאֵל אוֹמֵר: \nעַד שֶׁתְּפַרְכֵּס בַּיָּד וּבָרֶגֶל.  \nרְבִּי אֱלִיעֶזֶר אוֹמֵר: \nדַּיָּהּ אִם זִנֵּקָה.  \nאָמַר רְבִּי שִׁמְעוֹן: \nאַף הַשּׁוֹחֵט בַּלַּיְלָה, \nוּבַשַּׁחַר עָמַד וּמָצָא כֳתָלִים מְלֵאִים דָּם, \nכְּשֵׁרָה, שֶׁזִּנֵּקָה כְמִדַּת רְבִּי אֱלִיעֶזֶר.  \nוַחֲכָמִים אוֹמְרִים: \nעַד שֶׁתְּפַרְכֵּס בַּיָּד וּבָרֶגֶל.  \nאוֹ עַד שֶׁתְּכַשְׁכֵּשׁ בִּזְנָבָהּ.  \nאֶחָד בְּהֵמָה דַקָּה וְאֶחָד בְּהֵמָה גַסָּה.  \nבְּהֵמָה דַקָּה שֶׁפָּשְׁטָה אֶת יָדָהּ וְלֹא הֶחֱזִירָהּ, \nפְּסוּלָה, \nשֶׁאֵינָה אֶלָּא הוֹצָאַת נֶפֶשׁ.  \nבַּמֵּי דְבָרִים אֲמוּרִים? \nשֶׁהָיְתָה בְחֶזְקַת מְסֻכֶּנֶת, \nאֲבָל אִם הָיְתָה בְחֶזְקַת בְּרִיָה, \nאֲפִלּוּ לֹא הָיוּ בָהּ אֶחָד מִן הַסִּימָנִים הַלָּלוּ, \nכְּשֵׁרָה. \n",
            "<small>י</small>\nהַשּׁוֹחֵט לַנָּכְרִי, שְׁחִיטָתוֹ כְּשֵׁרָה.  \nרְבִּי אֱלִיעֶזֶר פּוֹסֵל.  \nאָמַר רְבִּי אֱלִיעֶזֶר: \nאֲפִלּוּ שְׁחָטָהּ \nשֶׁיֹּאכַל הַנָּכְרִי מֵחֲצַר הַכָּבֵד שֶׁלָּהּ, \nפְּסוּלָה, \nשֶׁמַּחְשֶׁבֶת הַנָּכְרִי לַעֲבוֹדָה זָרָה.  \n\n<small>יא</small>\nאָמַר רְבִּי יוֹסֵה: \nקַל וָחֹמֶר הַדְּבָרִים: \nמָה אִם בִּמְקוֹם שֶׁהַמַּחֲשָׁבָה פוֹסֶלֶת בַּמֻּקְדָּשִׁין, \nאֵין הַכֹּל הוֹלֵךְ אֶלָּא לְאַחַר הָעוֹבֵר, \nמְקוֹם שֶׁאֵין הַמַּחֲשָׁבָה פוֹסֶלֶת בַּחֻלִּין, \nלֹא יְהֵא הַכֹּל הוֹלֵךְ אֶלָּא לְאַחַר הַשּׁוֹחֵט? \n",
            "<small>יב</small>\nהַשּׁוֹחֵט לְשֵׁם הָרִים, לְשֵׁם גְּבָעוֹת, \nלְשֵׁם יַמִּים, לְשֵׁם נְהָרוֹת, \nלְשֵׁם מִדְבָּרוֹת, \nשְׁחִיטָתוֹ פְסוּלָה.  \nשְׁנַיִם אוֹחֲזִין בַּסְּכִין וְשׁוֹחֲטִין, \nאֶחָד לְשֵׁם אֶחָד מִכָּל אֵלּוּ, \nוְאֶחָד לְשֵׁם דָּבָר כָּשֵׁר, \nשְׁחִיטָתָן פְּסוּלָה. \n",
            "<small>יג</small>\nאֵין שׁוֹחֲטִין לֹא לְתוֹךְ הַיַּמִּים, \nוְלֹא לְתוֹךְ הַנְּהָרוֹת, \nוְלֹא לְתוֹךְ הַכֵּלִים, \nאֲבָל שׁוֹחֵט הוּא לְתוֹךְ הָעֹגֶל שֶׁלַּמַּיִם, \nוּבַסְּפִינָה עַל גַּבֵּי כֵלִים.  \nאֵין שׁוֹחֲטִין בַּגּוּמָא, \nאֲבָל עוֹשֶׂה הוּא אָדָן גּוּמָא לְתוֹךְ בֵּיתוֹ, \nבִּשְׁבִיל שֶׁיִּכָּנֵס הַדָּם לְתוֹכָהּ.  \nוּבַשּׁוּק לֹא יַעֲשֶׂה כֵן, \nשֶׁלֹּא יְחַקֶּה אֶת הַמִּינִים. \n",
            "<small>יד</small>\nהַשּׁוֹחֵט לְשֵׁם עוֹלָה, \nלְשֵׁם שְׁלָמִים, \nלְשֵׁם אָשָׁם תָּלוּי, \nלְשֵׁם פֶּסַח, \nלְשֵׁם תּוֹדָה, \nשְׁחִיטָתוֹ פְסוּלָה. \nרְבִּי שִׁמְעוֹן מַכְשִׁיר.  \nשְׁנַיִם אוֹחֲזִין בַּסְּכִין וְשׁוֹחֲטִין, \nאֶחָד לְשֵׁם אֶחָד מִכָּל אֵלּוּ, \nוְאֶחָד לְשֵׁם דָּבָר כָּשֵׁר, \nשְׁחִיטָתוֹ פְסוּלָה. \n\n<small>טו</small>\nהַשּׁוֹחֵט לְשֵׁם חַטָּאת, \nלְשֵׁם אָשָׁם וַדַּאי, \nלְשֵׁם בְּכוֹר, \nלְשֵׁם מַעֲשֵׂר, \nלְשֵׁם תְּרוּמָה, \nשְׁחִיטָתוֹ כְשֵׁרָה.  \nזֶה הַכְּלָל: \nדָּבָר שֶׁהוּא נִדָּר וְנִדָּב, \nהַשּׁוֹחֵט לִשְׁמוֹ פָסוּל. \nוְדָבָר שֶׁאֵינוּ לֹא נִדָּר וְלֹא נִדָּב, \nהַשּׁוֹחֵט לִשְׁמוֹ כָּשֵׁר. \n\n\n\n"
        ],
        [
            "<small>א</small>\nאֵלּוּ טְרֵפוֹת בַּבְּהֵמָה: \nנְקוּבַת הַוֵּשֶׁט, \nוּפְסוּקַת הַגַּרְגֶּרֶת, \nנִקַּב קְרוּם שֶׁלַּמֹּחַ, \nנִקַּב הַלֵּב לְבֵית חֲלָלוֹ, \nנִפְסַק חוּט שֶׁלַּשִּׁזְרָה, \nנִטְּלָה הַכָּבֵד וְלֹא נִשְׁתַּיַּר מִמֶּנָּה כְלוּם, \nהָרֵיאָה שֶׁנִּקָּבָה, \nאוֹ שֶׁחָסָרָה.  \nרְבִּי שִׁמְעוֹן אוֹמֵר: \nעַד שֶׁתִּנָּקֵב לְבֵית הַסִּיפוֹנוֹת.  \n\n<small>ב</small>\nנִקְּבָה הַקֵּבָה, \nנִקְּבָה הַמָּרָה, \nנִקְּבוּ הַדַּקִּים, \nהַכֶּרֶס הַפְּנִימִית שֶׁנִּקָּבָה, \nאוֹ שֶׁנִּקְרַע רֹב הַחִיצוֹנָה.  \nרְבִּי יְהוּדָה אוֹמֵר: \nבִּגְדוֹלָה טֶפַח, וּבִקְטַנָּה רֻבָּהּ.  \n\n<small>ג</small>\nהֶמְסֵס וּבֵית הַכּוֹסוֹת שֶׁנִּקָּבוּ לַחוּץ.  \nנָפְלָה מִן הַגַּג וְנִשְׁתַּבְּרוּ רֹב צְלָעוֹתֶיהָ, \nוּדְרוּסַת הַזְּאֵב.  \nרְבִּי יְהוּדָה אוֹמֵר: \nדְּרוּסַת הַזְּאֵב, בַּדַּקָּה, \nוּדְרוּסַת הָאֲרִי, בַּגַּסָּה. \nדְּרוּסַת הַנֵּץ, בְּעוֹף הַדַּק, \nוּדְרוּסַת הַגֵּז, בְּעוֹף הַגַּס.  \nזֶה הַכְּלָל, \nכָּל שֶׁאֵין כָּמוֹהָ חָיָה, טְרֵפָה. \n",
            "<small>ד</small>\nאֵלּוּ כְשֵׁרוֹת בַּבְּהֵמָה: \nנִקְּבָה הַגַּרְגֶּרֶת, אוֹ שֶׁנִּסְדָּקָה.  \nעַד כַּמָּה תֶחְסַר? \nרַבָּן שִׁמְעוֹן בֶּן גַּמְלִיאֵל אוֹמֵר: \nעַד כְּאִסַּר הָאִיטַלְקִי.  \n\n<small>ה</small>\nנִפְחָתָה הַגֻּלְגּלֶת וְלֹא נִקַּב קְרוּם שֶׁלַּמֹּחַ, \nנִקַּב הַלֵּב וְלֹא לְבֵית חֲלָלוֹ, \nנִשְׁבְּרָה הַשִּׁזְרָה וְלֹא נִפְסַק הַחוּט שֶׁלָּהּ, \nנִטְּלָה הַכָּבֵד וְנִשְׁתַּיַּר מִמֶּנָּה כָל שֶׁהוּא, \nהֶמְסֵס וּבֵית הַכּוֹסוֹת שֶׁנִּקָּבוּ זֶה לְתוֹךְ זֶה, \nנִטַּל הַטְּחוֹל, \nנִטְּלוּ הַכְּלָיוֹת, \nנִטַּל לֶחִי הַתַּחְתּוֹן, \nנִטְּלָה הָאוֹם שֶׁלָּהּ, \nוַחֲרוּתָה בִידֵי שָׁמַיִם,  \nכְּשֵׁרָה.\nהַגְּלוּדָה, \nרְבִּי מֵאִיר מַכְשִׁיר, \nוַחֲכָמִים פּוֹסְלִין. \n",
            "<small>ו</small>\nאֵלּוּ טְרֵפוֹת בָּעוֹף: \nנְקוּבַת הַוֵּשֶׁט, \nוּפְסוּקַת הַגַּרְגֶּרֶת. \nהִכַּתָּהּ חֻלְדָּה עַל רֹאשָׁהּ, \nמָקוֹם שֶׁהִיא עוֹשָׂה אוֹתָהּ טְרֵפָה. \nנִקַּב הַקָּרְקֳבָן, \nנִקְּבוּ הַדַּקִּין. \nנָפְלָה לָאוּר וְנֶחְמְרוּ בְנֵי מֵעֶיהָ, \nאִם יְרֻקִּים, פְּסוּלָה, \nוְאִם אֲדֻמִּין, כְּשֵׁרָה.  \nדְּרָסָהּ, \nוּטְרָפָהּ לַכֹּתֶל, \nאוֹ שֶׁרְצָצַתָּהּ בְּהֵמָה וְהִיא מְפַרְכֶּסֶת, \nאִם שָׁהָת מֵעֵת לְעֵת וּשְׁחָטָהּ, \nכְּשֵׁרָה. \n",
            "<small>ז</small>\nאֵלּוּ כְשֵׁרוֹת בָּעוֹף: \nנִקְּבָה הַגַּרְגֶּרֶת, \nאוֹ שֶׁנִּסְדָּקָה. \nהִכַּתָּהּ חֻלְדָּה עַל רֹאשָׁהּ, \nמָקוֹם שֶׁאֵינָה עוֹשָׂהּ טְרֵפָה. \nנִקַּב הַזְּפָק. \nרְבִּי אוֹמֵר: \nאֲפִלּוּ נִטַּל. \nיָצְאוּ בְנֵי מֵעֶיהָ וְלֹא נִקָּבוּ. \nנִשְׁתַּבְּרוּ אֲגַפֶּיהָ, \nנִמְרְטוּ כְנָפֶיהָ.  \nרְבִּי יְהוּדָה אוֹמֵר: \nאִם נִטְּלָה הַנּוֹצָה, פְסוּלָה. \n",
            "<small>ח</small>\nאֲחוּזַת הַדָּם, \nוְהַמְעֻשֶּׁנֶת, \nשֶׁאָכְלָה רֹדַפְנִי, \nשֶׁאָכְלָה צוֹאַת תַּרְנָגְלִים, \nוְשֶׁשָּׁתָת הַמַּיִם הָרָעִים, \nפְסוּלָה.  \nאָכְלָה סַם הַמָּוֶת, \nאוֹ שֶׁנְּשָׁכָׁהּ נָחָשׁ, \nמֻתֶּרֶת מִשֵּׁם טְרֵפָה, \nוַאֲסוּרָה מִפְּנֵי סַכָּנַת נְפָשׁוֹת. \n",
            "<small>ט</small>\nסִימָנֵי בְהֵמָה וְחַיָּה נֶאֶמְרוּ מִן הַתּוֹרָה, \nוְסִימָנֵי הָעוֹף לֹא נֶאֶמְרוּ.  \nאָמְרוּ חֲכָמִים: \nכָּל עוֹף הַדּוֹרֵס, טָמֵא.  \nכָּל שֶׁיֶּשׁ לוֹ אֶצְבַּע יְתֵרָה, \nוּזְפָק וְקָרְקֳבָן נִקְלָף, טָהוֹר.  \nרְבִּי אֶלְעָזָר בַּר צָדוֹק אוֹמֵר: \nכָּל עוֹף חוֹלֵק אֶת רַגְלָיו, טָמֵא. \n",
            "<small>י</small>\nוּבַחֲגָבִין: \nכָּל שֶׁיֶּשׁ לוֹ אַרְבַּע רַגְלַיִם, \nאַרְבַּע כְּנָפַיִם וְקַרְסֻלַּיִם, \nוּכְנָפָיו חוֹפוֹת אֶת רֻבּוֹ.  \nרְבִּי יוֹסֵה אוֹמֵר: \nשְׁמוֹ חָגָב.  \nוּבַדָּגִים: \nכָּל שֶׁיֶּשׁ לוֹ סְנַפִּיר וְקַשְׂקֶשֶׂת.  \nרְבִּי יְהוּדָה אוֹמֵר: \nשְׁנֵי קַשְׂקַשִּׂין וּסְנַפִּיר אֶחָד.  \nאֵלּוּ הֵן הַקַּשְׂקַשִּׂין? \nהַקְּבוּעִין בּוֹ. \nוּסְנַפִּירִין? \nשֶׁיְּהֵא פוֹרֵחַ בָּהֶן. \n\n\n\n"
        ],
        [
            "<small>א</small>\nבְּהֵמָה שֶׁהִיא מְקַשָּׁה לֵילֵד, \nהוֹצִיא הָעֹבֶר אֶת יָדוֹ וְהֶחֱזִירָהּ, מֻתָּר.  \nהוֹצִיא אֶת רֹאשׁוֹ, \nאַף עַל פִּי שֶׁהֶחֱזִירוֹ, הֲרֵי זֶה כְיָלוּד.  \nחֻתַּךְ מִן הָעֹבֶר בְּמֵעֶיהָ, מֻתָּר בַּאֲכִילָה.  \nמִן הַטְּחוֹל וּמִן הַכְּלָיוֹת, אָסוּר בַּאֲכִילָה.  \nזֶה הַכְּלָל: \nדָּבָר שֶׁהוּא גוּפָהּ, אָסוּר, \nוְדָבָר שֶׁאֵינוּ גוּפָהּ, מֻתָּר. \n",
            "<small>ב</small>\nמְבַכֶּרֶת שֶׁהִיא מְקַשָּׁה לֵילֵד, \nמְחַתֵּךְ אֵבֶר אֵבֶר וּמַשְׁלִיךְ לַכְּלָבִים.  \nיָצָא רֻבּוֹ, הֲרֵי זֶה יִקָּבֵר, \nוְנִפְטְרָה מִן הַבְּכוֹרָה.  \n",
            "<small>ג</small>\nבְּהֵמָה שֶׁמֵּת עֳבָרָהּ בְּתוֹךְ מֵעֶיהָ, &lt;עוֹבָרָהּ&gt;\nהוֹשִׁיט הָרוֹעֶה אֶת יָדוֹ וְנָגַע בּוֹ, \nבֵּין בִּבְהֵמָה טְמֵאָה, \nבֵּין בִּבְהֵמָה טְהוֹרָה, טָהוֹר.  \nרְבִּי יוֹסֵה הַגָּלִילִי אוֹמֵר: \nבִּטְמֵאָה, טָמֵא; \nוּבִטְהוֹרָה, טָהוֹר.  \n\n<small>ד</small>\nהָאִשָּׁה שֶׁמֵּת וַלְדָהּ בְּתוֹךְ מֵעֶיהָ, \nהוֹשִׁיטָה הַחָיָה אֶת יָדָהּ וְנָגְעָה בוֹ, \nהַחָיָה טְמֵאָה טֻמְאַת שִׁבְעָה, \nוְהָאִשָּׁה טְהוֹרָה עַד שֶׁיֵּצֵא הַוֶּלֶד. \n",
            "<small>ה</small>\nבְּהֵמָה שֶׁהִיא מְקַשָּׁה לֵילֵד, \nהוֹצִיא הָעֹבֶר אֶת יָדוֹ וַחֲתָכָהּ, \nוְאַחַר כָּךְ שָׁחַט אֶת אִמּוֹ, \nהַבָּשָׂר טָהוֹר.  \nשָׁחַט אֶת אִמּוֹ, \nוְאַחַר כָּךְ חֲתָכָהּ, \nהַבָּשָׂר מַגַּע נְבֵלָה.  \nדִּבְרֵי רְבִּי מֵאִיר.  \nוַחֲכָמִים אוֹמְרִים: \nמַגַּע טְרֵפָה שְׁחוּטָה. \nמַה מָּצִינוּ בִּטְרֵפָה שֶׁשְּׁחִיטָתָהּ מְטַהֲרַתָּה, \nאַף שְׁחִיטַת בְּהֵמָה תְטַהֵר אֶת הָעֹבֶר.  \n\n<small>ו</small>\nאָמַר לָהֶם רְבִּי מֵאִיר: \nלֹא! \nאִם טִהֲרָה שְׁחִיטַת טְרֵפָה אוֹתָהּ בְּדָבָר שֶׁהוא גּוּפָהּ, \nתְּטַהֵר אֶת הָעֹבֶר, דָּבָר שֶׁאֵינוּ גוּפָהּ! \nוּמְנַיִן לִטְרֵפָה שֶׁשְּׁחִיטָתָהּ מְטַהֲרַתָּה? \nבְּהֵמָה טְמֵאָה אֲסוּרָה בַאֲכִילָה, \nוּטְרֵפָה אֲסוּרָה בַאֲכִילָה; \nמַה בְּהֵמָה טְמֵאָה, אֵין שְׁחִיטָתָהּ מְטַהֲרַתָּה, \nאַף טְרֵפָה, לֹא תְטַהֲרֶנָּה שְׁחִיטָתָהּ? \n\n<small>ז</small>\nאָמְרוּ לוֹ: \nלֹא! \nאִם בִבְהֵמָה טְמֵאָה, \nשֶׁלֹּא הָיְתָה לָהּ שָׁעַת כֹּשֶׁר, \nתֹּאמַר בִּטְרֵפָה, \nשֶׁהָיְתָה לָהּ שָׁעַת כֹּשֶׁר? \nטֹל לָךְ מַה שֶּׁהֵבֵאתָ! \nהֲרֵי שֶׂנּוֹלְדָה טְרֵפָה מִן הַבֶּטֶן מְנַיִן? \nלֹא! \nאִם אָמַרְתָּ בִבְהֵמָה טְמֵאָה, \nשֶׁאֵין לְמִינָהּ שְׁחִיטָה, \nתֹּאמַר בִּטְרֵפָה, \nשֶׁיֵּשׁ לְמִינָהּ שְׁחִיטָה? \nבֶּן שְׁמוֹנָה חַי, \nאֵין שְׁחִיטָתוֹ מְטַהֲרַתּוּ, &lt;שְׁחִיטָתָהּ&gt;\nשֶׁאֵין לְמִינוֹ שְׁחִיטָה. \n",
            "<small>ח</small>\nהַשּׁוֹחֵט אֶת הַבְּהֵמָה, \nוּמָצָא בָהּ בֶּן שְׁמוֹנָה חַי אוֹ מֵת, \nאוֹ בֶן תִּשְׁעָה מֵת, \nקוֹרְעוֹ וּמוֹצִיא אֶת דָּמוֹ.  \nמָצָא בָהּ בֶּן תִּשְׁעָה חַי, \nטָעוּן שְׁחִיטָה, \nוְחַיָּב מִשֵּׁם 'אֹתוֹ וְאֶת בְּנוֹ'.  \nדִּבְרֵי רְבִּי מֵאִיר.  \nוַחֲכָמִים אוֹמְרִים: \nשְׁחִיטַת אִמּוֹ מְטַהֲרַתּוּ.  \nרְבִּי שִׁמְעוֹן הַשֵּׁזוּרִי [אוֹמֵר]: \nאֲפִלּוּ בֶן חָמֵשׁ שָׁנִים וְהוּא חוֹרֵשׁ בַּשָּׂדֶה, \nשְׁחִיטַת אִמּוֹ מְטַהֲרַתּוּ.  \nקְרָעָהּ וּמָצָא בָהּ בֶּן תִּשְׁעָה חַי, \nטָעוּן שְׁחִיטָה, \nלְפִי שֶׁלֹּא נִשְׁחָטָה אִמּוֹ. \n",
            "<small>ט</small>\nבְּהֵמָה שֶׁנֶּחְתְּכוּ רַגְלֶיהָ, \nמִן הָאַרְכּוּבָה וּלְמַטָּן, כְּשֵׁרָה; \nמִן הָאַרְכּוּבָה וּלְמַעְלָן, פְּסוּלָה.  \nוְכֵן שֶׁנִּטַּל צֹמֶת הַגִּידִים.  \nנִשְׁבַּר לוֹ הָעֶצֶם, \nאִם רֹב הַבָּשָׂר קַיָּם, \nשְׁחִיטָתָהּ מְטַהֲרַתּוּ; \nאִם אֵין רֹב הַבָּשָׂר קַיָּם, \nאֵין שְׁחִיטָתָהּ מְטַהֲרַתּוּ. \n",
            "<small>י</small>\nהַשּׁוֹחֵט אֶת הַבְּהֵמָה וּמָצָא בָהּ שִׁלְיָה, \nנֶפֶשׁ הַיָּפָה תֹאכַל. \nאֵינָה מְטַמָּא טֻמְאַת אֳכָלִין, \nוְלֹא טֻמְאַת נְבֵלוֹת.  \nחִשֵּׁב עָלֶיהָ, \nמְטַמָּא טֻמְאַת אֳכָלִין, \nאֲבָל לֹא טֻמְאַת נְבֵלוֹת.  \nשִׁלְיָה [שֶׁיָּצְתָה] מִקְצָתָהּ, \nאֲסוּרָה בַאֲכִילָה. \nכְּסִימַן הַוֶּלֶד בָּאִשָּׁה, \nכָּךְ סִימַן הַוֶּלֶד בַּבְּהֵמָה.  \nמְבַכֶּרֶת שֶׁהִפִּילָה שִׁלְיָה, \nיַשְׁלִיכֶנָּה לַכְּלָבִין.  \nוּבַמֻּקְדָּשִׁין, תִּקָּבֵר.  \nלֹא הָיוּ קוֹבְרִין אוֹתָהּ בְּפָרָשַׁת הַדְּרָכִים, \nוְאֵין תּוֹלִין אוֹתָהּ בָּאִילָן, \nמִשֵּׁם דַרְכֵי הָאֱמֹרִי. \n\n\n\n"
        ],
        [
            "<small>א</small>\n\"אֹתוֹ וְאֶת בְּנוֹ\" \nנוֹהֵג בָּאָרֶץ וּבְחוּץ לָאָרֶץ, \nבִּפְנֵי הַבַּיִת וְשֶׁלֹּא בִפְנֵי הַבַּיִת, \nבַּחֻלִּין וּבַמֻּקְדָּשִׁין.  \nכֵּיצַד? \nהַשּׁוֹחֵט אֹתוֹ וְאֶת בְּנוֹ חֻלִּין בַּחוּץ, \nשְׁנֵיהֶם כְּשֵׁרִים, \nוְהַשֵּׁנִי סוֹפֵג אֶת הָאַרְבָּעִים; \nקָדָשִׁים בַּחוּץ, \nהָרִאשׁוֹן חַיָּב כָּרֵת, \nוּשְׁנֵיהֶן פְּסוּלִין, \nוּשְׁנֵיהֶן סוֹפְגִין אֶת הָאַרְבָּעִים. \n\n<small>ב</small>\nחֻלִּים בִּפְנִים, שְׁנֵיהֶן פְּסוּלִין, \nוְהַשֵּׁנִי סוֹפֵג אֶת הָאַרְבָּעִים. \nקָדָשִׁים בִּפְנִים, \nהָרִאשׁוֹן כָּשֵׁר, וּפָטוּר, \nוְהַשֵּׁנִי סוֹפֵג אֶת הָאַרְבָּעִים, וּפָסוּל. \n",
            "<small>ג</small>\nחֻלִּין וְקָדָשִׁים בַּחוּץ, \nהָרִאשׁוֹן כָּשֵׁר, וּפָטוּר, \nוְהַשֵּׁנִי סוֹפֵג אֶת הָאַרְבָּעִים, ּפָסוּל. \n\n<small>ד</small>\nקָדָשִׁין וְחֻלִּין בַּחוּץ, \nהָרִאשׁוֹן חַיָּב כָּרֵת, וּפָסוּל, \nוְהַשֵּׁנִי כָשֵׁר, \nוּשְׁנֵיהֶן סוֹפְגִין אֶת הָאַרְבָּעִים. \n\n<small>ה</small>\nחֻלִּים וְקָדָשִׁין בִּפְנִים, \nשְׁנֵיהֶן פְּסוּלִין, \nוְהַשֵּׁנִי סוֹפֵג אֶת הָאַרְבָּעִים. \nקָדָשִׁין וְחֻלִּין בִּפְנִים, \nהָרִאשׁוֹן כָּשֵׁר, וּפָטוּר, \nוְהַשֵּׁנִי סוֹפֵג אֶת הָאַרְבָּעִים, וּפָסוּל. \n\n<small>ו</small>\nחֻלִּין בַּחוּץ וּבִפְנִים, \nהָרִאשׁוֹן כָּשֵׁר, וּפָטוּר, \nוְהַשֵּׁנִי סוֹפֵג אֶת הָאַרְבָּעִים, וּפָסוּל. \n\n<small>ז</small>\nקָדָשִׁים בַּחוּץ וּבִפְנִים, \nהָרִאשׁוֹן חַיָּב כָּרֵת, \nוּשְׁנֵיהֶן פְּסוּלִין, \nוּשְׁנֵיהֶן סוֹפְגִין אֶת הָאַרְבָּעִים. \n\n<small>ח</small>\nחֻלִּים בִּפְנִים וּבַחוּץ, \nהָרִאשׁוֹן פָּסוּל, וּפָטוּר, \nוְהַשֵּׁנִי סוֹפֵג אֶת הָאַרְבָּעִים, וְכָשֵׁר. \n\n<small>ט</small>\nקָדָשִׁים בִּפְנִים וּבַחוּץ, \nהָרִאשׁוֹן כָּשֵׁר, וּפָטוּר, \nוְהַשֵּׁנִי סוֹפֵג אֶת הָאַרְבָּעִים, וּפָסוּל. \n",
            "<small>י</small>\nהַשּׁוֹחֵט וְנִמְצָא טְרֵפָה, \nהַשּׁוֹחֵט לַעֲבוֹדָה זָרָה, \nהַשּׁוֹחֵט פָּרַת חַטָּאת, \nוְשׁוֹר הַנִּסְקָל, וְעֶגְלָה עֲרוּפָה, \nרְבִּי מֵאִיר מְחַיֵּב.  \nרְבִּי שִׁמְעוֹן פּוֹטֵר. \nהַשּׁוֹחֵט וְנִתְנַבְּלָה בְיָדוֹ, \nהַנּוֹחֵר, וְהַמְעַקֵּר, \nפָּטוּר מִשֵּׁם 'אֹתוֹ וְאֶת בְּנוֹ'.  \n\n<small>יא</small>\nשְׁנַיִם שֶׁלָּקְחוּ פָרָה וּבְנָהּ, \nזֶה שֶׁלָּקַח רִאשׁוֹן יִשְׁחַט רִאשׁוֹן, \nוְאִם קָדַם הַשֵּׁנִי, זָכָה.  \nהַשּׁוֹחֵט פָּרָה וּשְׁנֵי בָנֶיהָ, \nסוֹפֵג שְׁמוֹנִים.  \nשָׁחַט שְׁנֵי בָנֶיהָ וְאַחַר כָּךְ שְׁחָטָהּ, \nסוֹפֵג אַרְבָּעִים.  \nשְׁחָטָהּ וְאֶת בִּתָּהּ וְאֶת בַּת בִּתָּהּ, \nסוֹפֵג שְׁמוֹנִים.  \nשְׁחָטָהּ וְאֶת בַּת בִּתָּהּ, \nוְאַחַר כָּךְ שָׁחַט בִּתָּהּ, \nסוֹפֵג אַרְבָּעִים.  \nסוּמְכוֹס אָמַר מִשֵּׁם רְבִּי מֵאִיר: \nסוֹפֵג שְׁמוֹנִים.  \n\n[יב] &lt;יא&gt;\nבְּאַרְבָּעָה פְרָקִים בַּשָּׁנָה, \nהַמּוֹכֵר בְּהֵמָה לַחֲבֵרוֹ צָרִיךְ לְהוֹדִיעַ: \n\"אִמָּהּ מָכַרְתִּי לִשְׁחוֹט\", \n\"בִּתָּהּ מָכַרְתִּי לִשְׁחוֹט\", \nוְאֵלּוּ הֵן: \nעֶרֶב יוֹם טוֹב הָאַחֲרוֹן שֶׁלֶּחָג, \nעֶרֶב יוֹם טוֹב הָרִאשׁוֹן שֶׁלַּפֶּסַח, \nעֶרֶב הָעֲצֶרֶת, \nוְעֶרֶב רֹאשׁ הַשָּׁנָה. \nוּכְדִבְרֵי רְבִּי יוֹסֵה הַגָּלִילִי: \nאַף עֶרֶב יוֹם הַכִּפּוּרִים בַּגָּלִיל.  \nאָמַר רְבִּי יְהוּדָה: \nאֵמָתַי? בִּזְמַן שֶׁאֵין לוֹ רֶוַח, \nאֲבָל אִם יֵשׁ לוֹ רֶוַח, \nאֵינוּ צָרִיךְ לְהוֹדִיעַ.  \nמוֹדֶה רְבִּי יְהוּדָה \nבַמּוֹכֵר אֶת הָאֵם לֶחָתָן וְאֶת הַבַּת לַכַּלָּה, \nשֶׁהוּא צָרִיךְ לְהוֹדִיעַ, \nשֶׁהַדָּבָר יָדוּעַ שֶׁשְּׁנֵיהֶן שׁוֹחֲטִין בְּיוֹם אֶחָד. \n",
            "[יג] &lt;יב&gt;\nבְּאַרְבָּעָה פְרָקִים הָאֵלּוּ, \nמַשְׁחִיטִין אֶת הַטַּבָּח עַל כָּרְחוֹ.  \nאֲפִלּוּ שׁוֹר שׁוֹוֶה אֶלֶף דִּינָרִין, \nוְאֵין לַלּוֹקֵחַ אֶלָּא דִינָר, \nכּוֹפִין אוֹתוֹ לִשְׁחֹט.  \nלְפִיכָךְ, אִם מֵת, מֵת לַלּוֹקֵחַ. &lt;'מת' שני מחוק&gt; \nאֲבָל בִּשְׁאָר יְמוֹת הַשָּׁנָה אֵינוּ כֵן, \nלְפִיכָךְ, אִם מֵת, מֵת לַמּוֹכֵר. \n",
            "[יד] &lt;יג&gt;\n\"יוֹם אֶחָד\" הָאָמוּר בְּ'אֹתוֹ וְאֶת בְּנוֹ', \nהַיּוֹם הוֹלֵךְ אַחַר הַלַּיְלָה.  \nאֶת זוֹ דָרַשׁ רְבִּי שִׁמְעוֹן בֶּן זוֹמָא: \nנֶאֱמַר בְּמַעֲשֵׂה בְרֵאשִׁית: (בראשית א,ה) \n\"יוֹם אֶחָד\", \nוְנֶאֱמַר בְּ'אֹתוֹ וְאֶת בְּנוֹ' (ויקרא כב,כח) \n\"יוֹם אֶחָד\", \nמָה \"יוֹם אֶחָד\" הָאָמוּר בְּמַעֲשֶׂה בְרֵאשִׁית, \nהַיּוֹם הוֹלֵךְ אַחַר הַלַּיְלָה, \nאַף \"יוֹם אֶחָד\" הָאָמוּר בְּ'אֹתוֹ וְאֶת בְּנוֹ', \nהַיּוֹם הוֹלֵךְ אַחַר הַלַּיְלָה. \n\n\n\n"
        ],
        [
            "<small>א</small>\nכְּסוּי הַדָּם נוֹהֵג בָּאָרֶץ וּבְחוּץ לָאָרֶץ, \nבִּפְנֵי הַבַּיִת וְשֶׁלֹּא בִפְנֵי הַבַּיִת, \nבַּחֻלִּין אֲבָל לֹא בַמֻּקְדָּשִׁין.  \nוְנוֹהֵג בַּחַיָּה וּבָעוֹף, \nבִּמְזֻמָּן וּבְשֶׁאֵינוּ מְזֻמָּן.  \nוְנוֹהֵג בַּכּוֹי, מִפְּנֵי שֶׁהוּא סָפֵק.  \nוְאֵין שׁוֹחֲטִין אוֹתוֹ בְיוֹם טוֹב.  \nוְאִם שְׁחָטוֹ, אֵין מְכַסִּין אֶת דָּמוֹ. \n",
            "הַשּׁוֹחֵט וְנִמְצָא טְרֵפָה, \nהַשּׁוֹחֵט לַעֲבוֹדָה זָרָה, \nהַשּׁוֹחֵט חֻלִּין בִּפְנִים, \nוְקָדָשִׁין בַּחוּץ, \nחַיָּה וָעוֹף הַנִּסְקָלִים, \nרְבִּי מֵאִיר מְחַיֵּב, \nוַחֲכָמִים פּוֹטְרִין.  \nהַשּׁוֹחֵט וְנִתְנַבְּלָה בְיָדוֹ, \nהַנּוֹחֵר, וְהַמְעַקֵּר, \nפָּטוּר מִלְּכַסּוֹת. \n",
            "<small>ב</small>\nחֵרֵשׁ שׁוֹטֶה וְקָטָן שֶׁשָּׁחֲטוּ, \nוַאֲחֵרִין רוֹאִין אוֹתָם, \nחַיָּבִין לְכַסּוֹת.  \nבֵּינָן לְבֵין עַצְמָם, \nפְּטוּרִין מִלְּכַסּוֹת.  \nוְכֵן לְעִנְיַן 'אֹתוֹ וְאֶת בְּנוֹ', \nשֶׁשָּׁחֲטוּ וַאֲחֵרִין רוֹאִין אוֹתָן, \nאָסוּר לִשְׁחוֹט אַחֲרֵיהֶן. \nבֵּינָן לְבֵין עַצְמָן, \nרְבִּי מֵאִיר מַתִּיר לִשְׁחוֹט אַחֲרֵיהֶן, \nוַחֲכָמִים אוֹסְרִין.  \nוּמוֹדִים שֶׁאִם שָׁחָטוּ, \nשֶׁאֵינָן סוֹפְגִין אֶת הָאַרְבָּעִים. \n",
            "<small>ג</small>\nשָׁחַט מֵאָה חַיָּה בְמָקוֹם אֶחָד, \nכִּסּוּי אֶחָד לְכֻלָּם; \nמֵאָה עוֹפוֹת בְּמָקוֹם אֶחָד, \nכִּסּוּי אֶחָד; \nחַיָּה וָעוֹף בְּמָקוֹם אֶחָד, \nכִּסּוּי אֶחָד לְכֻלָּם. \nרְבִּי יְהוּדָה אוֹמֵר: \nשָׁחַט חַיָּה, יְכַסֶּה, \nוְאַחַר כָּךְ יִשְׁחֹט אֶת הָעוֹף.  \nשָׁחַט וְלֹא כִסָּה, וְרָאָהוּ אַחֵר, \nחַיָּב לְכַסּוֹת.  \nכִּסָּה וְנִתְגַּלָּה, פָּטוּר מִלְּכַסּוֹת.  \nכִּסַּתּוּ הָרוּחַ, חַיָּב לְכַסּוֹת. \n",
            "<small>ד</small>\nדָּם שֶׁנִּתְעָרַב בַּמַּיִם, \nאִם יֶשׁ בּוֹ מַרְאֵה דָם, \nחַיָּב לְכַסּוֹת.  \nנִתְעָרַב בְּיַיִן, \nרוֹאִין אוֹתוֹ כְאִלּוּ הוּא מַיִם.  \nנִתְעָרַב בְּדָם, \nרוֹאִין אוֹתוֹ כְאִלּוּ הוּא מַיִם.  \nנִתְעָרַב בְּדַם בְּהֵמָה אוֹ בְדַם חַיָּה, \nרוֹאִין אוֹתוֹ כְאִלּוּ הוּא מַיִם.  \nרְבִּי יְהוּדָה אוֹמֵר: \nאֵין דָּם מְבַטֵּל דָּם. \n",
            "<small>ה</small>\nדָּם הַנִּתָּז וְשֶׁעַל הַסְּכִין, \nחַיָּב לְכַסּוֹת.  \nאָמַר רְבִּי יְהוּדָה: \nאֶמָּתַי? \nבִּזְמַן שֶׁאֵין שָׁם דָּם אֶלָּא הוּא, \nאֲבָל אִם יֶשׁ שָׁם דָּם אֶלָּא הוּא, \nפָּטוּר מִלְּכַסּוֹת. \n",
            "<small>ו</small>\nבַּמָּה מְכַסִּים וּבַמָּה אֵין מְכַסִּים? \nמְכַסִּין בְּזֶבֶל דַּק, וּבְחוֹל דַּק, \nבַּסִּיד, וּבַחַרְסִית, \nוּבִלְבֵנָה וּבִמְגוּפָה שֶׁכְּתָשָׁהּ.  \nאֲבָל אֵין מְכַסִּין לֹא בְזֶבֶל גַּס, \nוְלֹא בְחוֹל גַּס, \nוְלֹא בִלְבֵנָה וְלֹא בִמְגוּפָה שֶׁלֹּא כְתָשָׁהּ.  \nוְלֹא יִכְפֶּה עָלָיו אֶת הַכֶּלִי.  \nכְּלָל אָמַר רַבָּן שִׁמְעוֹן בֶּן גַּמְלִיאֵל: \nדָּבָר שֶׁהוּא מְגַדֵּל צְמָחִין, \nמְכַסִּין בּוֹ; \nשֶׁאֵינוּ מְגַדֵּל צְמָחִין, \nאֵין מְכַסִּין בּוֹ. \n\n\n\n"
        ],
        [
            "<small>א</small>\nגִּיד הַנָּשֶׁה נוֹהֵג בָּאָרֶץ וּבְחוּץ לָאָרֶץ, \nבִּפְנֵי הַבַּיִת, וְשֶׁלֹּא בִפְנֵי הַבַּיִת, \nבַּחֻלִּין, וּבַמֻּקְדָּשִׁין.  \nוְנוֹהֵג בַּבְּהֵמָה וּבַחַיָּה, \nוּבְיָרֵךְ שֶׁלַּיָּמִין וּבְיָרֵךְ שֶׁלַּשְּׂמֹאל.  \nוְאֵינוּ נוֹהֵג בָּעוֹף, מִפְּנֵי שֶׁאֵין לוֹ כַף.  \nנוֹהֵג בַּשְּׁלִיל.  \nרְבִּי יְהוּדָה אוֹמֵר: \nאֵינוּ נוֹהֵג בַּשְּׁלִיל.  \nוְחֶלְבּוֹ מֻתָּר.  \nאֵין הַטַּבָּחִים נֶאֱמָנִין עַל גִּיד הַנָּשֶׁה.  \nדִּבְרֵי רְבִּי מֵאִיר.  \nוַחֲכָמִים אוֹמְרִים: \nנֶאֱמָנִין עָלָיו וְעַל הַחֵלֶב. \n",
            "<small>ב</small>\nשׁוֹלֵחַ הוּא אָדָם לַנָּכְרִי \nיָרֵךְ שֶׁגִּיד הַנָּשֶׁה בְתוֹכָהּ, \nמִפְּנֵי שֶׁמְּקוֹמוֹ נִכָּר. &lt;שֶׁמְּקוֹמָהּ&gt; \nהַנּוֹטֵל גִּיד הַנָּשֶׁה, \nצָרִיךְ שֶׁיִטֹּל אֶת כֻּלּוֹ. &lt;כֻּלָּהּ&gt; \nרְבִּי יְהוּדָה אוֹמֵר: \nיְקַיֵּם בּוֹ מִצְוַת נְטִילָה. \n",
            "<small>ג</small>\nהָאוֹכֵל מִגִּיד הַנָּשֶׁה כַזַּיִת, \nסוֹפֵג אַרְבָּעִין.  \nאֲכָלוֹ וְאֵין בּוֹ כַזַּיִת, חַיָּב.  \nאָכַל מִזֶּה כַזַּיִת וּמִזֶּה כַזַּיִת, \nסוֹפֵג שְׁמוֹנִים.  \nרְבִּי יְהוּדָה אוֹמֵר: \nאֵינוּ סוֹפֵג אֶלָּא אַרְבָּעִים. \n",
            "<small>ד</small>\nיָרֵךְ שֶׁנִּתְבַּשַּׁל בָּהּ גִּיד הַנָּשֶׁה, \nאִם יֶשׁ בְּנוֹתֵן טַעַם, \nהֲרֵי זוֹ אֲסוּרָה.  \nכֵּיצַד מְשַׁעֲרִין אוֹתָהּ? \nכְּבָשָׂר בַּלֶּפֶת. \n",
            "<small>ה</small>\nגִּיד הַנָּשֶׁה שֶׁנִּתְבַּשַּׁל עִם הַגִּידִים, \nבִּזְמַן שֶׁהוּא מַכִּירוֹ, \nבְּנוֹתֵן טַעַם. \nאִם אֵינוּ מַכִּירוֹ, \nכֻּלָּן אֲסוּרִין, \nוְהָרֹטֶב, בְּנוֹתֵן טַעַם.  \n(וְכֵן חֲתִכָּה שֶׁל נְבֵלָה, \nוְכֵן חֲתִכָּה שֶׁל דָּג טָמֵא שֶׁנִּתְבַּשְּׁלוּ עִם הַחֲתִיכוֹת, \nבִּזְמַן שֶׁמַּכִּירָן, בְּנוֹתֵן טַעַם; \nוְאִם לָאו, כֻּלָּן אֲסוּרוֹת, \nוְהָרֹטֶב בְּנוֹתֵן טַעַם.) \n",
            "<small>ו</small>\nנוֹהֵג בְּטַהֲרָה, וְאֵינוּ נוֹהֵג בְּטֻמְאָה.  \nרְבִּי יְהוּדָה אוֹמֵר: &lt;יודה&gt;\nאַף בְּטֻמְאָה.  \nאָמַר רְבִּי יְהוּדָה: \nוַהֲלֹא עַל בְּנֵי יַעֲקֹב נֶאֱסַר גִּיד הַנָּשֶׁה, \nוְאָדַיִן בְּהֵמָה טְמֵאָה מֻתֶּרֶת לָהֶם? \nאָמְרוּ לוֹ: \nמִסִּינַי נֶאֱמַר, \nאֶלָּא שֶׁנִּכְתַּב בִּמְקוֹמוֹ. \n\n\n\n"
        ],
        [
            "<small>א</small>\nכָּל הַבָּשָׂר אָסוּר לְבַשֵּׁל בֶּחָלָב, \nחוּץ מִבְּשַׂר דָּגִים וַחֲגָבִים.  \nאָסוּר לְהַעֲלוֹתוֹ עִם הַגְּבִנָּה עַל הַשֻּׁלְחָן, \nחוּץ מִבְּשַׂר דָּגִים וַחֲגָבִים.  \nהַנּוֹדֵר מִן הַבָּשָׂר, \nמֻתָּר בִּבְשַׂר דָּגִים וַחֲגָבִים.  \nהָעוֹף עוֹלֶה עִם הַגְּבִנָּה עַל הַשֻּׁלְחָן, \nוְאֵינוּ נֶאֱכָל,  \nכְּדִבְרֵי בֵית שַׁמַּי.  \nוּבֵית הֶלֵּל אוֹמְרִים: \nלֹא עוֹלֶה וְלֹא נֶאֱכָל.  \nאָמַר רְבִּי יוֹסֵה: \nזוֹ מִקָּלֵּי בֵית שַׁמַּי, \nוּמֵחֻמְרֵי בֵית הֶלֵּל.  \nבְּאֵי זֶה שֻׁלְחָן אָמָרוּ? \nבְּשֻׁלְחָן שֶׁהוּא אוֹכֵל עָלָיו, \nאֲבָל בְּשֻׁלְחָן שֶׁהוּא סוֹדֵר עָלָיו אֶת הַתַּבְשִׁיל, \nנוֹתֵן זֶה בְצַד זֶה וְאֵינוּ חוֹשֵׁשׁ. \n",
            "<small>ב</small>\nצוֹרֵר אָדָם בָּשָׂר וּגְבִנָּה בְמִטְפַּחַת אַחַת, \nוּבִלְבַד שֶׁלֹּא יְהוּ נוֹגְעִים זֶה בָזֶה.  \nרַבָּן שִׁמְעוֹן בֶּן גַּמְלִיאֵל אוֹמֵר: \nשְׁנֵי אַכְסְנָיִים אוֹכְלִין עַל שֻׁלְחָן אֶחָד, \nזֶה בָשָׂר וְזֶה גְבִנָּה וְאֵינָן חוֹשְׁשִׁין. \n",
            "<small>ג</small>\nטִפַּת חָלָב שֶׁנָּפְלָה לַחֲתִכָּה, \nאִם יֶשׁ בָּהּ בְּנוֹתֵן טַעַם בְּאוֹתָהּ הַחֲתִכָּה, \nנוֹעֵר אֶת הַקְּדֵרָה. &lt;ניער&gt;\nאִם יֶשׁ בָּהּ בְּנוֹתֵן טַעַם בְּאוֹתָהּ הַקְּדֵרָה, \n[אָסוּר].  \nהַכַּחַל, \nקוֹרְעוֹ וּמוֹצִיא אֶת חֲלָבוֹ. \nלֹא קְרָעוֹ, אֵינוּ עוֹבֵר עָלָיו.  \nהַלֵּב, \nקוֹרְעוֹ וּמוֹצִיא אֶת דָּמוֹ. \nלֹא קְרָעוֹ, אֵינוּ עוֹבֵר עָלָיו.  \nהַמַּעֲלֶה אֶת הָעוֹף עִם הַגְּבִינָה עַל הַשֻּׁלְחָן, \nאֵינוּ עוֹבֵר בְּ'לֹא תַעֲשֶׂה'. \n",
            "<small>ד</small>\nבְּשַׂר בְּהֵמָה טְהוֹרָה וַחֲלֵב בְּהֵמָה טְהוֹרָה, \nאָסוּר לְבַשֵּׁל וְאָסוּר בַּהֲנָיָה.  \nבְּשַׂר בְּהֵמָה טְהוֹרָה וַחֲלֵב בְּהֵמָה טְמֵאָה, \nאוֹ בְשַׂר בְּהֵמָה טְמֵאָה וַחֲלֵב בְּהֵמָה טְהוֹרָה, \nמֻתָּר לְבַשֵּׁל וּמֻתָּר בַּהֲנָיָה.  \nרְבִּי עֲקִיבָה אוֹמֵר: \nחַיָּה וָעוֹף אֵינָן מִן הַתּוֹרָה, שֶׁנֶּאֱמַר: \n\"לֹא תְבַשֵּׁל גְּדִי בַּחֲלֵב אִמּוֹ\", \n\"לֹא תְבַשֵּׁל גְּדִי בַּחֲלֵב אִמּוֹ\", \nשְׁלֹשָׁה פְעָמִים (שמות כג,יט; לד,כו; דברים יד,כא) \nפְּרָט לַחַיָּה וְלָעוֹף וְלִבְהֵמָה טְמֵאָה.  \n\n<small>ה</small>\nרְבִּי יוֹסֵה הַגָּלִילִי אוֹמֵר: \nנֶאֱמַר (דברים יד,כא) \"לֹא תֹאכְלוּ כָל נְבֵלָה\", \nוְנֶאֱמַר: \"לֹא תְבַשֵּׁל גְּדִי בַּחֲלֵב אִמּוֹ\", \nאֶת שֶׁהוּא אָסוּר מִשֵּׁם נְבֵלָה, \nאָסוּר לְבַשֵּׁל בֶּחָלָב.  \nעוֹף, שֶׁהוּא מִשֵּׁם נְבֵלָה, \nאֵינוּ דִין שֶׁיְּהֵא אָסוּר מִלְּבַשֵּׁל בֶּחָלָב? \nתַּלְמוּד לוֹמַר \"בַּחֲלֵב אִמּוֹ\", \nיָצָא הָעוֹף, שֶׁאֵין לוֹ חֲלֵב אֵם. \n",
            "<small>ו</small>\nקֵבַת הַנָּכְרִי וְשֶׁלַּנְּבֵלָה, \nהֲרֵי זוֹ אֲסוּרָה.  \nהַמַּעֲמִיד בְּעוֹרָהּ שֶׁלַּקֵּבָה, \nאִם יֵשׁ בָּהּ בְּנוֹתֵן טַעַם, \nהֲרֵי זוֹ אֲסוּרָה.  \nכְּשֵׁרָה שֶׁיָּנְקָה מִן הַטְּרֵפָה, \nקֵבָתָהּ אֲסוּרָה.  \nוּטְרֵפָה שֶׁיָּנְקָה מִן הַכְּשֵׁרָה, \nקֵבָתָהּ מֻתֶּרֶת, \nמִפְּנֵי שֶׁהוּא כָנוּס בְּמֵעֶיהָ. &lt;כַנּוּס&gt;\n",
            "<small>ז</small>\nחֹמֶר בַּחֵלֶב מִבַּדָּם, וּבַדָּם מִבַּחֵלֶב.  \nשֶׁהַחֵלֶב, \nמוֹעֲלִין בּוֹ, וְחַיָּבִין עָלָיו מִשֵּׁם פִּגּוּל וְנוֹתָר וְטָמֵא, \nמַה שֶּׁאֵין כֵּן בַּדָּם.  \nחֹמֶר בַּדָּם, \nשֶׁהַדָּם נוֹהֵג בַּבְּהֵמָה וּבַחַיָּה וּבָעוֹפוֹת, \nבֵּין טְמֵאִין בֵּין טְהוֹרִין, \nוְהַחֵלֶב אֵינוּ נוֹהֵג \nאֶלָּא בִבְהֵמָה טְהוֹרָה בִלְבַד. \n\n\n\n"
        ],
        [
            "<small>א</small>\nהָעוֹר, וְהָרֹטֶב, וְהַקּוֹפֶה, וְהָאַלָּל, \nוְהָעֲצָמוֹת, וְהַגִּידִין, וְהַקְּרָנַיִם, וְהַטְּלָפַיִם, \nמִצְטָרְפִים לְטַמֵּא טֻמְאַת אֳכָלִים, \nאֲבָל לֹא טֻמְאַת נְבֵלוֹת.  \nכַּיּוֹצֵא בוֹ, \nהַשּׁוֹחֵט בְּהֵמָה טְמֵאָה לַנָּכְרִי וְהִיא מְפַרְכֶּסֶת, \nמְטַמָּא טֻמְאַת אֳכָלִין, \nאֲבָל לֹא טֻמְאַת נְבֵלוֹת עַד שֶׁתָּמוּת, \nאוֹ עַד שֶׁיַּתִּיז אֶת רֹאשָׁהּ.  \nרִבָּה לְטַמֵּא טֻמְאַת אֳכָלִין, \nמַה שֶּׁרִבָּה לְטַמֵּא טֻמְאַת נְבֵלוֹת.  \nרְבִּי יְהוּדָה אוֹמֵר: \nהָאַלָּל הַמְכֻנָּס, \nאִם יֶשׁ כַּזַּיִת בְּמָקוֹם אֶחָד, \nחַיָּבִין עָלָיו. \n",
            "<small>ב</small>\nאֵלּוּ שֶׁעוֹרוֹתֵיהֶן כִּבְשָׂרָן: \nעוֹר הָאָדָם, \nעוֹר חֲזִיר שֶׁלַּיִּשּׁוּב. \nרְבִּי יוֹסֵה אוֹמֵר: \nאַף עוֹר חֲזִיר שֶׁלַַּבָּר; \nוְעוֹר חֲטַרְת גָּמָל הָרַכָּה, \nעוֹר הָרֹאשׁ שֶׁלָּעֵגֶל הָרַךְ, \nעוֹר בֵּית הַפְּרָסוֹת, \nעוֹר בֵּית הַבֹּשֶׁת, \nעוֹר הַשְּׁלִיל, \nעוֹר שֶׁתַּחַת הָאַלְיָה, \nעוֹר הָאֲנָקָה וְהַכֹּחַ וְהַלְּטָאָה וְהַחֹמֶט.  \nרְבִּי יְהוּדָה אוֹמֵר: \nהַלְּטָאָה כְחֻלְדָּה.  \nוְכֻלָּם, \nשֶׁעִבְּדָן, אוֹ שֶׁהִלֵּךְ בָּהֶן כְּדֵי עֲבָדָה, \nטְהוֹרִין, \nחוּץ מִעוֹר הָאָדָם.  \nרְבִּי יוֹחָנָן בֶּן נוּרִי אוֹמֵר: \nשְׁמוֹנָה שְׁרָצִים, יֵשׁ לָהֶן עוֹרוֹת. \n",
            "<small>ג</small>\nהַמַּפְשִׁיט בַּבְּהֵמָה, בַחַיָּה וּבָעוֹף, \nבַּטְּמֵאָה וּבַטְּהוֹרָה, \nבַּדַּקָּה וּבַגַּסָּה, \nלַשְׁטִיחַ, כְּדֵי אֲחִיזָה; \nוְלַחֵמֶת, עַד שֶׁיּוֹצִיא אֶת כָּל הֶחָזֶה; \nהַמַּרְגִיל לְכֻלּוֹ חִבּוּר לַטֻּמְאָה; \nלִטַּמֵּא וּלְטַמֵּא.  \n\n<small>ד</small>\nעוֹר שֶׁעַל הַצַּוָּאר, \nרְבִּי יוֹחָנָן בֶּן נוּרִי אוֹמֵר: \nאֵינוּ חִבּוּר.  \nוַחֲכָמִים אוֹמְרִים: \nחִבּוּר, עַד שֶׁיַּפְשִׁיט אֶת כֻּלּוֹ. \n",
            "עוֹר שֶׁיֵּשׁ עָלָיו כַּזַּיִת בָּשָׂר, \nהַנּוֹגֵעַ בַּצִּיב וְהַיּוֹצֵא מִמֶּנּוּ בִשְׂעָרָה שֶׁכְּנֶגְדּוֹ, \nטָמֵא. &lt;טַמֵּא&gt; \nהָיוּ עָלָיו כִּשְׁנֵי חֲצָיֵי זֵיתִים, \nמְטַמְּאִין בְּמַגָּע אֲבָל לֹא בְמַשָּׂא.  \nדִּבְרֵי רְבִּי יִשְׁמָעֵאל.  \nרְבִּי עֲקִיבָה אוֹמֵר: \nלֹא בְמַגָּע, וְלֹא בְמַשָּׂא.  \nוּמוֹדֶה רְבִּי עֲקִיבָה, \nבְּכִשְׁנֵי חֲצָיֵי זֵיתִים שֶׁהֵן תְּחוּבִין בַּקֵּיסָם, \nוְהִסִּיטָן כָּל שֶׁהוּא טָהוֹר.  \nמִפְּנֵי מָה רְבִּי עֲקִיבָה מְטַהֵר בָּעוֹר? \nמִפְּנֵי שֶׁהָעוֹר מְבַטְּלָן. \n",
            "<small>ה</small>\nקוֹלִית הַמֵּת וְקוֹלִית הַמֻּקְדָּשִׁין, \nהַנּוֹגֵעַ בָּהֶן, \nבֵּין נְקוּבִין, בֵּין סְתוּמִין, טָמֵא.  \nקוֹלִית הַנְּבֵלָה, קוֹלִית הַשֶּׁרֶץ, \nהַנּוֹגֵעַ בָּהֶן, \nסְתוּמִין, טָהוֹר, \nנִקָבוּ כָל שֶׁהֵן, מְטַמִּין בְּמַגָּע.  \nמְנַיִן אַף בְּמַשָּׂא? \nתַּלְמוּד לוֹמַר (ויקרא יא, לט-מ) \n\"הַנֹּגֵעַ. . .  \nוְהַנּשֵׂא\", \nאֶת שֶׁבָּא לִכְלַל מַגָּע, בָּא לִכְלַל מַשָּׂא; \nלֹא בָא לִכְלַל מַגָּע, לֹא בָא לִכְלַל מַשָּׂא. \n",
            "<small>ו</small>\nבֵּיצַת הַשֶּׁרֶץ הַמְרֻקֶּמֶת, טְהוֹרָה; \nנִקָּבָה כָל שֶׁהוּא, טְמֵאָה.  \nשֶׁרֶץ שֶׁחֶצְיוֹ בָשָׂר וְחֶצְיוֹ אֲדָמָה, \nהַנּוֹגֵעַ בַּבָּשָׂר, טָמֵא, \nוּבָאֲדָמָה, טָהוֹר.  \nרְבִּי יְהוּדָה אוֹמֵר: \nאַף הַנּוֹגֵעַ בָּאֲדָמָה שֶׁכְּנֶגֶד הַבָּשָׂר, \nטָמֵא. \n",
            "<small>ז</small>\nהָאֵבֶר וְהַבָּשָׂר הַמְדֻלְדָּלִין בַּבְּהֵמָה, \nמְטַמִּין טֻמְאַת אֳכָלִין בִּמְקוֹמָן, \nוּצְרִיכִין הֶכְשֵׁר.  \nנִשְׁחָטָה הַבְּהֵמָה, \nהֻכְשָׁרוּ דָמֶיהָ.  \nדִּבְרֵי רְבִּי מֵאִיר.  \nרְבִּי שִׁמְעוֹן אוֹמֵר: \nלֹא הֻכְשָׁרוּ.  \nמֵתָה הַבְּהֵמָה, \nהַבָּשָׂר צָרִיךְ הֶכְשֵׁר,  \nהָאֵבֶר מְטַמֵּא מִשֵּׁם אֵבֶר מִן הַחַי, \nוְאֵינוּ מְטַמֵּא מִשֵּׁם אֵבֶר מִן הַנְּבֵלָה.  \nדִּבְרֵי רְבִּי מֵאִיר.  \nרְבִּי שִׁמְעוֹן מְטַהֵר. \n",
            "<small>ח</small>\nהָאֵבֶר וְהַבָּשָׂר הַמְדֻלְדָּלִין בָּאָדָם, \nטְהוֹרִין.  \nמֵת הָאָדָם, \nהַבָּשָׂר טָהוֹר,  \nאֵבֶר מְטַמֵּא מִשֵּׁם אֵבֶר מִן הַחַי, \nוְאֵינוּ מְטַמֵּא מִשֵּׁם אֵבֶר מִן הַמֵּת.  \nדִּבְרֵי רְבִּי מֵאִיר.  \nרְבִּי שִׁמְעוֹן מְטַהֵר. \n\n\n\n"
        ],
        [
            "<small>א</small>\nהַזְּרוֹעַ וְהַלְּחָיַיִם וְהַקֵּבָה \nנוֹהֲגִין בָּאָרֶץ וּבְחוּץ לָאָרֶץ, \nבִּפְנֵי הַבַּיִת, וְשֶׁלֹּא בִפְנֵי הַבַּיִת, \nבַּחֻלִּין אֲבָל לֹא בַמֻּקְדָּשִׁין.  \nשֶׁהָיָה בַדִּין, \nמָה אִם הַחֻלִּין, \nשֶׁאֵינָן חַיָּבִין בֶּחָזֶה וּבַשּׁוֹק, \nחַיָּבִין בַּמַּתָּנוֹת, &lt;בְּמַתְּנוֹת&gt;\nקָדָשִׁין, \nשֶׁהֵן חַיָּבִין בֶּחָזֶה וּבַשּׁוֹק, \nאֵינוּ דִין שֶׁיְּהוּ חַיָּבִין בַּמַּתָּנוֹת? &lt;שֶׁיְּהֵא&gt;\nתַּלְמוּד לוֹמַר: (ויקרא ז,לד) \n\"וָאֶתֵּן אֹתָם לְאַהֲרֹן הַכֹּהֵן וּלְבָנָיו לְחָק עוֹלָם\", \nאֵין לָךְ אֶלָּא מַה שֶּׁאָמוּר בָּעִנְיָן. \n",
            "<small>ב</small>\nכָּל קָדָשִׁים שֶׁקָּדַם מוּם קָבוּעַ לְהֶקְדֵּשָׁן, וְנִפְדּוּ, \nחַיָּבִין בַּבְּכוֹרָה וּבַמַּתָּנוֹת, \nוְיוֹצְאִין לַחֻלִּין לִגָּזֵז וְלֵעָבֵד, \nוְלָדָן וַחֲלָבָן מֻתָּר לְאַחַר פִּדְיוֹנָן, \nוְהַשּׁוֹחֵט בַּחוּץ פָּטוּר, \nוְאֵינָן עוֹשִׂין תְּמוּרָה, \nוְאִם מֵתוּ יִפָּדוּ, \nחוּץ מִן הַבְּכוֹר וּמִן הַמַּעֲשֵׂר.  \n\n<small>ג</small>\nכָּל שֶׁקָּדַם הֶקְדֵּשָׁן אֶת מוּמָן, \nאוֹ מוּם עוֹבֵר לְהֶקְדֵּשָׁן, \nלְאַחַר מִכָּאן נוֹלַד לָהֶם מוּם קָבוּעַ לְהֶקְדֵּשָׁן וְנִפְדּוּ, \nפְּטוּרִין מִן הַבְּכוֹרָה וּמִן הַמַּתָּנוֹת, \nוְאֵינָן יוֹצְאִין לַחֻלִּין לִגָּזֵז וְלֵעָבֵד, \nוְלָדָן וַחֲלָבָן אָסוּר לְאַחַר פִּדְיוֹנָן, \nוְהַשּׁוֹחֲטָן בַּחוּץ חַיָּב, \nוְעוֹשִׂין תְּמוּרָה, \nוְאִם מֵתוּ, יִקָּבֵרוּ. \n",
            "<small>ד</small>\nבְּכוֹר שֶׁנִּתְעָרַב בְּמֵאָה, \nבִּזְמַן שֶׁמֵּאָה שׁוֹחֲטִין אֶת כֻּלָּם, \nפּוֹטְרִין אֶת כֻּלָּם.  \nאֶחָד שׁוֹחֵט אֶת כֻּלָּם, \nפְּטוּרִין לוֹ אֶחָד.  \nהַשּׁוֹחֵט לַכֹּהֵן, וְלַנָּכְרִי, \nפָּטוּר מִן הַמַּתָּנוֹת.  \nוְהַמִּשְׁתַּתֵּף עִמָּהֶם, \nצָרִיךְ שֶׁיִּרְשֹׁם.  \nאִם אָמַר \"חוּץ מִן הַמַּתָּנוֹת\", \nפָּטוּר מִן הַמַּתָּנוֹת.  \nאָמַר לוֹ: \n\"מְכֹר לִי בְנֵי מֵעֶיהָ שֶׁלַּפָּרָה\", \nוְהָיוּ בָהֶם מַתָּנוֹת, \nנוֹתְנָן לַכֹּהֵן, \nוְאֵינוּ מְנַכֶּה לוֹ מִן הַדָּמִין.  \nלְקָחָן מִמֶּנּוּ בַמִּשְׁקָל, \nנוֹתְנָן לַכֹּהֵן, \nוּמְנַכֶּה לוֹ מִן הַדָּמִין. \n",
            "<small>ה</small>\nגֵּר שֶׁנִּתְגַּיַּר, \nוְהָיְתָה לוֹ פָרָה נִשְׁחֶטֶת עַד שֶׁלֹּא נִתְגַּיַּר, \nפָּטוּר; \nמִשֶּׁנִּתְגַּיַּר, חַיָּב; \nאִם סָפֵק, פָּטוּר, \nשֶׁהַמּוֹצִיא מֵחֲבֵרוֹ, עָלָיו הָרְאָיָה.  \n\n<small>ו</small>\nאֵי זֶה הוּא הַזְּרוֹעַ? \nמִפֶּרֶק שֶׁלְּאַרְכֻּבָּה עַד כַּף שֶׁלַּיָּד, \nוְהוּא שֶׁלַּנָּזִיר.  \nכְּנֶגְדּוֹ בָרֶגֶל, שׁוֹק.  \nרְבִּי יְהוּדָה אוֹמֵר: \nשׁוֹק, \nמִפֶּרֶק שֶׁלְּאַרְכֻּבָּה עַד סֹבֶךְ שֶׁלָּרֶגֶל.  \nאֵי זֶה הוּא לֶחִי? \nמִפֶּרֶק שֶׁלַּלֶּחִי עַד פִּיקָה שֶׁלַּגַּרְגֶּרֶת. \n\n\n\n"
        ],
        [
            "<small>א</small>\nרֵאשִׁית הַגֵּז נוֹהֵג בָּאָרֶץ וּבְחוּץ לָאָרֶץ, \nבִּפְנֵי הַבַּיִת וְשֶׁלֹּא בִפְנֵי הַבַּיִת, \nבַּחֻלִּין, אֲבָל לֹא בַמֻּקְדָּשִׁין.  \nחֹמֶר בַּזְּרוֹעַ וּבַלְּחָיַיִם וּבַקֵּבָה מֵרֵאשִׁית הַגֵּז, \nשֶׁהַזְּרוֹעַ וְהַלְּחָיַיִם וְהַקֵּבָה נוֹהֲגִים בַּבָּקָר וּבַצּאן, \nבֵּין מְרֻבֶּה בֵּין מְמֻעָט, \nוְרֵאשִׁית הַגֵּז אֵינוּ נוֹהֵג אֶלָּא בָרְחֵלִים, \nאֵינוּ נוֹהֵג אֶלָּא בִמְרֻבֶּה. \n",
            "<small>ב</small>\nוְכַמָּה הוּא מְרֻבֶּה? \nבֵּית שַׁמַּי אוֹמְרִים: \nשְׁתֵּי רְחֵלִים, שֶׁנֶּאֱמַר: (ישעיה ז,כא) \n\"יְחַיֶּה אִישׁ עֶגְלַת בָּקָר וּשְׁתֵּי צֹאן\".  \nוּבֵית הֶלֵּל אוֹמְרִים: \nחָמֵשׁ, שֶׁנֶּאֱמַר: (שמואל א כה,יח) \n\"חָמֵשׁ צֹאן עֲשׁוּיוֹת\".  \nחָמֵשׁ רְחֵלוֹת גּוֹזְזוֹת מָנֶה מָנֶה וָפֶרֶס, \nחַיָּבוֹת בְּרֵאשִׁית הַגֵּז.  \nדִּבְרֵי רְבִּי דוֹסָה.\nוַחֲכָמִים אוֹמְרִים: \nחָמֵשׁ רְחֵלוֹת גּוֹזְזוֹת כָּל שֶׁהֵן.  \n\n<small>ג</small>\nוּמָה הוּא נוֹתֵן לוֹ? \nמִשְׁקַל חָמֵשׁ סְלָעִים בִּיהוּדָה, &lt;חֲמִשִּׁים&gt;\nשֶׁהֵן עוֹשִׂין עֶשֶׂר בַּגָּלִיל; \nמְלֻבָּן לֹא צוֹי, \nכְּדֵי לַעֲשׁוֹת מִמֶּנּוּ בֶגֶד קָטָן, \nשֶׁנֶּאֱמַר: (דברים יח,ד) \n\"תִּתֶּן לוֹ\", כְּדֵי שֶׁיְּהֵא לוֹ מַתָּנָה.  \n\n<small>ד</small>\nלֹא הִסְפִּיק לִתְּנוֹ לוֹ עַד שֶׁצְּבָעוֹ, \nפָּטוּר.  \nלִבְּנוֹ וְלֹא צְבָעוֹ, \nחַיָּב.  \nהַלּוֹקֵחַ גֵּז צֹאנוֹ שֶׁלַּנָּכְרִי, \nפָּטוּר מֵרֵאשִׁית הַגֵּז.  \nלָקַח עֵז שֶׁלַּחֲבֵרוֹ, \nאִם שִׁיֵּר הַמּוֹכֵר, הַמּוֹכֵר חַיָּב.  \nוְאִם לָאו, הַלּוֹקֵחַ חַיָּב.  \n\n<small>ה</small>\nהָיוּ לוֹ שְׁנֵי מִינִים, טְחוּפוֹת וּלְבָנוֹת, \nמָכַר לוֹ טְחוּפוֹת אֲבָל לֹא לְבָנוֹת, \nזְכָרִים אֲבָל לֹא נְקֵבוֹת, \nזֶה נוֹתֵן לְעַצְמוֹ וְזֶה נוֹתֵן לְעַצְמוֹ. \n\n\n\n"
        ],
        [
            "<small>א</small>\nשִׁלּוּחַ הַקֵּן נוֹהֵג בָּאָרֶץ וּבְחוּצָה לָאָרֶץ, \nבִּפְנֵי הַבַּיִת, וְשֶׁלֹּא בִפְנֵי הַבַּיִת, \nבַּחֻלִּין, אֲבָל לֹא בַמֻּקְדָּשִׁין.  \nחֹמֶר בְּכִסּוּי הַדָּם מִשִּׁלּוּחַ הַקֵּן, \nשֶׁכִּסּוּי הַדָּם נוֹהֵג בַחַיָּה וּבָעוֹף, \nבִּמְזֻמָּן וּבְשֶׁאֵינוּ מְזֻמָּן, \nוְשִׁלּוּחַ הַקֵּן אֵינוּ נוֹהֵג אֶלָּא בָעוֹף, \nוְאֵינוּ נוֹהֵג אֶלָּא בְּשֶׁאֵינוּ מְזֻמָּן.  \n\n<small>ב</small>\nאֵי זֶה הוּא שֶׁאֵינוּ מְזֻמָּן? \nכְּגוֹן אֲוָזִים וְתַרְנָגְלִים שֶׁקִּנְּנוּ בְפַרְדֵּס.  &lt;אֲבָזִים&gt;\nקִנְּנוּ בְתוֹךְ הַבַּיִת, \nוְכֵן יוֹנִים רוֹדָסִיּוֹת, פָּטוּר מִלְּשַׁלַּח. \n",
            "<small>ג</small>\nעוֹף טָמֵא, פָּטוּר מִלְּשַׁלַּח.  \nעוֹף טָמֵא רוֹבֵץ עַל בֵּיצֵי עוֹף טָהוֹר, \nוְטָהוֹר רוֹבֵץ עַל בֵּיצֵי עוֹף טָמֵא, \nפָּטוּר מִלְּשַׁלַּח.  \nקוֹרֵא זָכָר, \nרְבִּי אֱלִיעֶזֶר מְחַיֵּב, \nוַחֲכָמִים פּוֹטְרִין. \n",
            "<small>ד</small>\nהָיְתָה מְעַפְעֶפֶת, \nבִּזְמַן שֶׁכְּנָפֶיהָ נוֹגְעוֹת בַּקֵּן, \nחַיָּב לְשַׁלַּח; \nאֵין כְּנָפֶיהָ נוֹגְעוֹת בַּקֵּן, \nפָּטוּר מִלְּשַׁלַּח.  \nאֵין שָׁם אֶלָּא אֶפְרוֹחַ אֶחָד, אוֹ בֵיצָה אַחַת, \nחַיָּב לְשַׁלַּח, שֶׁנֶּאֱמַר: (דברים כב,ו) \n\"קַן\", קַן מִכָּל מָקוֹם.  \n\n<small>ה</small>\nהָיוּ שָׁם אֶפְרוֹחִים מַפְרִיחִים, \nאוֹ בֵיצִים מוּזָרוֹת, \nפָּטוּר מִלְּשַׁלַּח, שֶׁנֶּאֱמַר: (דברים כב,ו)  \n\"וְהָאֵם רֹבֶצֶת עַל הָאֶפְרחִים אוֹ עַל הַבֵּיצִים\", \nמָה אֶפְרוֹחִים בְּנֵי קַיָּמָה, \nאַף בֵּיצִים בְּנוֹת קַיָּמָה, \nיָצְאוּ מוּזָרוֹת; \nמָה בֵּיצִים צְרִיכוֹת לְאִמָּן, \nאַף אֶפְרוֹחִים צְרִיכִין לְאִמָּן, \nיָצְאוּ מַפְרִיחִין.  \n\n<small>ו</small>\nשִׁלְּחָהּ וְחָזְרָה, שִׁלְּחָהּ וְחָזְרָה, \nאֲפִלּוּ אַרְבָּעָה פְעָמִים, \nחַיָּב לְשַׁלַּח, שֶׁנֶּאֱמַר: (דברים כב,ז)  \n\"שַׁלֵּחַ תְּשַׁלַּח אֶת הָאֵם\".  \nאָמַר: \n\"אֲנִי נוֹטֵל אֶת הָאֵם וּמְשַׁלֵּחַ אֶת הַבָּנִים\", \nחַיָּב לְשַׁלַּח, שֶׁנֶּאֱמַר: (דברים כב,ז) \n\"שַׁלֵּחַ תְּשַׁלַּח אֶת הָאֵם וְאֶת הַבָּנִים תִּקַּח לָךְ\".  \nנָטַל אֶת הַבָּנִים וְהֶחְזִירָן לַקֵּן, \nוְאַחַר כָּךְ חָזְרָה הָאֵם עֲלֵיהֶן, \nפָּטוּר מִלְּשַׁלַּח. \n",
            "<small>ז</small>\nהַנּוֹטֵל אֵם עַל הַבָּנִים, \nרְבִּי יְהוּדָה אוֹמֵר: \nלוֹקֶה וְאֵינוּ מְשַׁלֵּחַ.  \nוַחֲכָמִים אוֹמְרִים: \nמְשַׁלֵּחַ וְאֵינוּ לוֹקֶה.  \nזֶה הַכְּלָל: \nכָּל מִצְוָה בְ'לֹא תַעֲשֶׂה' שֶׁיֶּשׁ בָּהּ 'קוּם וַעֲשֵׂה', \nאֵין חַיָּבִין עָלֶיהָ. \n",
            "<small>ח</small>\nלֹא יִטֹּל אָדָם אֵם עַל הַבָּנִים, \nאֲפִלּוּ לְטַהֵר בָּהּ אֶת הַמְצֹרָע.  \nמָה, אִם מִצְוָה קַלָּה, שֶׁהִיא בְאִסָּר, \nאָמְרָה תוֹרָה: (דברים כב,ז)  \n\"לְמַעַן יִיטַב לָךְ, וְהַאֲרַכְתָּ יָמִים\", \nקַל וָחֹמֶר עַל מִצְווֹת חֲמוּרוֹת שֶׁבַּתּוֹרָה.  \n\nחסל שחיטת חולין \n\n\n\n"
        ]
    ],
    "sectionNames": [
        "Chapter",
        "Mishnah"
    ]
}