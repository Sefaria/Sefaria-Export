{
    "language": "he",
    "title": "Pirkei Avot",
    "versionSource": "https://archive.org/details/MishnaCorrectedKaufman00WHOLE",
    "versionTitle": "Mishnah based on the Kaufmann manuscript, edited by Dan Be'eri",
    "actualLanguage": "he",
    "languageFamilyName": "hebrew",
    "isSource": true,
    "isPrimary": true,
    "direction": "rtl",
    "heTitle": "משנה אבות",
    "categories": [
        "Mishnah",
        "Seder Nezikin"
    ],
    "text": [
        [
            "<small>א</small>\nמֹשֶׂה קִבֵּל תּוֹרָה מִסִּינַי, \nוּמְסָרָהּ לִיהוֹשֻׁעַ, \nוִיהוֹשֻׁעַ לִזְקֵנִים, \nוּזְקֵנִים לִנְבִיאִים, \nוּנְבִיאִים מְסָרוּהָ לְאַנְשֵׁי כְנֶסֶת הַגְּדוֹלָה.  \nהֵם אָמְרוּ שְׁלֹשָׁה דְבָרִים: \nהֱיוּ מְתוּנִין בַּדִּין, \nוְהַעֲמִידוּ תַלְמִידִים הַרְבֵּה, \nוַעֲשׁוּ סְיָג לַתּוֹרָה. \n",
            "<small>ב</small>\nשִׁמְעוֹן הַצַּדִּיק הָיָה מִשִּׁירֵי כְנֶסֶת הַגְּדוֹלָה.  \nהוּא הָיָה אוֹמֵר: \nעַל שְׁלֹשָׁה דְבָרִים הָעוֹלָם עוֹמֵד: \nעַל הַתּוֹרָה, \nוְעַל הָעֲבוֹדָה, \nוְעַל גְּמִילוּת חֲסָדִים. \n",
            "<small>ג</small>\nאַנְטִיגְנַס אִישׁ סוֹכוֹ קִבֵּל מִשִּׁמְעוֹן הַצַּדִּיק.  \nהוּא הָיָה אוֹמֵר: \nאַל תִּהְיוּ כַעֲבָדִים הַמְשַׁמְּשִׁים אֶת הָרַב \nעַל מְנָת לְקַבֵּל פְּרָס; \nאֶלָּא הֱיוּ כַעֲבָדִים הַמְשַׁמְּשִׁים אֶת הָרַב \nעַל מְנָת שֶׁלֹּא לְקַבֵּל פְּרָס.  \nוִיהֵא מוֹרָא שָׁמַיִם עֲלֵיכֶם. \n",
            "<small>ד</small>\nיוֹסֵה בֶן יוֹעֶזֶר אִישׁ צְרֵדָה, \nוְיוֹסֵה בֶן יוֹחָנָן אִישׁ יְרוּשָׁלַיִם קִבְּלוּ מִמֶּנּוּ.  \nיוֹסֵה בֶן יוֹעֶזֶר אִישׁ צְרֵדָה אוֹמֵר: \nיְהִי בֵיתָךְ בֵּית וַעַד לַחֲכָמִים, \nוֶהֱוֵי מִתְאַבֵּק בַּעֲפַר רַגְלֵיהֶם, \nוְשׁוֹתֶה בְצִמְאָה אֶת דִּבְרֵיהֶם. \n",
            "יוֹסֵה בֶן יוֹחָנָן אִישׁ יְרוּשָׁלַיִם אוֹמֵר: \nיְהִי בֵיתָךְ פָּתוּחַ לָרְוָחָה, \nוְיִהְיוּ עֲנִיִּים בְּנֵי בֵיתֶךָ, \nוְאַל תַּרְבֶּה שִׂיחָה עִם הָאִשָּׁה.  \n\n<small>ה</small>\nבְּאִשְׁתּוֹ אָמָרוּ, \nקַל וָחֹמֶר בְּאֵשֶׁת חֲבֵרוֹ.  \nמִכָּן אָמְרוּ חֲכָמִים: \nכָּל הַמַּרְבֶּה שִׂיחָה עִם הָאִשָּׁה כְשֶׁהִיא נִדָּה, \nגּוֹרֵם רָעָה עַל עַצְמוֹ וּבָטֵל מִדִּבְרֵי תוֹרָה, \nוְסוֹפוֹ יוֹרֵשׁ לְגֵיהִנָּם. \n",
            "<small>ו</small>\nיְהוֹשֻׁעַ בֶּן פְּרַחְיָה וּמַתַּי הָאַרְבְּלִי קִבְּלוּ מֵהֶן.  \nיְהוֹשֻׁעַ בֶּן פְּרַחְיָה אוֹמֵר: \nעֲשֵׂה לָךְ רַב, \nוּקְנֵה לָךְ חָבֵר, \nוֶהֱוִי דָן אֶת כָּל הָאָדָן לְכַף זְכוּת. \n",
            "מַתַּי הָאַרְבְּלִי אוֹמֵר: \nהַרְחַק מִשָּׁכֵן רַע, \nוְאַל תִּתְחַבַּר לָרָשָׁע, \nוְאַל תִּתְיוֹאַשׁ מִן הַפֻּרְעָנוּת. \n",
            "<small>ז</small>\nיְהוּדָה בֶן טָבַי וְשִׁמְעוֹן בֶּן שָׁטָח קִבְּלוּ מֵהֶן.  \nיְהוּדָה בֶן טָבַי אוֹמֵר: \nאַל תַּעַשׁ עַצְמָךְ כְּעַרְכֵי דַּיָּנִים; \nוּכְשֶׁיִּהְיוּ בַעֲלֵי הַדִּין עוֹמְדִין לְפָנֶיךָ, \nיִהְיוּ בְעֵינֶיךָ כָרְשָׁעִים; \nוּכְשֶׁנִּפְטָרִים מִלְּפָנֶיךָ, \nיְהוּא בְעֵינֶיךָ כַצַּדִּיקִים, \nשֶׁקִּבְּלוּ עֲלֵיהֶן אֶת הַדִּין. \n",
            "שִׁמְעוֹן בֶּן שָׁטָח אוֹמֵר: \nהֱוִי מַרְבֶּה לַחְקוֹר אֶת הָעֵדִים; \nוֶהְוִי זָהִיר בִּדְבָרֶיךָ, \nשֶׁמֵּא מִתּוֹכָן יִלְמְדוּ לְשַׁקֵּר. \n",
            "<small>ח</small>\nשְׁמַעְיָה וְאַבְטַלְיוֹן קִבְּלוּ מֵהֶן.  \nשְׁמַעְיָה אוֹמֵר: \nאֱהֹב אֶת הַמְּלָאכָה, \nוּשְׂנָא אֶת הָרַבָּנוּת, \nוְאַל תִּתְוַדַּע לָרְשׁוּת. \n",
            "אַבְטַלְיוֹן אוֹמֵר: \nחֲכָמִים, הִזָּהֲרוּ בְדִבְרֵיכֶם, \nשֶׁמֵּא תָחוּבוּ חוֹבַת גָּלוּת, \nוְתִגְלוּ לִמְקוֹם הַמַּיִם הָרָעִים, \nוְיִשְׁתּוּ הַתַּלְמִידִים הַבָּאִים אַחֲרֵיכֶם וְיָמוּתוּ, \nוְנִמְצָא שֵׁם שָׁמַיִם מִתְחַלֵּל. \n",
            "<small>ט</small>\nהֶלֵּל וְשַׁמַּאי קִבְּלוּ מֵהֶן.  \nהֶלֵּל אוֹמֵר: \nהֱוִי תַלְמִידוֹ שֶׁלְּאַהֲרֹן, \nאוֹהֵב שָׁלוֹם וְרוֹדֵף שָׁלוֹם, \nאוֹהֵב אֶת הַבְּרִיּוֹת וּמְקָרְבָן לַתּוֹרָה. \n\n",
            "הוּא הָיָה אוֹמֵר: \nנְגַד שְׁמָא אָבַד שְׁמָא, \nוְדִילָא מוֹסִיף יֵסוּף, \nוְדִילָא יְלִיף קְטָלָה חַיָּב, \nלָא יַעֲבֵד קְטָלָה קָטְלִין,\nוְדִי יִשְׁתַּמַּשׁ בְּתָגָא חָלַף. \n\n",
            "הוּא הָיָה אוֹמֵר: \nאֵין אֲנִי, מִי לִי? \nוּכְשֶׁאֲנִי לְעַצְמִי, מָה אָנִי? \nאִם לֹא עַכְשָׁיו, אֶמָּתַי? \n\n",
            "שַׁמַּי אוֹמֵר: \nעֲשֵׂה תוֹרָתָךְ קְבַע, \nאֱמֹר מְעַט וַעֲשֵׂה הַרְבֵּה, \nוֶהֱוִי מְקַבֵּל אֶת כָּל הָאָדָם בְּסֵבֶר פָּנִים יָפוֹת. \n\n",
            "רַבָּן גַּמְלִיאֵל אוֹמֵר: \nעֲשֵׂה לָךְ רַב, \nוְהִסְתַּלֵּק מִן הַסָּפֵק, \nוְאַל תַּרְבֶּה לְעַשֵּׂר עֲמָדוֹת.  &lt;עומדות&gt;\n\n",
            "שִׁמְעוֹן בְּנוֹ אוֹמֵר: \nכָּל יָמַי גָּדַלְתִּי בֵין הַחֲכָמִים, \nוְלֹא מָצָאתִי לַגּוּף טוֹב אֶלָּא שְׁתִיקָה.  \nוְלֹא הַמִּדְרָשׁ הוּא הָעִקָּר, \nאֶלָּא הַמַּעֲשֶׂה.  \nוְכָל הַמַּרְבֶּה דְבָרִים מֵבִיא חֵטְא. \n\n",
            "רַבָּן שִׁמְעוֹן בֶּן גַּמְלִיאֵל אוֹמֵר: \nעַל שְׁלֹשָׁה דְבָרִים הָעוֹלָם קַיָּם: \nעַל הַדִּין וְעַל הָאֱמֶת וְעַל הַשָּׁלוֹם, \nשֶׁנֶּאֱמַר: (זכריה ח,טז) \n\"אֱמֶת וּמִשְׁפַּט שָׁלוֹם שִׁפְטוּ בְשַׁעֲרֵיכֶם\". \n\n\n\n"
        ],
        [
            "<small>א</small>\nרְבִּי אוֹמֵר: \nאֵיזוֹהִי דֶרֶךְ יְשָׁרָה שֶׁיָּבֹר לוֹ הָאָדָם? \nכָּל שֶׁהִיא תִפְאֶרֶת לְעוֹשָׂהּ וְתִפְאֶרֶת לוֹ מִן הָאָדָם.  \nוֶהֱוֵי זָהִיר בְּמִצְוָה קַלָּה כְמִצְוָה חֲמוּרָה, \nשֶׁאֵין אַתָּה יוֹדֵעַ מַתַּן שְׂכָרָן שֶׁלַּמִּצְוֹת.  \nוֶהֱוֵי מְחַשֵּׁב הֶפְסֵד מִצְוָה כְנֶגֶד שְׂכָרָהּ, \nוּשְׂכַר עֲבֵרָה כְנֶגֶד הֶפְסֵדָהּ.  \nוְהִשְׂתַּכֵּל בִּשְׁלֹשָׁה דְבָרִים, \nוְאֵי אַתָּה בָא לִידֵי עֲבֵרָה; \nדַּע מַה לְּמַעְלָה מִמָּךְ: \nעַיִן רוֹאָה, \nוְאֹזֶן שׁוֹמַעַת, \nוְכָל מַעֲשֶׂיךָ בְסֵפֶר נִכְתָּבִים. \n",
            "<small>ב</small>\nרַבָּן גַּמְלִיאֵל בְּנוֹ שֶׁלִּרְבִּי יְהוּדָה הַנָּשִׂיא אוֹמֵר: \nיָפֶה תַלְמוּד תּוֹרָה עִם דֶּרֶךְ אֶרֶץ, \nשֶׁיְּגִיעַת שְׁנֵיהֶם מְשַׁכְּחָת עָוֹן.  \nוְכָל תּוֹרָה שֶׁאֵין עִמָּהּ מְלָאכָה, \nסוֹפָהּ בְּטֵלָה לְגָרֵר עָוֹן.  \nוְכָל הָעֲמֵלִים עִם הַצִּבּוּר, \nיְהוּא עֲמֵלִין עִמָּהֶן לְשֵׁם שָׁמַיִם, \nשֶׁזְּכוּת אֲבוֹתָם מְסַיַּעַתָּם וְצִדְקָתָם עוֹמֶדֶת לְעַד.  \nוְאַתֶּם, מַעֲלִים עֲלֵיהֶם שָׂכָר הַרְבֵּה, \nכְּאִלּוּ עֲשִׂיתֶם. \n",
            "<small>ג</small>\nהֱווֹן זְהִירִים בָּרְשׁוּת, \nשֶׁאֵין מְקָרְבִין לְאָדָם אֶלָּא לְצֹרֶךְ עַצְמָן; \nנִרְאִין כְּאוֹהֲבִין בְּשָׁעַת הֲנָיָתָן, \nאֵין עוֹמְדִין לְאָדָם בְּשָׁעַת דֹּחֲקוֹ. \n",
            "<small>ד</small>\nהוּא הָיָה אוֹמֵר: \nעֲשֵׂה רְצוֹנוֹ כִרְצוֹנָךְ, \nשֶׁיַּעֲשֶׂה רְצוֹנָךְ כִּרְצוֹנוֹ.  \nבַּטֵּל רְצוֹנָךְ מִפְּנֵי רְצוֹנוֹ, \nשֶׁיְּבַטֵּל רְצוֹן אֲחֵרִים מִפְּנֵי רְצוֹנָךְ.  \n\n<small>ה</small>\nהֶלֵּל אוֹמֵר: \nאַל תִּפְרֹשׁ מִן הַצִּבּוּר; \nוְאַל תַּאֲמִין בְּעַצְמָךְ עַד יוֹם מוֹתָךְ; \nוְאַל תָּדִין אֶת חֲבֵרָךְ עַד שֶׁתַּגִּיעַ לִמְקוֹמוֹ; \nוְאַל תֹּאמַר דָּבָר שֶׁאֵי אֶפְשָׁר לוֹ לְהִשָּׁמַע, \nשֶׁסּוֹפוֹ לְהִשָּׁמֵעַ; \nוְאַל תֹּאמַר: \n\"כְּשֶׁאֶפָּנֶה אֶשְׁנֶה\", \nשֶׁמֵּא לֹא תִפָּנֶה. \n",
            "<small>ו</small>\nהוּא הָיָה אוֹמֵר: \nאֵין בּוּר יָרֵא חֵטְא, \nוְלֹא עַם הָאָרֶץ חָסִיד, \nוְלֹא הַבּוֹיְשָׁן לָמֵד, \nוְלֹא הַקּוֹפְדָן מְלַמֵּד, \nוְלֹא כָל הַמַּרְבֶּה בִסְחוֹרָה מַחְכִּים, \nוּבִמְקוֹם שֶׁאֵין אֲנָשִׁים, הִשְׁתַּדֵּל לִהְיוֹת אִישׁ. \n\n",
            "<small>ז</small>\nאַף הוּא רָאָה גֻלְגֹּלֶת אַחַת צָפָה עַל פְּנֵי הַמַּיִם.  \nוְאָמַר לָהּ: \nעַל דְּאַטִיפְתְּ, אֲטִיפוּךְ, \nוְסוֹף מַטִּיפַיִךְ יְטוּפוּן.  &lt;בסוף&gt;\n",
            "ח &lt;ז&gt;\nהוּא הָיָה אוֹמֵר: \nמַרְבֶּה בָשָׂר מַרְבֶּה רִמָּה; \nמַרְבֶּה נְכָסִים מַרְבֶּה דָיוֹן; \nמַרְבֶּה שְׁפָחוֹת מַרְבֶּה זִמָּה; \nמַרְבֶּה עֲבָדִים מַרְבֶּה גָזֵל; \nמַרְבֶּה נָשִׁים מַרְבֶּה כְשָׁפִים; \nמַרְבֶּה תוֹרָה מַרְבֶּה חַיִּים.  \n(מַרְבֶּה יְשִׁיבָה מַרְבֶּה חָכְמָה; \nמַרְבֶּה עֵצָה מַרְבֶּה תְבוּנָה; \nמַרְבֶּה צְדָקָה מַרְבֶּה שָׁלוֹם.) \nקָנָה שֵׁם טוֹב, קָנָה לְעַצְמוֹ; \nקָנָה דִבְרֵי תוֹרָה, קָנָה חַיֵּי הָעוֹלָם הַבָּא. \n",
            "<small>ט</small>\nרַבָּן יוֹחָנָן בֶּן זַכַּי קִבֵּל מֵהֶלֵּל וּמִשַּׁמַּי.  \nהוּא הָיָה אוֹמֵר: \nאִם עֲשִׂיתָ תוֹרָה הַרְבֵּה, \nאַל תַּחֲזִיק טוֹבָה לְעַצְמָךְ, \nכִּי לְכָךְ נוֹצַרְתָּ.  \n\nי &lt;ח&gt;\nחֲמִשָּׁה תַלְמִידִים הָיוּ לוֹ לְרַבָּן יוֹחָנָן בֶּן זַכַּי, \nוְאֵלּוּ הֵן: \nרְבִּי אֱלִיעֶזֶר בֶּן הָרְקָנוֹס, \nרְבִּי יְהוֹשֻׁעַ בֶּן חֲנַנְיָה, \nרְבִּי יוֹסֵף הַכֹּהֵן, \nוּרְבִּי שִׁמְעוֹן בֶּן נְתַנְאֵל, \nרְבִּי אֶלְעָזָר בֶּן עֲרָךְ.  \nהוּא הָיָה מוֹנֶה שְׁבָחָן: \nאֱלִיעֶזֶר בֶּן הָרְקָנוֹס, \nבּוֹר סוּד שֶׁאֵינוּ מְאַבֵּד טִפָּה; \nיְהוֹשֻׁעַ בֶּן חֲנַנְיָה, אַשְׁרֵי יוֹלַדְתּוֹ; \nיוֹסֵף הַכֹּהֵן, חָסִיד; \nשִׁמְעוֹן בֶּן נְתַנְאֵל, יָרֵא חֵטְא; \nאֶלְעָזָר בֶּן עֲרָךְ, מַעְיָן מִתְגַּבֵּר.  \n\n<small>יא</small>\nהוּא הָיָה אוֹמֵר: \nאִם יִהְיוּ כָל חַכְמֵי יִשְׂרָאֵל בְּכַף מֹאזְנַיִם, \nוֶאֱלִיעֶזֶר בֶּן הָרְקָנוֹס בְּכַף שְׁנִיָּה, \nמַכְרִיעַ הוּא אֶת כֻּלָּם.  \nאַבָּא שָׁאוּל אוֹמֵר מִשְּׁמוֹ: \nאִם יִהְיוּ כָל חַכְמֵי יִשְׂרָאֵל בְּכַף מֹאזְנַיִם, \nוֶאֱלִיעֶזֶר בֶּן הָרְקָנוֹס אַף עִמָּהֶן, \nוְאֶלְעָזָר בֶּן עֲרָךְ בְּכַף שְׁנִיָּה, \nמַכְרִיעַ הוּא אֶת כֻּלָּם. \n",
            "<small>יב</small>\nאָמַר לָהֶם: \nצְאוּ וּרְאוּ אֵי זוֹ הִיא דֶרֶךְ טוֹבָה \nשֶׁיִּדְבַּק בָּהּ הָאָדָם.  \nרְבִּי אֱלִיעֶזֶר אוֹמֵר: \nעַיִן טוֹבָה.  \nרְבִּי יְהוֹשֻׁעַ אוֹמֵר: \nחָבֵר טוֹב.  \nרְבִּי יוֹסֵה אוֹמֵר: \nשָׁכֵן טוֹב.  \nרְבִּי שִׁמְעוֹן אוֹמֵר: \nהָרוֹאֶה אֶת הַנּוֹלָד.  \nרְבִּי אֶלְעָזָר אוֹמֵר: \nלֵב טוֹב.  \nאָמַר לָהֶם: \nרוֹאֶה אֲנִי אֶת דִּבְרֵי אֶלְעָזָר בֶּן עֲרָךְ מִדִּבְרֵיכֶם, \nשֶׁבִּכְלַל דְּבָרָיו דִּבְרֵיכֶם.  \n\n<small>יג</small>\nאָמַר לָהֶם: \nצְאוּ וּרְאוּ אֵי זוֹ הִיא דֶרֶךְ רָעָה \nשֶׁיִּתְרַחַק מִמֶּנָּה הָאָדָם.  \nרְבִּי אֱלִיעֶזֶר אוֹמֵר: \nעַיִן רָעָה.  \nרְבִּי יְהוֹשֻׁעַ אוֹמֵר: \nחָבֵר רַע.  \nרְבִּי יוֹסֵף אוֹמֵר: \nשָׁכֵן רַע.  \nרְבִּי שִׁמְעוֹן אוֹמֵר: \nהַלֹוֶה וְאֵינוּ מְשַׁלֵּם; \nאֶחָד לֹוֶה מִן הָאָדָם, \nכְּלֹוֶה מִן הַמָּקוֹם, שֶׁנֶּאֱמַר: (תהלים לז,כא) \n\"לֹוֶה רָשָׁע וְלֹא יְשַׁלֵּם, וְצַדִּיק חוֹנֵן וְנוֹתֵן\".  \nרְבִּי אֶלְעָזָר אוֹמֵר: \nלֵב רַע.  \nאָמַר לָהֶם: \nרוֹאֶה אֲנִי אֶת דִּבְרֵי אֶלְעָזָר בֶּן עֲרָךְ מִדִּבְרֵיכֶם, \nשֶׁבִּכְלַל דְּבָרָיו דִּבְרֵיכֶם.  \n",
            "<small>יד</small>\nהֵם אָמְרוּ שְׁלֹשָׁה דְבָרִים.  \nרְבִּי אֱלִיעֶזֶר אוֹמֵר: \nיְהִי כְבוֹד חֲבֵרָךְ חָבִיב עָלֶיךָ כְנַפְשָׁךְ, \nוְאַל תְּהִי נוֹחַ לִכְעֹס; \nוְשׁוּב יוֹם אֶחָד לִפְנֵי מִיתָתָךְ.  \nוֶהֱוֵי מִתְחַמֵּם כְּנֶגֶד אוּרָן שֶׁלַּחֲכָמִים.  \nוֶהֱוֵי זָהִיר מִגַּחַלְתָּן שֶׁלֹּא תִכָּוֶה, \nשֶׁנְּשִׁיכָתָן נְשִׁיכַת שׁוּעָל, \nוַעֲקִיצָתָן עֲקִיצַת עַקְרָב, \nוּלְחִישָׁתָן לְחִישַׁת שָׂרָף, \nוְכָל דִּבְרֵיהֶם כְּגַחֲלֵי אֵשׁ. \n",
            "רְבִּי יְהוֹשֻׁעַ אוֹמֵר: \nעַיִן רָעָה, וְיֵצֶר הָרָע, וְשִׂנְאַת הַבְּרִיּוֹת \nמוֹצִיאִין אֶת הָאָדָם מִן הָעוֹלָם. \n",
            "יה &lt;ט&gt;\nרְבִּי יוֹסֵף אוֹמֵר: \nיְהִי מְמוֹן חֲבֵרָךְ חָבִיב עָלֶיךָ כְשֶׁלָּךְ.  \nוְהַתְקֵן עַצְמָךְ לִלְמֹד תּוֹרָה, \nשֶׁאֵינָה יְרֻשָּׁה לָךְ.  \nוְכָל מַעֲשֶׂיךָ יִהְיוּ לְשֵׁם שָׁמַיִם. \n",
            "<small>יו</small>\nרְבִּי שִׁמְעוֹן אוֹמֵר: \nהֱוֵי זָהִיר בְּקִרְיַת שְׁמַע.  \nוּכְשֶׁאַתָּה מִתְפַּלֵּל, \nאַל תַּעַשׁ תְּפִלָּתְךָ קְבַע, \nאֶלָּא תַחֲנוּנִים לִפְנֵי הַמָּקוֹם בָּרוּךְ הוּא, \nשֶׁנֶּאֱמַר: (יואל ב,יג)\n\"כִּי חַנּוּן וְרַחוּם הוּא, \nאֶרֶךְ אַפַּיִם וְרַב חֶסֶד, וְנִחָם עַל הָרָעָה. \" \nוְאַל תְּהִי רָשָׁע בִּפְנֵי עַצְמָךְ. \n",
            "<small>יז</small>\nרְבִּי אֱלִיעֶזֶר אוֹמֵר: \nהֱוֵי שָׁקֵד לִלְמֹד תּוֹרָה, \nמַה שֶּׁתָּשִׁיב לַאֲפִיקוֹרוֹס; \nוְדַע לִפְנֵי מִי אַתָּה עָמֵל, \nוּמִי הוּא בַּעַל מְלַאכְתָּךְ.  \n(שֶׁיְּשַׁלֵּם לָךְ שְׂכַר פְּעֻלָּתָךְ. )\n",
            "רְבִּי טַרְפוֹן אוֹמֵר: \nהַיּוֹם קָצָר, וְהַמְּלָאכָה מְרֻבָּה, \nוְהַפּוֹעֲלִים עֲצֵלִים, \nוְהַשָּׂכָר הַרְבֵּה, \nוּבַעַל הַבַּיִת דּוֹחֵק. \n",
            "הוּא הָיָה אוֹמֵר: \nלֹא עָלֶיךָ מְלָאכָה לִגְמֹר, \nוְלֹא אַתָּה בֶן חוֹרִים לִבָּטֵל; \nאִם לָמַדְתָּ תוֹרָה הַרְבֵּה, \nנֶאֱמָן בַּעַל מְלַאכְתָּךְ, \nלְשַׁלֵּם לָךְ שְׂכַר פְּעֻלָּתָךְ.  \n(וְדַע מַתַּן שְׂכָרָן שֶׁלַּצַּדִּיקִים לֶעָתִיד לָבֹא.)\n\n\n\n"
        ],
        [
            "<small>א</small>\nעֲקַבְיָה בֶן מַהֲלַלְאֵל אוֹמֵר: \nהִסְתַּכֵּל בִּשְׁלֹשָׁה דְבָרִים, \nוְאֵין אַתָּה בָא לִידֵי עֲבֵרָה: \nדַּע מֵאַיִן בָּאתָ, \nוּלְאַיִן אַתָּה הוֹלֵךְ, \nוְלִפְנֵי מִי אַתָּה עָתִיד לִתֵּן דִּין וְחֶשְׁבּוֹן.  \nדַּע מֵנַיִן בָּאתָ: \nמִלֵּחָה סְרוּחָה.  \nוּלְאַיִן אַתָּה הוֹלֵךְ? \nלְרִמָּה וּלְתוֹלֵעָה.  \nוְלִפְנֵי מִי אַתָּה עָתִיד לִתֵּן דִּין וְחֶשְׁבּוֹן? \nלִפְנֵי מֶלֶךְ מַלְכֵי הַמְּלָכִים הַקָּדוֹשׁ בָּרוּךְ הוּא. \n",
            "<small>ב</small>\nרְבִּי חֲנִינָא סְגַן הַכֹּהֲנִים אוֹמֵר: \nהֱוֵי מִתְפַּלֵּל בִּשְׁלוֹמָהּ שֶׁלַּמַּלְכוּת, \nשֶׁאִלּוּלֵי מוֹרָאָהּ, אִישׁ אֶת רֵעֵהוּ חַיִּים בָּלַעְנוּ.  \n\n<small>ג</small>\nרְבִּי חֲנַנְיָה בֶן תַּרְדְּיוֹן אוֹמֵר: \nשְׁנַיִם שֶׁהָיוּ יוֹשְׁבִים וְאֵין בֵּינֵיהֶן דִּבְרֵי תוֹרָה, \nהֲרֵי זֶה מוֹשַׁב לֵצִים, שֶׁנֶּאֱמַר: (תהלים א,א) \n\"וּבְמוֹשַׁב לֵצִים לֹא יָשָׁב\"; \nאֲבָל שְׁנַיִם שֶׁיּוֹשְׁבִים וַעֲסוּקִים בְּדִבְרֵי תוֹרָה, \nשְׁכִינָה בֵינֵיהֶם, שֶׁנֶּאֱמַר: (מלאכי ג,טז) \n\"אָז נִדְבְּרוּ יִרְאֵי יי אִישׁ אֶל רֵעֵהוּ, \nוַיַּקְשֵׁב יי וַיִּשְׁמָע, \nוַיִּכָּתֵב סֵפֶר זִכָּרוֹן לְפָנָיו לְיִרְאֵי יי וּלְחֹשְׁבֵי שְׁמוֹ\".  \n(אֵין לִי אֶלָּא שְׁנַיִם, \nמְנַיִן שֶׁאֲפִלּוּ אֶחָד שֶׁיּוֹשֵׁב וְעוֹסֵק בַּתּוֹרָה, \nשֶׁהַקָּדוֹשׁ בָּרוּךְ הוּא קוֹבֵעַ לוֹ שָׂכָר? \nשֶׁנֶּאֱמַר: (איכה ג,כח)\n\"יֵשֵׁב בָּדָד וְיִדֹּם כִּי נָטַל עָלָיו\".)\n",
            "[<small>ד</small>]\nרְבִּי שִׁמְעוֹן אוֹמֵר: \nשְׁלֹשָׁה שֶׁאָכְלוּ עַל שֻׁלְחָן אֶחָד, \nוְלֹא אָמְרוּ עָלָיו דִּבְרֵי תוֹרָה, \nהֲרֵי אֵלּוּ כְאוֹכְלֵי זִבְחֵי מֵתִים, \nשֶׁנֶּאֱמַר: (ישעיה כח,ח) \n\"כִּי כָל שֻׁלְחָנוֹת מָלְאוּ קִיא צֹאָה, בְּלִי מָקוֹם\"; \nאֲבָל שְׁלֹשָׁה שֶׁאָכְלוּ עַל שֻׁלְחָן אֶחָד, \nוְאָמְרוּ עָלָיו דִּבְרֵי תוֹרָה, \nכְּאִלּוּ אָכְלוּ מִשֻּׁלְחָנוֹ שֶׁלְּהַקָּדוֹשׁ בָּרוּךְ הוּא, \nשֶׁנֶּאֱמַר: (יחזקאל מא,כב) \n\"וַיְדַבֵּר אֵלַי, זֶה הַשֻּׁלְחָן אֲשֶׁר לִפְנֵי יי \". \n",
            "<small>ה</small>\nרְבִּי חֲנַנְיָה בֶן חֲכִינַי אוֹמֵר: \nהַנֵּעוֹר בַּלַּיְלָה, \nוְהַמְהַלֵּךְ בַּדֶּרֶךְ וּמַפְנֶה לִבּוֹ לְבַטָּלָה, \nהֲרֵי זֶה מִתְחַיֵּב בְּנַפְשׁוֹ. \n",
            "<small>ו</small>\nרְבִּי נְחוֹנְיָה בֶן הַקָּנָה אוֹמֵר: \nכָּל הַמְקַבֵּל עָלָיו עֹל תּוֹרָה, \nמַעֲבִירִים מִמֶּנּוּ עֹל מַלְכוּת וְעֹל דֶּרֶךְ הָאָרֶץ; \nוְכָל הַפּוֹרֵק מִמֶּנּוּ עֹל תּוֹרָה, \nנוֹתְנִים עָלָיו עֹל מַלְכוּת וְעֹל דֶּרֶךְ הָאָרֶץ. \n",
            "<small>ז</small>\nרְבִּי חֶלְפְּתָה אִישׁ כְּפַר חֲנַנְיָה אוֹמֵר: \nעֲשָׂרָה שֶׁיּוֹשְׁבִין וַעֲסוּקִי בְּדִבְרֵי תוֹרָה, \nשְׁכִינָה בֵינֵיהֶם, שֶׁנֶּאֱמַר: (תהלים פב,א)\n\"אֱלֹהִים נִצָּב בַּעֲדַת אֵל\".  \nמְנַיִן אֲפִלּוּ חֲמִשָּׁה? \nשֶׁנֶּאֱמַר: (עמוס ט,ו) \n[\"בְּקֶרֶב אֱלֹהִים יִשְׁפֹּט\".  \nמְנַיִן אֲפִלּוּ שְׁלֹשָׁה? \nשֶׁנֶּאֱמַר: (תהלים פב,א) ]\n\"וַאֲגֻדָּתוֹ עַל אֶרֶץ יְסָדָהּ\".  \n[מְנַיִן אֲפִלּוּ שְׁנַיִם? \nשֶׁנֶּאֱמַר: (מלאכי ג,טז) ]\n\"אָז נִדְבְּרוּ יִרְאֵי יי אִישׁ אֶל רֵעֵהוּ, \nוַיַּקְשֵׁב יי וַיִּשְׁמָע, \nוַיִּכָּתֵב סֵפֶר זִכָּרוֹן לְפָנָיו לְיִרְאֵי יי וּלְחֹשְׁבֵי שְׁמוֹ\".  \nמְנַיִן אֲפִלּוּ אֶחָד? \nשֶׁנֶּאֱמַר: (שמות כ,כ) \n\"בְּכָל הַמָּקוֹם אֲשֶׁר אַזְכִּיר אֶת שְׁמִי, \nאָבוֹא אֵלֶיךָ וּבֵרַכְתִּיךָ\". \n",
            "[<small>ח</small>]\nרְבִּי אֶלְעָזָר בֶּן יְהוּדָה אִישׁ בִּרְתוֹתָה אוֹמֵר: \nתֶּן לוֹ מִשֶּׁלּוֹ, שֶׁאַתְּ וְשֶׁלָּךְ שֶׁלּוֹ.  \nוְכֵן הוּא אוֹמֵר בְּדָוִד: (דברי הימים א כט,יד) \n\"כִּי מִמְּךָ הַכֹּל וּמִיָּדְךָ נָתַנּוּ לָךְ\".  \n\n<small>ט</small>\nרְבִּי יַעֲקֹב אוֹמֵר: \nהַמְהַלֵּךְ בַּדֶּרֶךְ וְשׁוֹנֶה, \nוּמַפְסִיק מִשְׁנָתוֹ, וְאוֹמֵר: \n\"מַה נָּאֶה אִילָן זֶה! וּמַה נָּאֶה נִיר זֶה!\" \nמַעְלִין עָלָיו כְּאִלּוּ מִתְחַיֵּב בְּנַפְשׁוֹ. \n",
            "<small>י</small>\nרְבִּי דוֹסְתִּי בִרְבִּי יַנַּי אוֹמֵר מִשֵּׁם רְבִּי מֵאִיר: \nכָּל הַשָּׁכַח דָּבָר אֶחָד מִמִּשְׁנָתוֹ, \nמַעְלִין עָלָיו כְּאִלּוּ מִתְחַיֵּב בְּנַפְשׁוֹ,\nשֶׁנֶּאֱמַר: (דברים ד,ט) \n\"רַק הִשָּׁמֶר לָךְ וּשְׁמֹר נַפְשְׁךָ מְאֹד, \nפֶּן תִּשְׁכַּח אֶת הַדְּבָרִים אֲשֶׁר רָאוּ עֵינֶיךָ\".  \nיָכוֹל אֲפִלּוּ תָקְפָה עָלָיו מִשְׁנָתוֹ? \nתַּלְמוּד לוֹמַר: \n\"וּפֶן יָסוּרוּ מִלְּבָבְךָ כֹל יְמֵי חַיֶּיךָ\" \nהָא אֵינוּ מִתְחַיֵּב עַד שֶׁיֵּשֵׁב וִיסִירֵם מִלִּבּוֹ. \n",
            "<small>יא</small>\nרְבִּי חֲנִינָה בֶן דּוֹסָה אוֹמֵר: \nכָּל שֶׁיִּרְאַת חֶטְאוֹ קוֹדֶמֶת לְחָכְמָתוֹ, \nחָכְמָתוֹ מִתְקַיֶּמֶת; \nחָכְמָתוֹ קוֹדֶמֶת לְיִרְאַת חֶטְאוֹ, \nאֵין חָכְמָתוֹ מִתְקַיֶּמֶת.  \n\n<small>יב</small>\nהוּא הָיָה אוֹמֵר: \nכָּל שֶׁמַּעֲשָׂיו מְרֻבִּים מֵחָכְמָתוֹ, \nחָכְמָתוֹ מִתְקַיֶּמֶת; \nחָכְמָתוֹ מְרֻבָּה מִמַּעֲשָׂיו, \nאֵין חָכְמָתוֹ מִתְקַיֶּמֶת. \n",
            "<small>יג</small>\nהוּא הָיָה אוֹמֵר: \nכָּל שֶׁרוּחַ הַבְּרִיּוֹת נוֹחָה מִמֶּנּוּ, \nרוּחַ הַמָּקוֹם נוֹחָה מִמֶּנּוּ; \nוְכָל שֶׁאֵין רוּחַ הַבְּרִיּוֹת נוֹחָה מִמֶּנּוּ, \nאֵין רוּחַ הַמָּקוֹם נוֹחָה מִמֶּנּוּ.  \n\n<small>יד</small>\nרְבִּי דוֹסָה בֶן הַרְכִינָס אוֹמֵר: \nשְׁנַת שַׁחְרִית, \nוְיֵין צָהֳרָיִם, \nוְשִׂיחַת הַיְלָדִים, \nוִישִׁיבַת כְּנֵסָיוֹת שֶׁלְּעַמֵּי הָאָרֶץ \nמוֹצִיאִין אֶת הָאָדָם מִן הָעוֹלָם. \n",
            "<small>יה</small>\nרְבִּי אֶלְעָזָר הַמּוֹדָעִי אוֹמֵר: \nהַמְחַלֵּל אֶת הַקָּדָשִׁים, \nוְהַמְבַזֶּה אֶת הַמּוֹעֲדוֹת, \nוְהַמְגַלֶּה פָנִים בַּתּוֹרָה, \nוְהַמֵּפֵר בְּרִיתוֹ שֶׁלְּאַבְרָהָם אָבִינוּ \nוְהַמְּאַדִּים אֶת פְּנֵי חֲבֵרוֹ, \nאַף עַל פִּי שֶׁיֵּשׁ בְּיָדוֹ מַעֲשִׂים טוֹבִים, \nאֵין לוֹ חֵלֶק לָעוֹלָם הַבָּא. \n",
            "<small>יו</small>\nרְבִּי יִשְׁמָעֵאל אוֹמֵר: \nהֱוֵי קַל רֹאשׁ, \nוְנוֹחַ תִּשְׁחֹרֶת, \nוֶהֱוֵי מְקַבֵּל אֶת כָּל הָאָדָם בְּשִׂמְחָה.  \n",
            "רְבִּי עֲקִיבָה אוֹמֵר: \nשְׂחוֹק וְקַלּוּת רֹאשׁ מַרְגִּילִים אֶת הָאָדָם לָעֶרְוָה.  \nמַעַשְׂרוֹת, סְיָג לַתּוֹרָה; \nנְדָרִים, סְיָג לִפְרִישׁוּת; \nסְיָג לַחָכְמָה שְׁתִיקָה. \n",
            "<small>יז</small>\nהוּא הָיָה אוֹמֵר: \nחָבִיב אָדָם, שֶׁנִּבְרָא בְצֶלֶם.  \nחִבָּה יְתֵרָה נוֹדַעַת לוֹ שֶׁנִּבְרָא בְצֶלֶם אֱלֹהִים, \nשֶׁנֶּאֱמַר: (בראשית ט,ו) \n\"כִּי בְּצֶלֶם אֱלֹהִים עָשָׂה אֶת הָאָדָם\".  \nחֲבִיבִים יִשְׂרָאֵל, שֶׁנִּקְרְאוּ בָנִים.  \nחִבָּה יְתֵרָה נוֹדַעַת לָהֶם שֶׁנִּקְרְאוּ בָנִים לַמָּקוֹם, \nשֶׁנֶּאֱמַר: (דברים יד,א) \n\"בָּנִים אַתֶּם לַיי אֱלֹהֵיכֶם\".  \nחֲבִיבִים יִשְׂרָאֵל, \nשֶׁנִּתַּן לָהֶם כֶּלִי שֶׁבּוֹ נִבְרָא הָעוֹלָם.  \nחִבָּה יְתֵרָה נוֹדַעַת לָהֶם, \nשֶׁנִּתַּן לָהֶם כֶּלִי שֶׁבּוֹ נִבְרָא הָעוֹלָם, \nשֶׁנֶּאֱמַר: (משלי ד,ב) \n\"כִּי לֶקַח טוֹב נָתַתִּי לָכֶם, תּוֹרָתִי אַל תַּעֲזֹבוּ\". \n",
            "הַכֹּל צָפוּי, וְהָרְשׁוּת נְתוּנָה, \nוּבְטוּב הָעוֹלָם נִדּוֹן; \nוְהַכֹּל לְפִי רֹב הַמַּעֲשֶׂה. \n",
            "<small>יח</small>\nהוּא הָיָה אוֹמֵר: \nהַכֹּל נָתוּן בַּעֲרָבִים, \nוּמְצוּדָה פְרוּשָׂה עַל כָּל הַחַיִּים.  \nהֶחָנוּת פְּתוּחָה, וְהַחַנְוָנִי מַקִּיף, \nהַפִּנְקֵס פְּתוּחָה, וְהַיָּד כּוֹתֶבֶת, \nוְהַגַּבָּאִים מְחַזְּרִים תָּמִיד בְּכָל יוֹם, \nוְנִפְרָעִין מִן הָאָדָם לְדַעְתּוֹ וְשֶׁלֹּא לְדַעְתּוֹ, \nוְהַדִּין דִּין אֱמֶת, \nוְהַכֹּל מְתֻקָּן לִסְעוֹדָה. \n",
            "<small>יט</small>\nרְבִּי אֶלְעָזָר בֶּן עֲזַרְיָה אוֹמֵר: \nאִם אֵין תּוֹרָה, אֵין דֶּרֶךְ אֶרֶץ; \nאִם אֵין דֶּרֶךְ אֶרֶץ, אֵין תּוֹרָה.  \nאִם אֵין חָכְמָה, אֵין יִרְאָה; \nאִם אֵין יִרְאָה, אֵין חָכְמָה.  \nאִם אֵין דַּעַת, אֵין בִּינָה; \nאִם אֵין בִּינָה, אֵין דַּעַת.  \nאִם אֵין קֶמַח, אֵין תּוֹרָה; \nאִם אֵין תּוֹרָה, אֵין קֶמַח.  \nהוּא הָיָה אוֹמֵר: \nכָּל שֶׁחָכְמָתוֹ מְרֻבָּה מִמַּעֲשָׂיו, \nלְמַה הוּא דּוֹמֶה? \nלְאִילָן שֶׁנּוֹפוֹ מְרֻבֶּה וְשָׁרָשָׁיו מְעוּטִין, \nוְהָרוּח בָּאת וְעוֹקְרַתּוּ וְהָפְכַתּוּ עַל פָּנָיו, \n(שֶׁנֶּאֱמַר: (ירמיה יז,ו) \n\"וְהָיָה כְעַרְעָר בָּעֲרָבָה וְלֹא יִרְאֶה כִי יָבוֹא טוֹב, \nוְשָׁכַן חֲרֵרִים בַּמִּדְבָּר אֶרֶץ מְלֵחָה וְלֹא תֵשֵׁב\". ) \nוְכָל שֶׁמַּעֲשָׂיו מְרֻבִּין מֵחָכְמָתוֹ, \nלְמַה הוּא דּוֹמֶה? \nלְאִילָן שֶׁנּוֹפוֹ מְמוּעָט וְשָׁרָשָׁיו מְרֻבִּים, \nאֲפִלּוּ כָל הָרוּחוֹת בָּאוֹת עָלָיו, \nאֵין מְזִיזוֹת אוֹתוֹ מִמְּקוֹמוֹ.  \n(שֶׁנֶּאֱמַר: (ירמיה יז,ח) \n\"וְהָיָה כְעֵץ שָׁתוּל עַל מַיִם וְעַל יוּבַל יְשַׁלַּח שָׁרָשָׁיו, \nוְלֹא יִרְאֶה כִי יָבֹא חֹם, וְהָיָה עָלֵהוּ רַעֲנָן, \nוּבִשְׁנַת בַּצֹּרֶת לֹא יִדְאָג, וְלֹא יָמִישׁ מֵעֲשׁוֹת פֶּרִי\". )\n",
            "רְבִּי אֶלְעָזָר חֲסָמָה אוֹמֵר: \nקִנִּים וּפִתְחֵי נִדָּה הֵן הֵן גּוּפֵי הֲלָכוֹת; \nתְּקוּפוֹת וְגֵמַטַּרִיָה פַּרְפְּרָיוֹת לַחָכְמָה. \n\n\n\n"
        ],
        [
            "<small>א</small>\nבֶּן זוֹמָה אוֹמֵר: \nאֵי זֶה הוּא חָכָם? \nהַלָּמֵד מִכָּל הָאָדָם, שֶׁנֶּאֱמַר: (תהלים קיט,צט) \n\"מִכָּל מְלַמְּדַי הִשְׂכַּלְתִּי\".  \nאֵי זֶה הוּא גִבּוֹר? \nהַכּוֹבֵשׁ אֶת יִצְרוֹ, שֶׁנֶּאֱמַר: (משלי טז,לב) \n\"טוֹב אֶרֶךְ אַפַּיִם מִגִּבּוֹר, \nוּמשֵׁל בְּרוּחוֹ מִלּכֵד עִיר\".  \nאֵי זֶה הוּא עָשִׁיר? \nהַשָּׂמֵחַ בְּחֶלְקוֹ, שֶׁנֶּאֱמַר: (תהלים קכח,ב) \n\"יְגִיעַ כַּפֶּיךָ כִי תֹאכֵל, אַשְׁרֶיךָ וְטוֹב לָךְ\"; \n(\"אַשְׁרֶיךָ\", בָּעוֹלָם הַזֶּה, \n\"וְטוֹב לָךְ\", לָעוֹלָם הַבָּא.) \nאֵי זֶה הוּא מְכֻבָּד? \nהַמְכַבֵּד אֶת הַבְּרִיּוֹת, שֶׁנֶּאֱמַר: (שמואל א ב,ל) \n\"כִּי מְכַבְּדַי אֲכַבֵּד, וּבֹזַי יֵקָלּוּ\". \n",
            "<small>ב</small>\nבֶּן עַזַּי אוֹמֵר: \nהֱוֵי רָץ לְמִצְוָה קַלָּה, \nוּבוֹרֵחַ מִן הָעֲבֵרָה; \nשֶׁמִּצְוָה גוֹרֶרֶת מִצְוָה, \nוַעֲבֵרָה גוֹרֶרֶת עֲבֵרָה, \nשֶׁשְּׂכַר מִצְוָה, מִצְוָה, \nוּשְׂכַר עֲבֵרָה, עֲבֵרָה. \n",
            "הוּא הָיָה אוֹמֵר: \nאַל תְּהִי בָז לְכָל אָדָם, \nוְאַל תְּהִי מַפְלִיג לְכָל דָּבָר; \nשֶׁאֵין לָךְ אָדָם שֶׁאֵין לוֹ שָׁעָה, \nוְאֵין לָךְ דָּבָר שֶׁאֵין לוֹ מָקוֹם. \n",
            "רְבִּי לְוִיטָס אִישׁ יַבְנֶה אוֹמֵר: \nמְאֹד מְאֹד הֱוֵי שְׁפַל רוּחַ, \nשֶׁתִּקְוַת אֱנוֹשׁ רִמָּה.  \n\n<small>ג</small>\nרְבִּי יוֹחָנָן בֶּן בְּרוֹקָה אוֹמֵר: \nכָּל הַמְחַלֵּל שֵׁם שָׁמַיִם בַּסֵּתֶר, \nנִפְרָעִים מִמֶּנּוּ בַגָּלוּי.  \nאֶחָד שׁוֹגֵג וְאֶחָד מֵזִיד בְּחִלּוּל הַשֵּׁם. \n",
            "<small>ד</small>\nרְבִּי יִשְׁמָעֵאל אוֹמֵר: \nהַלָּמֵד עַל מְנָת לְלַמֵּד, \nמַסְפִּיקִין בְּיָדוֹ לִלְמֹד וּלְלַמֵּד; \nהַלָּמֵד עַל מְנָת לַעֲשׁוֹת, \nמַסְפִּיקִין בְּיָדוֹ לִלְמֹד וּלְלַמֵּד, \nלִשְׁמוֹר וְלַעֲשׁוֹת.  \n\n<small>ה</small>\nרְבִּי צָדוֹק אוֹמֵר: \nאַל תַּעֲשֵׂם עֲטָרָה לְהִתְגַּדֵּל בָּהֶן, \nוְלֹא קָרְדֹּם לֹאכַל מֵהֶן.  \nוְכָךְ הָיָה הֶלֵּל אוֹמֵר: \nוְדִי יִשְׁתַּמַּשׁ בְּתָגָא חָלַף.  \nהָא כָּל הַנֵּאוֹת מִדִּבְרֵי תוֹרָה, \nנָטַל חַיָּיו מִן הָעוֹלָם. \n",
            "<small>ו</small>\nרְבִּי יוֹסֵה אוֹמֵר: \nכָּל הַמְכַבֵּד אֶת הַתּוֹרָה, \nגּוּפוֹ מְכֻבָּד מִן הַבְּרִיּוֹת; \nוְכָל הַמְחַלֵּל אֶת הַתּוֹרָה, \nגּוּפוֹ מְחֻלָּל מִן הַבְּרִיּוֹת.  \n",
            "[<small>ז</small>]\nרְבִּי יִשְׁמָעֵאל בְּנוֹ אוֹמֵר: \nהַחוֹסֵךְ עַצְמוֹ מִן הַדִּין, \nפּוֹרֵק מִמֶּנּוּ אֵיבָה וְגָזֵל וּשְׁבוּעַת שָׁוְא.  \nוְהַגַּס לִבּוֹ בְהוֹרָיָה, \nשׁוֹטֶה, רָשָׁע וְגַס רוּחַ. \n",
            "הוּא הָיָה אוֹמֵר: \nאַל תְּהִי דָן יְחִידִי, \nשֶׁאֵין דָּן יָחִיד אֶלָּא אֶחָד.  \nוְאַל תֹּאמַר: \"קַבְּלוּ דַעְתִּי!\" \nשֶׁהֵן רַשָּׁיִין וְלֹא אַתָּה. \n",
            "<small>ח</small>\nרְבִּי יוֹנָתָן אוֹמֵר: \nכָּל הַמְקַיֵּם אֶת הַתּוֹרָה מֵעֹנִי, \nסוֹפוֹ לְקַיְּמָהּ מֵעֹשֶׁר; \nוְכָל הַמְבַטֵּל אֶת הַתּוֹרָה מֵעֹשֶׁר, \nסוֹפוֹ לְבַטְּלָהּ מֵעֹנִי. \n",
            "<small>ט</small>\nרְבִּי מֵאִיר אוֹמֵר: \nהֱוֵי מְעֵַט עֵסֶק, וַעֲסֹק בַּתּוֹרָה; \nוּשְׁפַל רוּחַ בִּפְנֵי כָל הָאָדָם; \nוְאִם בָּטַלְתָּ מִן הַתּוֹרָה, \nיֵשׁ לוֹ בְטֵלִים הַרְבֵּה כְנֶגְדָּךְ; \nוְאִם עָמַלְתָּ בַתּוֹרָה, \nיֵשׁ לוֹ שָׂכָר הַרְבֵּה לִתֶּן לָךְ. \n",
            "<small>י</small>\nרְבִּי אֱלִיעֶזֶר בֶּן יַעֲקֹב אוֹמֵר: \nהָעוֹשֶׂה מִצְוָה אַחַת, \nקָנָה לוֹ פָרַקְלִיט אֶחָד; \nוְהָעוֹבֵר עֲבֵרָה אַחַת, \nקָנָה לוֹ קָטֵיגוֹר אֶחָד.  \nתְּשׁוּבָה וּמַעֲשִׂים טוֹבִים, \nכִּתְרִיס לִפְנֵי הַפֻּרְעָנוּת.  \n\n<small>יא</small>\nרְבִּי יוֹחָנָן הַסַּנְדַּלָּר אוֹמֵר: \nכָּל כְּנֵסְיָה שֶׁהִיא לְשֵׁם שָׁמַיִם, \nסוֹפָהּ לְהִתְקַיֵּם; \nוְשֶׁאֵינָה לְשֵׁם שָׁמַיִם, \nאֵין סוֹפָהּ לְהִתְקַיֵּם. \n",
            "<small>יב</small>\nרְבִּי אֶלְעָזָר אוֹמֵר: \nיְהִי כְבוֹד תַּלְמִידָךְ חָבִיב עָלֶיךָ כִכְבוֹד חֲבֵרָךְ, \nוּכְבוֹד חֲבֵרָךְ כְּמוֹרָא רַבָּךְ, \nוּמוֹרָא רַבָּךְ כְּמוֹרָא שָׁמַיִם. \n",
            "<small>יג</small>\nרְבִּי יְהוּדָה אוֹמֵר: \nהֱוֵי זָהִיר בַּתַּלְמוּד, \nשֶׁשִּׁגְגַת הַתַּלְמוּד עוֹלָה זָדוֹן.  \n\nרְבִּי שִׁמְעוֹן אוֹמֵר: \nשְׁלֹשָׁה כְתָרִים הֵן: \nכֶּתֶר תּוֹרָה, \nוְכֶתֶר כְּהֻנָּה, \nוְכֶתֶר מַלְכוּת; \nוְכֶתֶר שֵׁם טוֹב עַל גַּבֵּיהֶן. \n",
            "יג &lt;&gt;\nרְבִּי נְהוֹרַי אוֹמֵר: \nהֱוֵי גוֹלֶה לִמְקוֹם תּוֹרָה, \nוְאַל תֹּאמַר \"הִיא תָּבוֹא אַחֲרַי\", \nשֶׁחֲבֵרֶיךָ יְקַיְּמוּהָ בְיָדֶךָ.  \nוְאֶל בִּינָתְךָ אַל תִּשָּׁעֵן. \n\n",
            "רְבִּי יַנַּי אוֹמֵר: \nאֵין בְּיָדֵינוּ לֹא מִשַּׁלְוַת הָרְשָׁעִים \nוְלֹא מִיִּסּוּרֵיהֶן שֶׁלַּצַּדִּיקִים.  \n\n<small>יד</small>\nרְבִּי מַתְּיָה בֶן חָרָשׁ אוֹמֵר: \nהֱוֵי מַקְדִים לִשְׁלוֹם כָּל הָאָדָם, \nוֶהֱוֵי זָנָב לָאֲרָיוֹת, \nוְלֹא רֹאשׁ לַשּׁוּעָלִים. \n",
            "<small>יה</small>\nרְבִּי עֲקִיבָה אוֹמֵר: \nהָעוֹלָם הַזֶּה דוֹמֶה לִפְרוֹזְדוֹר לִפְנֵי הָעוֹלָם הַבָּא, \nהַתְקֵן עַצְמָךְ לִפְרוֹזְדוֹר, \nכְּדֵי שֶׁתִּכָּנֵס לִטְרִקְלִין. \n",
            "הוּא הָיָה אוֹמֵר: \nיָפָה שָׁעָה אַחַת בִּתְשׁוּבָה וּבְמַעֲשִׂים טוֹבִים בָּעוֹלָם הַזֶּה, \nמִכָּל חַיֵּי הָעוֹלָם הַבָּא.  \nיָפָה שָׁעָה אַחַת שֶׁלְּקוֹרַת רוּחַ בָּעוֹלָם הַבָּא, \nמִכָּל חַיֵּי הָעוֹלָם הַזֶּה. \n",
            "<small>יו</small>\nרְבִּי שִׁמְעוֹן אוֹמֵר: \nאַל תְּרַצֶּה אֶת חֲבֵרָךְ בְּשָׁעַת כַּעְסוֹ, \nוְאַל תְּנַחֲמֶנּוּ בְּשָׁעָה שֶׁמֵּתוֹ מוּטָל לְפָנָיו, \nוְאַל תִּשְׁאַל לוֹ בְּשָׁעָה נִדְרוֹ, \nוְאַל תִּשְׁתַּדֵּל לִרְאוֹתוֹ בְּשָׁעָה קַלְקָלָתוֹ. \n",
            "<small>יז</small>\nשְׁמוּאֵל הַקָּטָן אוֹמֵר: (משלי כד,יז)\n\"בִּנְפֹל אוֹיִבְךָ אַל תִּשְׂמָח, \nוּבִכָּשְׁלוֹ אַל יָגֵל לִבֶּךָ. \" \n",
            "<small>יח</small>\nאֱלִישָׁע בֶּן אֲבוּיָה אוֹמֵר: \nהַלָּמֵד יֶלֶד, לְמַה הוּא דּוֹמֶה? \nלִדְיוֹ כְתוּבָה עַל נְיָר חָדָשׁ.  \nהַלָּמֵד זָקֵן, לְמַה הוּא דּוֹמֶה? \nלִדְיוֹ כְתוּבָה עַל נְיָר מָחוּק.  \n\nיח &lt;&gt;\nרְבִּי יוֹסֵה בֶן יְהוּדָה אִישׁ כְּפַר הַבַּבְלִי אוֹמֵר: \nהַלָּמֵד מִן הַקְּטַנִּים, לְמַה הוּא דּוֹמֶה? \nלְאוֹכֵל עֲנָבִים קֵהוֹת וְשׁוֹתֶה יַיִן מִגִּתּוֹ.  \nהַלָּמֵד מִן הַזְּקֵנִים, לְמַה הוּא דּוֹמֶה? \nלְאוֹכֵל עֲנָבִים בְּשֵׁלוֹת וְשׁוֹתֶה יַיִן יָשָׁן.  \n\n<small>יט</small>\nרְבִּי מֵאִיר אוֹמֵר: \nאַל תִּסְתַּכֵּל בַּקִּנְקֵן, \nאֶלָּא בְמָה שֶׁיֶּשׁ בּוֹ.  \nיֵשׁ קִנְקֵן חָדָשׁ מָלֵא יַיִן יָשָׁן, \nוְיָשָׁן שֶׁאֲפִלּוּ חָדָשׁ אֵין בּוֹ. \n\n",
            "רְבִּי אֶלְעָזָר הַכַּפָּר אוֹמֵר: \nהַקִּנְאָה, וְהַתַּאֲוָה, וְהַכָּבוֹד \nמוֹצִיאִין אֶת הָאָדָם מִן הָעוֹלָם. \n",
            "<small>כ</small>\nהוּא הָיָה אוֹמֵר: \nהַיִּלּוֹדִים לָמוּת, וְהַמֵּתִים לִחְיוֹת, \nוְהַחַיִּים לִדּוֹן, לֵידַע, וּלְהוֹדִיעַ וּלְהִוָּדַע, \nשֶׁהוּא הַיּוֹצֵר, וְהוּא הַבּוֹרֵא, \nהוּא הַמֵּבִין, וְהוּא הַדַּיָּן, \nהוּא עֵד, הוּא בַּעַל דִּין, \nוְהוּא עָתִיד לָדוֹן.  \nשֶׁאֵין לְפָנָיו לֹא עַוְלָה, וְלֹא שִׁכְחָה, \nוְלֹא מַשּׂוֹא פָנִים, וְלֹא מַקַּח שֹׁחַד, \nשֶׁהַכֹּל שֶׁלּוֹ.  \nוְדַע, שֶׁהַכֹּל בְחֶשְׁבּוֹן.  &lt;חסרה מלה!!&gt;\nוְאַל יַבְטִיחָךְ יִצְרָךְ שֶׁהַשְּׁאוֹל בֵּית מָנוֹס, \nשֶׁעַל כָּרְחָךְ אַתָּה נוֹצָר, \nוְעַל כָּרְחָךְ אַתָּה נוֹלָד, \nוְעַל כָּרְחָךְ אַתָּה חַי, \nוְעַל כָּרְחָךְ אַתָּה מֵת, \nוְעַל כָּרְחָךְ אַתָּה עָתִיד לִתֵּן דִּין וְחֶשְׁבּוֹן, \nלִפְנֵי מֶלֶךְ מַלְכֵי הַמְּלָכִים הַקָּדוֹשׁ בָּרוּךְ הוּא. \n\n\n\n"
        ],
        [
            "<small>א</small>\nבַּעֲשָׂרָה מַאֲמָרוֹת נִבְרָא הָעוֹלָם.  \nוּמַה תַּלְמוּד? \nוַהֲלֹא מַאֲמָר אֶחָד הָיָה יָכוֹל לְהִבָּרוֹת? \nאֶלָּא לְהִפָּרַע מִן הָרְשָׁעִים, \nשֶׁהֵן מְאַבְּדִין אֶת הָעוֹלָם שֶׁנִּבְרָא בַעֲשָׂרָה מַאֲמָרוֹת, \nוְלִתֵּן שָׂכָר טוֹב לַצַּדִּיקִים, \nשֶׁהֵן מְקַיְּמִים אֶת הָעוֹלָם שֶׁנִּבְרָא בַעֲשָׂרָה מַאֲמָרוֹת. \n",
            "<small>ב</small>\nעֲשָׂרָה דוֹרוֹת מֵאָדָם וְעַד נֹחַ, \nלְהוֹדִיעַ כַּמָּה אֶרֶךְ אַפַּיִם לְפָנָיו, \nשֶׁכָּל הַדּוֹרוֹת הָיוּ מַכְעִיסִים לְפָנָיו, \nעַד שֶׁהֵבִיא עֲלֵיהֶם אֶת הַמַּבּוּל.  \nעֲשָׂרָה דוֹרוֹת מִנֹּחַ וְעַד אַבְרָהָם אָבִינוּ, \nלְהוֹדִיעַ כַּמָּה אֶרֶךְ אַפַּיִם לְפָנָיו, \nשֶׁכָּל הַדּוֹרוֹת הָיוּ מַכְעִיסִים לְפָנָיו, \nעַד שֶׁבָּא אַבְרָהָם אָבִינוּ וְקִבֵּל שְׂכַר כֻּלָּם. \n",
            "עֲשָׂרָה נִסְיוֹנוֹת נִתְנַסָּה אַבְרָהָם אָבִינוּ, \nוְעָמַד בְּכֻלָּם, \nלְהוֹדִיעַ כַּמָּה הִיא חִבָּתוֹ שֶׁלְּאַבְרָהָם אָבִינוּ. \n",
            "<small>ג</small>\nעֲשָׂרָה נִסִּים נֶעֱשׂוּ לַאֲבוֹתֵינוּ בְמִצְרַיִם, \nוַעֲשָׂרָה עַל הַיָּם.  \nעֶשֶׂר מַכּוֹת הֵבִיא הַקָּדוֹשׁ בָּרוּךְ הוּא \nעַל הַמִּצְרִיִּים בְּמִצְרַיִם, וְעֶשֶׂר עַל הַיָּם.  \nעֲשָׂרָה נִסְיוֹנוֹת נִסּוּ אֲבוֹתֵינוּ אֶת הַמָּקוֹם בַּמִּדְבָּר, \nשֶׁנֶּאֱמַר: (במדבר יד,כב) \n\"וַיְנַסּוּ אֹתִי זֶה עֶשֶׂר פְּעָמִים וְלֹא שָׁמְעוּ בְקוֹלִי\". \n",
            "<small>ד</small>\nעֲשָׂרָה נִסִּים נֶעֱשׂוּ בְּבֵית הַמִּקְדָּשׁ: \nלֹא הִפִּילָה אִשָּׁה מֵרֵיחַ בְּשַׂר קֹדֶשׁ מֵעוֹלָם.  \nוְלֹא הִסְרִיחַ בְּשַׂר קֹדֶשׁ מֵעוֹלָם; \nוְלֹא אֵרַע קֶרִי לְכֹהֵן גָּדוֹל בְּיוֹם הַכִּפּוּרִים.  \nוְלֹא נִרְאָה זְבוּב בְּבֵית הַמִּטְבְּחַיִם.  \nוְלֹא נִמְצָא פְסוּל בָּעֹמֶר וּבִשְׁתֵּי הַלֶּחֶם וּבְלֶחֶם הַפָּנִים.  \nוְלֹא כִבּוּ גְשָׁמִים אֶת הַמַּעֲרָכָה.  \nלֹא נָצְחָה הָרוּחַ אֶת עַמּוּד הֶעָשָׁן.  \nעוֹמְדִים צְפוּפִין וּמִשְׁתַּחֲוִים רְווּחִים.  \nלֹא הִזִּיק נָחָשׁ וְעַקְרָב בִּירוּשָׁלַיִם.  \nלֹא אָמַר אָדָם לַחֲבֵרוֹ: \nצַר לִי הַמָּקוֹם שֶׁאָלִין בִּירוּשָׁלַיִם. \n",
            "<small>ה</small>\nעֲשָׂרָה דְבָרִים נִבְרְאוּ בֵין הַשְּׁמָשׁוֹת: \nפִּי הָאָרֶץ, \nוּפִי הַבְּאֵר, \nוּפִי הָאָתוֹן, \nוְהַקֶּשֶׁת, \nוְהַמָּן, \nוְהַמַּטֶּה, \nוְהַשָּׁמִיר, \nוְהַכְּתָב, \nוְהַמִּכְתָּב, \nוְהַלּוּחוֹת.  \nוְיֵשׁ אוֹמְרִים: \nאַף הַמַּזִּיקִין, \nוּקְבוּרָתוֹ שֶׁלְּמֹשֶׁה, \nוְאֵילוֹ שֶׁלְּאַבְרָהָם אָבִינוּ.  \nוְיֵשׁ אוֹמְרִים: \nאַף צְבַת בִּצְבַת עֲשׁוּיָה.  &lt;צָבָת&gt;\n",
            "<small>ו</small>\nשִׁבְעָה דְבָרִים בַּגֹּלֶם וְשִׁבְעָה בֶחָכָם.  \nהֶחָכָם אֵינוּ מְדַבֵּר לִפְנֵי מִי שֶׁהוּא גָּדוֹל מִמֶּנּוּ, \nוְאֵינוּ נִכְנָס לְתוֹךְ דִּבְרֵי חֲבֵרוֹ, \nוְאֵינוּ נִבְהָל לְהָשִׁיב.  \nשׁוֹאֵל כַּהֲלָכָה וּמֵשִׁיב כָּעִנְיָן, \nוְאוֹמֵר עַל רִאשׁוֹן רִאשׁוֹן וְעַל אַחֲרוֹן אַחֲרוֹן.  \nוְעַל מַה שֶּׁלֹּא שָׁמַע, אוֹמֵר \"לֹא שָׁמַעְתִּי\", \nוּמוֹדֶה עַל הָאֱמֶת.  \nוְחִלּוּפֵיהֶן בַּגֹּלֶם. \n",
            "<small>ז</small>\nשִׁבְעָה מִינֵי פֻרְעָנִיּוֹת בָּאִים \nעַל שִׁבְעָה גוּפֵי עֲבֵרוֹת: \nמִקְצָתָן מְעַשְּׂרִין וּמִקְצָתָן אֵינָן מְעַשְּׂרִין, \nרָעָב שֶׁלַּבַּצֹּרֶת בָּא, \nמִקְצָתָן רְעֵבִים וּמִקְצָתָן שְׂבֵעִים.  \nגָּמְרוּ שֶׁלֹּא לְעַשֵּׂר, \nרָעָב שֶׁלִּמְהוּמָה וְשֶׁלַּבַּצֹּרֶת בָּא.  \nשֶׁלֹּא לִטּוֹל חַלָּה, \nרָעָב שֶׁלְּכַלָּיָה בָא.  \n\n<small>ח</small>\nדֶּבֶר בָּא לָעוֹלָם \nעַל הַמִּיתוֹת הָאֲמוּרוֹת בַּתּוֹרָה \nשֶׁלֹּא נִמְסְרוּ לְבֵית דִּין, \nוְעַל פֵּרוֹת שְׁבִיעִית.  \nחֶרֶב בָּאָה לָעוֹלָם עַל עִנּוּי הַדִּין, \nוְעַל עִוּוּת הַדִּין, \nוְעַל הַמּוֹרִים בַּתּוֹרָה שֶׁלֹּא כַהֲלָכָה. \n",
            "חַיָּה רָעָה בָאָה לָעוֹלָם עַל שְׁבוּעַת שָׁוְא, \nוְעַל חִלּוּל הַשֵּׁם.  \nגָּלוּת בָּאָה לָעוֹלָם עַל עֲבוֹדָה זָרָה, \nוְעַל גִּלּוּי עֲרָיוֹת, וְעַל שְׁפִיכוּת דָּמִים, \nוְעַל הַשְׁמֵט הָאָרֶץ.  \n\n<small>ט</small>\nבְּאַרְבָּעָה פְרָקִים הַדֶּבֶר מְרֻבֶּה: \nבָּרְבִיעִית וּבַשְּׁבִיעִית, וּבְמוֹצָאֵי שְׁבִיעִית, \nוּבְמוֹצָאֵי הֶחָג שֶׁבְּכָל שָׁנָה וְשָׁנָה.  \nבָּרְבִיעִית, מִפְּנֵי מַעְשַׂר עָנִי שֶׁבַּשְּׁלִישִׁית; \nבַּשְּׁבִיעִית, מִפְּנֵי מַעְשַׂר עָנִי שֶׁבַּשִּׁשִּׁית; \nוּבְמוֹצָאֵי שְׁבִיעִית, מִפְּנֵי פֵרוֹת שְׁבִיעִית; \nוּבְמוֹצָאֵי הֶחָג שֶׁבְּכָל שָׁנָה וְשָׁנָה, \nמִפְּנֵי גֶזֶל מַתְּנוֹת עֲנִיִּים. \n",
            "<small>י</small>\nאַרְבַּע מִדּוֹת בָּאָדָם: \nהָאוֹמֵר \"שֶׁלִּי שֶׁלִּי וְשֶׁלָּךְ שֶׁלָּךְ\", \nמִדָּה בֵינוֹנִית.  \nוְיֵשׁ אוֹמְרִים: \nזוֹ מִדַּת סְדוֹם.  \n\"שֶׁלִּי שֶׁלָּךְ וְשֶׁלָּךְ שֶׁלִּי\", עַם הָאָרֶץ; \n\"שֶׁלִּי שֶׁלָּךְ וְשֶׁלָּךְ שֶׁלָּךְ\", חָסִיד; \n\"שֶׁלָּךְ שֶׁלִּי וְשֶׁלִּי שֶׁלִּי\", רָשָׁע. \n",
            "<small>יא</small>\nאַרְבַּע מִדּוֹת בַּדֵּעוֹת: \nנוֹחַ לִכְעֹס וְנוֹחַ לִרְצוֹת, \nיָצָא שְׂכָרוֹ בְהֶפְסֵדוֹ; \nקָשֶׁה לִכְעֹס וְקָשֶׁה לִרְצוֹת, \nיָצָא הֶפְסֵדוֹ בִשְׂכָרוֹ; \nקָשֶׁה לִכְעֹס וְנוֹחַ לִרְצוֹת, \nחָסִיד; \nנוֹחַ לִכְעֹס וְקָשֶׁה לִרְצוֹת, \nרָשָׁע. \n",
            "<small>יב</small>\nאַרְבַּע מִדּוֹת בַּלְמֵדִים: \nמְמַהֵר לִשְׁמוֹעַ וּמְמַהֵר לְאַבֵּד, \nיָצָא שְׂכָרוֹ בְהֶפְסֵדוֹ; \nקָשֶׁה לִשְׁמֹעַ וְקָשֶׁה לְאַבֵּד, \nיָצָא הֶפְסֵדוֹ בִשְׂכָרוֹ; \nמְמַהֵר לִשְׁמֹעַ וְקָשֶׁה לְאַבֵּד, \nחָכָם; \nקָשֶׁה לִשְׁמֹעַ וּמְמַהֵר לְאַבֵּד, \nזֶה חֵלֶק רַע. \n",
            "<small>יג</small>\nאַרְבַּע מִדּוֹת בְּנוֹתְנֵי צְדָקָה: \nרוֹצֶה שֶׁיִּתֵּן וְאַל יִתְּנוּ אֲחֵרִים, \nעֵינוֹ רָעָה בְשֶׁלַּאֲחֵרִים; \nשֶׁיִּתְּנוּ אֲחֵרִים וְהוּא לֹא יִתֵּן, \nעֵינוֹ רָעָה בְשֶׁלּוֹ; \nשֶׁיִּתֵּן וְיִתְּנוּ אֲחֵרִים, \nחָסִיד; \nאַל יִתֵּן וְאַל יִתְּנוּ אֲחֵרִים, \nרָשָׁע. \n",
            "<small>יד</small>\nאַרְבַּע מִדּוֹת בְּהוֹלְכֵי לְבֵית הַמִּדְרָשׁ: \nהוֹלֵךְ וְאֵינוּ עוֹשֶׂה, שְׂכַר הֲלִיכָה בְיָדוֹ; \nעוֹשֶׂה וְאֵינוּ הוֹלֵךְ, שְׂכַר מַעֲשֶׂה בְיָדוֹ; \nהוֹלֵךְ וְעוֹשֶׂה, חָסִיד; \nלֹא הוֹלֵךְ וְלֹא עוֹשֶׂה, רָשָׁע. \n",
            "<small>יה</small>\nאַרְבַּע מִדּוֹת בְּיוֹשְׁבֵי לִפְנֵי חֲכָמִים: \nסְפוֹג, מַשְׁפֵּךְ, וּמְשַׁמֶּרֶת, וְנָפָה.  \nסְפוֹג, שֶׁהוּא סוֹפֵג אֶת הַכֹּל; \nמַשְׁפֵּךְ, שֶׁהוּא מַכְנִיס בָּזוֹ וּמוֹצִיא בָזוֹ; \nמְשַׁמֶּרֶת, שֶׁהִיא מוֹצִיאָה אֶת הַיַּיִן וְקוֹלֶטֶת אֶת הַשְּׁמָרִים; \nנָפָה, שֶׁהִיא מוֹצִיאָה אֶת הַקֶּמַח וְקוֹלֶטֶת אֶת הַסֹּלֶת. \n",
            "<small>יו</small>\nכָּל אַהֲבָה שֶׁהִיא תְּלוּיָה בְדָבָר, \nבָּטֵל דָּבָר, וּבְטֵלָה אַהֲבָה; \nוְשֶׁאֵינָהּ תְּלוּיָה בְדָבָר, \nאֵינָה בְטֵלָה לְעוֹלָם.  \n\n<small>יז</small>\nאֵי זוֹ הִיא אַהֲבָה שֶׁהִיא תְלוּיָה בְדָבָר? \nזוֹ אַהֲבַת אַמְנוֹן וְתָמָר.  \nוְשֶׁאֵינָה תְלוּיָה בְדָבָר? \nזוֹ אַהֲבַת דָּוִד וִיהוֹנָתָן. \n",
            "<small>יח</small>\nכָּל מַחֲלֹקֶת שֶׁהִיא לְשֵׁם שָׁמַיִם, \nסוֹפָהּ לְהִתְקַיֵּם; \nוְשֶׁאֵינָה לְשֵׁם שָׁמַיִם, \nאֵין סוֹפָהּ לְהִתְקַיֵּם.  \n\n<small>יט</small>\nאֵיזוֹ הִיא מַחֲלֹקֶת שֶׁהִיא לְשֵׁם שָׁמַיִם? \nזוֹ מַחֲלֹקֶת שַׁמַּי וְהֶלֵּל; \nוְשֶׁאֵינָה לְשֵׁם שָׁמַיִם? \nזוֹ מַחֲלָקְתּוֹ שֶׁלְּקֹרַח. \n",
            "<small>כ</small>\nכָּל הַמְזַכֶּה אֶת הָרַבִּים, \nאֵין חֵטְא בָּא עַל יָדוֹ; &lt;בָּאָה&gt;\nוְכָל הַמַּחֲטִיא אֶת הָרַבִּים, \nאֵין מַסְפִּיקִין בְּיָדוֹ לַעֲשׁוֹת תְּשׁוּבָה.  \n\n<small>כא</small>\nמֹשֶׁה זָכָה וְזִכָּה אֶת הָרַבִּים, \nוּזְכוּת הָרַבִּים תְּלוּיָה בוֹ, שֶׁנֶּאֱמַר: (דברים לג,כא) \n\"צִדְקַת יי עָשָׂה, וּמִשְׁפָּטָיו עִם יִשְׂרָאֵל\".  \nיָרָבְעָם חָטָא וְהֶחֱטִיא אֶת הָרַבִּים, \nוְחֵטְא הָרַבִּים תָּלוּי בּוֹ, שֶׁנֶּאֱמַר: (מלכים א טו,ל) \n\"עַל חַטֹּאות יָרָבְעָם אֲשֶׁר חָטָא \nוַאֲשֶׁר הֶחֱטִיא אֶת יִשְׂרָאֵל\". \n",
            "<small>כב</small>\nכָּל שֶׁיֵּשׁ בּוֹ שְׁלֹשָׁה דְבָרִים, \nתַּלְמִידוֹ שֶׁלְּאַבְרָהָם אָבִינוּ, \nוּשְׁלֹשָׁה דְבָרִים, \nתַּלְמִידוֹ שֶׁלְּבִלְעָם הָרָשָׁע.  \nעַיִן טוֹבָה, וְנֶפֶשׁ שְׁפָלָה, וְרוּחַ נְמוּכָה,\nתַּלְמִידוֹ שֶׁלְּאַבְרָהָם; \nעַיִן רָעָה, וְנֶפֶשׁ רְחָבָה, וְרוּחַ גְּבוֹהָה, \nתַּלְמִידוֹ שֶׁלְּבִלְעָם.  \nמַה בֵּין תַּלְמִידָיו שֶׁלְּאַבְרָהָם אָבִינוּ \nלְתַלְמִידָיו שֶׁלְּבִלְעָם? \nתַּלְמִידָיו שֶׁלְּבִלְעָם יוֹרְדִים לְגֵיהִנָּם, \nשֶׁנֶּאֱמַר: (תהלים נה,כד) \n\"וְאַתָּה אֱלהִים תּוֹרִדֵם לִבְאֵר שַׁחַת, \nאַנְשֵׁי דָמִים וּמִרְמָה לֹא יֶחֱצוּ יְמֵיהֶם, \nוַאֲנִי אֶבְטַח בָּךְ\". \nאֲבָל תַּלְמִידָיו שֶׁלְּאַבְרָהָם אָבִינוּ \nיוֹרְשִׁים לְגַן עֵדֶן,\nשֶׁנֶּאֱמַר: (משלי ח,כא) \n\"לְהַנְחִיל אֹהֲבַי יֵשׁ, וְאֹצְרֹתֵיהֶם אֲמַלֵּא. \" \n",
            "[<small>כג</small>]\nיְהוּדָה בֶן תֵּימָה אוֹמֵר: \nהֱוֵי עַז כַּנָּמֵר, \nוְקַל כַּנֶּשֶׁר, \nוְרָץ כַּצְּבִי, \nוְגִבּוֹר כָּאֲרִי, \nלַעֲשׁוֹת רְצוֹן אָבִיךָ שֶׁבַּשָּׁמַיִם.  \n\n<small>כד</small>\nהוּא הָיָה אוֹמֵר: \nעַז פָּנִים לְגֵיהִנָּם, \nוּבוֹשׁ פָּנִים לְגַן עֵדֶן.  \nיְהִי רָצוֹן מִלְּפָנֶיךָ יי אֱלֹהֵינוּ וֵאלֹהֵי אֲבוֹתֵינוּ, \nשֶׁתִּבְנֶה עִירָךְ בְּיָמֵינוּ, \nוְתִתֵּן חֶלְקֵנוּ בְּתוֹרָתֶךָ. \n",
            "(הוּא הָיָה אוֹמֵר: \nבֶּן חָמֵשׁ שָׁנִים לַמִּקְרָא, \nבֶּן עֶשֶׂר לַמִּשְׁנָה, \nבֶּן שְׁלשׁ עֶשְׂרֵה לַמִּצְוֹת, \nבֶּן חֲמֵשׁ עֶשְׂרֵה לַתַּלְמוּד, \nבֶּן שְׁמוֹנֶה עֶשְׂרֵה לַחֻפָּה, \nבֶּן עֶשְׂרִים לִרְדּוֹף, \nבֶּן שְׁלֹשִׁים לַכֹּחַ, \nבֶּן אַרְבָּעִים לַבִּינָה, \nבֶּן חֲמִשִּׁים לָעֵצָה, \nבֶּן שִׁשִּׁים לַזִּקְנָה, \nבֶּן שִׁבְעִים לַשֵּׂבָה, \nבֶּן שְׁמוֹנִים לַגְּבוּרָה, \nבֶּן תִּשְׁעִים לָשׁוּחַ, \nבֶּן מֵאָה כְאִלּוּ מֵת וְעָבַר וּבָטֵל מִן הָעוֹלָם. )\n",
            "<small>כה</small> \nבֶּן בַּג בַּג אוֹמֵר: \nהֲפֹךְ בָּהּ וְהַפֵּךְ בָּהּ, \nדְּכֹלַּהּ בָּךְ וְכֹלָּךְ בַּהּ; \nוּבַהּ תֶּהְוֵי, \nוּמֶנַּהּ לָא תְזוּעַ, \nשֶׁאֵין לָךְ מִדָּה טוֹבָה מִמֶּנָּה. \n\n",
            "בֶּן הֵהֵא אוֹמֵר: \nלְפוּם צַעְרָה אַגְרָה. \n\nחסל אבות\n\n \n(לא נמצא בכתב יד קאופמן)\n\n"
        ],
        [
            "שָׁנוּ חֲכָמִים בִּלְשׁוֹן הַמִּשְׁנָה.  \nבָּרוּךְ שֶׁבָּחַר בָּהֶם וּבְמִשְׁנָתָם. \n\nרְבִּי מֵאִיר אוֹמֵר: \nכָּל הָעוֹסֵק בַּתּוֹרָה לִשְׁמָהּ זוֹכֶה לִדְבָרִים הַרְבֵּה, \nוְלֹא עוֹד, אֶלָּא שֶׁכָּל הָעוֹלָם כֻּלּוֹ כְדַי הוּא לוֹ.  \nנִקְרָא רֵעַ אָהוּב, \nאוֹהֵב אֶת הַמָּקוֹם, \nאוֹהֵב אֶת הַבְּרִיּוֹת, \nמְשַׂמֵּח אֶת הַמָּקוֹם, \nמְשַׂמֵּח אֶת הַבְּרִיּוֹת; \nוּמַלְבְּשַׁתּוּ עֲנָוָה וְיִרְאָה, \nוּמַכְשְׁרַתּוּ לִהְיוֹת צַדִּיק וְחָסִיד וְיָשָׁר וְנֶאֱמָן, \nוּמְרַחֲקַתּוּ מִן הַחֵטְא, \nוּמְקָרְבַתּוּ לִידֵי זְכוּת; \nוְנֶהֱנִין מִמֶּנּוּ עֵצָה וְתוּשִׁיָּה, בִּינָה וּגְבוּרָה, \nשֶׁנֶּאֱמַר: (משלי ח,יד) \n\"לִי עֵצָה וְתוּשִׁיָּה, אֲנִי בִינָה, לִי גְבוּרָה\"; \nוְנוֹתֶנֶת לוֹ מַלְכוּת וּמֶמְשָׁלָה וְחִקּוּר דִּין; \nוּמְגַלִּין לוֹ רָזֵי תוֹרָה, \nוְנַעֲשֶׂה כְמַעְיָן הַמִּתְגַּבֵּר וּכְנָהָר שֶׁאֵינוּ פוֹסֵק; \nוְהָוֵי צָנוּעַ, וְאֶרֶךְ רוּחַ, וּמוֹחֵל עַל עֶלְבּוֹנוֹ; \nוּמְגַדְּלַתּוּ וּמְרוֹמְמַתּוּ עַל כָּל הַמַּעֲשִׂים. \n",
            "אָמַר רְבִּי יְהוֹשֻׁעַ בֶּן לֵוִי: \nבְּכָל יוֹם וָיוֹם, \nבַּת קוֹל יוֹצֵאת מֵהַר חוֹרֵב וּמַכְרֶזֶת וְאוֹמֶרֶת: \nאוֹי לָהֶם לַבְּרִיּוֹת מֵעֶלְבּוֹנָהּ שֶׁל תּוֹרָה! \nשֶׁכָּל מִי שֶׁאֵינוּ עוֹסֵק בַּתּוֹרָה נִקְרָא נָזוּף, \nשֶׁנֶּאֱמַר: (משלי יא,כב) \n\"נֶזֶם זָהָב בְּאַף חֲזִיר, אִשָּׁה יָפָה וְסָרַת טָעַם\".  \nוְאוֹמֵר: (שמות לב,טז) \n\"וְהַלֻּחֹת מַעֲשֵׂה אֱלֹהִים הֵמָּה, \nוְהַמִּכְתָּב מִכְתַּב אֱלֹהִים הוּא, חָרוּת עַל הַלֻּחֹת\"; \nאַל תִּקְרָא \"חָרוּת\" אֶלָּא \"חֵרוּת\", \nשֶׁאֵין לָךְ בֶּן חֹרִין אֶלָּא מִי שֶׁעוֹסֵק בְּתַלְמוּד תּוֹרָה.  \nוְכָל מִי שֶׁעוֹסֵק בַּתּוֹרָה תָדִיר, \nהֲרֵי זֶה מִתְעַלֶּה, שֶׁנֶּאֱמַר: (במדבר כא,יט) \n\"וּמִמַּתָּנָה נַחֲלִיאֵל, וּמִנַּחֲלִיאֵל בָּמוֹת\". \n",
            "הַלּוֹמֵד מֵחֲבֵרוֹ פֶרֶק אֶחָד, אוֹ הֲלָכָה אַחַת, \nאוֹ פָסוּק אֶחָד, אוֹ דִבּוּר אֶחָד, אֲפִלּוּ אוֹת אַחַת, \nצָרִיךְ לִנְהוֹג בּוֹ כָבוֹד; \nשֶׁכֵּן מָצִינוּ בְדָוִד מֶלֶךְ יִשְׂרָאֵל, \nשֶׁלֹּא לָמַד מֵאֲחִיתֹפֶל אֶלָּא שְׁנֵי דְבָרִים בִּלְבַד, \nוּקְרָאוֹ רַבּוֹ, אַלּוּפוֹ וּמְיֻדָּעוֹ, שֶׁנֶּאֱמַר: (תהלים נה,יד) \n\"וְאַתָּה אֱנוֹשׁ כְּעֶרְכִּי, אַלּוּפִי וּמְיֻדָּעִי\".  \nוַהֲלֹא דְבָרִים קַל וָחֹמֶר: \nוּמַה דָוִד מֶלֶךְ יִשְׂרָאֵל, \nשֶׁלֹּא לָמַד מֵאֲחִיתֹפֶל אֶלָּא שְׁנֵי דְבָרִים בִּלְבַד, \nקְרָאוֹ רַבּוֹ אַלּוּפוֹ וּמְיֻדָּעוֹ, \nהַלּוֹמֵד מֵחֲבֵרוֹ פֶרֶק אֶחָד, אוֹ הֲלָכָה אַחַת, \nאוֹ פָסוּק אֶחָד, אוֹ דִבּוּר אֶחָד, \nאֲפִלּוּ אוֹת אַחַת, \nעַל אַחַת כַּמָּה וְכַמָּה שֶׁצָּרִיךְ לִנְהוֹג בּוֹ כָבוֹד! \nוְאֵין כָּבוֹד אֶלָּא תוֹרָה, שֶׁנֶּאֱמַר: (משלי ג,לה) \n\"כָּבוֹד חֲכָמִים יִנְחָלוּ\"; \n\"וּתְמִימִים יִנְחֲלוּ טוֹב\" (משלי כח,י); \nוְאֵין טוֹב אֶלָּא תוֹרָה, שֶׁנֶּאֱמַר: (משלי ד,ב) \n\"כִּי לֶקַח טוֹב נָתַתִּי לָכֶם, תּוֹרָתִי אַל תַּעֲזֹבוּ\". \n",
            "כָּךְ הִיא דַּרְכָּהּ שֶׁל תּוֹרָה: \nפַּת בַּמֶּלַח תֹּאכֵל, \nוּמַיִם בַּמְּשׁוּרָה תִשְׁתֶּה, \nוְעַל הָאָרֶץ תִּישָׁן, \nוְחַיֵּי צַעַר תִּחְיֶה וּבַתּוֹרָה אַתָּה עָמֵל; \nוְאִם אַתָּה עוֹשֶׂה כֵן, \n\"אַשְׁרֶיךָ וְטוֹב לָךְ\" (תהלים קכח,ב) \n\"אַשְׁרֶיךָ\" בָּעוֹלָם הַזֶּה, \n\"וְטוֹב לָךְ\" לָעוֹלָם הַבָּא.  \nאַל תְּבַקֵּשׁ גְּדֻלָּה לְעַצְמָךְ וְאַל תַּחְמֹד כָּבוֹד.  \nיוֹתֵר מִלִּמּוּדָךְ עֲשֵׂה; \nוְאַל תִּתְאַוֶּה לְשֻׁלְחָנָם שֶׁל מְלָכִים, \nשֶׁשֻּׁלְחָנָךְ גָּדוֹל מִשֻּׁלְחָנָם, \nוְכִתְרָךְ גָּדוֹל מִכִּתְרָם; \nוְנֶאֱמָן הוּא בַּעַל מְלַאכְתָּךְ \nשֶׁיְּשַׁלֵּם לָךְ שְׂכַר פְּעֻלָּתָךְ. \n",
            "גְּדוֹלָה תוֹרָה יוֹתֵר מִן הַכְּהֻנָּה וּמִן הַמַּלְכוּת, \nשֶׁהַמַּלְכוּת נִקְנֵית בִּשְׁלשִׁים מַעֲלוֹת, \nוְהַכְּהֻנָּה בְעֶשְׂרִים וְאַרְבַּע, \nוְהַתּוֹרָה נִקְנֵית בְּאַרְבָּעִים וּשְׁמוֹנָה דְבָרִים: \nבְּתַלְמוּד, \nבִּשְׁמִיעַת הָאזֶן, \nבַּעֲרִיכַת שְׂפָתַיִם, \nבְּבִינַת הַלֵּב, \nבְּשִׂכְלוּת הַלֵּב, \nבְּאֵימָה, \nבְּיִרְאָה, \nבַּעֲנָוָה, \nבְּשִׂמְחָה, \nבְּשִׁמּוּשׁ חֲכָמִים, \nבְּדִקְדּוּק חֲבֵרִים, \nוּבְפִלְפּוּל הַתַּלְמִידִים, \nבְּיִשּׁוּב, \nבְּמִקְרָא, \nבְּמִשְׁנָה, \nבְּמִעוּט שֵׁנָה, \nבְּמִעוּט שִׂיחָה, \nבְּמִעוּט תַּעֲנוּג, \nבְּמִעוּט שְׂחוֹק, \nבְּמִעוּט דֶּרֶךְ אֶרֶץ, \nבְּאֶרֶךְ אַפַּיִם, \nבְּלֵב טוֹב, \nבֶּאֱמוּנַת חֲכָמִים, \nוּבְקַבָּלַת הַיִּסוּרִין. \n",
            "הַמַּכִּיר אֶת מְקוֹמוֹ, \nוְהַשָּׂמֵחַ בְּחֶלְקוֹ, \nוְהָעוֹשֶׂה סְיָג לִדְבָרָיו, \nוְאֵינוּ מַחֲזִיק טוֹבָה לְעַצְמוֹ, \nאָהוּב, \nאוֹהֵב אֶת הַמָּקוֹם, \nאוֹהֵב אֶת הַבְּרִיּוֹת, \nאוֹהֵב אֶת הַצְּדָקוֹת, \nאוֹהֵב אֶת הַתּוֹכָחוֹת, \nאוֹהֵב אֶת הַמֵּישָׁרִים, \nמִתְרַחֵק מִן הַכָּבוֹד, \nוְלֹא מֵגִיס לִבּוֹ בְתַלְמוּדוֹ, \nוְאֵינוּ שָׂמֵחַ בְּהוֹרָאָה, \nנוֹשֵׂא בְעֹל עִם חֲבֵרוֹ, \nמַכְרִיעוֹ לְכַף זְכוּת, \nמַעֲמִידוֹ עַל הָאֱמֶת, \nמַעֲמִידוֹ עַל הַשָּׁלוֹם, \nמִתְיַשֵּׁב לִבּוֹ בְתַלְמוּדוֹ, \nשׁוֹאֵל וּמֵשִׁיב, \nשׁוֹמֵעַ וּמוֹסִיף, \nהַלּוֹמֵד עַל מְנָת לְלַמֵּד, \nוְהַלּוֹמֵד עַל מְנָת לַעֲשׁוֹת, \nהַמַּחְכִּים אֶת רַבּוֹ, \nוְהַמְכַוֵּן אֶת שְׁמוּעָתוֹ, \nוְהָאוֹמֵר דָּבָר בְּשֵׁם אוֹמְרוֹ.  \nהָא לָמַדְתָּ, \nשֶׁכָּל הָאוֹמֵר דָּבָר בְּשֵׁם אוֹמְרוֹ, \nמֵבִיא גְּאֻלָּה לָעוֹלָם, \nשֶׁנֶּאֱמַר: (אסתר ב,כב)\n\"וַתֹּאמֶר אֶסְתֵּר לַמֶּלֶךְ בְּשֵׁם מָרְדֳּכָי\". \n",
            "גְּדוֹלָה תוֹרָה, \nשֶׁהִיא נוֹתֶנֶת חַיִּים לְעוֹשֶׂיהָ, \nבָּעוֹלָם הַזֶּה וּבָעוֹלָם הַבָּא, \nשֶׁנֶּאֱמַר: (משלי ד,כב) \n\"כִּי חַיִּים הֵם לְמֹצְאֵיהֶם, וּלְכָל בְּשָׂרוֹ מַרְפֵּא\"; \nוְאוֹמֵר: (משלי ג,ח) \n\"רִפְאוּת תְּהִי לְשָׁרֶּךָ, וְשִׁקּוּי לְעַצְמוֹתֶיךָ\"; \nוְאוֹמֵר: (משלי ג,יח) \n\"עֵץ חַיִּים הִיא לַמַּחֲזִיקִים בָּהּ, וְתֹמְכֶיהָ מְאֻשָּׁר\"; \nוְאוֹמֵר: (משלי א,ט) \n\"כִּי לִוְיַת חֵן הֵם לְרֹאשֶׁךָ, וַעֲנָקִים לְגַרְגְּרֹתֶיךָ\"; \nוְאוֹמֵר: (משלי ד,ט) \n\"תִּתֵּן לְרֹאשְׁךָ לִוְיַת חֵן, עֲטֶרֶת תִּפְאֶרֶת תְּמַגְּנֶךָּ\"; \nוְאוֹמֵר: (משלי ג,טז) \n\"אֹרֶךְ יָמִים בִּימִינָהּ, בִּשְׂמֹאולָהּ עשֶׁר וְכָבוֹד\"; \nוְאוֹמֵר: (משלי ג,ב) \n\"כִּי אֹרֶךְ יָמִים וּשְׁנוֹת חַיִּים וְשָׁלוֹם יוֹסִיפוּ לָךְ\". \n",
            "רְבִּי שִׁמְעוֹן בֶּן מְנַסְיָא אוֹמֵר \nמִשֵּׁם רְבִּי שִׁמְעוֹן בֶּן יוֹחַי: \nהַנּוֹי, וְהַכֹּחַ, וְהָעשֶׁר, וְהַכָּבוֹד, וְהַחָכְמָה, \nוְהַזִּקְנָה, וְהַשֵּׂיבָה, וְהַבָּנִים, \nנָאֶה לַצַּדִּיקִים וְנָאֶה לָעוֹלָם, שֶׁנֶּאֱמַר: (משלי טז,לא) \n\"עֲטֶרֶת תִּפְאֶרֶת שֵׂיבָה, בְּדֶרֶךְ צְדָקָה תִמָּצֵא\"; \nוְאוֹמֵר: (משלי יד,כד) \n\"עֲטֶרֶת חֲכָמִים עָשְׁרָם\"; \nוְאוֹמֵר: (משלי יז,ו) \n\"עֲטֶרֶת זְקֵנִים בְּנֵי בָנִים, וְתִפְאֶרֶת בָּנִים אֲבוֹתָם\"; \nוְאוֹמֵר: (משלי כ,כט) \n\"תִּפְאֶרֶת בַּחוּרִים כּחָם, וַהֲדַר זְקֵנִים שֵׂיבָה\"; \nוְאוֹמֵר: (ישעיה כד,כג) \n\"וְחָפְרָה הַלְּבָנָה וּבוֹשָׁה הַחַמָּה, \nכִּי מָלַךְ יי צְבָאוֹת בְּהַר צִיּוֹן וּבִירוּשָׁלִַם, \nוְנֶגֶד זְקֵנָיו כָּבוֹד\".  \nרְבִּי שִׁמְעוֹן בֶּן מְנַסְיָא אוֹמֵר: \nאֵלּוּ שֶׁבַע מִדּוֹת שֶׁמָּנוּ חֲכָמִים לַצַּדִּיקִים, \nכֻּלָּם נִתְקַיְּמוּ בְרִבִּי וּבְבָנָיו. \n",
            "אָמַר רְבִּי יוֹסֵה בֶן קִסְמָא: \nפַּעַם אַחַת הָיִיתִי מְהַלֵּךְ בַּדֶּרֶךְ, \nוּפָגַע בִּי אָדָם אֶחָד, וְנָתַן לִי שָׁלוֹם, \nוְהֶחֱזַרְתִּי לוֹ שָׁלוֹם.  \nאָמַר לִי: \n\"רְבִּי, מֵאֵיזֶה מָקוֹם אַתָּה?\" \nאָמַרְתִּי לוֹ: \n\"מֵעִיר גְּדוֹלָה שֶׁלַּחֲכָמִים וְשֶׁל סוֹפְרִים אֲנִי. \" \nאָמַר לִי: \n\"רְבִּי, רְצוֹנָךְ שֶׁתָּדוּר עִמָּנוּ בִמְקוֹמֵנוּ, \nוַאֲנִי אֶתֶּן לָךְ אֶלֶף אֲלָפִים דִּינְרֵי זָהָב, \nוַאֲבָנִים טוֹבוֹת וּמַרְגָּלִיּוֹת. \" \nאָמַרְתִּי לוֹ: \n\"בְּנִי, אִם אַתָּה נוֹתֵן לִי כָל כֶּסֶף וְזָהָב, \nוַאֲבָנִים טוֹבוֹת וּמַרְגָּלִיּוֹת שֶׁבָּעוֹלָם, \nאֵינִי דָר אֶלָּא בִמְקוֹם תּוֹרָה, \nלְפִי שֶׁבְּשָׁעַת פְּטִירָתוֹ שֶׁלָּאָדָם, \nאֵין מְלַוִּין לוֹ לָאָדָם לֹא כֶסֶף וְלֹא זָהָב, \nוְלֹא אֲבָנִים טוֹבוֹת וּמַרְגָּלִיּוֹת, \nאֶלָּא תוֹרָה וּמַעֲשִׂים טוֹבִים בִּלְבַד, \nשֶׁנֶּאֱמַר: (משלי ו,כב) \n\"בְּהִתְהַלֶּכְךָ תַנְחֶה אתָךְ, \nבְּשָׁכְבְּךָ תִשְׁמֹר עָלֶיךָ, \nוַהֲקִיצוֹתָ, הִיא תְשִׂיחֶךָ\".  \n\"בְּהִתְהַלֶּכְךָ תַנְחֶה אתָךְ\" בָּעוֹלָם הַזֶּה; \n\"בְּשָׁכְבְּךָ תִשְׁמֹר עָלֶיךָ\" בַּקֶּבֶר; \n\"וַהֲקִיצוֹתָ הִיא תְשִׂיחֶךָ\" לָעוֹלָם הַבָּא.  \nוְכֵן כָּתוּב בְּסֵפֶר תִּלִּים, \nעַל יְדֵי דָוִד מֶלֶךְ יִשְׂרָאֵל: (תהלים קיט,עב) \n\"טוֹב לִי תוֹרַת פִּיךָ, מֵאַלְפֵי זָהָב וָכָסֶף\"; \nוְאוֹמֵר: (חגי ב,ח) \n\"לִי הַכֶּסֶף וְלִי הַזָּהָב, נְאֻם יי צְבָאוֹת\". \n",
            "חֲמִשָּׁה קִנְיָנִים קָנָה הַקָּדוֹשׁ בָּרוּךְ הוּא בְּעוֹלָמוֹ, \nוְאֵלּוּ הֵן: \nתּוֹרָה קִנְיָן אֶחָד, \nשָׁמַיִם וָאָרֶץ קִנְיָן אֶחָד, \nאַבְרָהָם קִנְיָן אֶחָד, \nיִשְׂרָאֵל קִנְיָן אֶחָד, \nבֵּית הַמִּקְדָּשׁ קִנְיָן אֶחָד.  \nתּוֹרָה קִנְיָן אֶחָד מְנַיִן? \nדִּכְתִיב: (משלי ח,כב) \n\"יי קָנָנִי רֵאשִׁית דַּרְכּוֹ, קֶדֶם מִפְעָלָיו מֵאָז\".  \nשָׁמַיִם וָאָרֶץ קִנְיָן אֶחָד מְנַיִן? \nשֶׁנֶּאֱמַר: (ישעיה סו,א) \n\"כֹּה אָמַר יי הַשָּׁמַיִם כִּסְאִי וְהָאָרֶץ הֲדֹם רַגְלָי, \nאֵי זֶה בַיִת אֲשֶׁר תִּבְנוּ לִי, \nוְאֵי זֶה מָקוֹם מְנוּחָתִי?\" \nוְאוֹמֵר: (תהלים קד,כד) \n\"מָה רַבּוּ מַעֲשֶׂיךָ יי, \nכֻּלָּם בְּחָכְמָה עָשִׂיתָ, מָלְאָה הָאָרֶץ קִנְיָנֶךָ\".  \nאַבְרָהָם קִנְיָן אֶחָד מְנַיִן? \nדִּכְתִיב: (בראשית יד,יט) \n\"וַיְבָרְכֵהוּ וַיֹּאמַר, \nבָּרוּךְ אַבְרָם לְאֵל עֶלְיוֹן קֹנֵה שָׁמַיִם וָאָרֶץ\".  \nיִשְׂרָאֵל קִנְיָן אֶחָד מְנַיִן? \nדִּכְתִיב: (שמות טו, טז) \n\"עַד יַעֲבֹר עַמְּךָ יי, עַד יַעֲבֹר עַם זוּ קָנִיתָ\"; \nוְאוֹמֵר: (תהלים טז, ג) \n\"לִקְדוֹשִׁים אֲשֶׁר בָּאָרֶץ הֵמָּה, \nוְאַדִּירֵי כָל חֶפְצִי בָם\".  \nבֵּית הַמִּקְדָּשׁ קִנְיָן אֶחָד מְנַיִן? \nשֶׁנֶּאֱמַר: (שמות טו, יז) \n\"מִקְּדָשׁ אֲדנָי כּוֹנְנוּ יָדֶיךָ\"; \nוְאוֹמֵר: (תהלים עח, נד) \n\"וַיְבִיאֵם אֶל גְּבוּל קָדְשׁוֹ, \nהַר זֶה קָנְתָה יְמִינוֹ\". \n",
            "כָּל מַה שֶּׁבָּרָא הַקָּדוֹשׁ בָּרוּךְ הוּא בְּעוֹלָמוֹ, \nלֹא בָרָא אֶלָּא לִכְבוֹדוֹ, \nשֶׁנֶּאֱמַר: (ישעיה מג,ז) \n\"כֹּל הַנִּקְרָא בִשְׁמִי וְלִכְבוֹדִי בְרָאתִיו, \nיְצַרְתִּיו אַף עֲשִׂיתִיו\"; \nוְאוֹמֵר: (שמות טו,יח) \n\"יי יִמְלךְ לְעלָם וָעֶד\".  \nרְבִּי חֲנַנְיָא בֶן עֲקַשְׁיָא אוֹמֵר: \nרָצָה הַקָּדוֹשׁ בָּרוּךְ הוּא לְזַכּוֹת אֶת יִשְׂרָאֵל, \nלְפִיכָךְ הִרְבָּה לָהֶם תּוֹרָה וּמִצְוֹת, \nשֶׁנֶּאֱמַר: (ישעיה מב,כא) \n\"יי חָפֵץ לְמַעַן צִדְקוֹ, יַגְדִּיל תּוֹרָה וְיַאְדִּיר\".) \n\nחסל אבות\n\n\n\n"
        ]
    ],
    "sectionNames": [
        "Chapter",
        "Mishnah"
    ]
}