{
    "language": "he",
    "title": "Mishnah Horayot",
    "versionSource": "https://archive.org/details/MishnaCorrectedKaufman00WHOLE",
    "versionTitle": "Mishnah based on the Kaufmann manuscript, edited by Dan Be'eri",
    "status": "locked",
    "license": "PD",
    "digitizedBySefaria": true,
    "actualLanguage": "he",
    "languageFamilyName": "hebrew",
    "isSource": true,
    "isPrimary": true,
    "direction": "rtl",
    "heTitle": "משנה הוריות",
    "categories": [
        "Mishnah",
        "Seder Nezikin"
    ],
    "text": [
        [
            "<small>א</small>\nהוֹרוּ בֵית דִּין לַעֲבוֹר \nעַל אַחַת מִכָּל מִצְוֹת הָאֲמוּרוֹת בַּתּוֹרָה, \nוְהָלַךְ הַיָּחִיד וְעָשָׂה שׁוֹגֵג עַל פִּיהֶם, \nבֵּין שֶׁעָשׁוּ וְעָשָׂה עִמָּהֶן, \nבֵּין שֶׁעָשׁוּ וְעָשָׂה אַחֲרֵיהֶן, \nבֵּין שֶׁלֹּא עָשׁוּ וְעָשָׂה, \nהֲרֵי זֶה פָטוּר, \nמִפְּנֵי שֶׁתָּלָה בְּבֵית דִּין.  \nהוֹרוּ בֵית דִּין, \nוְיָדַע אֶחָד מֵהֶן שֶׁטָּעוּ, \nאוֹ תַלְמִיד שֶׁהוּא רָאוּי לְהוֹרָיָה, \nוְהָלַךְ וְעָשָׂה עַל פִּיהֶן, \nבֵּין שֶׁעָשׁוּ וְעָשָׂה עִמָּהֶן, \nבֵּין שֶׁעָשׁוּ וְעָשָׂה אַחֲרֵיהֶן, \nבֵּין שֶׁלֹּא עָשׁוּ וְעָשָׂה, \nהֲרֵי זֶה חַיָּב, \nמִפְּנֵי שֶׁלֹּא תָלָה בְּבֵית דִּין.  \nזֶה הַכְּלָל: \nהַתּוֹלֶה בְעַצְמוֹ, חַיָּב, \nוְהַתּוֹלֶה בְּבֵית דִּין, פָּטוּר. \n",
            "<small>ב</small>\nהוֹרוּ בֵית דִּין, \nוְיָדְעוּ שֶׁטָּעוּ, \nוְחָזְרוּ בָהֶן, &lt;בוֹ&gt;\nבֵּין שֶׁהֵבִיאוּ כַפָּרָתָן, \nוּבֵין שֶׁלֹּא הֵבִיאוּ כַפָּרָתָן, \nוְהָלַךְ וְעָשָׂה עַל פִּיהֶם, \nרְבִּי שִׁמְעוֹן פּוֹטֵר. \nרְבִּי אֱלִיעֶזֶר אוֹמֵר: \nסָפֵק.  \nאֵי זֶה הוּא סָפֵק? \nיָשַׁב לוֹ בְּתוֹךְ בֵּיתוֹ, חַיָּב. \nהָלַךְ לוֹ לִמְדִינַת הַיָּם, (פָּטוּר.)  \nאָמַר לוֹ רְבִּי עֲקִיבָה: \nמוֹדֶה אֲנִי בָזֶה, \nשֶׁהוּא קָרוֹב לִפְטוֹר מִן הַחוֹבָה.  \nאָמַר לוֹ בֶן עַזַּי: \nמַה שָּׁנָה זֶה מִן הַיּוֹשֵׁב בְּבֵיתוֹ? \nשֶׁהַיּוֹשֵׁב בְּבֵיתוֹ, אֶפְשָׁר הָיָה לוֹ שֶׁיִּשְׁמַע, \nוְזֶה, לֹא הָיָה אֶפְשָׁר לוֹ שֶׁיִּשְׁמַע. \n",
            "<small>ג</small>\nהוֹרוּ בֵית דִּין לַעֲקוֹר אֶת כָּל הַגּוּף, \nאָמְרוּ: \nאֵין נִדָּה בַתּוֹרָה, \nאֵין שַׁבָּת בַּתּוֹרָה, \nאֵין עֲבוֹדָה זָרָה בַתּוֹרָה, \nהֲרֵי אֵלּוּ פְטוּרִין.  \nהוֹרוּ לְבַטֵּל מִקְצָת וּלְקַיֵּם מִקְצָת, \nהֲרֵי אֵלּוּ חַיָּבִין.  \nכֵּיצַד? \nאָמְרוּ: \nיֵשׁ נִדָּה בַתּוֹרָה, \nאֲבָל הַבָּא עַל שׁוֹמֶרֶת יוֹם כְּנֶגֶד יוֹם פָּטוּר; \nיֵשׁ שַׁבָּת בַּתּוֹרָה, \nאֲבָל הַמּוֹצִיא מֵרְשׁוּת הַיָּחִיד לִרְשׁוּת הָרַבִּים פָּטוּר; \nיֵשׁ עֲבוֹדָה זָרָה בַתּוֹרָה, \nאֲבָל הַמִּשְׁתַּחֲוֶה פָטוּר, \nהֲרֵי אֵלּוּ חַיָּבִין, \nשֶׁנֶּאֱמַר: (ויקרא ד,יג) \n\"וְנֶעְלַם דָּבָר\", \n\"דָּבָר\", לֹא כָל הַגּוּף. \n",
            "<small>ד</small>\nהוֹרוּ בֵית דִּין, \nוְיָדַע אֶחָד מֵהֶן שֶׁטָּעוּ, \nוְאָמַר לָהֶן: \n\"טוֹעִים אַתֶּם!\" \nאוֹ שֶׁלֹּא הָיָה מֻפְלֵא שֶׁלְּבֵית דִּין שָׁם, \nאוֹ שֶׁהָיָה אֶחָד מֵהֶן \nגֵּר, אוֹ מַמְזֵר, אוֹ נָתִין, \nאוֹ זָקֵן שֶׁלֹּא הָיוּ לוֹ בָנִים, \nהֲרֵי אֵלּוּ פְטוּרִין, \nשֶׁנֶּאֱמָר כָּן \"עֵדָה\", \nוְנֶאֱמָר לְהַלָּן \"עֵדָה\". (במדבר לה,כד) \nמָה \"עֵדָה\" אֲמוּרָה לְהַלָּן, \nכֻלָּן רְאוּיִין לַהוֹרָיָה, \nאַף \"עֵדָה\" אֲמוּרָה כָן, \nעַד שֶׁיְּהוּ כֻלָּן רְאוּיִין לַהוֹרָיָה.  \n\n<small>ה</small>\nהוֹרוּ בֵית דִּין שׁוֹגְגִין, \nוְעָשׁוּ כָל הַקָּהָל שׁוֹגְגִין, \nמְבִיאִין פַּר; \nמְזִידִין, וְעָשׁוּ שׁוֹגְגִין, \nמְבִיאִין כַּבְשָׂה וּשְׂעִירָה; \nשׁוֹגְגִין, וְעָשׁוּ מְזִידִין, \nהֲרֵי אֵלּוּ פְטוּרִין. \n",
            "<small>ו</small>\nהוֹרוּ בֵית דִּין, \nוְעָשׁוּ כָל הַקָּהָל אוֹ רֻבָּן עַל פִּיהֶם, \nמְבִיאִין פַּר, \nוּבַעֲבוֹדָה זָרָה, \nמְבִיאִין פַּר וְשָׂעִיר.  \nדִּבְרֵי רְבִּי מֵאִיר.  \nרְבִּי יְהוּדָה אוֹמֵר: \nשְׁנֵים עָשָׂר שְׁבָטִים מְבִיאִין שְׁנֵים עָשָׂר פָּרִים, \nוּבַעֲבוֹדָה זָרָה, \nשְׁנֵים עָשָׂר פָּרִים וּשְׁנֵים עָשָׂר שְׂעִירִים.  \nרְבִּי שִׁמְעוֹן אוֹמֵר: \nשְׁלֹשָׁה עָשָׂר פָּרִים, \nוּבַעֲבוֹדָה זָרָה, \nשְׁלֹשָׁה עָשָׂר פָּרִים וּשְׁלֹשָׁה עָשָׂר שְׂעִירִין, \nפַּר וְשָׂעִיר לְכָל שֵׁבֶט, \nפַּר וְשָׂעִיר לְבֵית דִּין.  \n\n<small>ז</small>\nהוֹרוּ בֵית דִּין, \nוְעָשׁוּ שִׁבְעָה שְׁבָטִים, אוֹ רֻבָּן, עַל פִּיהֶם, \nמְבִיאִים פַּר, \nוּבַעֲבוֹדָה זָרָה, \nמְבִיאִין פַּר וְשָׂעִיר.  \nדִּבְרֵי רְבִּי מֵאִיר.  \nרְבִּי יְהוּדָה אוֹמֵר: \nשִׁבְעָה שְׁבָטִים שֶׁחָטְאוּ, \nמְבִיאִים שִׁבְעָה פָרִים, \nוּשְׁאָר שְׁבָטִים שֶׁלֹּא חָטְאוּ, \nמְבִיאִין עַל יְדֵיהֶן פַּר פַּר,\nשֶׁאַף אֵלּוּ שֶׁלֹּא חָטְאוּ \nמְבִיאִין עַל יְדֵי הַחוֹטְאִין.  \nרְבִּי שִׁמְעוֹן אוֹמֵר: \nשְׁמוֹנָה פָרִים, \nוּבַעֲבוֹדָה זָרָה, \nשְׁמוֹנָה פָרִים וּשְׁמוֹנָה שְׂעִירִים, \nפַּר וְשָׂעִיר לְכָל שֵׁבֶט, \nפַּר וְשָׂעִיר לְבֵית דִּין.  \n\n<small>ח</small>\nהוֹרוּ בֵית דִּין שֶׁלְּאֶחָד מִן הַשְּׁבָטִין, \nוְעָשָׂה אוֹתוֹ הַשֵּׁבֶט עַל פִּיהֶם, \nאוֹתוֹ הַשֵּׁבֶט הוּא חַיָּב, \nוּשְׁאָר כָּל הַשְּׁבָטִים פְּטוּרִים.  \nדִּבְרֵי רְבִּי יְהוּדָה.  \nוַחֲכָמִים אוֹמְרִים: \nאֵין חַיָּבִין אֶלָּא עַל הוֹרָיַת בֵּית דִּין הַגָּדוֹל בִּלְבַד, \nשֶׁנֶּאֱמַר: (ויקרא ד,יג) \n\"עֲדַת יִשְׂרָאֵל יִשְׁגּוּ\", \nוְלֹא עֲדַת אוֹתוֹ הַשֵּׁבֶט. \n\n\n\n"
        ],
        [
            "<small>א</small>\nהוֹרָה כֹהֵן מָשִׁיח לְעַצְמוֹ, \nשׁוֹגֵג וְעָשָׂה שׁוֹגֵג, מֵבִיא פַר;  \nשׁוֹגֵג וְעָשָׂה מֵזִיד, \nמֵזִיד וְעָשָׂה שׁוֹגֵג, פָּטוּר, \nשֶׁהוֹרָיַת כֹּהֵן מָשִׁיח לְעַצְמוֹ, \nהוֹרָיַת בֵּית דִּין עַל הַצִּבּוּר. \n",
            "<small>ב</small>\nהוֹרָה בִּפְנֵי עַצְמוֹ וְעָשָׂה בִּפְנֵי עַצְמוֹ, \nמִתְכַּפֵּר לוֹ בִּפְנֵי עַצְמוֹ.  \nוְהוֹרָה עִם הַצִּבּוּר וְעָשָׂה עִם הַצִּבּוּר, \nמִתְכַּפֵּר לוֹ עִם הַצִּבּוּר, \nשֶׁאֵין בֵּית דִּין חַיָּבִין, \nעַד שֶׁיּוֹרוּ לְבַטֵּל מִקְצָת וּלְקַיֵּם מִקְצָת. \n\n<small>ג</small>\nוְכֵן הַמָּשִׁיחַ.  \nוְלֹא בַעֲבוֹדָה זָרָה, \nעַד שֶׁיּוֹרוּ לְבַטֵּל מִקְצָת וּלְקַיֵּם מִקְצָת. \n",
            "אֵין חַיָּבִין \nאֶלָּא עַל הֶעְלֵם דָּבָר עִם שִׁגְגַת הַמַּעֲשֶׂה, \nוְכֵן הַמָּשִׁיחַ.  \nוְלֹא בַעֲבוֹדָה זָרָה, \nאֶלָּא עַל הֶעְלֵם דָּבָר עִם שִׁגְגַת הַמַּעֲשֶׂה.  \n\n<small>ד</small>\nאֵין חַיָּבִין, \nאֶלָּא עַל דָּבָר שֶׁזְּדוֹנוֹ כָרֵת וְשִׁגְגָתוֹ חַטָּאת, \nוְכֵן הַמָּשִׁיחַ.  \nוְלֹא בַעֲבוֹדָה זָרָה, \nאֶלָּא עַל דָּבָר שֶׁזְּדוֹנוֹ כָרֵת וְשִׁגְגָתוֹ חַטָּאת, \n",
            "<small>ה</small>\nאֵין חַיָּבִין עַל עֲשֵׂה וְעַל לֹא תַעֲשֶׂה שֶׁבַּמִּקְדָּשׁ, \nוְאֵין מְבִיאִין אָשָׁם תָּלוּי \nעַל עֲשֵׂה וְעַל לֹא תַעֲשֶׂה שֶׁבַּמִּקְדָּשׁ.  \nאֲבָל חַיָּבִין עַל עֲשֵׂה וְעַל לֹא תַעֲשֶׂה שֶׁבַּנִּדָּה, \nוּמְבִיאִין אָשָׁם תָּלוּי \nעַל עֲשֵׂה וְעַל לֹא תַעֲשֶׂה שֶׁבַּנִּדָּה.  \nאֵיזוֹ הִיא מִצְוַת עֲשֵׂה שֶׁבַּנִּדָּה? \nפְּרֹשׁ מִן הַנִּדָּה. \nוּמִצְוָה בַל תַעֲשֶׂה? \nאַל תָּבֹא אֶל הַנִּדָּה. \n",
            "<small>ו</small>\nאֵין חַיָּבִין עַל שְׁמִיעַת קוֹל, \nוְעַל בִּטּוּי שְׂפָתַיִם, \nוְעַל טֻמְאַת מִקְדָּשׁ וְקָדָשָׁיו. \nוְהַנָּשִׂיא כַיּוֹצֵא בָהֶן.  \nדִּבְרֵי רְבִּי יוֹסֵה הַגָּלִילִי.  \nרְבִּי עֲקִיבָה אוֹמֵר: \nהַנָּשִׂיא חַיָּב בְּכֻלָּן, חוּץ מִשְּׁמִיעַת הַקּוֹל, \nשֶׁהַמֶּלֶךְ לֹא דָן וְלֹא דָנִין אוֹתוֹ. \n",
            "<small>ז</small>\nכָּל מִצְוָה שֶׁבַּתּוֹרָה, \nשֶׁחַיָּבִין עַל זְדוֹנָן כָּרֵת וְעַל שִׁגְגָתָן חַטָּאת, \nהַיָּחִיד מֵבִיא כִשְׂבָה אוֹ שְׂעִירָה, \nוְהַנָּשִׂיא שָׂעִיר, \nוּמָשִׁיחַ וּבֵית דִּין מְבִיאִין פַּר.  \nוּבַעֲבוֹדָה זָרָה, \nהַיָּחִיד וְהַנָּשִׂיא וְהַמָּשִׁיחַ מְבִיאִין שְׂעִירָה, \nוּבֵית דִּין פַּר וְשָׂעִיר, \nפַּר לָעוֹלָה וְשָׂעִיר לַחַטָּאת. \n",
            "<small>ח</small>\nאָשָׁם תָּלוּי, \nהַיָּחִיד וְהַנָּשִׂיא חַיָּבִין, \nוּמָשִׁיחַ וּבֵית דִּין פְּטוּרִין.  \nאָשָׁם וַדַּאי, \nהַנָּשִׂיא וְהַיָּחִיד וְהַמָּשִׁיחַ חַיָּבִין, \nוּבֵית דִּין פְּטוּרִין.  \nעַל שְׁמִיעַת קוֹל וְעַל בִּטּוּי שְׂפָתַיִם, \nוְטֻמְאַת מִקְדָּשׁ וְקָדָשָׁיו, \nוּבֵית דִּין פְּטוּרִין, \nהַיָּחִיד וְהַנָּשִׂיא וְהַמָּשִׁיחַ חַיָּבִין, \nשֶׁאֵין כֹּהֵן גָּדוֹל חַיָּב עַל טֻמְאַת מִקְדָּשׁ וְקָדָשָׁיו.  \nוּמָה הֵן מְבִיאִין? \nקָרְבַּן עוֹלֶה וְיוֹרֵד.  \nרְבִּי אֱלִיעֶזֶר אוֹמֵר: \nהַנָּשִׂיא מֵבִיא שָׂעִיר. \n\n\n\n"
        ],
        [
            "<small>א</small>\nכֹּהֵן מָשִׁיחַ שֶׁחָטָא, \nוְאַחַר כָּךְ עָבַר מִמְּשִׁיחוּתוֹ, \nוְכֵן הַנָּשִׂיא שֶׁחָטָא, \nוְאַחַר כָּךְ עָבַר מִגְּדֻלָּתוֹ, \nכֹּהֵן מָשִׁיחַ מֵבִיא פַר, \nוְהַנָּשִׂיא מֵבִיא שָׂעִיר. \n",
            "<small>ב</small>\nכֹּהֵן מָשִׁיחַ שֶׁעָבַר מִמְּשִׁיחוּתוֹ, \nוְאַחַר כָּךְ חָטָא, \nוְכֵן הַנָּשִׂיא שֶׁעָבַר מִגְּדֻלָּתוֹ, \nוְאַחַר כָּךְ חָטָא, \nכֹּהֵן מָשִׁיחַ מֵבִיא פַר, \nוְהַנָּשִׂיא כַּהֶדְיוֹט. \n",
            "<small>ג</small>\nחָטְאוּ עַד שֶׁלֹּא נִתְמַנּוּ, \nוְאַחַר כָּךְ נִתְמַנּוּ, \nהֲרֵי אֵלּוּ כַהֶדְיוֹט.  \nרְבִּי שִׁמְעוֹן אוֹמֵר: \nאִם נוֹדַע לָהֶן עַד שֶׁלֹּא נִתְמַנּוּ, חַיָּבִין, \nוּמִשֶּׁנִּתְמַנּוּ, פְּטוּרִין.  \nוְאֵי זֶה הוּא הַנָּשִׂיא? \nזֶה הַמֶּלֶךְ, שֶׁנֶּאֱמַר: (ויקרא ד,כב) \n\"וְעָשָׂה אַחַת מִכָּל מִצְוֹת יי אֱלהָיו\", \nנָשִׂיא שֶׁאֵין עַל גַּבָּיו אֶלָּא יי אֱלהָיו. \n",
            "<small>ד</small>\nאֵי זֶה הוּא הַמָּשִׁיחַ? \nהַמָּשׁוּחַ בְּשֶׁמֶן הַמִּשְׁחָה, \nלֹא הַמְרֻבֵּה בְגָדִין.  \nאֵין בֵּין כֹּהֵן הַמָּשׁוּחַ בְּשֶׁמֶן הַמִּשְׁחָה \nלִמְרֻבֵּה בְגָדִין, \nאֶלָּא פַר הַבָּא עַל כָּל הַמִּצְווֹת.  \nאֵין בֵּין כֹּהֵן מְשַׁמֵּשׁ לְכֹהֵן שֶׁעָבַר, \nאֶלָּא פַר יוֹם הַכִּפּוּרִים וַעֲשִׂירִית הָאֵיפָה.  \n\n<small>ה</small>\nזֶה וָזֶה שָׁוִים בַּעֲבוֹדַת יוֹם הַכִּפּוּרִים, \nוּמְצֻוִּים עַל הַבְּתוּלָה, \nוַאֲסוּרִין בְּאַלְמָנָה, \nוְאֵינָן מִטַּמִּין בִּקְרוֹבֵיהֶן, \nוְלֹא פוֹרְעִין, \nוְלֹא פוֹרְמִים, \nוּמַחֲזִירִין אֶת הָרוֹצֵחַ. \n",
            "<small>ו</small>\nכֹּהֵן גָּדוֹל פּוֹרֵם מִלְּמַטָּן, \nוְהַהֶדְיוֹט, מִלְּמַעְלָן.  \nכֹּהֵן גָּדוֹל מַקְרִיב אוֹנֵן וְלֹא אוֹכֵל, \nוְהַהֶדְיוֹט לֹא מַקְרִיב וְלֹא אוֹכֵל. \n",
            "<small>ז</small>\nכָּל הַתָּדִיר מֵחֲבֵרוֹ קוֹדֵם אֶת חֲבֵרוֹ. \nכָּל הַמְקֻדָּשׁ מֵחֲבֵרוֹ קוֹדֵם אֶת חֲבֵרוֹ.  \nפַּר מָשִׁיחַ וּפַר עֵדָה עוֹמְדִין, \nפַּר מָשִׁיחַ קוֹדֵם לְפַר עֵדָה, &lt;וּמָשִׁיחַ (בלי 'פר'&gt;\nוּלְכָל מַעֲשָׂיו. \n",
            "<small>ח</small>\nהָאִישׁ קוֹדֵם לָאִשָּׁה לְהַחֲיוֹתוֹ וּלְהָשִׁיב אֲבֵדָה. \nהָאִשָּׁה קוֹדֶמֶת לָאִישׁ לִכְסוּת וּלְהוֹצִיאָהּ מִבֵּית הַשִּׁבְיָה.  \nבִּזְמַן שֶׁשְּׁנֵיהֶם עוֹמְדִין בְּקַלְקָלָה, \nהָאִישׁ קוֹדֵם לָאִשָּׁה. \n",
            "<small>ט</small>\nכֹּהֵן קוֹדֵם לְלֵוִי, \nלֵוִי לְיִשְׂרָאֵל, \nיִשְׂרָאֵל לַמַּמְזֵר, \nמַמְזֵר לַנָּתִין, \nוְנָתִין לַגֵּר, \nוְגֵר לְעֶבֶד מְשֻׁחְרָר.  \nאֶמָּתַי? \nבִּזְמַן שֶׁכֻּלָּן שָׁוִים, \nאֲבָל אִם הָיָה מַמְזֵר תַּלְמִיד חֲכָמִים, \nוְכֹהֵן גָּדוֹל עַם הָאָרֶץ, \nמַמְזֵר תַּלְמִיד חֲכָמִים קוֹדֵם לְכֹהֵן גָּדוֹל עַם הָאָרֶץ.  \n\nחסל הוריות \nחסל סדר נזיקים \n\n\n\n\n\n\nסדר קדשים\n\n"
        ]
    ],
    "sectionNames": [
        "Chapter",
        "Mishnah"
    ]
}