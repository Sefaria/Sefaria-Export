{
    "language": "he",
    "title": "Mishnah Bava Batra",
    "versionSource": "https://archive.org/details/MishnaCorrectedKaufman00WHOLE",
    "versionTitle": "Mishnah based on the Kaufmann manuscript, edited by Dan Be'eri",
    "status": "locked",
    "license": "PD",
    "digitizedBySefaria": true,
    "actualLanguage": "he",
    "languageFamilyName": "hebrew",
    "isSource": true,
    "isPrimary": true,
    "direction": "rtl",
    "heTitle": "משנה בבא בתרא",
    "categories": [
        "Mishnah",
        "Seder Nezikin"
    ],
    "text": [
        [
            "<small>א</small>\nשׁוּתָפִים שֶׁרָצוּ לַעֲשׁוֹת מְחִיצָה בֶחָצֵר, \nבּוֹנִים אֶת הַכֹּתֶל בָּאֶמְצַע.  \nמָקוֹם שֶׁנָּהֲגוּ לִבְנוֹת גָּוִיל, גָּזִית, קְפֵסִים, לְבֵנִים, \nבּוֹנִים, הַכֹּל כְּמִנְהַג הַמְּדִינָה.  \nבַּגָּוִיל, \nזֶה נוֹתֵן שְׁלֹשָׁה טְפָחִים, וְזֶה נוֹתֵן שְׁלֹשָׁה טְפָחִים,  \nוּבַגָּזִית, \nזֶה נוֹתֵן טִפְחַיִם וּמַחְצָה, וְזֶה נוֹתֵן טִפְחַיִם וּמַחְצָה, \nוּבַקְּפֵסִים, \nזֶה נוֹתֵן טִפְחַיִם, [וְזֶה נוֹתֵן טִפְחַיִם,] \nוּבַלְּבֵנִים, \nזֶה נוֹתֵן טֶפַח וּמַחְצָה, וְזֶה נוֹתֵן טֶפַח וּמַחְצָה. \nלְפִיכָךְ, אִם נָפַל הַכֹּתֶל, \nהַמָּקוֹם וְהָאֲבָנִים שֶׁלִּשְׁנֵיהֶם. \n",
            "<small>ב</small>\nוְכֵן בַּגִּנָּה: \nמָקוֹם שֶׁנָּהֲגוּ לִגְדֹּר, [מְחַיְּבִין אוֹתוֹ,] \nאֲבָל בַּבִּקְעָה, \nמָקוֹם שֶׁנָּהֲגוּ שֶׁלֹּא לִגְדֹּר, אֵין מְחַיְּבִין אוֹתוֹ, \nאֶלָּא אִם רָצָה, \nכּוֹנֵס לְתוֹךְ שֶׁלּוֹ, וְעוֹשֶׂה חָזִית מִבַּחוּץ. \nלְפִיכָךְ, אִם נָפַל הַכֹּתֶל, \nהַמָּקוֹם וְהָאֲבָנִים שֶׁלּוֹ.  \n\n<small>ג</small>\nוְאִם עָשׁוּ מִדַּעַת שְׁנֵיהֶם, \nבּוֹנִים אֶת הַכֹּתֶל בָּאֶמְצַע, \nוְעוֹשִׂין חָזִית מִכָּן וּמִכָּן. \nלְפִיכָךְ, אִם נָפַל הַכֹּתֶל, \nהַמָּקוֹם וְהָאֲבָנִים שֶׁלִּשְׁנֵיהֶם. \n",
            "<small>ד</small>\nהַמַּקִּיף אֶת חֲבֵרוֹ מִשָּׁלֹשׁ רוּחוֹתָיו, \nגָּדַר אֶת הָרִאשׁוֹנָה וְאֶת הַשְּׁנִיָּה וְאֶת הַשְּׁלִישִׁית, \nאֵין מְחַיְּבִין אוֹתוֹ.  \nרְבִּי יוֹסֵה אוֹמֵר: \nאִם עָמַד וְגָדַר אֶת הָרְבִיעִית, \nמְגַלְגְּלִין עָלָיו אֶת הַכֹּל. \n",
            "<small>ה</small>\nכֹּתֶל חָצֵר שֶׁנָּפַל, \nמְחַיְּבִין אוֹתוֹ לִבְנוֹתוֹ עַד אַרְבַּע אַמּוֹת,  \nבְּחֶזְקַת שֶׁנָּתַן, &lt;שֶׁנָּפַל&gt;\nעַד שֶׁיָּבִיא רְאָיָה שֶׁלֹּא נָתַן. &lt;נָפַל&gt; \nמֵאַרְבַּע אַמּוֹת וּלְמַעְלָן, \nאֵין מְחַיְּבִין אוֹתוֹ.  \nסָמַךְ לוֹ כֹתֶל אַחֵר, \nאַף עַל פִּי שֶׁלֹּא נָתַן עָלָיו אֶת הַתִּקְרָה, \nמְגַלְגְּלִין עָלָיו אֶת הַכֹּל,  \nבְּחֶזְקַת שֶׁלֹּא נָתַן, \nעַד שֶׁיָּבִיא רְאָיָה שֶׁנָּתַן. \n",
            "<small>ו</small>\nכּוֹפִין אוֹתוֹ לִבְנוֹת בֵּית שַׁעַר וְדֶלֶת לֶחָצֵר.  \nרַבָּן שִׁמְעוֹן בֶּן גַּמְלִיאֵל אוֹמֵר: \nלֹא כָל הַחֲצֵרוֹת רְאוּיוֹת לְבֵית שַׁעַר.  \nכּוֹפִין אוֹתוֹ לִבְנוֹת לָעִיר חוֹמָה וּדְלָתַיִם וּבְרִיחַ.  \nרַבָּן שִׁמְעוֹן בֶּן גַּמְלִיאֵל אוֹמֵר: \nלֹא כָל הָעֲיָרוֹת רְאוּיוֹת לַחוֹמָה.  \nכַּמָּה יְהֵי בָעִיר וִיהֵא כְאַנְשֵׁי הָעִיר? \nשְׁנֵים עָשָׂר חֹדֶשׁ.  \nקָנָה בָהּ בֵּית דִּירָה, \nהֲרֵי הוּא כְּאַנְשֵׁי הָעִיר מִיָּד. \n",
            "<small>ז</small>\nאֵין חוֹלְקִין אֶת הֶחָצֵר, \nעַד שֶׁיְּהֵא בָהּ אַרְבַּע אַמּוֹת לָזֶה וְאַרְבַּע אַמּוֹת לָזֶה.  \nוְלֹא אֶת הַשָּׂדֶה, \nעַד שֶׁיְּהֵא בָהּ תִּשְׁעַת קַבִּים לָזֶה וְתִשְׁעַת קַבִּים לָזֶה. \nרְבִּי יְהוּדָה אוֹמֵר: \nתִּשְׁעַת חֲצָאֵי קַבִּים לָזֶה וְתִשְׁעַת חֲצָאֵי קַבִּים לָזֶה.  \nוְלֹא אֶת הַגַּנָּה, \nעַד שֶׁיְּהֵא בָהּ חֲצִי קַב לָזֶה וַחֲצִי קַב לָזֶה. \nוּכְדִבְרֵי רְבִּי עֲקִיבָה, בֵּית רֹבַע.  \nלֹא אֶת הַטְּרִקְלִין וְלֹא אֶת הַמּוּרָן וְלֹא אֶת הַשּׁוֹבָךְ, \nוְלֹא אֶת הַטַּלֵּת וְלֹא אֶת הַמַּרְחֵץ וְלֹא אֶת בֵּית הַבַּד, \nעַד שֶׁיְּהֵא בָהֶן כְּדֵי לָזֶה וּכְדֵי לָזֶה.  \n(זֶה הַכְּלָל: \nכָּל שֶׁיֵּחָלֵק וּשְׁמוֹ עָלָיו, חוֹלְקִין, \nוְאִם לָאו, אֵין חוֹלְקִין.) &lt;אינו בכתב היד&gt; \nאֶמָּתַי? \nבִּזְמַן שֶׁאֵין שְׁנֵיהֶם רוֹצִין, \nאֲבָל בִּזְמַן שֶׁשְּׁנֵיהֶן רוֹצִין, \nאֲפִלּוּ פָחוּת מִכֵּן, יַחֲלֹקוּ.  \nוְכִתְבֵי הַקֹּדֶשׁ, \nאַף עַל פִּי שֶׁשְּׁנֵיהֶן רוֹצִין, \nלֹא יַחֲלֹקוּ. \n\n\n\n"
        ],
        [
            "<small>א</small>\nלֹא יַחְפֹּר אָדָן בּוֹר סָמוּךְ לְבוֹרוֹ שֶׁלַּחֲבֵרוֹ, \nוְלֹא שִׁיחַ, וְלֹא מְעָרָה, וְלֹא אַמַּת הַמַּיִם, \nוְלֹא נִבְרֶכֶת שֶׁלַּכּוֹבְסִים, \nאֶלָּא אִם כֵּן הִרְחִיק מִכֹּתְלוֹ שֶׁלַּחֲבֵרוֹ שְׁלֹשָׁה טְפָחִים, \nוְסָד בַּסִּיד.  \nמַרְחִיקִין אֶת הַגֶּפֶת וְאֶת הַזֶּבֶל, \nוְאֶת הַמֶּלַח וְאֶת הַסִּיד וְאֶת הַסְּלָעִים, \nמִכָּתְלוֹ שֶׁלַּחֲבֵרוֹ שְׁלֹשָׁה טְפָחִין, \nוְסָד בַּסִּיד.  \nמַרְחִיקִין אֶת הַזְּרָעִים, \nוְאֶת הַמַּחֲרֵשָׁה, וְאֶת מֵי רַגְלַיִם, \nמִן הַכֹּתֶל שְׁלֹשָׁה טְפָחִין.  \nמַרְחִיקִין אֶת הָרֵחַיִם שְׁלֹשָׁה מִן הַשָּׁכָב, \nשֶׁהֵן אַרְבָּעָה מִן הָרָכָב, \nוְאֶת הַתַּנּוּר שְׁלֹשָׁה מִן הַכִּלְיָא, \nשֶׁהֵן אַרְבָּעָה מִן הַשָּׂפָה. \n",
            "<small>ב</small>\nלֹא יַעֲמִיד אָדָם תַּנּוּר בְּתוֹךְ הַבַּיִת, \nאֶלָּא אִם כֵּן יֵשׁ לוֹ עַל גַּבָּיו גֹּבַהּ אַרְבַּע אַמּוֹת.  \nהָיָה מַעֲמִידוֹ בָעֲלִיָּה, \nעַד שֶׁיְּהֵא תַחְתָּיו מַעֲזֵיבָה שְׁלֹשָׁה טְפָחִין, \nוּבַכִּירָה, טֶפַח. \nוְאִם הִזִּיק, מְשַׁלֵּם מַה שֶּׁהִזִּיק.  \nרְבִּי שִׁמְעוֹן אוֹמֵר: \nלֹא נֶאֶמְרוּ כָל הַשֵּׁעוּרִין הָאֵלּוּ, \nאֶלָּא שֶׁאִם הִזִּיק, יְהֵא פָטוּר מִלְּשַׁלֵּם. \n",
            "<small>ג</small>\nלֹא יִפְתַּח אָדָם חֲנוּת שֶׁלַּנַּחְתּוֹמִין וְשֶׁלַּצַּבָּעִין \nתַּחַת אוֹצָרוֹ שֶׁלַּחֲבֵרוֹ, \nוְלֹא רֶפֶת בָּקָר.  \nבֶּאֱמֶת, בַּיַּיִן הִתִּירוּ, אֲבָל לֹא רֶפֶת בָּקָר.  \nחֲנוּת שֶׁבֶּחָצֵר, \nיָכוֹל לְמַחוֹת בְּיָדוֹ לוֹמַר לוֹ: \n\"אֵינִי יָכוֹל לִישַׁן לֹא מִקּוֹל הַנִּכְנָסִין וְלֹא מִקּוֹל הַיּוֹצְאִין!\"  \nוְעוֹשֶׂה כֵלִין, \nוְיוֹצֵא וּמוֹכֵר בַּשּׁוּק; \nאֲבָל אֵינוּ יָכוֹל לְמַחוֹת בְּיָדוֹ וְלוֹמַר לוֹ: \n\"אֵינִי יָכוֹל לִישַׁן, לֹא מִקּוֹל הַפַּטִּישׁ, \nוְלֹא מִקּוֹל הָרֵחַיִן, וְלֹא מִקּוֹל הַתִּינוֹקוֹת. \n",
            "<small>ד</small>\nמִי שֶׁהָיָה כָתְלוֹ סָמוּךְ לְכֹתֶל חֲבֵרוֹ, \nלֹא יִסְמֹךְ לוֹ כֹתֶל אַחֵר, \nאֶלָּא אִם כֵּן הִרְחִיק מִמֶּנּוּ אַרְבַּע אַמּוֹת.  \nוּבַחַלּוֹנוֹת, \nמִלְמַעְלָן וּמִלְּמַטָּן וּמִכְּנֶגְדָּן, אַרְבַּע אַמּוֹת. \n",
            "<small>ה</small>\nמַרְחִיקִין אֶת הַסֻּלָּם מִן הַשּׁוֹבָךְ אַרְבַּע אַמּוֹת, \nכְּדֵי שֶׁלֹּא תִקְפֹּץ נְמִיָּה.  \nוְאֶת הַכֹּתֶל מִן הַמַּזְחֵלָה אַרְבַּע אַמּוֹת, \nכְּדֵי שֶׁיְּהֵא זוֹקֵף אֶת הַסֻּלָּם.  \nמַרְחִיקִין אֶת הַשּׁוֹבָךְ מִן הָעִיר חֲמִשִּׁים אַמָּה. \nלֹא יַעֲשֶׂה אָדָם שׁוֹבָךְ בְּתוֹךְ שֶׁלּוֹ, \nאֶלָּא אִם כֵּן יֵשׁ לוֹ חֲמִשִּׁים אַמָּהּ לְכָל רוּחַ. \nרְבִּי יְהוּדָה אוֹמֵר: \nבֵּית אַרְבַּעַת כּוֹרִים, \nמְלֹא שֶׁגֶר הַיּוֹנָה.  \nוְאִם לְקָחוֹ, אֲפִלּוּ בֵית רֹבַע, \nהֲרֵי הוּא כְחֶזְקָתוֹ. \n",
            "<small>ו</small>\nנִיפוּל שֶׁנִּמְצָא בְתוֹךְ חֲמִשִּׁים אַמָּה, \nהֲרֵי הוּא שֶׁלְּבַעַל הַשּׁוֹבָךְ. \nחוּץ מֵחֲמִשִּׁים אַמָּה, \nהֲרֵי הוּא שֶׁלְּמוֹצְאוֹ.  \nנִמְצָא בֵין שְׁנֵי שׁוֹבַכּוֹת, \nקָרוֹב לָזֶה, שֶׁלּוֹ, וְלָזֶה, שֶׁלּוֹ \nמַחְצָה לְמַחְצָה, שְׁנֵיהֶם יַחֲלֹקוּ. \n",
            "<small>ז</small>\nמַרְחִיקִים אֶת הָאִילָן מִן הָעִיר עֶשְׂרִים וְחָמֵשׁ אַמָּה, \nהֶחָרוּב וְהַשִּׁקְמָה, חֲמִשִּׁים אַמָּה.  \nאַבָּא שָׁאוּל אוֹמֵר: \nכָּל אִילַן סְרָק, חֲמִשִּׁים אַמָּה.  \nאִם הָעִיר קָדְמָה, קוֹצֵץ וְאֵינוּ נוֹתֵן דָּמִים, \nוְאִם הָאִילָן קָדַם, קוֹצֵץ וְנוֹתֵן דָּמִים. \nסָפֵק זֶה קָדַם, וְזֶה קָדַם, \nקוֹצֵץ וְאֵינוּ נוֹתֵן דָּמִים. \n",
            "<small>ח</small>\nמַרְחִיקִין גֹּרֶן קְבוּעָה מִן הָעִיר חֲמִשִּׁים אַמָּה.  \nלֹא יַעֲשֶׂה אָדָן גֹּרֶן קְבוּעָה בְתוֹךְ שֶׁלּוֹ, \nאֶלָּא אִם כֵּן יֵשׁ לוֹ חֲמִשִּׁים אַמָּה לְכָל רוּחַ. \nמַרְחִיק מִנְּטִיעוֹתָיו שֶׁלַּחֲבֵרוֹ וּמִנִּירוֹ, \nכְּדֵי שֶׁלֹּא יַזִּיק. \n",
            "<small>ט</small>\nמַרְחִיקִים אֶת הַנְּבֵלוֹת וְאֶת הַקְּבָרוֹת, \nוְאֶת הַבֻּרְסְקִי מִן הָעִיר חֲמִשִּׁים אַמָּה.  \nוְאֵין עוֹשִׂין בֻּרְסְקִי אֶלָּא לְמִזְרַח הָעִיר. \nרְבִּי עֲקִיבָה אוֹמֵר: \nלְכָל רוּחַ הוּא עוֹשֶׂה, חוּץ מִן מַעֲרָבָהּ, \nוּמַרְחִיק חֲמִשִּׁים אַמָּה. \n",
            "<small>י</small>\nמַרְחִיקִין אֶת הַמִּשְׁרָה מִן הַיָּרָק, \nוּמִן הַכְּרֵשִׁים וּמִן הַבְּצָלִים, \nוְאֶת הַחַרְדָּל מִן הַדְּבוֹרִים.  \nרְבִּי יוֹסֵה מַתִּיר בַּחַרְדָּל. \n",
            "<small>יא</small>\nמַרְחִיקִין אֶת הָאִילָן מִן הַבּוֹר עֶשְׂרִים וְחָמֵשׁ אַמָּה, \nוְהֶחָרוּב וְהַשִּׁקְמָה חֲמִשִּׁים אַמָּה, \nבֵּין מִלְמַעְלָה וּבֵין מִן הַצַּד.  \nאִם הַבּוֹר קָדַם, קוֹצֵץ וְנוֹתֵן דָּמִים, \nוְאִם הָאִילָן קָדַם, לֹא יָקֹץ. \nסָפֵק זֶה קָדַם, וְזֶה קָדַם, לֹא יָקֹץ. \nרְבִּי יוֹסֵה אוֹמֵר: \nאַף עַל פִּי שֶׁהַבּוֹר קָדַם אֶת הָאִילָן, לֹא יָקֹץ, \nזֶה חוֹפֵר בְּתוֹךְ שֶׁלּוֹ וְזֶה נוֹטֵעַ בְּתוֹךְ שֶׁלּוֹ. \n",
            "<small>יב</small>\nלֹא יִטַּע אָדָם אִילָן סָמוּךְ לִשְׂדֵה חֲבֵרוֹ, \nאֶלָּא אִם כֵּן הִרְחִיק מִמֶּנּוּ אַרְבַּע אַמּוֹת, \nאֶחָד גְּפָנִים וְאֶחָד כָּל הָאִילָן.  \nהָיָה גָדֵר בִּנְתַּיִם, \nזֶה סוֹמֵךְ לַגָּדֵר [מִכָּן, וְזֶה סוֹמֵךְ לַגָּדֵר מִכָּן.]  \nהָיוּ שָׁרָשִׁין יצְאִין לְתוֹךְ שְׂדֵה חֲבֵרוֹ, \nמַעֲמִיק שְׁלֹשָׁה טְפָחִין, \nכְּדֵי שֶׁלֹּא יְעַכֵּב אֶת הַמַּחֲרֵשָׁה.  \nהָיָה חוֹפֵר בּוֹר וְשִׁיחַ וּמְעָרָה, \nקוֹצֵץ וְיוֹרֵד, וְהָעֵצִים שֶׁלּוֹ. \n",
            "<small>יג</small>\nאִילָן שֶׁהוּא נוֹטֶה לְתוֹךְ שְׂדֵה חֲבֵרוֹ, \nקוֹצֵץ מְלֹא מַרְדֵּעַ עַל גַּבֵּי הַמַּחֲרֵשָׁה, \nוְהֶחָרוּב וְהַשִּׁקְמָה, כְּנֶגֶד הַמִּשְׁקֹלֶת.  \nבֵּית הַשְּׁלָחִים וּבֵית הָאִילָן, כְּנֶגֶד הַמִּשְׁקֹלֶת.  \nאַבָּא שָׁאוּל אוֹמֵר: \nכָּל אִילַן סְרָק, כְּנֶגֶד הַמִּשְׁקֹלֶת. \n",
            "<small>יד</small>\nאִילָן שֶׁהוּא נוֹטֶה לִרְשׁוּת הָרַבִּים, \nקוֹצֵץ כְּדֵי שֶׁיְּהֵא הַגָּמָל עוֹבֵר בְּרוֹכְבוֹ.  \nרְבִּי יְהוּדָה אוֹמֵר: \nטָעוּן פִּשְׁתָּן אוֹ זְמוֹרוֹת.  \nרְבִּי שִׁמְעוֹן אוֹמֵר: \nכָּל הָאִילָן, כְּנֶגֶד הַמִּשְׁקלֶת, מִפְּנֵי הַטֻּמְאָה. \n\n\n\n"
        ],
        [
            "<small>א</small>\nחֶזְקַת בָּתִּים, בּוֹרוֹת, שִׁיחִים, וּמְעָרוֹת,  \nמַרְחָצָיוֹת, שׁוֹבַכּוֹת, בֵּית הַבַּדִּים, \nבֵּית הַשְּׁלָחִים, וַעֲבָדִים, \nוְכָל שֶׁהוּא עוֹשֶׂה פֵרוֹת תָּדִיר, \nחֶזְקָתָן שָׁלוֹשׁ שָׁנִים וּמִיּוֹם לְיוֹם.  \nשְׂדֵה הַבַּעַל, חֶזְקָתָהּ שָׁלוֹשׁ שָׁנִים, \nוְאֵינָה מִיּוֹם לְיוֹם.  \n\n<small>ב</small>\nרְבִּי יִשְׁמָעֵאל אוֹמֵר: \nשְׁלֹשָׁה חֳדָשִׁים בָּרִאשׁוֹנָה, \nוּשְׁלֹשָׁה חֳדָשִׁים בָּאַחֲרוֹנָה, \nוּשְׁנֵים עָשָׂר חֹדֶשׁ [בָּאֶמְצַע, \nשְׁמֹנָה עָשָׂר חֹדֶשׁ.]  \nרְבִּי עֲקִיבָה אוֹמֵר: \nחֹדֶשׁ אֶחָד בָּרִאשֹׁנָה, \nוְחֹדֶשׁ אֶחָד בָּאַחֲרוֹנָה \nוּשְׁנֵים עָשָׂר חֹדֶשׁ בָּאֶמְצַע, \nאַרְבָּעָה עָשָׂר חֹדֶשׁ.  \nאָמַר רְבִּי יִשְׁמָעֵאל: \nבַּמֵּי דְבָרִין אֲמוּרִין? בִּשְׂדֵה הַלָּבָן, \nאֲבָל בִּשְׂדֵה הָאִילָן, \nכָּנַס אֶת תְּבוּאָתוֹ, וּמָסַק אֶת זֵיתָיו, כָּנַס אֶת קַיְצוֹ, \nהֲרֵי אֵלּוּ שָׁלֹשׁ שָׁנִים. \n",
            "<small>ג</small>\nשָׁלוֹשׁ אֲרָצוֹת לַחֲזָקָה: \nיְהוּדָה וְעֵבֶר הַיַּרְדֵּן וְגָלִיל.  \nהָיָה בִיהוּדָה וְהֶחֱזִיק בַּגָּלִיל, \nבַּגָּלִיל וְהֶחֱזִיק בִּיהוּדָה, \nאֵינָה חֲזָקָה, עַד שֶׁתְּהֵא עִמּוֹ בַמְּדִינָה.  \nאָמַר רְבִּי יְהוּדָה: \nלֹא אָמְרוּ שָׁלוֹשׁ שָׁנִים, \nאֶלָּא כְּדֵי שֶׁיְּהֵא בְאִסְפַּנְיָא, \nיַחֲזִיק שָׁנָה, \nוְיֵלְכוּ וְיוֹדִיעוּהוּ שָׁנָה, \nוְיָבֹאוּ שָׁנָה אַחֶרֶת. \n",
            "<small>ד</small>\nכָּל חֲזָקָה שֶׁאֵין עִמָּהּ טְעָנָה אֵינָהּ חֲזָקָה.  \nאָמַר לוֹ: \n\"מָה אַתְּ עוֹשֶׂה בְתוֹךְ שֶׁלִּי?\" \n\"שֶׁלֹּא אָמַר לִי אָדָם דָּבָר\", \nאֵינָה חֲזָקָה.  \n\"שֶׁמָּכַרְתָּ לִי\", \"שֶׁנָּתַתָּ לִי מַתָּנָה\", \nהֲרֵי זוֹ חֲזָקָה.  \nוְהַבָּא מִשֵּׁם יְרוּשָׁה אֵינוּ צָרִיךְ טְעָנָה.  \n\n<small>ה</small>\nהַשּׁוּתָפִים וְהָאֲרִיסִים וְהָאַפִּיטְרוֹפִּים, \nאֵין לָהֶם חֲזָקָה.  \nאֵין לָאִישׁ חֲזָקָה בְנִכְסֵי אִשְׁתּוֹ, \nוְלֹא לָאִשָּׁה חֲזָקָה בְנִכְסֵי בַעְלָהּ, \nוְלֹא הָאָב בְּנִכְסֵי הַבֵּן, \nוְלֹא הַבֵּן בְּנִכְסֵי הָאָב.  \nבַּמִּי דְבָרִים אֲמוּרִין? בַּמַּחֲזִיק, \nאֲבָל בְּנוֹתֵן מַתָּנָה, \nוְהָאַחִים שֶׁיַּחֲלֹקוּ, \nוְהַמַּחֲזִיק בְּנִכְסֵי הַגֵּר, \nנָעַל גָּדַר, פָּרַץ כָּל שֶׁהוּא, \nהֲרֵי זוֹ חֲזָקָה. \n",
            "<small>ו</small> \nשְׁנַיִם מְעִידִים אוֹתוֹ שֶׁאֲכָלָהּ שָׁלוֹשׁ שָׁנִים, \nנִמְצְאוּ זוֹמְמִים, \nמְשַׁלְּמִים לוֹ אֶת הַכֹּל.  \nשְׁנַיִם בָּרִאשׁוֹנָה, וּשְׁנַיִם בַּשְּׁנִיָּה, וּשְׁנַיִם בַּשְּׁלִישִׁית, \nמְשַׁלִּים בֵּינֵיהֶן.  \nשְׁלֹשָׁה אָחִין וְאֶחָד מִצְטָרֵף עִמָּהֶן, \nהֲרֵי אֵלּוּ שָׁלוֹשׁ עֵדִיּוֹת, \nוְהֵן עֵדוּת אַחַת. \n",
            "<small>ז</small>\nאֵלּוּ דְבָרִים שֶׁיֵּשׁ לָהֶן חֲזָקָה, \nוְאֵלּוּ אֵין לָהֶן חֲזָקָה: \nהָיָה מַעֲמִיד בְּהֵמָה בֶחָצֵר, \nמַעֲמִיד תַּנּוּר וְכִירַיִם וְרֵחַיִם, \nוּמְגַדֵּל תַּרְנָגְלִים, \nוְנוֹתֵן זִבְלוֹ בֶחָצֵר, \nאֵינָה חֲזָקָה.  \nאֲבָל עָשָׂה מְחִצָּה לִבְהֶמְתּוֹ גְבוֹהָה עֲשָׂרָה טְפָחִין, \nוְכֵן לַתַּנּוּר, וְכֵן לַכִּירַיִם, וְכֵן לָרֵחַיִם, \nהִכְנִיס תַּרְנָגְלִין לְתוֹךְ הַבַּיִת, &lt;תורנגלין&gt;\nוְעָשָׂה מָקוֹם לְזִבְלוֹ עָמֹק שְׁלֹשָׁה אוֹ גָבוֹהַּ שְׁלֹשָׁה, \nהֲרֵי זוֹ חֲזָקָה. \n",
            "<small>ח</small>\nהַמַּרְזֵב, אֵין לוֹ חֲזָקָה, \nוְיֵשׁ לִמְקוֹמוֹ חֲזָקָה.  \nהַמַּזְחֵלָה, יֶשׁ לָהּ חֲזָקָה.  \nסֻלָּם מִצְרִי, אֵין לוֹ חֲזָקָה, \n[וְלַצּוֹרִי יֵשׁ לוֹ חֲזָקָה.]  \nחַלּוֹן מִצְרִית אֵין לָהּ, \nוְלַצּוֹרִית יֵשׁ לָהּ חֲזָקָה. \nאֵיזוֹ הִיא חַלּוֹן מִצְרִית? \nכָּל שֶׁאֵין רֹאשׁוֹ שֶׁלָּאָדָם יָכוֹל לִכָּנֵס לְתוֹכָהּ.  \nרְבִּי יְהוּדָה אוֹמֵר: \nאִם יֶשׁ לָהּ מַלְבֵּן, \nאַף עַל פִּי שֶׁאֵין רֹאשׁוֹ שֶׁלָּאָדָם יָכוֹל לִכָּנֵס לְתוֹכָהּ, \nהֲרֵי זוֹ חֲזָקָה.  \n\n<small>ט</small>\nזִיז, \nעַד טֶפַח, יֵשׁ לוֹ חֲזָקָה, וְיָכוֹל לְמַחוֹת. \nפָּחוּת מִטֶּפַח, אֵין לוֹ חֲזָקָה, וְאֵינוּ יָכוֹל לְמַחוֹת. \n",
            "<small>י</small>\nלֹא יִפְתַּח אָדָם חַלּוֹנוֹתָיו לַחֲצַר שׁוּתָפִים.  \nלָקַח בַּיִת בֶּחָצֵר אַחֶרֶת, \nלֹא יִפְתָּחֶנּוּ לַחֲצַר שׁוּתָפִין.  \nבָּנָה עֲלִיָּה עַל גַּבֵּי בֵיתוֹ, \nלֹא יִפְתָּחֶנָּה לַחֲצַר שׁוּתָפִין, \nאֶלָּא אִם רָצָה, \nבּוֹנֶה אֶת חֶדֶר לִפְנִים מִבֵּיתוֹ, \nוּבוֹנֶה עֲלִיָּה עַל גַּבֵּי בֵיתוֹ, \nוּפוֹתְחָהּ לְתוֹךְ בֵּיתוֹ.  \n\n<small>יא</small>\nלֹא יִפְתַּח אָדָם לַחֲצַר שׁוּתָפִין פֶּתַח כְּנֶגֶד פֶּתַח, \nוְחַלּוֹן כְּנֶגֶד חַלּוֹן.  \nהָיָה קָטָן, לֹא יַעֲשֶׂנּוּ גָדוֹל.  \nאֶחָד, לֹא יַעֲשֶׂנּוּ שְׁנַיִם.  \nאֲבָל פּוֹתֵחַ הוּא לִרְשׁוּת הָרַבִּים פֶּתַח כְּנֶגֶד פֶּתַח, \nוְחַלּוֹן כְּנֶגֶד חַלּוֹן.  \nהָיָה קָטָן, עוֹשֶׂה אוֹתוֹ גָדוֹל.  \nאֶחָד, עוֹשֶׂה אוֹתוֹ שְׁנַיִם. \n",
            "<small>יב</small>\nאֵין עוֹשִׂין חָלָל תַּחַת רְשׁוּת הָרַבִּים, \nבּוֹרוֹת שִׁיחִים וּמְעָרוֹת.  \nרְבִּי אֱלִיעֶזֶר מַתִּיר, \nכְּדֵי שֶׁתְּהֵא עֲגָלָה מְהַלֶּכֶת טְעוּנָה אֲבָנִים.  \nאֵין מוֹצִיאִין זִיזִין וּכְצוֹצְטְרָיוֹת לִרְשׁוּת הָרַבִּים, &lt;וּכְצוֹצְטְרָיוֹת = וּגְזֻזְטְרָאוֹת&gt;\nאֶלָּא אִם רָצָה, \nכּוֹנֵס לְתוֹךְ שֶׁלּוֹ וּמוֹצִיא.  \nלָקַח חָצֵר וּבָהּ זִיזִין וּכְצוֹצְטְרָיוֹת, \nהֲרֵי זוֹ כְחֶזְקָתָהּ. \n\n\n\n"
        ],
        [
            "<small>א</small>\nהַמּוֹכֵר אֶת הַבַּיִת, לֹא מָכַר אֶת הַיָּצִיעַ, \nאַף עַל פִּי שֶׁהִיא פְתוּחָה לְתוֹכוֹ, \nוְלֹא אֶת הַחֶדֶר שֶׁלִּפְנִים מִמֶּנּוּ, \nוְלֹא אֶת הַגַּג, \nבִּזְמַן שֶׁיֶּשׁ לוֹ מַעֲקֶה גָבוֹהַּ עֲשָׂרָה טְפָחִים.  \nרְבִּי יְהוּדָה אוֹמֵר: \nאִם יֵשׁ לוֹ צוּרַת הַפֶּתַח, \nאַף עַל פִּי שֶׁאֵינוּ גָבוֹהַּ עֲשָׂרָה טְפָחִין, \nאֵינוּ מָכוּר. \n",
            "<small>ב</small>\nלֹא אֶת הַבּוֹר, וְלֹא אֶת הַחַדּוּת, \nאַף עַל פִּי שֶׁכָּתַב לוֹ \"עָמְקָהּ וְרוּמָהּ\".  \nצָרִיךְ לִקַּח לוֹ דֶרֶךְ.  \n[דִּבְרֵי רְבִּי עֲקִיבָה.  \nוַחֲכָמִים אוֹמְרִים: \nאֵינוּ צָרִיךְ לִקַּח לוֹ דֶרֶךְ.]  \nוּמוֹדֶה רְבִּי עֲקִיבָה, \nבִּזְמַן שֶׁאָמַר לוֹ \"חוּץ מֵאֵלּוּ\", \nשֶׁאֵינוּ צָרִיךְ לִקַּח לוֹ דֶרֶךְ.  \nמְכָרָן לְאַחֵר, \nרְבִּי עֲקִיבָה אוֹמֵר: \nאֵינוּ צָרִיךְ לִקַּח לוֹ דֶרֶךְ.  \nוַחֲכָמִים אוֹמְרִים: \nצָרִיךְ לִקַּח לוֹ דֶרֶךְ. \n",
            "<small>ג</small>\nהַמּוֹכֵר אֶת הַבַּיִת מָכַר אֶת הַדֶּלֶת, \nאֲבָל לֹא אֶת הַמַּפְתֵּחַ. \nמָכַר אֶת הַמַּכְתֶּשֶׁת קְבוּעָה, \nאֲבָל לֹא אֶת הַמִּטַּלְטֶלֶת. \nמָכַר אֶת הָאִצְטְרוֹבִיל, \nאֲבָל לֹא אֶת הַקָּלָת; \nמָכַר תַּנּוּר, מָכַר כִּירַיִם,  \nבִּזְמַן שֶׁאָמַר לוֹ \"הוּא וְכָל מַה שֶּׁבְּתוֹכוֹ\", \nהֲרֵי כֻלָּם מְכוּרִים. \n",
            "<small>ד</small>\nהַמּוֹכֵר אֶת הֶחָצֵר, \nמָכַר בָּתִּים, בּוֹרוֹת, שִׁיחִים וּמְעָרוֹת, \nאֲבָל לֹא אֶת הַמִּטַּלְטְלִין.  \nבִּזְמַן שֶׁאָמַר לוֹ \"הִיא וְכָל מַה שֶּׁבְּתוֹכָהּ\", &lt;הוּא&gt;\nהֲרֵי כֻלָּם מְכוּרִים. \nבֵּין כָּךְ וּבֵין כָּךְ, \nלֹא מָכַר אֶת הַמַּרְחֵץ, \nוְלֹא אֶת בֵּית הַבַּד שֶׁבְּתוֹכָהּ.  \nרְבִּי אֶלְעָזָר אוֹמֵר: \nהַמּוֹכֵר אֶת הֶחָצֵר, \nלֹא מָכַר אֶלָּא אֲוֵירָהּ שֶׁלֶּחָצֵר. \n",
            "<small>ה</small>\nהַמּוֹכֵר אֶת בֵּית הַבַּד, \nמָכַר אֶת הַיָּם, וְאֶת הַמָמֵל וְאֶת הַבְּתוּלוֹת, &lt;הממלל&gt;\nאֲבָל לֹא מָכַר אֶת הַכִּידוֹן, \nוְלֹא אֶת הַגַּלְגַּל, וְלֹא אֶת הַקּוֹרָה.  \nבִּזְמַן שֶׁאָמַר לוֹ \"הוּא וְכָל מַה שֶּׁבְּתוֹכוֹ\", \nהֲרֵי כֻלָּם מְכוּרִין.  \nרְבִּי אֶלְעָזָר אוֹמֵר: \nהַמּוֹכֵר אֶת בֵּית הַבַּד, \nמָכַר אֶת הַקּוֹרָה. \n",
            "<small>ו</small>\nהַמּוֹכֵר אֶת הַמַּרְחֵץ, \nלֹא מָכַר לֹא אֶת הַנְּסָרִים, \nוְלֹא אֶת הַסַּפְסֵלִים, \nוְלֹא אֶת הַבַּלָּנִיּוֹת.  \nבִּזְמַן שֶׁאָמַר לוֹ ,\"הִיא וְכָל מַה שֶּׁבְּתוֹכָהּ\", \nהֲרֵי כֻלָּם מְכוּרִין.  \nבֵּין כָּךְ וּבֵין כָּךְ, \nלֹא מָכַר לֹא אֶת הַמְּגוֹרוֹת שֶׁלַּמַּיִם \nוְלֹא אֶת אוֹצָרוֹת שֶׁלָּעֵצִים. \n",
            "<small>ז</small>\nהַמּוֹכֵר אֶת הָעִיר, \nמָכַר בָּתִּים, בּוֹרוֹת, שִׁיחִים וּמְעָרוֹת, \nמַרְחָצָיוֹת, שׁוֹבַכּוֹת, בֵּית הַבַּדִּים, \nוּבֵית הַשְּׁלָחִים, \nאֲבָל לֹא אֶת הַמִּטַּלְטְלִין.  \nבִּזְמַן שֶׁאָמַר לוֹ \"הִיא וְכָל מַה שֶּׁבְּתוֹכָהּ\", \nאֲפִלּו הָיוּ בָהּ בְּהֵמָה וַעֲבָדִים, \nהֲרֵי כֻלָּם מְכוּרִים.  \nרַבָּן שִׁמְעוֹן בֶּן גַּמְלִיאֵל אוֹמֵר: \nהַמּוֹכֵר אֶת הָעִיר מָכַר אֶת הַסַּנְטֵר. &lt;שומר&gt;\n",
            "<small>ח</small>\nהַמּוֹכֵר אֶת הַשָּׂדֶה, \nמָכַר אֶת הָאֲבָנִים שֶׁהֵן לְצָרְכָהּ, \nוְאֶת הַקָּנִים שֶׁבַּכֶּרֶם שֶׁהֵם לְצָרְכוֹ, \nוְאֶת הַתְּבוּאָה שֶׁהִיא מְחֻבֶּרֶת לַקַּרְקַע, \nוְאֶת מְחִצַּת הַקָּנִים שֶׁהִיא פְחוּתָה מִבֵּית רֹבַע, \nוְאֶת הַשּׁוֹמֵרָה שֶׁאֵינָהּ עֲשׁוּיָה בַטִּיט, &lt;שאינהָ עֲשׁוּיָה&gt;\nוְאֶת הֶחָרוּב שֶׁאֵינוּ מֻרְכָּב, \nוְאֶת בְּתוּלַת הַשִּׁקְמָה. &lt;שקמה&gt;\n",
            "<small>ט</small>\nאֲבָל לֹא מָכַר \nלֹא אֶת הָאֲבָנִים שֶׁאֵינָן לְצָרְכָהּ, &lt;לְצָרְכוֹ&gt;\nוְלֹא אֶת הַקָּנִים שֶׁבַּכֶּרֶם שֶׁאֵינָן לְצָרְכוֹ, \nוְלֹא אֶת הַתְּבוּאָה שֶׁהִיא תְּלוּשָׁה מִן הַקַּרְקַע.  \nבִּזְמַן שֶׁאָמַר לוֹ \"הִיא וְכָל מַה שֶּׁבְּתוֹכָהּ\", \nהֲרֵי כֻלָּם מְכוּרִין.  \nבֵּין כָּךְ וּבֵין כָּךְ. \nלֹא מָכַר \nלֹא אֶת מְחִצַּת הַקָּנִים שֶׁהִיא בֵית רֹבַע, &lt;מְחִיצַת&gt;\nוְלֹא אֶת הַשּׁוֹמֵרָה הָעֲשׁוּיָה בַטִּיט, \nוְלֹא אֶת הֶחָרוּב הַמֻּרְכָּב, \nוְלֹא אֶת סַדַּן הַשִּׁקְמָה. &lt;שקמה&gt;\n\n<small>י</small>\nלֹא אֶת הַבּוֹר, \nוְלֹא אֶת הַגַּת, \nוְלֹא אֶת הַשּׁוֹבָךְ, \nבֵּין חֲרֵבִים, בֵּין שְׁלֵמִים.  \nצָרִיךְ לִקַּח לוֹ דֶרֶךְ.  \nדִּבְרֵי רְבִּי עֲקִיבָה.  \nוַחֲכָמִים אוֹמְרִים: \nאֵינוּ צָרִיךְ לִקַּח לוֹ דֶרֶךְ.  \nמוֹדֶה רְבִּי עֲקִיבָה, \nבִּזְמַן שֶׁאָמַר לוֹ \"חוּץ מֵאֵלּוּ\", \nשֶׁאֵינוּ צָרִיךְ לִקַּח לוֹ דֶרֶךְ.  \nמְכָרָן לְאַחֵר, \nרְבִּי עֲקִיבָה אוֹמֵר: \nאֵינוּ צָרִיךְ לִקַּח לוֹ דֶרֶךְ.  \nוַחֲכָמִים אוֹמְרִים: \nצָרִיךְ לִקַּח לוֹ דֶרֶךְ.  \n\n<small>יא</small>\nבַּמֵּי דְבָרִין אֲמוּרִין? בְּמוֹכֵר, \nאֲבָל בְּנוֹתֵן מַתָּנָה, \nנוֹתֵן אֶת כֻּלָּם.  \nהָאַחִים שֶׁחָלְקוּ, \nזָכוּ בַשָּׂדֶה, זָכוּ בְכֻלָּם.  \nהַמַּחֲזִיק בְּנִכְסֵי הַגֵּר, \nהֶחֱזִיק בַּשָּׂדֶה, הֶחֱזִיק בְּכֻלָּם.  \nהַמַּקְדִּישׁ אֶת הַשָּׂדֶה, הִקְדִּישׁ אֶת כֻּלָּם.  \nרְבִּי שִׁמְעוֹן אוֹמֵר: \nהַמַּקְדִּישׁ שָׂדֶה, לֹא הִקְדִּישׁ אֶלָּא \nאֶת הֶחָרוּב הַמֻּרְכָּב וְאֶת סַדַּן הַשִּׁקְמָה. &lt;שקמה&gt;\n\n\n\n"
        ],
        [
            "<small>א</small>\nהַמּוֹכֵר אֶת הַסְּפִינָה, \nמָכַר אֶת הַתֹּרֶן וְאֶת הַנֵּס וְאֶת הָהוֹגֵין, \nוְאֶת כָּל הַמְּנַהֲגִים אוֹתָהּ. \nאֲבָל לֹא מָכַר לֹא אֶת הָעֲבָדִים, \nוְלֹא אֶת הַמַּרְצַפִּים, \nוְלֹא אֶת הָאַנְתִיקֵי.  \nבִּזְמַן שֶׁאָמַר לוֹ \"הִיא וְכָל מַה שֶּׁבְּתוֹכָהּ\", \nהֲרֵי כֻלָּם מְכוּרִין.  \n\n<small>ב</small>\nמָכַר אֶת הַקָּרוֹן, לֹא מָכַר אֶת הַפְּרָדוֹת; \nמָכַר אֶת הַפְּרָדוֹת, לֹא מָכַר אֶת הַקָּרוֹן.  \nמָכַר אֶת הַצֶּמֶד, לֹא מָכַר אֶת הַבָּקָר; \nמָכַר אֶת הַבָּקָר, לֹא [מָכַר] אֶת הַצֶּמֶד.  \nרְבִּי יְהוּדָה אוֹמֵר: \nהַדָּמִים מוֹדִיעִין.  \nכֵּיצַד? \nאָמַר לוֹ: \n\"מְכוֹר לִי צִמְדָּךְ בְּמָאתַיִם זוּז\", \nהַדָּבָר יָדוּעַ שֶׁאֵין הַצֶּמֶד בְּמָאתַיִם זוּז.  \nוַחֲכָמִים אוֹמְרִים: \nאֵין הַדָּמִים רְאָיָה. &lt;לַדָּמִים&gt;\n",
            "<small>ג</small>\nהַמּוֹכֵר אֶת הַחֲמוֹר, לֹא מָכַר אֶת כֵּלָיו.  \nנַחוּם הַמָּדִי אוֹמֵר: \nמָכַר אֶת כֵּלָיו.  \nרְבִּי יְהוּדָה אוֹמֵר: \nפְּעָמִים מְכוּרִין, וּפְעָמִים שֶׁאֵינָן מְכוּרִין.  \nכֵּיצַד? \nהָיָה חֲמוֹר לְפָנָיו וְכֵלָיו עָלָיו, \nוְאָמַר לוֹ: \n\"מְכוֹר לִי חֲמוֹרָךְ זוֹ!\" \nכֵּלָיו מְכוּרִים. \n\"חֲמוֹרָךְ הַהוּא\", \nאֵין כֵּלָיו מְכוּרִין. \n",
            "<small>ד</small>\nהַמּוֹכֵר אֶת הַחֲמוֹר, לֹא מָכַר אֶת הַסְּיָח.  \nמָכַר פָּרָה, לֹא מָכַר אֶת בְּנָהּ.  \nמָכַר אַשְׁפּוֹת, מָכַר זִבְלָהּ.  \nמָכַר בּוֹר, מָכַר מֵימָיו.  \nמָכַר שׁוֹבָךְ, מָכַר יוֹנִים.  \nמָכַר כַּוֶּרֶת, מָכַר דְּבוֹרִים.  \nהַלּוֹקֵחַ פֵּרוֹת שׁוֹבָךְ, מַפְרִיחַ בֶּרֶךְ הָרִאשׁוֹנָה.  \nפֵּרוֹת כַּוֶּרֶת, נוֹטֵל שְׁלֹשָׁה נְחִילִין וּמְסָרֵס.  \nחַלּוֹת דְּבַשׁ, מַנִּיחַ שְׁתֵּי חַלּוֹת.  \nזֵיתִים לָקוֹץ, מַנִּיחַ שְׁתֵּי גְרוֹפִיּוֹת. \n",
            "<small>ה</small>\nהַקּוֹנֶה שְׁנֵי אִילָנוֹת בְּתוֹךְ שֶׁלַּחֲבֵרוֹ, &lt;שתי&gt;\nהֲרֵי זֶה לֹא קָנָה קַרְקַע.  \nרְבִּי מֵאִיר אוֹמֵר: \nקָנָה קַרְקַע.  \nהִגְדִּילוּ, לֹא יְשַׁפֶּה.  \nהָעוֹלֶה מִן הַגֶּזַע, שֶׁלּוֹ; \nוּמִן הַשָּׁרָשִׁים, שֶׁלְּבַעַל הַקַּרְקַע.  \nוְאִם מֵתוּ, אֵין לוֹ קַרְקַע.  \n\n<small>ו</small>\nקָנָה שְׁלֹשָׁה, קָנָה קַרְקַע.  \nהִגְדִּילוּ, יְשַׁפֶּה.  \nוְהָעוֹלֶה מִן הַשָּׁרָשִׁים, שֶׁלּוֹ.  \nוְאִם מֵתוּ, יֵשׁ לוֹ קַרְקַע. \n",
            "[<small>ז</small>]\nהַמּוֹכֵר אֶת הָרֹאשׁ בִּבְהֵמָה גַסָּה, \nלֹא מָכַר אֶת הָרַגְלַיִם; \nמָכַר אֶת הָרַגְלַיִם, לֹא מָכַר אֶת הָרֹאשׁ.  \nמָכַר אֶת הַקָּנֶה, לֹא מָכַר אֶת הַכָּבֵד; \nמָכַר אֶת הַכָּבֵד, לֹא מָכַר אֶת הַקָּנֶה.  \nאֲבָל בִּבְהֵמָה דַקָּה: \nמָכַר אֶת הָרֹאשׁ, מָכַר אֶת הָרַגְלַיִם; \nמָכַר אֶת הָרַגְלַיִם, לֹא מָכַר אֶת הָרֹאשׁ; \nמָכַר אֶת הַקָּנֶה, מָכַר אֶת הַכָּבֵד; \nמָכַר אֶת הַכָּבֵד, לֹא מָכַר אֶת הַקָּנֶה. \n",
            "<small>ח</small>\nאַרְבַּע מִדּוֹת בַּמּוֹכְרִים: \nמָכַר לוֹ חִטִּים יָפוֹת, וְנִמְצְאוּ רָעוֹת, \nהַלּוֹקֵחַ יָכוֹל לַחְזֹר בּוֹ; \nרָעוֹת, וְנִמְצְאוּ יָפוֹת, \nהַמּוֹכֵר יָכוֹל לַחְזֹר בּוֹ; \nרָעוֹת, וְנִמְצְאוּ רָעוֹת, \nיָפוֹת, וְנִמְצְאוּ יָפוֹת, \nאֵין אֶחָד מֵהֶם יָכוֹל לַחְזֹר בּוֹ. \nשְׁחַמְתִּית, וְנִמְצֵאת לְבָנָה, &lt;שֶׁמָתִית&gt;\nלְבָנָה, וְנִמְצֵאת שְׁחַמְתִּית, &lt;שֶׁמָתִית&gt;\nעֵצִים שֶׁלַּזַּיִת, וְנִמְצְאוּ שֶׁלַּשִּׁקְמָה, \nשֶׁלַּשִּׁקְמָה, וְנִמְצְאוּ שֶׁלַּזַּיִת, \nיַיִן, וְנִמְצָא חֹמֶץ, \nחֹמֶץ, וְנִמְצָא יַיִן, \nשְׁנֵיהֶן יְכוּלִין לַחְזֹר בָּהֶן. \n",
            "<small>ט</small>\nהַמּוֹכֵר פֵּרוֹת לַחֲבֵרוֹ, \nמָשַׁךְ וְלֹא מָדַד, קָנָה; \nמָדַד וְלֹא מָשַׁךְ, לֹא קָנָה.  \nאִם הָיָה פִקֵּחַ, שׂוֹכֵר אֶת מְקוֹמָן. &lt;סוכר&gt; \nהַלּוֹקֵחַ פִּשְׁתָּן מֵחֲבֵרוֹ, \nהֲרֵי זֶה לֹא קָנָה, \nעַד שֶׁיְּטַלְטְלֶנּוּ מִמָּקוֹם לְמָקוֹם, \nוְאִם הָיָה בִמְחֻבָּר לַקַּרְקַע, \nוְתָלַשׁ כָּל שֶׁהוּא, קָנָה. \n",
            "<small>י</small>\nהַמּוֹכֵר יַיִן וָשֶׁמֶן לַחֲבֵרוֹ, \nוְהוֹקִירוּ אוֹ שֶׁהוּזָלוּ, \nעַד שֶׁלֹּא נִתְמַלַּאת הַמִּדָּה, \nלַמּוֹכֵר; \nוּמִשֶּׁנִּתְמַלַּאת הַמִּדָּה, \nלַלּוֹקֵחַ.  \nהָיָה סַרְסוּר בֵּינֵיהֶן, \nנִשְׁבְּרָה הֶחָבִית, \nנִשְׁבְּרָה לַסַּרְסוּר.  \nחַיָּב לְהַטִּיף לוֹ שָׁלוֹשׁ טִפִּין.  \nהִרְכִּינָהּ וּמְצַאת, \nהֲרֵי שֶׁלַּלּוֹקֵחַ.  \nוְהַחַנְוָנִי חַיָּב לְהַטִּיף לוֹ שָׁלוֹשׁ טִפִּין. \nרְבִּי יְהוּדָה אוֹמֵר: \nבְּלֵילֵי שַׁבָּת עִם חֲשֵׁכָה, \nפָּטוּר. \n",
            "<small>יא</small>\nהַשּׁוֹלֵחַ אֶת בְּנוֹ אֵצֶל הַחַנְוָנִי, \nוּמָדַד לוֹ בְאִסָּר שֶׁמֶן, וְנָתַן לוֹ אֶת הָאִסָּר; \nשָׁבַר אֶת הַצְּלוֹחִית וְאִבֵּד אֶת הָאִסָּר, \nהַחַנְוָנִי חַיָּב.  \nרְבִּי יְהוּדָה פּוֹטֵר, \nשֶׁעַל מְנָת כֵּן שִׁלְּחוֹ.  \nוּמוֹדִים חֲכָמִים לִרְבִּי יְהוּדָה: \nבִּזְמַן שֶׁהַצְּלוֹחִית בְּיַד הַתִּינוֹק, \nוּמָדַד הַחַנְוָנִי לְתוֹכָהּ, \nהַחַנְוָנִי פָטוּר. \n",
            "<small>יב</small>\nהַסִּיטוֹן מְקַנֵּחַ אֶת מִדּוֹתָיו אַחַת לִשְׁלֹשִׁים יוֹם, \nוּבַעַל הַבַּיִת, אַחַת לִשְׁנֵים עָשָׂר חֹדֶשׁ.  \nרַבָּן שִׁמְעוֹן בֶּן גַּמְלִיאֵל אוֹמֵר: \nחִלּוּף הַדְּבָרִים.  \nהַחַנְוָנִי מְקַנֵּחַ אֶת מִדּוֹתָיו פַּעֲמַים בַּשַּׁבָּת, \nוּמְמַחֶה אֶת מִשְׁקְלוֹתָיו פַּעַם אַחַת בַּשַּׁבָּת, \nוּמְקַנֵּחַ מֹאזְנַיִם עַל כָּל מִשְׁקָל וּמִשְׁקָל. \n",
            "<small>יג</small>\nאָמַר רַבָּן שִׁמְעוֹן בֶּן גַּמְלִיאֵל: \nבַּמֵּי דְבָרִים אֲמוּרִים? בַּלַּח, \nאֲבָל בַּיָּבֵשׁ אֵינוּ צָרִיךְ.  \nחַיָּב לְהַכְרִיעַ לוֹ טֶפַח.  \nהָיָה שׁוֹקֵל לוֹ עַיִן בְּעַיִן, \nנוֹתֵן לוֹ גֵרוּמִים, \nאֶחָד לַעֲשָׂרָה בַלַּח, \nוְאֶחָד לְעֶשְׂרִים בַּיָּבֵשׁ.  \n\n<small>יד</small>\nמָקוֹם שֶׁנָּהֲגוּ לָמוֹד בַּדַּקָּה, \nלֹא יָמוֹד בַּגַּסָּה, &lt;בַּגַּסָּא&gt;\nבַּגַּסָּה, לֹא יָמוֹד בַּדַּקָּה; \nלִמְחֹק, לֹא יִגְדֹּשׁ, \nלִגְדֹּשׁ, לֹא יִמְחֹק. \n\n\n\n"
        ],
        [
            "<small>א</small>\nהַמּוֹכֵר פֵּרוֹת לַחֲבֵרוֹ וְלֹא צִמֵּחוּ, \nאֲפִלּוּ זֶרַע פִּשְׁתָּן, \nאֵינוּ חַיָּב בְּאַחְרָיוּתָן.  \nרַבָּן שִׁמְעוֹן בֶּן גַּמְלִיאֵל אוֹמֵר: \nזֵרְעוֹנֵי גִנָּה שֶׁאֵינָן נֶאֱכָלִין, \nחַיָּבִין בְּאַחְרָיוּתָן. \n",
            "<small>ב</small>\nהַמּוֹכֵר פֵּרוֹת לַחֲבֵרוֹ, \nהֲרֵי זֶה מְקַבֵּל עָלָיו רֹבַע טִנֹּפֶת לִסְאָה; \nתְּאֵנִים, מְקַבֵּל עָלָיו עֶשֶׂר מַתְלִיעוֹת לְמֵאָה; \nמַרְתֵּף שֶׁלַּיַּיִן, מְקַבֵּל עָלָיו עֶשֶׂר קוֹסְסוֹת לְמֵאָה; \nקִנְקֵנִים, בַּשָּׁרוֹן, מְקַבֵּל עָלָיו עֶשֶׂר פּוֹטְסוֹת לְמֵאָה. \n",
            "<small>ג</small>\nהַמּוֹכֵר יַיִן לַחֲבֵרוֹ, וְהֶחֱמִיץ, \nאֵינוּ חַיָּב בְּאַחְרָיוּתוֹ. \nאִם יָדוּעַ שֶׁיֵּינוֹ מַחֲמִיץ, \nהֲרֵי זֶה מֶקַח טָעוּת.  \nאִם אָמַר לוֹ: \n\"יַיִן מְבֻשָּׂם אֲנִי מוֹכֵר לָךְ\", \nחַיָּב לְהַעֲמִיד לוֹ עַד הָעֲצֶרֶת. \nיָשָׁן, מִשֶּׁלְּאֶשְׁתְּקַד, \nמְיֻשָּׁן, מִשָּׁלֹשׁ שָׁנִים. \n",
            "<small>ד</small>\nהַמּוֹכֵר מָקוֹם לַחֲבֵרוֹ לִבְנוֹת לוֹ בַיִת, \nוְכֵן הַמְקַבֵּל מֵחֲבֵרוֹ לִבְנוֹת לוֹ בֵית חַתְנוּת לִבְנוֹ, \nאוֹ לְבֵית אַלְמְנוּת לְבִתּוֹ, \nבּוֹנֶה אַרְבַּע אַמּוֹת עַל שֵׁשׁ.  \nדִּבְרֵי רְבִּי עֲקִיבָה.  \nרְבִּי יִשְׁמָעֵאל אוֹמֵר: \nרֶפֶת בָּקָר הִיא זוֹ! \nהָרוֹצֶה לַעֲשׁוֹת רֶפֶת בָּקָר, \nבּוֹנֶה אַרְבַּע אַמּוֹת עַל שֵׁשׁ. \nבַּיִת קָטָן, שֵׁשׁ עַל שְׁמוֹנֶה. \nגָּדוֹל, שְׁמוֹנֶה עַל עֶשֶׂר. \nטְרִיקְלִין, עֶשֶׂר עַל עֶשֶׂר.  \nרוּמוֹ כַּחֲצִי אָרְכּוֹ וְכַחֲצִי רָחְבּוֹ.  \nרְאָיָה לַדָּבָר, \nרַבָּן שִׁמְעוֹן בֶּן גַּמְלִיאֵל אוֹמֵר: \nכְּבִנְיַן הַהֵיכָל. \n",
            "<small>ה</small>\nמִי שֶׁיֶּשׁ לוֹ בוֹר לִפְנִים מִבֵּיתוֹ שֶׁלַּחֲבֵרוֹ, \nנִכְנָס בְּשָׁעָה שֶׁדֶּרֶךְ בְּנֵי אָדָם נִכְנָסִים, \nוְיוֹצֵא בְשָׁעָה שֶׁדֶּרֶךְ בְּנֵי אָדָן יוֹצְאִים, \nוְאֵינוּ מַכְנִיס אֶת בְּהֶמְתּוֹ וּמַשְׁקָהּ מִבּוֹרוֹ, \nאֶלָּא מְמַלֵּא וּמַשְׁקָהּ מִבַּחוּץ.  \nזֶה עוֹשֶׂה לוֹ פוֹתַחַת, \nוְזֶה עוֹשֶׂה לוֹ פוֹתַחַת. \n",
            "<small>ו</small>\nמִי שֶׁיֶּשׁ לוֹ גַנָּה לִפְנִים מִגַּנָּתוֹ שֶׁלַּחֲבֵרוֹ, \nנִכְנָס בְּשָׁעָה שֶׁדֶּרֶךְ בְּנֵי אָדָן נִכְנָסִים, \nוְיוֹצֵא בְשָׁעָה שֶׁדֶּרֶךְ בְּנֵי אָדָן יוֹצְאִין, \nוְאֵינוּ מַכְנִיס לְתוֹכָהּ תַּגָּרִים, \nוְלֹא יִכָּנֵס מִתּוֹכָהּ לְתוֹךְ שָׂדֶה אַחֶרֶת.  \nוְהַחִיצוֹן זוֹרֵעַ אֶת הַדֶּרֶךְ.  \n\n<small>ז</small>\nנָתְנוּ לוֹ דֶרֶךְ מִן הַצַּד מִדַּעַת שְׁנֵיהֶם, \nנִכְנָס בְּשָׁעָה שֶׁהוּא רוֹצֶה, \n[וְיוֹצֵא בְשָׁעָה שֶׁהוּא רוֹצֶה,] \nוּמַכְנִיס לְתוֹכָהּ תַּגָּרִים, \nוְלֹא יִכָּנֵס מִתּוֹכָהּ לְשָׂדֶה אַחֶרֶת, \nוְזֶה וָזֶה אֵינָם רַשָּׁיִין לְזָרְעָהּ. \n",
            "<small>ח</small>\nמִי שֶׁהָיְתָה דֶרֶךְ הָרַבִּים עוֹבֶרֶת לְתוֹךְ שָׂדֵהוּ, \nוּנְטָלָהּ וְנָתַן לָהֶן מִן הַצַּד, \nמַה שֶּׁנָּתַן נָתַן, וְשֶׁלּוֹ לֹא הִגִּיעוֹ.  \nדֶּרֶךְ הַיָּחִיד, אַרְבַּע אַמּוֹת,  \nוְדֶרֶךְ הָרַבִּים, שֵׁשׁ עֶשְׂרֵה אַמָּה. \nדֶּרֶךְ הַמֶּלֶךְ, אֵין לָהּ שֵׁעוּר, \nדֶּרֶךְ הַקֶּבֶר, אֵין לָהּ שֵׁעוּר.  \nהַמַּעֲמָד, \nדַּיָּנֵי צִיפּוֹרִין אָמְרוּ: \nבֵּית אַרְבַּעַת קַבִּים. \n",
            "<small>ט</small>\nהַמּוֹכֵר מָקוֹם לַחֲבֵרוֹ לַעֲשׁוֹת לוֹ קֶבֶר, \nוְכֵן הַמְקַבֵּל מֵחֲבֵרוֹ לַעֲשׁוֹת לוֹ קֶבֶר, \nעוֹשֶׂה תוֹכָהּ שֶׁלַּמְּעָרָה אַרְבַּע אַמּוֹת עַל שֵׁשׁ, \nוּפוֹתֵחַ לְתוֹכָהּ שְׁמוֹנָה כֻכִּים: \nשְׁלֹשָׁה מִכָּן וּשְׁלֹשָׁה מִכָּן וּשְׁנַיִם מִכְּנֶגְדָּן. \nוְהַכֻּכִּים, \nאָרְכָּן אַרְבַּע אַמּוֹת וְרוּמָן שִׁבְעָה וְרָחְבָּן שִׁשָּׁה.  \nרְבִּי שִׁמְעוֹן אוֹמֵר: \nעוֹשֶׂה תוֹכָהּ שֶׁלַּמְּעָרָה שֵׁשׁ עַל שְׁמוֹנֶה, \nוּפוֹתֵחַ לְתוֹכָהּ שְׁלֹשָׁה עָשָׂר כָּךְ: \nאַרְבָּעָה מִכָּן וְאַרְבָּעָה מִכָּן וּשְׁלֹשָׁה מִכְּנֶגְדָּן, \nאֶחָד מִימִין הַפֶּתַח וְאֶחָד מִן הַשְּׂמֹאל.  \nוְעוֹשֶׂה חָצֵר עַל פֶּתַח הַמְּעָרָה שֵׁשׁ עַל שֵׁשׁ, \nכִּמְלֹא מִטָּה, \nוּפוֹתֵחַ לְתוֹכָהּ שְׁתֵּי מְעָרוֹת, \nאַחַת מִכָּן וְאַחַת מִכָּן.  \nרְבִּי שִׁמְעוֹן אוֹמֵר: \nאַרְבַּע, לְאַרְבַּע רוּחוֹתֶיהָ.  \nרַבָּן שִׁמְעוֹן בֶּן גַּמְלִיאֵל אוֹמֵר: \nהַכֹּל לְפִי הַסֶּלַע. \n\n\n\n"
        ],
        [
            "<small>א</small>\nהָאוֹמֵר לַחֲבֵרוֹ: \n\"בֵּית כּוֹר עָפָר אֲנִי מוֹכֵר לָךְ\", \nהָיוּ שָׁם נְקָעִים עֲמֻקִּים עֲשָׂרָה טְפָחִים, \nאוֹ סְלָעִים גְּבוֹהִין עֲשָׂרָה טְפָחִין \nאֵינָן נִמְדָּדִין עִמָּהּ. \nפָּחוּת מִכֵּן, נִמְדָּדִין עִמָּהּ.  \nוְאִם אָמַר לוֹ: \n\"כְּבֵית כּוֹר\", \nאֲפִלּוּ הָיוּ שָׁם נְקָעִים עֲמֻקִּים יָתֵר מֵעֲשָׂרָה טְפָחִין, \nאוֹ סְלָעִין גְּבוֹהִין יָתֵר מֵעֲשָׂרָה טְפָחִין, \nהֲרֵי אֵלּוּ נִמְדָּדִין עִמָּהּ. \n",
            "<small>ב</small>\n\"בֵּית כּוֹר עָפָר אֲנִי מוֹכֵר לָךְ\", \nמִדָּה בַחֶבֶל. \nפָּחַת כָּל שֶׁהוּא, יְנַכֶּה. \nאוֹ הוֹתִיר כָּל שֶׁהוּא, יַחְזִיר.  \nאִם אָמַר לוֹ: \n\"אִם חָסֵר, אִם יָתֵר\", \nאֲפִלּוּ פָחַת רֹבַע לִסְאָה אוֹ הוֹתִיר רֹבַע לִסְאָה, \nהִגִּיעוֹ. \nיוֹתֵר מִכֵּן, יַעֲשֶׂה חֶשְׁבּוֹן.  \n\n<small>ג</small>\nמַה הוּא מַחְזִיר לוֹ? \nמָעוֹת. \nאִם רָצָה, מַחְזִיר לוֹ קַרְקַע.  \nוְלָמָּה אָמְרוּ 'מַחְזִיר לוֹ מָעוֹת'? \nאֶלָּא לְיַפּוֹת כֹּחוֹ שֶׁלַּמּוֹכֵר, \nשֶׁאִם שִׁיֵּר בַּשָּׂדֶה בֵית תִּשְׁעַת קַבִּים, \nוּבַגַּנָּה בֵית חֲצִי קַב, \nוּכְדִבְרֵי רְבִּי עֲקִיבָה בֵית רֹבַע, \nמַחְזִיר לוֹ אֶת הַקַּרְקַע.  \nלֹא אֶת הָרֹבַע בִּלְבַד הוּא מַחְזִיר לוֹ, \n[אֶלָּא] אֶת כָּל הַמּוֹתָר. \n",
            "<small>ד</small>\n\"מִדָּה בַחֶבֶל\", \nאִם חָסֵר אִם יָתֵר, בִּטֵּל; \nאִם חָסֵר וְאִם יָתֵר, מִדָּה בַחֶבֶל, בִּטֵּל\nאִם חָסֵר וְאִם יָתֵר, \nמִדָּה בַחֶבֶל, בִּטֵּל. \nמִדָּה בַחֶבֶל, \nוְאֶת אִם חָסֵר וְאֶת אִם יָתֵר.  \nכְּדִבְרֵי בֶן נַנָּס.  \nבְּסִימָנִין וּבִמְצָרָיו, \nפַּחַת שְׁתוּת, הִגִּיעוֹ, \nעַד שְׁתוּת, יְנַכֶּה. \n",
            "<small>ה</small>\nהָאוֹמֵר לַחֲבֵרוֹ: \n\"חֲצִי שָׂדִי אֲנִי מוֹכֵר לָךְ\", \nמְשַׁמְּנִים בֵּינֵיהֶן, וְנוֹטֵל חֲצִי שָׂדֵהוּ.  \n\"חֶצְיָהּ בַּדָּרוֹם אֲנִי מוֹכֵר לָךְ\", \nמְשַׁמְּנִין בֵּינֵיהֶם, וְנוֹטֵל חֶצְיָהּ בַּדָּרוֹם.  \nוּמְקַבֵּל עָלָיו מְקוֹם הַגָּדֵר, וְחָרִיץ [וּ]בֶן חָרִיץ. \nכַּמָּה הוּא חָרִיץ? \nשִׁשָּׁה טְפָחִין.  \nוּבֶן חָרִיץ? \nשְׁלֹשָׁה. \n\n\n\n"
        ],
        [
            "<small>א</small>\nיֵשׁ נוֹחֲלִים וּמַנְחִילִים, \nנוֹחֲלִים וְלֹא מַנְחִילִים, \nמַנְחִילִים וְלֹא נוֹחֲלִים, \nלֹא נוֹחֲלִים וְלֹא מַנְחִילִים.  \nאֵלּוּ נוֹחֲלִים וּמַנְחִילִים: \nהָאָב אֶת הַבָּנִים, \nוְהַבָּנִים אֶת הָאָב, \nוְהָאַחִים מִן הָאָב נוֹחֲלִים וּמַנְחִילִים.  \nהָאִישׁ אֶת אִמּוֹ, \nוְהָאִישׁ אֶת אִשְׁתּוֹ, \nוּבְנֵי אַחְיוֹת נוֹחֲלִים וְלֹא מַנְחִילִין.  \nהָאִשָּׁה אֶת בְּנָהּ, \nוְהָאִשָּׁה אֶת בַּעְלָהּ, \nוַאֲחֵי הָאֵם מַנְחִילִים וְלֹא נוֹחֲלִים.  \nוְהָאַחִים מִן הָאֵם לֹא נוֹחֲלִין וְלֹא מַנְחִילִים. \n",
            "<small>ב</small>\nסֵדֶר נְחָלוֹת כָּךְ הוּא: (במדבר כז,ח)\n\"אִישׁ כִּי יָמוּת וּבֵן אֵין לוֹ, \nוְהַעֲבַרְתֶּם אֶת נַחֲלָתוֹ לְבִתּוֹ\". \nהַבֵּן קוֹדֵם לַבַּת, \nכָּל יוֹצְאֵי יְרֵכוֹ שֶׁלַּבֵּן קוֹדְמִין לַבַּת.  \nבַּת קוֹדֶמֶת לָאַחִים, \nוְכָל יוֹצְאֵי יְרֵכָהּ שֶׁלַּבַּת קוֹדְמִין לָאַחִים.  \nהָאַחִים קוֹדְמִין לַאֲחֵי הָאָב, \nכָּל יוֹצְאֵי יְרֵכָן שֶׁלָּאַחִין קוֹדְמִין לַאֲחֵי הָאָב.  \nזֶה הַכְּלָל: \nכָּל הַקּוֹדֵם בַּנַּחֲלָה, יוֹצְאֵי יְרֵכוֹ קוֹדְמִין.  \nוְהָאָב קוֹדֵם לְכָל יוֹצְאֵי יְרֵכוֹ. \n",
            "<small>ג</small>\nבְּנוֹת צְלָפְחָד נָטְלוּ שְׁלֹשָׁה חֲלָקִין בַּנַּחֲלָה: \nחֵלֶק אֲבִיהֶן, שֶׁהָיָה עִם יוֹצְאֵי מִצְרַיִם, \nוְחֶלְקוֹ עִם אֶחָיו בְּנִכְסֵי חֵפֶר, \nוְשֶׁהָיָה בְכוֹר, נָטַל שְׁנֵי חֲלָקִים. \n",
            "<small>ד</small>\nאֶחָד הַבֵּן וְאֶחָד הַבַּת בַּנַּחֲלָה, \nאֶלָּא שֶׁהַבֵּן נוֹטֵל פִּי שְׁנַיִם בְּנִכְסֵי הָאָב, \nוְאֵינוּ נוֹטֵל פִּי שְׁנַיִם בְּנִכְסֵי הָאֵם.  \nוְהַבָּנוֹת נִזּוֹנוֹת מִנִּכְסֵי הָאָב, \nוְאֵינָן נִזּוֹנוֹת מִנִּכְסֵי הָאֵם. \n",
            "<small>ה</small>\nהָאוֹמֵר: \n\"אִישׁ פְּלוֹנִי בְנִי בְכוֹר לֹא יִטֹּל פִּי שְׁנַיִם\", \n\"אִישׁ פְּלוֹנִי בְנִי, לֹא יִירַשׁ עִם אֶחָיו\", \nלֹא אָמַר כְּלוּם, \nשֶׁהִתְנָה עַל הַכָּתוּב שֶׁבַּתּוֹרָה.  \nהַמְחַלֵּק נְכָסָיו עַל פִּיו, \nרִבָּה לְאֶחָד וּמִעֵט לְאֶחָד, \nהִשְׁוָה לָהֶן אֶת הַבְּכוֹר, \nדְּבָרָיו קַיָּמִין. \nוְאִם אָמַר \"מִשֵּׁם יְרֻשָּׁה\", \nלֹא אָמַר כְּלוּם. \nכָּתַב בֵּין בַּתְּחִלָּה וּבֵין בָּאֶמְצַע וּבֵין בַּסּוֹף: \n\"מִשֵּׁם מַתָּנָה\", \nדְבָרָיו קַיָּמִין.  \n\n<small>ו</small>\nהָאוֹמֵר: \n\"אִישׁ פְּלוֹנִי יִירָשֵׁנִי\", בְּמָקוֹם שֶׁיֶּשׁ בַּת, \n\"בִּתִּי תִירָשֵׁנִי\", בְּמָקוֹם שֶׁיֶּשׁ בֵּן, \nלֹא אָמַר כְּלוּם, \nשֶׁהִתְנָה עַל הַכָּתוּב שֶׁבַּתּוֹרָה.  \nרְבִּי יוֹחָנָן בֶּן בְּרוֹקָה אוֹמֵר: \nאִם אָמַר עַל מִי שֶׁהוּא רָאוּי לוֹ לִירֻשָּׁה, \nדְּבָרָיו קַיָּמִין, \nוְעַל מִי שֶׁאֵינוּ רָאוּי לוֹ לִירֻשָּׁה, \nאֵין דְּבָרָיו קַיָּמִין.  \n\n<small>ז</small>\nהַכּוֹתֵב נְכָסָיו לַאֲחֵרִים, וְהִנִּיחַ אֶת בָּנָיו, \nמַה שֶּׁעָשָׂה עָשׁוּי, \nאֲבָל אֵין רוּחַ חֲכָמִים נוֹחָה מִמֶּנּוּ. \nרַבָּן שִׁמְעוֹן בֶּן גַּמְלִיאֵל אוֹמֵר: \nאִם לֹא הָיוּ בָנָיו נוֹהֲגִין כַּשּׁוּרָה, \nזָכוּר לַטּוֹב. &lt;לָטוֹב&gt;\n",
            "<small>ח</small>\nהָאוֹמֵר: \n\"זֶה בְנִי נֶאֱמָן\",  \n\"זֶה אָחִי אֵינוּ נֶאֱמָן\", \nיִטֹּל עִמּוֹ בְחֶלְקוֹ. \nמֵת, \nיַחְזְרוּ נְכָסִים לִמְקוֹמָם. \nנָפְלוּ לוֹ נְכָסִים מִמָּקוֹם אַחֵר, \nיִירְשׁוּ אֶחָיו עִמּוֹ.  \nמִי שֶׁמֵּת, וְנִמְצֵאת דְּיַתִּיקֵי קְשׁוּרָה עַל יְרֵכוֹ, \nהֲרֵי זוֹ אֵינָה כְּלוּם. \nזִכָּה בָהּ לְאַחֵר, \nבֵּין מִן הַיּוֹרְשִׁין וּבֵין שֶׁאֵינָן מִן הַיּוֹרְשִׁין, \nדְּבָרָיו קַיָּמִין. \n",
            "<small>ט</small>\nהַכּוֹתֵב נְכָסָיו לְבָנָיו, \nצָרִיךְ שֶׁיִּכְתֹּב \"מֵהַיּוֹם לְאַחַר מוֹתִי\".  \nדִּבְרֵי רְבִּי יְהוּדָה.  \nוּרְבִּי יוֹסֵה אוֹמֵר: \nאֵינוּ צָרִיךְ.  \nהַכּוֹתֵב נְכָסָיו לִבְנוֹ לְאַחַר מוֹתוֹ, \nהָאָב אֵינוּ יָכוֹל לִמְכֹּר, \nמִפְּנֵי שֶׁהֵן כְּתוּבִין לַבֵּן, \nוְהַבֵּן אֵינוּ יָכוֹל לִמְכֹּר, \nמִפְּנֵי שֶׁהֵן בִּרְשׁוּת הָאָב.  \nמָכַר הָאָב, \nמְכוּרִין עַד שֶׁיָּמוּת. \nמָכַר הַבֵּן, \nאֵין לַלּוֹקֵחַ בָּהֶן כְּלוּם עַד שֶׁיָּמוּת הָאָב.  \nהָאָב תּוֹלֵשׁ וּמַאֲכִיל לְכָל מִי שֶׁיִּרְצֶה; \nוּמַה שֶּׁהִנִּיחַ תָּלוּשׁ, \nהֲרֵי הוּא שֶׁלַּיּוֹרְשִׁים.  \n\n<small>י</small>\nהִנִּיחַ בָּנִים גְּדוֹלִים וּקְטַנִּים, \nאֵין הַגְּדוֹלִים מִתְפַּרְנְסִין עַל יְדֵי קְטַנִּים, \nוְלֹא קְטַנִּים נִזּוֹנִים עַל הַגְּדוֹלִים, \nאֶלָּא חוֹלְקִים בְּשָׁוֶה.  \nנָשְׂאוּ גְּדוֹלִים, יִשְׂאוּ קְטַנִּים.  \nוְאִם אָמְרוּ הַקְּטַנִּים: \n\"הֲרֵי אָנוּ נוֹשְׂאִים כְּדֶרֶךְ שֶׁנְּשָׂאתֶם אַתֶּם\", \nאֵין שׁוֹמְעִין לָהֶן, \nאֶלָּא מַה שֶּׁנָּתַן לָהֶן אֲבִיהֶן, נָתַן. \n",
            "<small>יא</small>\nהִנִּיחַ בָּנוֹת גְּדוֹלוֹת וּקְטַנּוֹת, \nאֵין הַגְּדוֹלוֹת מִתְפַּרְנְסוֹת עַל הַקְּטַנּוֹת, \nוְלֹא הַקְּטַנּוֹת נִזּוֹנוֹת עַל הַגְּדוֹלוֹת, \nאֶלָּא חוֹלְקוֹת בְּשָׁוֶה.  \n(נָשְׂאוּ הַגְּדוֹלוֹת, יִשְׂאוּ הַקְּטַנּוֹת.  \nוְאִם אָמְרוּ הַקְּטַנּוֹת: \n\"הֲרֵי אָנוּ נוֹשְׂאוֹת כְּדֶרֶךְ שֶׁנְּשָׂאתֶן אַתֶּן\", \nאֵין שׁוֹמְעִין לָהֶן.)  \nזֶה חֹמֶר בַּבָּנוֹת מִבַּבָּנִים, \nשֶׁהַבָּנוֹת נִזּוֹנוֹת עַל הַבָּנִים, \nוְאֵינָן נִזּוֹנוֹת עַל הַבָּנוֹת. \n\n\n\n"
        ],
        [
            "<small>א</small>\nמִי שֶׁמֵּת, וְהִנִּיחַ בָּנִים וּבָנוֹת, \nבִּזְמַן שֶׁהַנְּכָסִין מְרֻבִּין, \nהַבָּנִים יִירָשׁוּ, וְהַבָּנוֹת יִזּוֹנוּ. \nבִּזְמַן שֶׁהַנְּכָסִין מְמֻעָטִין, \nהַבָּנוֹת יִזּוֹנוּ, וְהַבָּנִים יִשְׁאֲלוּ עַל הַפְּתָחִים.  \nאַדְמוֹן אוֹמֵר: \nבִּשְׂבִיל שֶׁאֲנִי זָכָר הִפְסַדְתִּי? \nאָמַר רַבָּן גַּמְלִיאֵל: \nרוֹאֶה אָנִי אֶת דִּבְרֵי אַדְמוֹן. \n",
            "<small>ב</small>\nהִנִּיחַ בָּנִים וּבָנוֹת וְטוֹמְטוֹם, \nבִּזְמַן שֶׁהַנְּכָסִין מְרֻבִּין, \nהַזְּכָרִים דּוֹחִין אוֹתוֹ אֵצֶל הַנְּקֵבוֹת. \nבִּזְמַן שֶׁהַנְּכָסִים מְמֻעָטִין, \nהַנְּקֵבוֹת דּוֹחוֹת אוֹתוֹ אֵצֶל הַזְּכָרִים.  \nהָאוֹמֵר: \n\"אִם יָלְדָה אִשְׁתִּי זָכָר, יִטֹּל מָנֶה\", \nאִם יָלְדָה זָכָר, נוֹטֵל מָנֶה. \n\"וְאִם נְקֵבָה, מָאתַיִם\", \nיָלְדָה נְקֵבָה, נוֹטֶלֶת מָאתַיִם. \n\"אִם זָכָר, מָנֶה, אִם נְקֵבָה, מָאתַיִם\", \nיָלְדָה זָכָר וּנְקֵבָה, \nהַזָּכָר נוֹטֵל מָנֶה, וְהַנְּקֵבָה מָאתַיִם. \n\n<small>ג</small>\nיָלְדָה טוֹמְטוֹם, אֵינוּ נוֹטֵל. \nאִם אָמַר: \n\"כָּל מַה שֶּׁתֵּלֵד אִשְׁתִּי יִטֹּל\", \nהֲרֵי זֶה יִטֹּל.  \nאִם אֵין שָׁם יוֹרֵשׁ אֶלָּא הוּא, \nיוֹרֵשׁ אֶת הַכֹּל. \n",
            "<small>ד</small>\nהִנִּיחַ בָּנִים גְּדוֹלִים וּקְטַנִּים, \nהִשְׁבִּיחוּ גְדוֹלִים אֶת הַנְּכָסִים, \nהִשְׁבִּיחוּ לָאֶמְצַע.  \nאִם אָמְרוּ: \n\"רְאוּ מַה שֶּׁהִנִּיחַ לָנוּ אַבָּא, \nהֲרֵי אָנוּ עוֹשִׂין וְאוֹכְלִין\", \nהִשְׁבִּיחוּ לְעַצְמָן.  \n\n<small>ה</small>\nוְכֵן הָאִשָּׁה שֶׁהִשְׁבִּיחָה אֶת הַנְּכָסִין, \nהִשְׁבִּיחָה לָאֶמְצַע.  \nאִם אָמְרָה: \n\"רְאוּ מַה שֶּׁהִנִּיחַ לִי בַעֲלִי, \nהֲרֵי אֲנִי עוֹשָׂה וְאוֹכֶלֶת\", \nהִשְׁבִּיחָה לְעַצְמָהּ. \n",
            "<small>ו</small>\nהָאַחִים הַשּׁוּתָפִים &lt;הֶאָחִים&gt;\nשֶׁנָּפַל אֶחָד מֵהֶן לָאֻמָּנוּת, \nנָפַל לָאֶמְצַע.  \nחָלָה וְנִתְרַפָּא, נִתְרַפָּא מִשֶּׁלְּעַצְמוֹ.  \nהָאַחִים שֶׁעָשׁוּ מִקְצָתָן שׁוֹשְׁבִינוּת בְּחַיֵּי הָאָב, \nחָזְרָה הַשּׁוֹשְׁבִינוּת, חָזְרָה לָאֶמְצַע, \nשֶׁהַשּׁוֹשְׁבִינוּת נִגְבֵּית בְּבֵית דִּין. \nאֲבָל הַשּׁוֹלֵחַ לַחֲבֵרוֹ כַדֵּי יַיִן וְכַדֵּי שֶׁמֶן, \nאֵינָן נִגְבִּים בְּבֵית דִּין, \nמִפְּנֵי שֶׁהֵן גְּמִילוּת חֲסָדִים. \n",
            "<small>ז</small>\nהַשּׁוֹלֵחַ סִבְלוֹנוֹת לְבֵית חָמִיו, \nשִׁלַּח שָׁם בְּמֵאָה מָנֶה, \nוְאָכַל שָׁם סְעוֹדַת חָתָן אֲפִלּוּ בְדִינָר, &lt;סעודות&gt;\nאֵינָן נִגְבִּין. \nלֹא אָכַל שָׁם סְעוֹדַת חָתָן, \nהֲרֵי אֵלּוּ נִגְבִּים.  \nשִׁלַּח סִבְלוֹנוֹת מְרֻבִּים, \nכְּדֵי שֶׁיָּבוֹאוּ עִמָּהּ לְבֵית בַּעְלָהּ, \nהֲרֵי אֵלּוּ נִגְבִּין. \nסִבְלוֹנוֹת מְמֻעָטִין, \nכְּדֵי שֶׁתִּשְׁתַּמֵשׁ בָּהֶן וְהִיא בְּבֵית אָבִיהָ, \nאֵינָן נִגְבִּין. \n",
            "<small>ח</small>\nשָׁכֵיב מְרַע שֶׁכָּתַב נְכָסָיו לַאֲחֵרִים, \nוְשִׁיֵּר קַרְקַע כָּל שֶׁהוּא, \nמַתָּנָתוֹ קַיֶּמֶת. \nלֹא שִׁיֵּר קַרְקַע כָּל שֶׁהוּא, \nאֵין מַתָּנָתוֹ קַיֶּמֶת.  \nלֹא כָתַב בָּהּ \"שָׁכֵיב מְרַע\", \nהוּא אוֹמֵר: \n\"שָׁכֵיב מְרַע הָיִיתִי\", \nוְהֵן אוֹמְרִים: \n\"בָּרִיא הָיָה\", &lt;ברי&gt;\nצָרִיךְ לְהָבִיא רְאָיָה שֶׁהָיָה שָׁכֵיב מְרַע.  \nדִּבְרֵי רְבִּי מֵאִיר.  \nוַחֲכָמִים אוֹמְרִים: \nהַמּוֹצִיא מֵחֲבֵרוֹ, עָלָיו הָרְאָיָה. \n",
            "<small>ט</small>\nהַמְחַלֵּק נְכָסָיו עַל פִּיו, &lt;הַמַּחֲלִיק&gt;\nרְבִּי אֱלִיעֶזֶר אוֹמֵר: \nאֶחָד בָּרִיא וְאֶחָד מְסֻכָּן, \nנְכָסִים שֶׁיֵּשׁ לָהֶן אַחְרָיוּת \nנִקְנִים בַּכֶּסֶף וּבִשְׁטָר וּבַחֲזָקָה, \nוְשֶׁאֵין לָהֶן אַחְרָיוּת, \nאֵינָן נִקְנִים אֶלָּא בִמְשִׁיכָה.  \nאָמְרוּ לוֹ: \nמַעֲשֶׂה בְאִמָּן שֶׁלִּבְנֵי רוֹכֵל, \nשֶׁהָיְתָה חוֹלָה. אָמְרָה: \n\"תִּנָּתֵן כְוִנְתִּי לְבִתִּי!\" \nוְהִיא בִשְׁנֵים עָשָׂר מָנֶה. \nמֵתָה, וְקִיְּמוּ אֶת דְּבָרֶיהָ.  \nאָמַר לָהֶן: \nבְּנֵי רוֹכֵל, תִּקְבְּרֵם אִמָּם!  \n\n<small>י</small>\nחֲכָמִים אוֹמְרִים: \nבַּשַּׁבָּת, דְּבָרָיו קַיָּמִים, \nמִפְּנֵי שֶׁאֵינוּ יָכוֹל לִכְתֹּב, \nאֲבָל לֹא בַחוֹל.  \nרְבִּי יְהוֹשֻׁעַ אוֹמֵר: \nבַּשַּׁבָּת אָמָרוּ, קַל וָחֹמֶר בַּחוֹל.  \n\n<small>יא</small>\nכַּיּוֹצֵא בוֹ: \nזָכִים לַקָּטָן, וְאֵין זָכִים לַגָּדוֹל.  &lt;בגָּדוֹל&gt;\nוּרְבִּי יְהוֹשֻׁעַ אוֹמֵר: \nבַּקָּטוֹן אָמָרוּ, קַל וָחֹמֶר בַּגָּדוֹל. \n",
            "<small>יב</small>\nנָפַל הַבַּיִת עָלָיו וְעַל אָבִיו, \nעָלָיו וְעַל מוֹרִישָׂיו, \nוְהָיְתָה עָלָיו כְּתֻבַּת אִשָּׁה וּבַעַל חוֹב, \nיוֹרְשֵׁי הָאָב אוֹמְרִים: \n\"הַבֵּן מֵת רִאשׁוֹן, וְאַחַר כָּךְ מֵת הָאָב.\" \nוּבַעֲלֵי הַחוֹב אוֹמְרִים: \n\"הָאָב מֵת רִאשׁוֹן, וְאַחַר כָּךְ מֵת הַבֵּן.\" \nבֵּית שַׁמַּי אוֹמְרִים: \nיַחֲלֹקוּ. \nוּבֵית הֶלֵּל אוֹמְרִים: \nנְכָסִים כְּחֶזְקָתָן. \n",
            "<small>יג</small>\nנָפַל הַבַּיִת עָלָיו וְעַל אִשְׁתּוֹ, \nיוֹרְשֵׁי הַבַּעַל אוֹמְרִים: \n\"הָאִשָּׁה מֵתָה רִאשׁוֹנָה, וְאַחַר כָּךְ מֵת הַבַּעַל\", &lt;רִאשׁוֹן&gt;\nוְיוֹרְשֵׁי הָאִשָּׁה אוֹמְרִים: \n\"הַבַּעַל מֵת רִאשׁוֹן, וְאַחַר כָּךְ מֵתָה הִיא\", \nבֵּית שַׁמַּי אוֹמְרִים: \nיַחֲלֹקוּ; \nוּבֵית הֶלֵּל אוֹמְרִים: \nנְכָסִים כְּחֶזְקָתָן. \nכְּתֻבָּה בְחֶזְקַת יוֹרְשֵׁי הַבַּעַל, \nנְכָסִין הַנִּכְנָסִין וְהַיּוֹצְאִין עִמָּהּ, \nבְּחֶזְקַת יוֹרְשֵׁי הָאָב. \n",
            "<small>יד</small>\nנָפַל הַבַּיִת עָלָיו וְעַל אִמּוֹ, \nאֵלּוּ וָאֵלּוּ מוֹדִין שֶׁיַּחֲלֹקוּ.  \nאָמַר רְבִּי עֲקִיבָה: \nמוֹדֶה אֲנִי בָזֶה שֶׁהַנְּכָסִים כְּחֶזְקָתָן. &lt;שֶׁהַנִּכְנָסִין&gt; \nאָמַר לוֹ בֶן עַזַּי: \nעַל הַחֲלוּקִין אָנוּ מִצְטָעֲרִים, \nאֶלָּא שֶׁבָּאתָ לַחֲלֹק עָלֵינוּ אֶת הַשָּׁוִים! \n\n\n\n"
        ],
        [
            "<small>א</small>\nגֵּט פָּשׁוּט, עֵדָיו מִתּוֹכוֹ, \nמְקֻשָּׁר, עֵדָיו מֵאֲחוֹרָיו.  \nפָּשׁוּט שֶׁכָּתְבוּ עֵדָיו מֵאֲחוֹרָיו, \nמְקֻשָּׁר שֶׁכָּתְבוּ עֵדָיו מִתּוֹכוֹ, \nשְׁנֵיהֶן פְּסוּלִים.  \nרְבִּי חֲנַנְיָה בֶן גַּמְלִיאֵל אוֹמֵר: \nמְקֻשָּׁר שֶׁכָּתְבוּ עֵדָיו מִתּוֹכוֹ, \nכָּשֵׁר, מִפְּנֵי שֶׁהוּא יָכוֹל לַעֲשׁוֹתוֹ פָשׁוּט.  \nרַבָּן שִׁמְעוֹן בֶּן גַּמְלִיאֵל אוֹמֵר: \nהַכֹּל כְּמִנְהַג הַמְּדִינָה. \n",
            "<small>ב</small>\nגֵּט פָּשׁוּט, עֵדָיו בִּשְׁנַיִם, \nמְקֻשָּׁר, בִּשְׁלֹשָׁה.  \nפָּשׁוּט שֶׁכָּתוּב בּוֹ [עֵד אֶחָד, \nמְקֻשָּׁר שֶׁכָּתוּב בּוֹ] שְׁנֵי עֵדִים, &lt;עֵדָיו&gt;\nשְׁנֵיהֶם פְּסוּלִין.  \nכָּתַב בּוֹ: \n\"זוּזִין מְאָה, דִּי הִמּוֹ סִלְעִין עֶשְׂרִין\", &lt;סְלָעִין&gt;\nאֵין לוֹ אֶלָּא עֶשְׂרִין; \n\"זוּזִין מְאָה דִּי הִמּוֹ סִלְעִין תְּלָתִין\", &lt;סְלָעִין&gt;\nאֵין לוֹ אֶלָּא [מָנֶה.]  \n\"כְּסַף זוּזִין דִּי אִנּוּן\", וְנִמְחָקוּ, \nאֵין פָּחוּת מִשְּׁנַיִם.  \n\"כְּסַף סִלְעִין דִּי אִנּוּן\", וְנִמְחָקוּ, &lt;כֶּסֶף&gt;\nאֵין פָּחוּת מִשְּׁתַיִם.  \n\"דְּרָכוֹנוֹת דִּי אִנּוּן\", וְנִמְחָקוּ, \nאֵין פָּחוּת מִשְּׁנַיִם.  \n\n<small>ג</small>\nכָּתוּב בּוֹ מִלְמַעְלָה \"מָנֶה\", וּמִלְּמַטָּה \"מָאתַיִם\", \nמִלְמַעְלָה \"מָאתַיִם\", וּמִלְּמַטָּה \"מָנֶה\", \nהַכֹּל הוֹלֵךְ אַחַר הַתַּחְתּוֹן. \nוְאִם כֵּן, לָמָּה כוֹתְבִין אֶת הָעֶלְיוֹן? \nשֶׁאִם תִּמָּחֵק אוֹת אַחַת מִן הַתַּחְתּוֹן, \nיִלְמַד מִן הָעֶלְיוֹן. \n",
            "<small>ד</small>\nכּוֹתְבִין גֵּט לָאִישׁ אַף עַל פִּי שֶׁאֵין אִשְׁתּוֹ עִמּוֹ, \nוְהַשּׁוֹבֵר לָאִשָּׁה אַף עַל פִּי שֶׁאֵין בַּעְלָהּ עִמָּהּ, \nוּבִלְבַד שֶׁיְּהֵא מַכִּירָהּ. \nוְהַבַּעַל נוֹתֵן שָׂכָר.  \n\n<small>ה</small>\nכּוֹתְבִין שְׁטָר לַלֹּוֶה אַף עַל פִּי שֶׁאֵין הַמַּלְוֶה עִמּוֹ, \nוְאֵין כּוֹתְבִין לַמַּלְוֶה, עַד שֶׁיְּהֵא הַלֹּוֶה עִמּוֹ. \nוְהַלֹּוֶה נוֹתֵן שָׂכָר.  \n\n<small>ו</small>\nכּוֹתְבִין שְׁטָר לַמּוֹכֵר אַף עַל פִּי שֶׁאֵין הַלּוֹקֵחַ עִמּוֹ, \nאֵין כּוֹתְבִין לַלּוֹקֵחַ, עַד שֶׁיְּהֵא הַמּוֹכֵר עִמּוֹ. \nוְהַלּוֹקֵחַ נוֹתֵן אֶת הַשָּׂכָר. \n",
            "<small>ז</small>\nאֵין כּוֹתְבִין שְׁטָרֵי אֵרוּסִים וְנִשּׂוּאִים, \nאֶלָּא מִדַּעַת שְׁנֵיהֶן. \nוְהֶחָתָן נוֹתֵן שָׂכָר.  \n[אֵין כּוֹתְבִין] שְׁטָרֵי אֲרִיסוּת וְקַבְּלָנוּת, \nאֶלָּא מִדַּעַת שְׁנֵיהֶן. \nוְהַמְקַבֵּל נוֹתֵן שָׂכָר.  \n[אֵין כּוֹתְבִין] שְׁטָרֵי בֵרוּרִים וְכָל מַעֲשֵׂה בֵית דִּין, \nאֶלָּא מִדַּעַת שְׁנֵיהֶם. \nוּשְׁנֵיהֶם נוֹתְנִים אֶת הַשָּׂכָר.  \nרַבָּן שִׁמְעוֹן בֶּן גַּמְלִיאֵל אוֹמֵר: \nלִשְׁנֵיהֶם כּוֹתְבִין שְׁנַיִם, \nלָזֶה לְעַצְמוֹ, וְלָזֶה לְעַצְמוֹ. \n",
            "<small>ח</small>\nמִי שֶׁפָּרַע מִקְצָת חוֹבוֹ וְהִשְׁלִישׁ אֶת שְׁטָרוֹ, \nאָמַר לוֹ: \n\"אִם לֹא נָתַתִּי לָךְ מִכָּן וְעַד יוֹם פְּלוֹנִי, \nתֶּן לוֹ שְׁטָרוֹ\", \nהִגִּיעַ זְמַן וְלֹא נָתַן, \nרְבִּי יוֹסֵה אוֹמֵר: \nיִתֵּן. \nוּרְבִּי יְהוּדָה אוֹמֵר: \nלֹא יִתֵּן. \n",
            "<small>ט</small>\nמִי שֶׁנִּמְחַק שְׁטָר חוֹבוֹ, \nמַעֲמִיד עָלָיו עֵדִים, וּבָא לִפְנֵי בֵית דִּין, \nוְהֵן עוֹשִׂין לוֹ קִיּוּם: \n\"אִישׁ פְּלוֹנִי בֶן אִישׁ פְּלוֹנִי, \nנִמְחַק שְׁטָרוֹ בְּיוֹם פְּלוֹנִי, \nוּפְלוֹנִי וּפְלוֹנִי עֵדָיו.\" \n\n<small>י</small> \nמִי שֶׁפָּרַע מִקְצָת חוֹבוֹ, \nרְבִּי יְהוּדָה אוֹמֵר: \nיַחֲלִיף. \nוּרְבִּי יוֹסֵה אוֹמֵר: \nיִכְתֹּב שׁוֹבֵר. &lt;שׁוֹבֶר&gt; \nאָמַר רְבִּי יְהוּדָה: \nנִמְצָא זֶה צָרִיךְ לִהְיוֹת שׁוֹמֵר שׁוֹבָרוֹ מִן הָעַכְבָּר. \nאָמַר לוֹ רְבִּי יוֹסֵה: \nכָּךְ יָפֶה לוֹ, וְאַל יֵרַע כֹּחוֹ שֶׁלָּזֶה. \n",
            "<small>יא</small>\nשְׁנֵי אַחִים, אֶחָד עָנִי וְאֶחָד עָשִׁיר, \nוְהִנִּיחַ לָהֶן אֲבִיהֶן מַרְחֵץ וּבֵית הַבַּד, \nעֲשָׂאָן לְשָׂכָר, עֲשָׂאָן לָאֶמְצַע; \nעֲשָׂאָן לְעַצְמוֹ, \nזֶה עָשִׁיר אוֹמֵר לֶעָנִי: \n\"קַח לְךָ עֲבָדִים וְיִרְחֲצוּ בַמֶּרְחָץ, \nקַח לְךָ זֵיתִים וּבֹא וַעֲשֵׂם בְּבֵית הַבַּד.\"  \n\n\n<small>יב</small>\nשְׁנַיִם שֶׁהָיוּ בָעִיר, \nוְשֵׁם אֶחָד יוֹסֵה בֶן שִׁמְעוֹן וְשֵׁם אֶחָד יוֹסֵה בֶן שִׁמְעוֹן, \nאֵינָן יְכוּלִים לְהוֹצִיא שְׁטַר חוֹב זֶה עַל זֶה, \nוְלֹא אַחֵר יָכוֹל לְהוֹצִיא עֲלֵיהֶם שְׁטַר חוֹב.  \nנִמְצָא לְאֶחָד בֵּין שְׁטָרוֹתָיו \nשְׁטָרוֹ שֶׁלְּיוֹסֵה בֶן שִׁמְעוֹן פָּרוּעַ, \nשְׁטָרוֹת כֻּלָּם פְּרוּעִין.  \nכֵּיצַד יַעֲשׁוּ? \nיַשְׁלִישׁוּ. \nאִם הָיוּ מְשֻׁלָּשִׁים, יִכְתֹּב סִימָן. \nאִם הָיוּ סִימָנִין, יִכְתֹּב בָּהֶן.  \n\n<small>יג</small>\nהָאוֹמֵר לִבְנוֹ: \n\"שְׁטָר בֵּין שְׁטָרוֹתָי פָּרוּעַ\", \nוְאֵין יָדוּעַ אֵי זֶה הוּא, \nשְׁטָרוֹת כֻּלָּם פְּרוּעִים.  \nנִמְצָא לְאֶחָד שָׁם שְׁנַיִם, &lt;שֵׁם&gt;\nהַגָּדוֹל פָּרוּעַ וְהַקָּטוֹן אֵינוּ פָרוּעַ.  \n\n<small>יד</small>\nהַמַּלְוֶה אֶת חֲבֵרוֹ עַל יְדֵי עָרָב, \nלֹא יִפָּרַע מִן הֶעָרָב. \nאִם אָמַר: \n\"עַל מְנָת שֶׁאֶפָּרַע מִמִּי שֶׁאֶרְצֶה\", \nיִפָּרַע מִן הֶעָרָב.  \nרַבָּן שִׁמְעוֹן בֶּן גַּמְלִיאֵל אוֹמֵר: \nאִם יֵשׁ נְכָסִים לַלֹּוֶה, \nבֵּין כָּךְ וּבֵין כָּךְ לֹא יִפָּרַע מִן הֶעָרָב.  \n\n<small>יה</small>\nכַּיּוֹצֵא בוֹ אָמַר רַבָּן שִׁמְעוֹן בֶּן גַּמְלִיאֵל: \nאַף הֶעָרָב לָאִשָּׁה בִכְתֻבָּתָהּ, \nוְהָיָה בַעְלָהּ מְגָרְשָׁהּ, \nיַדִּיר הֲנָיָה, \nשֶׁמֵּא יַעֲשׁוּ קְנוּנִיָא עַל נְכָסָיו שֶׁלָּזֶה, \nוְיַחְזִיר אֶת אִשְׁתּוֹ. \n",
            "<small>יו</small>\nהַמַּלְוֶה אֶת חֲבֵרוֹ בִשְׁטָר, \nגּוֹבֶה מִנְּכָסִים מְשֻׁעְבָּדִים.  \nעַל יְדֵי עֵדִים, \nגּוֹבֶה מִנְּכָסִים בְּנֵי חוֹרִים.  \nהוֹצִיא עָלָיו כְּתַב יָדוֹ שֶׁהוּא חַיָּב לוֹ, \nגוֹבֶה מִנְּכָסִים בְּנֵי חוֹרִים.  \nוְהֶעָרָב שֶׁהוּא יוֹצֵא לְאַחַר חִתּוּם שְׁטָרוֹת, \nגּוֹבֶה מִנְּכָסִים בְּנֵי חוֹרִים.  \nמַעֲשֶׂה בָא לִפְנֵי רְבִּי יִשְׁמָעֵאל וְאָמַר: \nגּוֹבֶה מִנְּכָסִים בְּנֵי חוֹרִים.  \n\n<small>יז</small>\nאָמַר לוֹ בֶן נַנָּס: \nאֵינוּ גוֹבֶה לֹא מִנְּכָסִים מְשֻׁעְבָּדִים, \nוְלֹא מִנְּכָסִים בְּנֵי חוֹרִים.  \nאָמַר לוֹ: \nלָמָּה? \nאָמַר לוֹ: \nהֲרֵי הַחוֹנֵק אֶת אֶחָד בַּשּׁוּק, \nאָמַר לוֹ \"הַנַּח לוֹ וַאֲנִי נוֹתֵן לָךְ!\" \nפָּטוּר, שֶׁלֹּא עַל אֻמָּנוּתוֹ הִלְוָהוּ. &lt;'אוּמָּנוּתוֹ' כתב המגיה על מקום מחוק. אולי היה כתוב 'מנת' כמו להלן&gt;\nוְאֵי זֶה הוּא הֶעָרָב שֶׁהוּא חַיָּב לוֹ? \nאָמַר לוֹ \"הַלְוֵהוּ וַאֲנִי נוֹתֵן לָךְ\", \nחַיָּב, שֶׁכֵּן עַל מְנַת הִלְוָהוּ.  \nאָמַר רְבִּי יִשְׁמָעֵאל: \nהָרוֹצֶה לְהַחְכִּים, יַעֲסֹק בְּדִינֵי מָמוֹנוֹת, \nשֶׁאֵין מִקְצוֹעַ בַּתּוֹרָה גָדוֹל מֵהֶן, \nשֶׁהֵן כְּמַעְיָן נוֹבֵעַ.  \nוְהָרוֹצֶה לַעֲסֹק בְּדִינֵי מָמוֹנוֹת, \nיְשַׁמֵּשׁ אֶת שִׁמְעוֹן בֶּן נַנָּס. \n"
        ]
    ],
    "sectionNames": [
        "Chapter",
        "Mishnah"
    ]
}