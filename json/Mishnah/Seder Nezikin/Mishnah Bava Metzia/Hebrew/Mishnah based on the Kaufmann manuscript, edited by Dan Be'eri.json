{
    "language": "he",
    "title": "Mishnah Bava Metzia",
    "versionSource": "https://archive.org/details/MishnaCorrectedKaufman00WHOLE",
    "versionTitle": "Mishnah based on the Kaufmann manuscript, edited by Dan Be'eri",
    "status": "locked",
    "license": "PD",
    "digitizedBySefaria": true,
    "actualLanguage": "he",
    "languageFamilyName": "hebrew",
    "isSource": true,
    "isPrimary": true,
    "direction": "rtl",
    "heTitle": "משנה בבא מציעא",
    "categories": [
        "Mishnah",
        "Seder Nezikin"
    ],
    "text": [
        [
            "<small>א</small>\nשְׁנַיִם אוֹחֲזִים בַּטַּלֵּית, \nזֶה אוֹמֵר \"אֲנִי מְצָאתִיהָ\", \nוְזֶה אוֹמֵר \"אֲנִי מְצָאתִיהָ\"; \nזֶה אוֹמֵר \"כֻּלָּהּ שֶׁלִּי\", \nוְזֶה אוֹמֵר\"כֻּלָּהּ שֶׁלִּי\", \nזֶה יִשָּׁבַע שֶׁאֵין לוֹ בָהּ פָּחוּת מֵחֶצְיָהּ, \nוְזֶה יִשָּׁבַע שֶׁאֵין לוֹ בָהּ פָּחוּת מֵחֶצְיָהּ, \nוְיַחֲלֹקוּ.  \nזֶה אוֹמֵר \"כֻּלָּהּ שֶׁלִּי\", \nוְזֶה אוֹמֵר \"חֶצְיָהּ שֶׁלִּי\", \nהָאוֹמֵר \"כֻּלָּהּ שֶׁלִּי\" יִשָּׁבַע \nשֶׁאֵין לוֹ בָהּ פָּחוּת מִשְׁלֹשָׁה חֲלָקִים, \nוְהָאוֹמֵר \"חֶצְיָהּ שֶׁלִּי\" יִשָּׁבַע \nשֶׁאֵין לוֹ בָהּ פָּחוּת מֵרְבִיעַ, \nזֶה נוֹטֵל שְׁלֹשָׁה חֲלָקִים וְזֶה נוֹטֵל רְבִיעַ. \n",
            "<small>ב</small>\nהָיוּ שְׁנַיִם רְכוּבִים עַל גַּבֵּי בְהֵמָה, \nאוֹ שֶׁהָיָה אֶחָד רָכוּב וְאֶחָד מְהַלֵּךְ, \nזֶה אוֹמֵר \"כֻּלָּהּ שֶׁלִּי\", \nוְזֶה אוֹמֵר \"כֻּלָּהּ שֶׁלִּי\",  \nזֶה יִשָּׁבַע שֶׁאֵין לוֹ בָהּ פָּחוּת מֵחֶצְיָהּ, \nוְזֶה יִשָּׁבַע שֶׁאֵין לוֹ בָהּ פָּחוּת מֵחֶצְיָהּ, \nוְיַחֲלֹקוּ.  \nבִּזְמַן שֶׁהֵן מוֹדִין, אוֹ שֶׁיֵּשׁ לָהֶן עֵדִים, \nחוֹלְקִין שֶׁלֹּא בִשְׁבוּעָה. \n",
            "<small>ג</small>\nהָיָה רָכוּב עַל גַּבֵּי בְהֵמָה, &lt;רוכב&gt;\nוְרָאָה אֶת הַמְּצִיאָה, וְאָמַר לַחֲבֵרוֹ: &lt;אמר&gt;\n\"תְּנָה לִי!\" \nוּנְטָלָהּ וְאָמַר: \n\"אֲנִי זָכִיתִי בָהּ\", \nזָכָה בָהּ.  \nאִם מִשֶּׁנְּתָנָהּ לוֹ, אָמַר: \n\"אֲנִי זָכִיתִי בָהּ תְּחִלָּה\", \nלֹא אָמַר כְּלוּם. \n",
            "<small>ד</small>\nרָאָה אֶת הַמְּצִיאָה וְנָפַל לוֹ עָלֶיהָ, \nוּבָא אַחֵר וְהֶחֱזִיק בָּהּ, \nזֶה שֶׁהֶחֱזִיק בָּהּ זָכָה בָהּ.  \nרָאָה אוֹתָן רָצִים אַחַר הַמְּצִיאָה, \nאַחַר צְבִי שָׁבוּר, \nאַחַר גּוֹזָלוֹת שֶׁלֹּא פֵרֵחוּ, וְאָמַר: \n\"זָכַת לִי שָׂדִי\", \nזָכַת לוֹ.  \nהָיָה צְבִי רָץ כְּדַרְכּוֹ, \nאוֹ שֶׁהָיוּ גוֹזָלוֹת מַפְרִיחִים, וְאָמַר: \n\"זָכַת לִי שָׂדִי\", \nלֹא אָמַר כְּלוּם. \n",
            "<small>ה</small>\nמְצִיאַת בְּנוֹ וּבִתּוֹ הַקְּטַנִּים, \nעַבְדּוֹ וְשִׁפְחָתוֹ הַכְּנַעֲנִים, \nמְצִיאַת אִשְׁתּוֹ, \nהֲרֵי אֵלּוּ שֶׁלּוֹ.  \nמְצִיאַת בְּנוֹ וּבִתּוֹ הַגְּדוֹלִים, \nוְעַבְדּוֹ וְשִׁפְחָתוֹ הָעִבְרִים, \nמְצִיאַת אִשְׁתּוֹ שֶׁגֵּרְשָׁהּ, \nאַף עַל פִּי שֶׁלֹּא נָתַן לָהּ כְּתֻבָּתָהּ, \nהֲרֵי אֵלּוּ שֶׂלָּהֶם. \n",
            "<small>ו</small>\nמָצָא שְׁטָרֵי חוֹב, \nאִם יֵשׁ בָּהֶם אַחְרָיוּת נְכָסִים, \nלֹא יַחְזִיר. \nאֵין בָּהֶם אַחְרָיוּת נְכָסִים, \nיַחְזִיר, מִפְּנֵי שֶׁאֵין בֵּית דִּין נִפְרָעִים מֵהֶן.  \nדִּבְרֵי רְבִּי מֵאִיר.  \nוַחֲכָמִים אוֹמְרִים: \nבֵּין כָּךְ וּבֵין כָּךְ לֹא יַחְזִיר, \nמִפְּנֵי שֶׁבֵּית דִּין נִפְרָעִים מֵהֶן. \n",
            "<small>ז</small>\nמָצָא גִטֵּי נָשִׁים, \nוְשֶׁחְרוּרֵי עֲבָדִים, \nדְּיַתִּיקֵי, מַתָּנָה וְשׁוֹבָרִים, \nהֲרֵי זֶה לֹא יַחְזִיר, \nשֶׁאֲנִי אוֹמֵר: &lt;שני&gt;\nכְּתוּבִים הָיוּ, וְנִמְלַךְ שֶׁלֹּא לִתְּנָן. \n",
            "<small>ח</small>\nמָצָא אִגְּרוֹת שׁוּם וְאִגְּרוֹת מָזוֹן, \nשְׁטָרֵי חֲלִיצָה וּמֵאוּנִים, \nשְׁטָרֵי בֵרוּרִים, וְכָל מַעֲשֵׂה בֵית דִּין, \nהֲרֵי זֶה יַחְזִיר.  \nמָצָא בַחֲפִיסָה אוֹ בִגְלָסְקוֹמָא תַּכְרִיךְ שֶׁלִּשְׁטָרוֹת, \nאוֹ אֲגֻדָּה שֶׁלִּשְׁטָרוֹת, \nהֲרֵי זֶה יַחְזִיר.  \nוְכַמָּה הִיא אֲגֻדָּה שֶׁלִּשְׁטָרוֹת? \nשְׁלֹשָׁה קְשׁוּרִין זֶה בָזֶה. &lt;קְשׁוּרוֹת&gt; \nרַבָּן שִׁמְעוֹן בֶּן גַּמְלִיאֵל אוֹמֵר: \nאֶחָד לוֹוֶה מִשְׁלֹשָׁה, יַחְזִיר לַלּוֹוֶה; \nשְׁלֹשָׁה לוֹוִין מִן הָאֶחָד, יַחְזִיר לַמַּלְוֶה.  \nמָצָא שְׁטָר בֵּין שְׁטָרוֹתָיו, \nוְאֵין יָדוּעַ מַה טִּיבוֹ, \nיְהֵא מֻנָּח עַד שֶׁיָּבֹא אֵלִיָּהוּ.  \nאִם יֵשׁ עִמָּהֶן סִמְפוֹנוֹת, \nיַעֲשֶׂה מַה שֶּׁבְּסִמְפוֹנָן. \n\n\n\n"
        ],
        [
            "<small>א</small>\nאֵלּוּ מְצִיאוֹת שֶׁלּוֹ, וְאֵלּוּ חַיָּב לְהַכְרִיז? \nאֵלּוּ מְצִיאוֹת שֶׁלּוֹ: \nמָצָא פֵרוֹת מְפֻזָּרִין, \nמָעוֹת מְפֻזָּרוֹת, \nכְּרֵכוֹת בִּרְשׁוּת הָרַבִּים, \nעִגּוּלֵי דְבֵלָה, \nכִּכָּרוֹת שֶׁלַּנַּחְתּוֹם, \nוּמַחֲרוּזוֹת שֶׁלַּדָּגִים, \nוַחֲתִכּוֹת שֶׁלַּבָּשָׂר, \nוְגִזֵּי צֶמֶר הַבָּאוֹת מִמְּדִינָתָן, \nוַאֲנִיצֵי פִשְׁתָּן, \nוּלְשׁוֹנוֹת שֶׁלָּאַרְגָּמָן, \nהֲרֵי אֵלּוּ שֶׁלּוֹ.  \n(דִּבְרֵי רְבִּי מֵאִיר.)  \n\n<small>ב</small>\nרְבִּי יְהוּדָה אוֹמֵר: \nכָּל שֶׁיֶּשׁ בּוֹ שִׁנּוּי, חַיָּב לְהַכְרִיז. \nכֵּיצַד? \nמָצָא עִגּוּל וּבְתוֹכוֹ חֶרֶס, \nכִּכָּר וּבְתוֹכוֹ מָעוֹת.  \nרְבִּי שִׁמְעוֹן בֶּן אֶלְעָזָר אוֹמֵר: \nכָּל כְּלֵי אַנְפּוּרְיָא, אֵינוּ חַיָּב לְהַכְרִיז. \n",
            "<small>ג</small>\nוְאֵלּוּ חַיָּב לְהַכְרִיז: \nמָצָא פֵרוֹת בַּכֶּלִי, \nאוֹ כֶלִי כְמוֹת שֶׁהוּא, \nמָעוֹת בַּכִּיס, \nאוֹ כִיס כְּמוֹת שֶׁהוּא, \nצִבּוּרֵי פֵרוֹת, \nצִבּוּרֵי מָעוֹת, \nשְׁלֹשָׁה מַטְבְּעוֹת זֶה עַל גַּבֵּי זֶה, &lt;מַטְבֵּעוֹת&gt;\nכְּרֵכוֹת בִּרְשׁוּת הַיָּחִיד, \nוְכִכָּרוֹת שֶׁלְּבַעַל הַבַּיִת, \nוְגִזֵּי צֶמֶר הַלְּקוּחוֹת מִבֵּית הָאֻמָּן, \nכַּדֵּי יַיִן וְכַדֵּי שֶׁמֶן, \nחַיָּב לְהַכְרִיז. \n",
            "<small>ד</small>\nמָצָא אַחַר הַגָּפָה אוֹ אַחַר הַגָּדֵר גּוֹזָלוֹת מְקֻשָּׁרִים, \nאוֹ בִשְׁבִילִים שֶׁבַּשָּׂדוֹת, \nהֲרֵי זֶה לֹא יִגַּע בָּהֶן.  \nמָצָא כֶלִי בָאֶשְׁפּוֹת, \nאִם מְכֻסֶּה, לֹא יִגַּע בּוֹ, \nוְאִם מְגֻלֶּה, נוֹטֵל וּמַכְרִיז.  \nמָצָא בַגַּל אוֹ בְכֹתֶל יָשָׁן, \nהֲרֵי אֵלּוּ שֶׁלּוֹ.  \nמָצָא בְכֹתֶל חָדָשׁ, \nמֵחֶצְיוֹ וְלַחוּץ, שֶׁלּוֹ, \nמֵחֶצְיוֹ וְלִפְנִים, שֶׁלְּבַעַל הַבַּיִת.  \nאִם הָיָה מַשְׂכִּירוֹ לַאֲחֵרִים, \nאֲפִלּוּ מָצָא בְתוֹךְ הַבַּיִת, \nהֲרֵי אֵלּוּ שֶׁלּוֹ. \n",
            "<small>ה</small>\nמָצָא בֶחָנוּת, הֲרֵי אֵלּוּ שֶׁלּוֹ. \nבֵּין תֵּבָה לַחַנְוָנִי, הֲרֵי הֵן שֶׁלַּחַנְוָנִי.  \nלִפְנֵי הַשֻּׁלְחָנִי, הֲרֵי אֵלּוּ שֶׁלּוֹ. \nבֵּין כִּסֵּא לַשֻּׁלְחָנִי, הֲרֵי הֵן שֶׁלַשֻּׁלְחָנִי.  \nלָקַח פֵּרוֹת מֵחֲבֵרוֹ, \nאוֹ שֶׁשִּׁלַּח לוֹ חֲבֵרוֹ פֵרוֹת, \nוּמָצָא בְתוֹכָן מָעוֹת, \nהֲרֵי אֵלּוּ שֶׁלּוֹ. \nאִם הָיוּ צְרוּרִים, נוֹטֵל וּמַכְרִיז. \n",
            "<small>ו</small>\nאַף הַשִּׂמְלָה הָיְתָה בִכְלַל כָּל אֵלּוּ, \nוְלָמָּה יָצָאת? \nלְהַקִּישׁ אֵלֶיהָ: \nאֶלָּא מַה הַשִּׂמְלָה מְיֻחֶדֶת, \nשֶׁיֶּשׁ בָּהּ סִימָנִין וְיֶשׁ לָהּ תּוֹבְעִין, \nוְאַף כָּל דָּבָר שֶׁיֶּשׁ בּוֹ סִימָנִין וְיֵשׁ לוֹ תוֹבְעִין, \nחַיָּב לְהַכְרִיז. \n",
            "<small>ז</small>\nעַד אֶמָּתַי חַיָּב לְהַכְרִיז? \nעַד כְּדֵי שֶׁיֵּדְעוּ בוֹ שְׁכֵנִים.  \nדִּבְרֵי רְבִּי מֵאִיר.  \nרְבִּי יְהוּדָה אוֹמֵר: \nשְׁלֹשָׁה רְגָלִים, \nוְאַחַר הָרֶגֶל הָאַחֲרוֹן שִׁבְעַת יָמִים, \nכְּדֵי שֶׁיֵּלֵךְ לְבֵיתוֹ שְׁלֹשָׁה, \nוְיַחֲזֹר שְׁלֹשָׁה, \nוְיַכְרִיז יוֹם אֶחָד. \n",
            "<small>ח</small>\nאָמַר אֶת הָאֲבֵדָה וְלֹא אָמַר אֶת סִימָנֶיהָ, \nהֲרֵי זֶה לֹא יִתֵּן לוֹ. \nהָרַמַּי, \nאַף עַל פִּי שֶׁאָמַר אֶת סִימָנֶיהָ, \nהֲרֵי זֶה לֹא יִתֶּן לוֹ, שֶׁנֶּאֱמַר: (דברים כב,ב) \n\"עַד דְּרֹשׁ אָחִיךָ אֹתוֹ\", \nעַד שֶׁתִּדְרֹשׁ אֶת אָחִיךָ, \nאִם רַמַּי הוּא, אִם אֵינוּ רַמַּי.  \n\n<small>ט</small>\nכָּל דָּבָר שֶׁהוּא עוֹשֶׂה וְאוֹכֵל, \nיַעֲשֶׂה וְיֹאכַל, \nוְדָבָר שֶׁאֵינוּ עוֹשֶׂה וְאוֹכֵל, \nיִמָּכֵר, שֶׁנֶּאֱמַר: (דברים כב,ב) \n\"וַהֲשֵׁבֹתוֹ לוֹ\", \nרְאֵה הֵיאָךְ תְּשִׁיבֶנּוּ לוֹ.  \nמַה יְּהֵא בְדָמִים? &lt;כַּמָּה&gt;\nרְבִּי טַרְפוֹן אוֹמֵר: \nיִשְׁתַּמֵּשׁ בָּהֶן. \nלְפִיכָךְ, אִם אָבָדוּ, חַיָּב בְּאַחְרָיוּתָן.  \nרְבִּי עֲקִיבָה אוֹמֵר: \nלֹא יִשְׁתַּמֵּשׁ בָּהֶן. \nלְפִיכָךְ, אִם אָבָדוּ, אֵינוּ חַיָּב בְּאַחְרָיוּתָן. \n",
            "<small>י</small>\nמָצָא סְפָרִים, \nקוֹרֵא בָהֶן אַחַת לִשְׁלשִׁים יוֹם. \nוְאִם אֵינוּ יוֹדֵעַ לִקְרוֹת, גּוֹלְלָן. \nאֲבָל לֹא יְלַמֵּד בָּהֶן כַּתְּחִלָּה, \nוְלֹא יִקְרֵא אַחֵר עִמּוֹ.  \nמָצָא כְסוּת, \nמְנַעֲרָהּ אַחַת לִשְׁלשִׁים יוֹם, \nוְשׁוֹטְחָהּ לְצָרְכָהּ, אֲבָל לֹא לִכְבוֹדוֹ.  \nכְּלֵי כֶסֶף וּכְלֵי נְחֹשֶׁת, \nמִשְׁתַּמֵּשׁ בָּהֶן לְצָרְכָן, אֲבָל לֹא לְשָׁחֳקָן. &lt;לְשׁוֹחֲקָן&gt; \nכְּלֵי זָהָב וּכְלֵי זְכוֹכִית, \nאַל יִגַּע בָּהֶן עַד שֶׁיָּבֹא אֵלִיָּהוּ.  \nמָצָא שַׂק אוֹ קֻפָּה, &lt;סַק&gt;\nאִם אֵין דַּרְכּוֹ לִטּוֹל, \nהֲרֵי זֶה לֹא יִטֹּל. \n",
            "<small>יא</small>\nאֵי זוֹ הִיא אֲבֵדָה? \nמָצָא חֲמוֹר וּפָרָה רוֹעִים בַּדֶּרֶךְ, \nאֵין זוֹ אֲבֵדָה.  \nחֲמוֹר וְכֵלָיו הֲפוּכִין, \nפָּרָה רָצָה בֵין הַכְּרָמִים, \nהֲרֵי זוֹ אֲבֵדָה.  \nהֶחֱזִירָהּ וּבָרְחָה, הֶחֱזִירָהּ וּבָרְחָה, \nאֲפִלּוּ אַרְבָּעָה וַחֲמִשָּׁה פְעָמִים, \nחַיָּב [לְהַחְזִירָהּ], שֶׁנֶּאֱמַר: (דברים כב, א) \n\"הָשֵׁב תְּשִׁיבֵם\".  \nהָיָה בָטֵל מִן הַסֶּלַע, \nלֹא יֹאמַר לוֹ \"תֶּן לִי סֶלַע\", \nאֶלָּא נוֹתֵן לוֹ שְׂכָרוֹ כְפוֹעֵל. &lt;בטל&gt; \nאִם יֵשׁ שָׁם בֵּית דִּין, \nיַתְנֶה עִמּוֹ לִפְנֵי בֵית דִּין; \nאִם אֵין שָׁם, לִפְנֵי מִי יַתְנֶה? \nשֶׁלּוֹ קוֹדֵם. \n",
            "<small>יב</small>\nמְצָאָהּ בָּרֶפֶת, אֵינוּ חַיָּב בָּהּ, \nבִּרְשׁוּת הָרַבִּים, חַיָּב בָּהּ.  \nהָיְתָה בֵין הַקְּבָרוֹת, אַל יִטַּמֵּא לָהּ. &lt;לוֹ&gt; \nאִם אָמַר לוֹ אָבִיו \"הִטַּמֵּא!\" \nאוֹ שֶׁאָמַר לוֹ \"אַל תַּחְזִיר!\" \nהֲרֵי זֶה לֹא יִשְׁמַע לוֹ.  \nפָּרַק וְטָעַן, פָּרַק וְטָעַן, \nאֲפִלּוּ אַרְבָּעָה וַחֲמִשָּׁה פְעָמִים, \nחַיָּב, שֶׁנֶּאֱמַר: (שמות כג,ה) \n\"עָזֹב תַּעֲזֹב\".  \nהָלַךְ וְיָשַׁב לוֹ, אָמַר לוֹ: \n\"הוֹאִיל וְעָלֶיךָ מִצְוָה, אִם רָצִיתָ לִפְרֹק, פְּרֹק!\" \nפָּטוּר, שֶׁנֶּאֱמַר \"עִמּוֹ\". \nהָיָה זָקֵן אוֹ חוֹלֶה, חַיָּב.  \nמִצְוָה מִן הַתּוֹרָה לִפְרֹק, אֲבָל לֹא לִטְעֹן.  \nרְבִּי שִׁמְעוֹן אוֹמֵר: \nאַף לִטְעֹן.  \nרְבִּי יוֹסֵה הַגָּלִילִי אוֹמֵר: \nהָיָה עָלָיו יָתֵר מִמַּסּוּאוֹ, \nאֵינוּ זָקוּק לוֹ, שֶׁנֶּאֱמַר \"תַּחַת מַשָּׂאוֹ\", \nמַסּוּי שֶׁהוּא יָכוֹל לַעֲמֹד בּוֹ. \n",
            "<small>יג</small>\nאֲבֵדָתוֹ וַאֲבֵדַת אָבִיו, שֶׁלּוֹ קוֹדֶמֶת. \nאֲבֵדָתוֹ וַאֲבֵדַת רַבּוֹ, שֶׁלּוֹ קוֹדֶמֶת. \nאֲבֵדַת אָבִיו וַאֲבֵדַת רַבּוֹ, \nשֶׁלְּרַבּוֹ קוֹדֶמֶת מִשֶּׁלְּאָבִיו, \nשֶׁאָבִיו הֱבִיאוֹ לְחַיֵּי הָעוֹלָם הַזֶּה, \nוְרַבּוֹ, שֶׁלִּמְּדוֹ חָכְמָה, הֱבִיאוֹ לְחַיֵּי הָעוֹלָם הַבָּא.\n\n<small>יד</small> \nאִם הָיָה אָבִיו שָׁקוּל כְּנֶגֶד רַבּוֹ, \nאֲבֵדַת אָבִיו קוֹדֶמֶת.\nהָיָה אָבִיו אוֹ רַבּוֹ נוֹשְׂאִים מַשּׂאוּי, \nמַנִּיחַ אֶת שֶׁלְּרַבּוֹ, \nוְאַחַר כָּךְ מַנִּיחַ אֶת שֶׁלְּאָבִיו.  \nהָיוּ אָבִיו וְרַבּוֹ בְבֵית הַשֶּׁבִי, &lt;הָיָה&gt;\nפּוֹדֶה אֶת רַבּוֹ, \nוְאַחַר כָּךְ פּוֹדֶה אֶת אָבִיו. \nאֲבָל אִם הָיָה אָבִיו תַּלְמִיד חֲכָמִים, \nפּוֹדֶה אֶת אָבִיו וְאַחַר כָּךְ פּוֹדֶה אֶת רַבּוֹ. \n\n\n\n"
        ],
        [
            "<small>א</small>\nהַמַּפְקִיד אֵצֶל חֲבֵרוֹ בְהֵמָה אוֹ כֵלִים, \nוְנִגְנָבוּ אוֹ שֶׁאָבָדוּ, \nשִׁלֵּם וְלֹא רָצָה לְהִשָּׁבַע, \nשֶׁהֲרֵי אָמְרוּ \"שׁוֹמֵר חִנָּם נִשְׁבַּע וְיוֹצֵא\", \nנִמְצָא הַגַּנָּב, \nמְשַׁלֵּם תַּשְׁלוּמֵי כֶפֶל, \nטָבַח וּמָכַר, \nמְשַׁלֵּם תַּשְׁלוּמֵי אַרְבָּעָה וַחֲמִשָּׁה. &lt;חמשה&gt;\nלְמִי הוּא מְשַׁלֵּם? \nלְמִי שֶׁהַפִּקָּדוֹן אֶצְלוֹ.  \n\n<small>ב</small>\nנִשְׁבַּע וְלֹא רָצָה לְשַׁלֵּם, \nנִמְצָא הַגַּנָּב, \nמְשַׁלֵּם תַּשְׁלוּמֵי כֶפֶל. \nטָבַח וּמָכַר, \nמְשַׁלֵּם תַּשְׁלוּמֵי אַרְבָּעָה וַחֲמִשָּׁה. \nלְמִי הוּא מְשַׁלֵּם? \nלְבַעַל הַפִּקָּדוֹן. \n",
            "<small>ג</small>\nהַשּׂוֹכֵר פָּרָה מֵחֲבֵרוֹ וְהִשְׁאִילָהּ לְאַחֵר, \nוּמֵתָה כְדַרְכָּהּ, \nיִשָּׁבַע הַשּׂוֹכֵר שֶׁמֵּתָה כְדַרְכָּהּ, \nוְהַשּׁוֹאֵל מְשַׁלֵּם לַשּׂוֹכֵר.  \nאָמַר רְבִּי יוֹסֵה: \nכֵּיצַד הַלָּה עוֹשֶׂה סְחוֹרָה בְפָרָתוֹ שֶׁלָּזֶה? &lt;וְהַלָּה&gt;\nאֶלָּא, תַּחֲזֹר הַפָּרָה לַבְּעָלִים. \n",
            "<small>ד</small>\nאָמַר לִשְׁנַיִם: \n\"גָּזַלְתִּי אֶת אֶחָד מִכֶּם מָנֶה, \nוְאֵינִי יוֹדֵעַ אֵי זֶה מִכֶּם\", \n\"אָבִיו שֶׁלְּאֶחָד מִכֶּם הִפְקִיד לִי מָנֶה, \nוְאֵינִי יוֹדֵעַ אֵי זֶה הוּא\", \nנוֹתֵן לָזֶה מָנֶה וְלָזֶה מָנֶה, \nשֶׁהוֹדָה מִפִּי עַצְמוֹ. \n",
            "<small>ה</small>\nשְׁנַיִם שֶׁהִפְקִידוּ אֵצֶל אֶחָד, \nזֶה מָנֶה, וְזֶה מָאתַיִם, \nזֶה אוֹמֵר \"שֶׁלִּי מָאתַיִם\", \nוְזֶה אוֹמֵר \"שֶׁלִּי מָאתַיִם\", \nנוֹתֵן לָזֶה מָנֶה וְלָזֶה מָנֶה, \nוְהַשְּׁאָר יְהֵי מֻנָּח עַד שֶׁיָּבֹא אֵלִיָּהוּ.  \nאָמַר רְבִּי יוֹסֵה: \nאִם כֵּן, מַה הִפְסִיד הָרַמַּי? \nאֶלָּא, הַכֹּל יְהֵא מֻנָּח עַד שֶׁיָּבֹא אֵלִיָּהוּ. \n",
            "<small>ו</small>\nוְכֵן שְׁנֵי כֵלִים, \nאֶחָד יָפֶה מָנֶה, וְאֶחָד יָפֶה אֶלֶף זוּז. \nזֶה אוֹמֵר \"יָפֶה שֶׁלִּי\", \nוְזֶה אוֹמֵר \"יָפֶה שֶׁלִּי\", \nנוֹתֵן אֶת הַקָּטָן לְאֶחָד מֵהֶן, \nוּמִתּוֹךְ הַגָּדוֹל נוֹתֵן דְּמֵי קָטָן לַשֵּׁנִי, \nוְהַשְּׁאָר יְהֵי מֻנָּח עַד שֶׁיָּבֹא אֵלִיָּהוּ.  \nאָמַר רְבִּי יוֹסֵה: \nאִם כֵּן, מַה הִפְסִיד הָרַמַּי? \nאֶלָּא הַכֹּל יְהֵי מֻנָּח עַד שֶׁיָּבֹא אֵלִיָּהוּ. \n",
            "<small>ז</small>\nהַמַּפְקִיד פֵּרוֹת אֵצֶל חֲבֵרוֹ, \nאֲפִלּוּ הֵן אוֹבְדִין, \nלֹא יִגַּע בָּהֶן.  \nרַבָּן שִׁמְעוֹן בֶּן גַּמְלִיאֵל אוֹמֵר: \nיִמְכֹּר בִּפְנֵי בֵית דִּין, \nמִפְּנֵי הָשֵׁב אֲבֵדָה לַבְּעָלִים. \n",
            "<small>ח</small>\nהַמַּפְקִיד פֵּרוֹת אֵצֶל חֲבֵרוֹ, \nהֲרֵי זֶה יוֹצִיא לוֹ חֶסְרוֹנוֹת: \nלַחִטִּים וְלָאֹרֶז, תִּשְׁעַת חֲצָאֵי קַבִּים לַכּוֹר; \nלַשְּׂעוֹרִים וְלַדֹּחַן, תִּשְׁעַת קַבִּים לַכּוֹר; \nלַכֻּסְמִים וּלְזֶרַע פִּשְׁתָּן, שָׁלֹשׁ סְאִים לַכּוֹר; \nהַכֹּל לְפִי הַמִּדָּה, וְהַכֹּל לְפִי הַזְּמַן.  \nאָמַר רְבִּי יוֹחָנָן בֶּן נוּרִי: \nוְכִי מָה אִכְפַּת לָהֶם? \nהָעַכְבָּרִים אוֹכְלִין בֵּין מֵהַרְבֵּה וּבֵין מִקִּמְאָה! \nאֵינוּ מוֹצִיא לוֹ חֶסְרוֹנוֹת, &lt;יוֹצִיא&gt;\nאֶלָּא לַכּוֹר בִּלְבַד.  \nרְבִּי יְהוּדָה אוֹמֵר: \nאִם הָיְתָה מִדָּה מְרֻבָּה, \nאֵינוּ מוֹצִיא לוֹ חֶסְרוֹנוֹת, &lt;יוֹצִיא&gt; \nמִפְּנֵי שֶׁהֵן מוֹתִירוֹת. \n",
            "<small>ט</small>\nיוֹצִיא לוֹ שְׁתוּת לַיַּיִן.  \nרְבִּי יְהוּדָה אוֹמֵר: \nחֹמֶשׁ.  \nיוֹצִיא לוֹ שְׁלשֶׁת לָגִּים שֶׁמֶן לְמֵאָה: \nלוֹג וּמַחְצָה שְׁמָרִים, לוֹג וּמַחְצָה בֶלַע.  \nאִם הָיָה שֶׁמֶן מְזֻקָּק, \nאֵינוּ מוֹצִיא לוֹ שְׁמָרִים. &lt;יוֹצִיא&gt; \nקִנְקֵנִים יְשָׁנוֹת, \nאֵינוּ מוֹצִיא לוֹ בֶלַע. &lt;יוֹצִיא&gt; \nרְבִּי יְהוּדָה אוֹמֵר: \nהַמּוֹכֵר שֶׁמֶן מְזֻקָּק לַחֲבֵרוֹ כָל יְמוֹת הַשָּׁנָה, \nהֲרֵי זֶה מְקַבֵּל עָלָיו לוֹג וּמַחְצָה שְׁמָרִים לְמֵאָה. \n",
            "הַמַּפְקִיד חָבִית אֵצֶל חֲבֵרוֹ, \nוְלֹא יִחֲדוּ לָהּ הַבְּעָלִים מָקוֹם, \nוְטִלְטְלָהּ וְנִשְׁבָּרָה, \nאִם מִתּוֹךְ יָדוֹ נִשְׁבָּרָה, \nלְצָרְכוֹ, חַיָּב, \nלְצָרְכּהּ, פָּטוּר. \nוְאִם מִשֶּׁהִנִּיחָהּ, \nבֵּין לְצָרְכוֹ בֵין לְצָרְכּהּ, פָּטוּר.  \nיִחֲדוּ לָהּ הַבְּעָלִים מָקוֹם, \nוְטִלְטְלָהּ וְנִשְׁבָּרָה, \nבֵּין מִתּוֹךְ יָדוֹ וּבֵין מִשֶּׁהִנִּיחָהּ, \nלְצָרְכוֹ, חַיָּב, \nוּלְצָרְכָהּ, פָּטוּר. \n",
            "<small>י</small>\nהַמַּפְקִיד מָעוֹת אֵצֶל חֲבֵרוֹ, \nצְרָרָן וְהִפְשִׁילָן לְאַחֲרָיו, \nמְסָרָן לִבְנוֹ וּלְבִתּוֹ הַקְּטַנִּים, \nוְנָעַל בִּפְנֵיהֶם שֶׁלֹּא כָרָאוּי, \nחַיָּב, שֶׁלֹּא שָׁמַר כְּדֶרֶךְ הַשּׁוֹמְרִים. \nוְאִם שָׁמַר כְּדֶרֶךְ הַשּׁוֹמְרִים, \nפָּטוּר. \n",
            "<small>יא</small>\nהַמַּפְקִיד מָעוֹת אֵצֶל הַשֻּׁלְחָנִי, \nאִם צְרוּרִים, אַל יִשְׁתַּמֵּשׁ בָּהֶן, \nוְאִם מֻתָּרִין, יִשְׁתַּמֵּשׁ בָּהֶן. \nאֵצֶל בַּעַל הַבַּיִת, \nבֵּין כָּךְ וּבֵין כָּךְ, לֹא יִשְׁתַּמֵּשׁ בָּהֶן. \nהַחַנְוָנִי כְּבַעַל הַבַּיִת.  \nדִּבְרֵי רְבִּי מֵאִיר.  \nרְבִּי יְהוּדָה אוֹמֵר: \nכַּשֻּׁלְחָנִי. \n",
            "<small>יב</small>\nהַשּׁוֹלֵחַ יָד בַּפִּקָּדוֹן, \nבֵּית שַׁמַּי אוֹמְרִים: \nיִלְקֶה בְחָסֵר וּבְיָתֵר. \nוּבֵית הֶלֵּל אוֹמְרִים: \nכְּשָׁעַת הוֹצָאָה. \nוּרְבִּי עֲקִיבָה אוֹמֵר: \nכְּשָׁעַת הַתְּבִיעָה.  \nהַחוֹשֵׁב לִשְׁלוֹחַ יָד בַּפִּקָּדוֹן, \nבֵּית שַׁמַּי מְחַיְּבִין, \nוּבֵית הֶלֵּל אוֹמְרִים: \nאֵינוּ חַיָּב אֶלָּא עַד שָׁעָה שֶׁיִּשְׁלַח יָד. \nכֵּיצַד? \nהִטָּה אֶת הֶחָבִית, \nוְנָטַל מִמֶּנָּה רְבִיעִית, וְנִשְׁבָּרָה, \nאֵינוּ מְשַׁלֵּם אֶלָּא רְבִיעִית; \nהִגְבִּיהָהּ, \nוְנָטַל מִמֶּנָּה רְבִיעִית, וְנִשְׁבָּרָה, \nמְשַׁלֵּם אֶת הַכֹּל. \n\n\n\n"
        ],
        [
            "<small>א</small>\nהַכֶּסֶף קוֹנֶה אֶת הַזָּהָב, \nוְהַזָּהָב אֵינוּ קוֹנֶה אֶת הַכֶּסֶף.  \nהַנְּחֹשֶׁת קוֹנָה אֶת הַכֶּסֶף, &lt;קוֹנֵה&gt;\nוְהַכֶּסֶף אֵינוּ קוֹנֶה אֶת הַנְּחֹשֶׁת.  \nמָעוֹת הָרָעוֹת קוֹנוֹת אֶת הַיָּפוֹת, \nוְהַיָּפוֹת אֵינָן קוֹנוֹת אֶת הָרָעוֹת.  \nאֲסִימוֹן קוֹנֶה אֶת הַמַּטְבֵּעַ, \nוְהַמַּטְבֵּעַ אֵינוּ קוֹנֶה אֶת אֲסִימוֹן.  \nהַמִּטַּלְטְלִין קוֹנִים אֶת הַמַּטְבֵּעַ, \nוְהַמַּטְבֵּעַ אֵינוּ קוֹנֶה אֶת הַמִּטַּלְטְלִים.  \nזֶה הַכְּלָל: \nכָּל הַמִּטַּלְטְלִין קוֹנִים זֶה אֶת זֶה. \n",
            "<small>ב</small>\nכֵּיצַד? \nמָשַׁךְ מִמֶּנּוּ פֵרוֹת וְלֹא נָתַן לוֹ מָעוֹת, \nאֵינוּ יָכוֹל לַחְזֹר בּוֹ.  \nנָתַן לוֹ מָעוֹת וְלֹא מָשַׁךְ מִמֶּנּוּ פֵרוֹת, \nיָכוֹל לַחְזֹר בּוֹ.  \nאֲבָל אָמָרוּ: \nמִי שֶׁפָּרַע מֵאַנְשֵׁי דוֹר הַמַּבּוּל, \nעָתִיד לְהִפָּרַע מִמִּי שֶׁאֵינוּ עוֹמֵד בְּדִבּוּרוֹ.  \nרְבִּי שִׁמְעוֹן אוֹמֵר: \nכָּל שֶׁהַכֶּסֶף בְּיָדוֹ יָדוֹ לָעֶלְיוֹנָה. \n",
            "<small>ג</small>\nהָהוֹנָיָה \nאַרְבַּע כֶּסֶף מֵעֶשְׂרִים וְאַרְבַּע כֶּסֶף לַסֶּלַע, \nשְׁתוּת לְמֶקַח.  \nעַד אֵמָּתַי מֻתָּר לְהַחְזִיר? \nכְּדֵי שֶׁיַּרְאֶה לַתַּגָּר אוֹ לִקְרוֹבוֹ.  \nהוֹרָה רְבִּי טַרְפוֹן בְּלוֹד: \nהָהוֹנָיָה שְׁמוֹנַת כֶּסֶף לַסֶּלַע, \nשְׁלִישׁ לְמֶקַח. \nוְשָׂמְחוּ תַגָּרֵי לוֹד.  \nאָמַר לָהֶם: \nמֻתָּר לְהַחְזִיר כָּל הַיּוֹם.  \nאָמְרוּ: \n\"יַנִּיח לָנוּ רְבִּי טַרְפוֹן מְקוֹמֵנוּ.\" \nוְחָזְרוּ לְדִבְרֵי חֲכָמִים. \n",
            "<small>ד</small>\nאֶחָד הַלּוֹקֵחַ וְאֶחָד הַמּוֹכֵר, \nיֵשׁ לָהֶם הוֹנָיָה.  \nכַּשֵּׁם שֶׁהוֹנָיָה לַהֶדְיוֹט, כָּךְ הוֹנָיָה לַתַּגָּר. \nרְבִּי יְהוּדָה אוֹמֵר: \nאֵין לַתַּגָּר הוֹנָיָה.  \nמִי שֶׁהֻטַּל עָלָיו, יָדוֹ לָעֶלְיוֹנָה, \nשֶׁהוּא אוֹמֵר לוֹ \"תֶּן לִי אֶת מָעוֹתַי\", \nאוֹ \"תֶּן לִי מַה שֶּׁהוֹנֵיתַנִי.\" &lt;אמ'&gt;\n",
            "<small>ה</small>\nוְכַמָּה תְהֵא הַסֶּלַע חֲסֵרָה, וְלֹא יְהֵי בָהּ הוֹנָיָה? \nרְבִּי מֵאִיר אוֹמֵר: \nאַרְבָּעָה אִסָּרוֹת מֵאִסָּר לַדִּינָר.  \nרְבִּי יְהוּדָה אוֹמֵר: \nאַרְבָּעָה פָנְדְּיוֹנוֹת מֵפָּנְדְּיוֹן לַדִּינָר.  \nרְבִּי שִׁמְעוֹן אוֹמֵר: \nשְׁמוֹנָה פָנְדְּיוֹנוֹת מִשְּׁנֵי פָנְדְּיוֹנִים לַדִּינָר. \n",
            "<small>ו</small>\nעַד אֵמָּתַי מֻתָּר לְהַחְזִיר? \nבִּכְרַכִּים, כְּדֵי שֶׁיַּרְאֶה לַשֻּׁלְחָנִי, \nוּבַכְּפָרִים, עַד עַרְבֵי שַׁבָּתוֹת.  \nאִם הָיָה מַכִּירָהּ, \nאֲפִלּוּ לְאַחַר שְׁנֵים עָשָׂר חֹדֶשׁ, \nמְקַבְּלָהּ מִמֶּנּוּ, \nוְאֵין לוֹ עָלָיו אֶלָּא תַרְעֹמֶת.  \nוְנוֹתְנָהּ לְמַעֲשֵׂר שֵׁנִי, \nוְאֵין חוֹשֵׁשׁ, שֶׁאֵינָה אֶלָּא נֶפֶשׁ רָעָה. \n",
            "<small>ז</small>\nהָהוֹנָיָה אַרְבַּע כֶּסֶף,  \nוְהַטַּעֲנָה שְׁתֵּי כֶסֶף,  \nוְהַהוֹדָיָה שׁוֹוֶה פְרוּטָה.  \nחָמֵשׁ פְּרוּטוֹת הֵן: \nהַהוֹדָיָה שׁוֹוֶה פְרוּטָה, \nוְהָאִשָּׁה מִתְקַדֶּשֶׂת בְּשׁוֹוֶה פְרוּטָה, \nוְהַנֶּהְנֶה בְשׁוֹוֶה פְרוּטָה מִן הַהֶקְדֵּשׁ, מָעַל, \nהַמּוֹצֵא שׁוֹוֶה פְרוּטָה, חַיָּב לְהַכְרִיז, \nוְהַגּוֹזֵל אֶת חֲבֵרוֹ שׁוֹוֶה פְרוּטָה וְנִשְׁבַּע לוֹ, \nיוֹלִיכֶנּוּ אַחֲרָיו אֲפִלּוּ לְמָדַי. \n",
            "<small>ח</small>\nחֲמִשָּׁה חֳמָשִׁים הֵם: \nהָאוֹכֵל תְּרוּמָה, \nוּתְרוּמַת מַעֲשֵׂר, \nוּתְרוּמַת מַעֲשֵׂר שֶׁלִּדְמַי, \nהַחַלָּה, \nוְהַבִּכּוּרִים, \nמוֹסִיפִים חֹמֶשׁ.  \nהַפּוֹדֶה נֶטַע רְבָעִי וּמַעֲשֵׂר שֵׁנִי שֶׁלּוֹ, \nמוֹסִיף חֹמֶשׁ.  \nהַפּוֹדֶה הֶקְדֵּשׁוֹ, \nמוֹסִיף חֹמֶשׁ.  \nוְהַנֶּהְנֶה שׁוֹוֶה פְרוּטָה מִן הַהֶקְדֵּשׁ, \nמוֹסִיף חֹמֶשׁ.  \nוְהַגּוֹזֵל אֶת חֲבֵרוֹ שׁוֹוֶה פְרוּטָה וְנִשְׁבַּע לוֹ, \nמוֹסִיף חֹמֶשׁ. \n",
            "<small>ט</small>\nוְאֵלּוּ דְבָרִין שֶׁאֵין לָהֶם הוֹנָיָה: \nהָעֲבָדִים וְהַשְּׁטָרוֹת וְהַקַּרְקָעוֹת וְהַהֶקְדֵּשׁוֹת. &lt;וְהַאַשְׁטָרוֹת&gt; \nאֵין בָּהֶן לֹא תַשְׁלוּמֵי כֶפֶל, \nוְלֹא תַשְׁלוּמֵי אַרְבָּעָה וַחֲמִשָּׁה.  \nשׁוֹמֵר חִנָּם אֵינוּ נִשְׁבָּע, \nנוֹשֵׂא שָׂכָר אֵינוּ מְשַׁלֵּם.  \nרְבִּי שִׁמְעוֹן אוֹמֵר: \nקָדָשִׁים שֶׁהוּא חַיָּב בְּאַחֲרָיוּתָן יֵשׁ לָהֶן הוֹנָיָה; \nוְשֶׁאֵינוּ חַיָּב בְּאַחֲרָיוּתָן אֵין לָהֶן הוֹנָיָה.  \nרְבִּי יְהוּדָה אוֹמֵר: \nאַף סֵפֶר תּוֹרָה, וּבְהֵמָה, וּמַרְגָּלִית, \nאֵין לָהֶם הוֹנָיָה.  \nאָמְרוּ [לוֹ]: \nלֹא אָמְרוּ אֶלָּא אֶת אֵלּוּ. \n",
            "<small>י</small>\nכַּשֵּׁם שֶׁהוֹנָיָה בְמֶקַח וּבְמִמְכָּר, כָּךְ הוֹנָיָה בִדְבָרִים.  \nלֹא יֹאמַר לוֹ \"בְּכַמָּה חֵפֶץ זֶה?\" \nוְהוּא אֵינוּ רוֹצֶה לִקַּח.  \nאִם הָיָה בַעַל תְּשׁוּבָה, לֹא יֹאמַר לוֹ: \n\"זְכֹר מָה הָיוּ מַעֲשֶׂיךָ הָרִאשׁוֹנִים!\" \nוְאִם הָיָה בֶן גֵּרִים, לֹא יֹאמַר לוֹ: \n\"זְכֹר מָה הָיוּ מַעֲשֵׂה אֲבוֹתֶיךָ!\" \nשֶׁנֶּאֱמַר: (שמות כב,כ) \n\"וְגֵר לֹא תוֹנֶה וְלֹא תִלְחָצֶנּוּ, \nכִּי גֵרִים הֱיִיתֶם בְּאֶרֶץ מִצְרָיִם.\" \n",
            "<small>יא</small>\nאֵין מְעָרְבִין פֵּרוֹת בַּפֵּרוֹת, \nאֲפִלּוּ חֲדָשִׁים בַּחֲדָשִׁים, \nאֵין צֹרֶךְ לוֹמַר חֲדָשִׁים בַּיְשָׁנִים.  \nבֶּאֱמֶת, בַּיַּיִן הִתִּירוּ לְעָרֵב קָשֶׁה בָרַךְ, \nמִפְּנֵי שֶׁהוּא מַשְׁבִּיחוֹ.  \nאֵין מְעָרְבִין שִׁמְרֵי יַיִן בְּיַיִן, \nאֲבָל נוֹתֵן לוֹ אֶת שְׁמָרָיו.  \nמִי שֶׁנִּתְעָרַב מַיִם בְּיֵינוֹ, \nלֹא יִמְכְּרֶנּוּ בֶחָנוּת, אֶלָּא אִם כֵּן הוֹדִיעַ, \nוְלֹא לַתַּגָּר, אַף עַל פִּי שֶׁהוּא מוֹדִיעוֹ, \nשֶׁאֵינוּ אֶלָּא לְרַמּוֹת בּוֹ.  \nמָקוֹם שֶׁנָּהֲגוּ לְהָטִיל מַיִם, יָטִילוּ. \n",
            "<small>יב</small>\nהַתַּגָּר נוֹטֵל מֵחָמֵשׁ גֳּרָנוֹת, \nוְנוֹתֵן לְתוֹךְ מְגוֹרָה אַחַת, \nמֵחָמֵשׁ גִּתּוֹת, \nוְנוֹתֵן לְתוֹךְ פִּיתוֹס אֶחָד, \nוּבִלְבַד שֶׁלֹּא יִתְכַּוֵּן לְעָרֵב.  \nרְבִּי יְהוּדָה אוֹמֵר: \nלֹא יְחַלֵּק הַחַנְוָנִי קָלִיּוֹת וֶאֱגוֹזִים לַתִּינוֹקוֹת, \nמִפְּנֵי שֶׁהוּא מַרְגִּילָן לָבֹא אֶצְלוֹ. \nוַחֲכָמִים מַתִּירִין.  \nלֹא יִפְחוֹת אֶת הַשַּׁעַר. \nוַחֲכָמִים אוֹמְרִים: \nזָכוּר לָטוֹב.  \nלֹא יָבֹר אֶת הַגְּרִיסִים.  \nכְּדִבְרֵי אַבָּא שָׁאוּל.  \nוַחֲכָמִים מַתִּירִין.  \nמוֹדִים שֶׁלֹּא יָבֹר עַל פִּי מְגוּרָה, \nשֶׁאֵינוּ אֶלָּא כְגוֹנֵב אֶת הָעַיִן.  \nאֵין מְפַרְקְסִין, \nלֹא אֶת הָאָדָם, \nוְלֹא אֶת הַבְּהֵמָה, \nוְלֹא אֶת הַכֵּלִים. \n\n\n\n"
        ],
        [
            "<small>א</small>\nאֵי זֶה הוּא נֶשֶׁךְ וְאֵיזֶהוּ תַרְבִּית? \nאֵי זֶה הוּא נֶשֶׁךְ? \nהַמַּלְוֶה סֶלַע בַּחֲמִשָּׁה דִינָרִין, \nסָאתַיִם חִטִּים בְּשָׁלוֹשׁ, \nמִפְּנֵי שֶׁהוּא נוֹשֵׁךְ.  \nוְאֵי זֶה הוּא תַרְבִּית? \nהַמַּרְבֶּה בַפֵּרוֹת.  \nכֵּיצַד? \nלָקַח מִמֶּנּוּ חִטִּים מִדִּינַר זָהָב הַכּוֹר, \nוְכֵן הַשַּׁעַר, \nעָמְדוּ חִטִּים בִּשְׁלשִׁים דִּינָר, \nאָמַר לוֹ: \n\"תֶּן לִי חִטַּי, \nשֶׁאֲנִי מוֹכְרָן וְלוֹקֵחַ אֲנִי לִי בָהֶן יַיִן.\" \nאָמַר לוֹ: \n\"וַהֲרֵי חִטֶּיךָ עֲשׁוּיוֹת עָלַי בִּשְׁלשִׁים דִּינָר, \nוַהֲרֵי לָךְ אֶצְלִי בָהֶן יַיִן\", \nוְיַיִן אֵין לוֹ. \n",
            "<small>ב</small>\nהַמַּלְוֶה אֶת חֲבֵרוֹ, \nלֹא יָדוּר בַּחֲצֵרוֹ חִנָּם, \nוְלֹא יִשְׂכֹּר מִמֶּנּוּ בְפָחוּת, \nמִפְּנֵי שֶׁהוּא רִבִּית.  \n\n<small>ג</small>\nמַרְבִּים עַל הַשָּׂכָר, \nוְאֵין מַרְבִּין עַל הַמֶּכֶר.  \nכֵּיצַד? \nהִשְׂכִּיר לוֹ אֶת הֶחָצֵר, אָמַר לוֹ: \n\"אִם מֵעַכְשָׁיו אַתָּה נוֹתֵן לִי, \nהֲרֵי הוּא לָךְ בְּעֶשֶׂר סְלָעִים לַשָּׁנָה, \nוְאִם שֶׁלַּחֹדֶשׁ בַּחֹדֶשׁ, מִסֶּלַע בַּחֹדֶשׁ\", \nמֻתָּר.  \nמָכַר לוֹ אֶת הַשָּׂדֶה, וְאָמַר לוֹ: \n\"אִם מֵעַכְשָׁיו אַתָּה נוֹתֵן לִי, \nהֲרֵי הִיא לָךְ בְּאֶלֶף זוּז, \nוְאִם לַגֹּרֶן, בִּשְׁנֵים עָשָׂר מָנֶה\", \nאָסוּר. \n",
            "<small>ד</small>\nמָכַר לוֹ אֶת הַשָּׂדֶה, וְנָתַן לוֹ מִקְצָת דָּמִים, \nאָמַר לוֹ: \n\"אֶמָּתַי שֶׁתִּרְצֶה, הָבֵא מָעוֹת, וְטֹל אֶת שֶׁלָּךְ\", \nאָסוּר.  \nהִלְוָהוּ עַל שָׂדֵהוּ, וְאָמַר לוֹ: \n\"אִם אֵין אַתָּה נוֹתֵן לִי מִכָּן וְעַד שָׁלוֹשׁ שָׁנִים, \nהֲרֵי הִיא שֶׁלִּי\", \nהֲרֵי הִיא שֶׁלּוֹ.  \nכָּךְ הָיָה בַּיְתוֹס בֶּן זֵנוֹן עוֹשֶׂה עַל פִּי חֲכָמִים. &lt;בויתס&gt;\n",
            "<small>ה</small>\nאֵין מוֹשִׁיבִין חַנְוָנִי לְמַחֲצִית שָׂכָר, \nלֹא יִתֵּן לוֹ מָעוֹת לִקַּח בָּהֶן פֵּרוֹת לְמַחֲצִית שָׂכָר; \nאֶלָּא אִם כֵּן נָתַן לוֹ שְׂכָרוֹ כְפוֹעֵל בָּטֵל.  \nאֵין מוֹשִׁיבִין תַּרְנָגְלִים לְמַחְצָה, \nוְאֵין שָׁמִין עֲגָלִים וּסְיָחִים לְמַחְצָה, \nאֶלָּא אִם כֵּן נָתַן לוֹ שְׂכַר עֲמָלוֹ וּמְזוֹנוֹ.  \nאֲבָל מְקַבְּלִים עֲגָלִים וּסְיָחִים לְמַחְצָה, \nוּמְגַדְּלִים אוֹתָן עַד שֶׁיְּהוּ מְשֻׁלָּשִׁים. \nוַחֲמוֹר, עַד שֶׁתְּהֵא טוֹעֶנֶת. \n",
            "<small>ו</small>\nשָׁמִין פָּרָה וַחֲמוֹר, \nוְכָל דָּבָר שֶׁדַּרְכּוֹ לַעֲשׂוֹת וְלֹאכַל.  \nמָקוֹם שֶׁנָּהֲגוּ לַחֲלֹק אֶת הַוֶּלֶד מִיָּד, \nחוֹלְקִים, \nוּמָקוֹם שֶׁנָּהֲגוּ לְגַדֵּל, יַגְדִּילוּ.  \nרַבָּן שִׁמְעוֹן בֶּן גַּמְלִיאֵל אוֹמֵר: \nשָׁמִין עֵגֶל עִם אִמּוֹ, וּסְיָח עִם אִמּוֹ.  \nוּמַפְרִיז עַל שָׂדֵהוּ, \nוְאֵינוּ חוֹשֵׁשׁ מִשֵּׁם רִבִּית. \n",
            "<small>ז</small>\nאֵין מְקַבְּלִין צֹאן בַּרְזֶל מִיִּשְׂרָאֵל, \nמִפְּנֵי שֶׁהִיא רִבִּית.  \nאֲבָל מְקַבְּלִין צֹאן בַּרְזֶל מִן הַגּוֹיִם, \nוְלָוִים מֵהֶן וּמַלְוִים אוֹתָן בָּרִבִּית, \nוְכֵן בְּגֵר תּוֹשָׁב.  \nמַלְוֶה הוּא יִשְׂרָאֵל מָעוֹתָיו שֶׁלַּנָּכְרִי מִדַּעַת הַנָּכְרִי, \nאֲבָל לֹא מִדַּעַת יִשְׂרָאֵל. \n",
            "<small>ח</small>\nאֵין פּוֹסְקִין עַל הַפֵּרוֹת עַד שֶׁיֵּצֵא הַשַּׁעַר.  \nהָיָה הוּא תְּחִלָּה לַקּוֹצְרִים, \nפּוֹסֵק עִמּוֹ עַל הַגָּדִישׁ, \nוְעַל הָעֶבֶט שֶׁלָּעֲנָבִים, \nוְעַל הַמַּעְטֵן שֶׁלַּזֵּיתִין, \nוְעַל הַבֵּצִים שֶׁלַּיּוֹצֵר, \nוְעַל הַסִּיד מִשֶּׁיִּשָּׁקַע כִּבְשָׁנוֹ.  \nוּפוֹסֵק עִמּוֹ עַל הַזֶּבֶל כָּל יְמוֹת הַשָּׁנָה.  \nרְבִּי יוֹסֵה אוֹמֵר: \nאֵין פּוֹסֵק עִמּוֹ עַל הַזֶּבֶל, \nעַד שֶׁיְּהֵא לוֹ זֶבֶל בָּאַשְׁפּוֹת. \nוַחֲכָמִים מַתִּירִין.  \nפּוֹסֵק עִמּוֹ כְשַׁעַר הַגָּבוֹהַּ.  \nרְבִּי יְהוּדָה אוֹמֵר: \nאַף עַל פִּי שֶׁלֹּא פָסַק עִמּוֹ, \nיָכוֹל הוּא לוֹמַר לוֹ: \n\"תֶּן לִי כָזֶה, אוֹ תֶן לִי אֶת מָעוֹתַי.\" \n",
            "<small>ט</small>\nמַלְוֶה אָדָם אֶת אֲרִיסָיו חִטִּין בַּחִטִּין, \nלַזֶּרַע, אֲבָל לֹא לְאֹכֶל. &lt;לְאוֹכַל&gt;\nשֶׁהָיָה רַבָּן גַּמְלִיאֵל מַלְוֶה אֶת אֲרִיסָיו \nחִטִּין בַּיֹּקֶר וְהוּזָלוּ, \nאוֹ בְזֹל וְהוֹקִירוּ, \nוְנוֹטֵל מֵהֶן כְּשַׁעַר הַזֹּל. \nלֹא שֶׁהֲלָכָה כֵן, \nאֶלָּא שֶׁרָצָה לְהַחְמִיר עַל עַצְמוֹ. \n",
            "<small>י</small>\nלֹא יֹאמַר אָדָם לַחֲבֵרוֹ: \n\"הַלְוֵינִי כוֹר חִטִּים, וַאֲנִי נוֹתֵן לָךְ לַגֹּרֶן.\"  \nאֶלָּא אוֹמֵר לוֹ: \n\"הַלְוֵינִי עַד שֶׁיָּבֹא בְנִי\", \nאוֹ \"עַד שֶׁאֶמְצָא מַפְתֵּחַ.\"  \nהֶלֵּל אוֹסֵר.  \nוְכָךְ הָיָה הֶלֵּל אוֹמֵר: \nלֹא תַלְוֶה אִשָּׁה כִּכָּר לַחֲבֶרְתָּהּ, \nעַד שֶׁתַּעֲשֶׂנּוּ דָמִים, \nשֶׁמֵּא יוֹקִירוּ הַחִטִּין, \nוְנִמְצְאוּ בָאוֹת לִידֵי רִבִּית. \n",
            "<small>יא</small>\nאוֹמֵר אָדָם לַחֲבֵרוֹ: \n\"נַכֵּשׁ עִמִּי, וַאֲנַכֵּשׁ עִמָּךְ\", \n\"עֲדֹר עִמִּי, וְאֶעְדֹּר עִמָּךְ\".  \nאֲבָל לֹא יֹאמַר לוֹ: \n\"נַכֵּשׁ עִמִּי, וְאֶעְדֹּר עִמָּךְ\", \n\"עֲדֹר עִמִּי, וַאֲנַכֵּשׁ עִמָּךְ\".  \nכָּל יְמֵי גָרִיר אֶחָד, כָּל יְמֵי רְבֵיעָה אַחַת,  \nלֹא יֹאמַר לוֹ: \n\"חֲרשׁ עִמִּי בַגָּרִיר, וַאֲנִי עִמָּךְ בִּרְבֵיעָה\".  \n\n<small>יב</small>\nרַבָּן גַּמְלִיאֵל אוֹמֵר: \nיֵשׁ רִבִּית מְקֻדֶּמֶת, וְיֵשׁ רִבִּית מְאֻחֶרֶת, \nכֵּיצַד? \nנָתַן אֶת עֵינָיו לִלְוֹת מִמֶּנּוּ, \nהָיָה מְשַׁלֵּחַ לוֹ, \nוְאָמַר \"בִּשְׁבִיל שֶׁיַּלְוֵנִי\", \nזוֹ הִיא רִבִּית מְקֻדֶּמֶת.  \nלָוָה מִמֶּנּוּ וְהֶחְזִיר לוֹ אֶת מָעוֹתָיו, \n[וְהָיָה מְשַׁלֵּחַ לוֹ, \nוְאָמַר \"בִּשְׁבִיל מָעוֹתֶיךָ,] שֶׁהָיוּ בְטֵלוֹת אֶצְלִי\", \nזוֹ הִיא רִבִּית מְאֻחֶרֶת.  \nרְבִּי שִׁמְעוֹן אוֹמֵר: \nיֵשׁ רִבִּית דְּבָרִים: \nלֹא יֹאמַר לוֹ: \n\"דַּע אִם בָּא אִישׁ פְּלוֹנִי מִמְּקוֹם פְּלוֹנִי.\" \n",
            "<small>יג</small>\nוְאֵלּוּ עוֹבְרִים בְּ'לֹא תַעֲשֶׂה': \nהַמַּלְוֶה, וְהַלֹוֶה, וְהֶעָרֵב, וְהָעֵדִים.  \nוַחֲכָמִים אוֹמְרִים: \nאַף הַסּוֹפֵר.  \nעוֹבְרִים עַל 'בַּל תִתֵּן לוֹ' (ויקרא כה,לז) \nוְעַל 'בַּל תִּקַּח מֵאִתּוֹ' (ויקרא כה,לו) \nוְעַל \"לֹא תִהְיֶה לוֹ כְנֹשֶׁה\" (שמות כב,כד) \nוְעַל \"לֹא תְשִׂימוּן עָלָיו נֶשֶׁךְ\" (שמות כב,כד) \n\"וְלִפְנֵי עִוֵּר לֹא תִתֵּן מִכְשֹׁל\", \n\"וְיָרֵאתָ מֵּאֱלהֶיךָ אֲנִי יי\" (ויקרא יט,יד) \n\n\n\n"
        ],
        [
            "<small>א</small>\nהַשּׂוֹכֵר אֶת הָאֻמָּנִים, \nוְהִטְעוּ זֶה אֶת זֶה, \nוְאֵין לוֹ זֶה עַל זֶה אֶלָּא תַרְעֹמֶת.  \nשָׂכַר אֶת הַחַמָּר וְאֶת הַקַּדָּר, \nפְּרִיָז פְרִים חֲלִילִים לַכַּלָּה אוֹ לַמֵּת, \nפּוֹעֲלִים לְהַעֲלוֹת פִּשְׁתָּנוֹ מִן הַמִּשְׁרָה, \nוְכָל דָּבָר שֶׁהוּא אָבֵד, \nוְחָזְרוּ בָהֶם, \nמָקוֹם שֶׁאֵין אָדָם שׂוֹכֵר עֲלֵיהֶן אוֹ מַטְעָן. \n",
            "<small>ב</small>\nהַשּׂוֹכֵר אֶת הָאֻמָּנִים, וְחָזְרוּ בָהֶן, \nיָדָן לַתַּחְתּוֹנָה. \nוְאִם בַּעַל הַבַּיִת חוֹזֵר בּוֹ, \nיָדוֹ לַתַּחְתּוֹנָה. \nכָּל הַמְשַׁנֶּה, יָדוֹ לַתַּחְתּוֹנָה, \nוְכָל הַחוֹזֵר בּוֹ, יָדוֹ לַתַּחְתּוֹנָה. \n",
            "<small>ג</small>\nהַשּׂוֹכֵר אֶת הַחֲמוֹר לְהוֹלִיכָהּ בָּהָר, &lt;לְהוֹלִיכוֹ&gt;\nוְהוֹלִיכָהּ בַּבִּקְעָה, \nבַּבִּקְעָה, וְהוֹלִיכָהּ בָּהָר, \nאֲפִלּוּ זוֹ עֲשֶׂרֶת מִילִים וְזוֹ עֲשֶׂרֶת מִילִים, וּמֵתָה, \nחַיָּב.  \nשָׂכַר אֶת הַחֲמוֹר וְהִבְרִיקָה, \nאוֹ שֶׁנִּשֵּׂאת כְּאַנְגַּרְיָא, \nאוֹמֵר לוֹ \"הֲרֵי שֶׁלָּךְ לְפָנֶיךָ!\" \nמֵתָה אוֹ נִשְׁבָּרָה, \nחַיָּב לְהַעֲמִיד לוֹ חֲמוֹר.  \n\n<small>ד</small>\nהַשּׂוֹכֵר אֶת הַחֲמוֹר לְהוֹלִיכָהּ בָּהָר, \nוְהוֹלִיכָהּ בַּבִּקְעָה, \nאִם הֶחֱלִיקָה, פָטוּר \nוְאִם הוּחַמָּה, חַיָּב.  \nבַּבִּקְעָה, וְהוֹלִיכָהּ בָּהָר, \nאִם הֶחֱלִיקָה, חַיָּב, \nוְאִם הוּחַמָּה, פָטוּר, \nוְאִם מֵחֲמַת הַמַּעֲלָה, חַיָּב. \n",
            "<small>ה</small>\nהַשּׂוֹכֵר אֶת הַפָּרָה לַחֲרֹשׁ בָּהָר, \nוְחָרַשׁ בַּבִּקְעָה, וְנִשְׁבַּר הַקִּנְקֵן, \nפָּטוּר. \nבַּבִּקְעָה, וְחָרַשׁ בָּהָר, וְנִשְׁבַּר הַקִּנְקֵן, \nחַיָּב.  \nלָדוּשׁ בַּקִּטְנִית, וְדָשׁ בִּתְבוּאָה, \nפָּטוּר. \nבִּתְבוּאָה, וְדָשׁ בַּקִּטְנִית, \nחַיָּב, שֶׁהַקִּטְנִית מַחֲלֶקֶת. \n",
            "<small>ו</small>\nהַשּׂוֹכֵר אֶת הַחֲמוֹר לְהָבִיא חִטִּים, \nוְהֵבִיא שְׂעוֹרִים, \nתְּבוּאָה, וְהֵבִיא תֶבֶן, \nחַיָּב, שֶׁהַנֶּפַח קָשֶׁה כַמַּשּׂאוּי. &lt;שֶׁהַנָּפָה&gt; \nלְהָבִיא לֶתֶךְ חִטִּים, וְהֵבִיא לֶתֶךְ שְׂעוֹרִים, \nפָּטוּר,  \nוְאִם הוֹסִיף עַל מַשּׂוּאוֹ, \nחַיָּב.  \nוְכַמָּה יוֹסִיף עַל מַשּׂוּאוֹ וִיהֵי חַיָּב? \nסוֹמְכוֹס אוֹמֵר מִשֵּׁם רְבִּי מֵאִיר: \nסְאָה לַגָּמָל, \nוּשְׁלֹשֶׁת קַבִּים לַחֲמוֹר. \n",
            "<small>ז</small>\nכָּל הָאֻמָּנִים שׁוֹמְרֵי שָׂכָר.  \nוְכֻלָּם שֶׁאָמְרוּ \"הָבֵא מָעוֹת וְטֹל אֶת שֶׁלָּךְ!\" \nשׁוֹמֵר חִנָּם.  \n\"שַׁמֵּר לִי וַאֲשַׁמֵּר לָךְ!\" \nשׁוֹמֵר שָׂכָר.  \n\"שַׁמֵּר לִי!\" \nוְאָמַר לוֹ \"הַנַּח לְפָנַי!\" \nשׁוֹמֵר חִנָּם. \n",
            "וְהַמַּלְוֶה עַל הַמַּשְׁכּוֹן, שׁוֹמֵר שָׂכָר.  \nרְבִּי יְהוּדָה אוֹמֵר: \nהִלְוָהוּ מָעוֹת, שׁוֹמֵר חִנָּם; \nהִלְוָהוּ פֵרוֹת, שׁוֹמֵר שָׂכָר.  \nאַבָּא שָׁאוּל אוֹמֵר: \nמֻתָּר אָדָם לְהַשְׂכִּיר מַשְׁכּוֹנוֹ שֶׁלֶּעָנִי, \nלִהְיוֹת פּוֹסֵק עָלָיו וְהוֹלֵךְ, \nמִפְּנֵי שֶׁהוּא כְמֵשִׁיב אֲבֵדָה. \n",
            "<small>ח</small>\nהַמַּעֲבִיר חָבִית מִמָּקוֹם לְמָקוֹם וּשְׁבָרָהּ, \nבֵּין שׁוֹמֵר חִנָּם וּבֵין שׁוֹמֵר שָׂכָר, \nיִשָּׁבַע.  \nאָמַר רְבִּי אֱלִיעֶזֶר: \nזֶה וָזֶה יִשָּׁבַע; \nוְתָמֵהַּ אֲנִי אִם יְכוּלִים זֶה וָזֶה לְהִשָּׁבַע. \n\n\n\n"
        ],
        [
            "<small>א</small>\nהַשּׂוֹכֵר אֶת הַפּוֹעֲלִים, \nוְאָמַר לָהֶן לְהַשְׁכִּים וּלְהַעֲרִיב, \nמָקוֹם שֶׁנָּהֲגוּ שֶׁלֹּא לְהַשְׁכִּים וְשֶׁלֹּא לְהַעֲרִיב, \nאֵינוּ יָכוֹל לְכוֹפָן. \nמָקוֹם שֶׁנָּהֲגוּ לָזוּן, יָזוּן, \nלְסַפֵּק מְתִיקָה, יְסַפֵּק, \nהַכֹּל כְּמִנְהַג הַמְּדִינָה.  \nמַעֲשֶׂה בִרְבִּי יוֹחָנָן בֶּן מַתְּיָה, שֶׁאָמַר לִבְנוֹ: \n\"צֵא, וּשְׂכֹר לָנוּ פוֹעֲלִים!\"  \nוּפָסַק עִמָּהֶם מְזוֹנוֹת. \nוּכְשֶׁבָּא אֵצֶל אָבִיו, אָמַר לוֹ: \n\"אֲפִלּוּ אַתְּ עוֹשֶׂה לָהֶם כִּסְעוֹדַת שְׁלֹמֹה בְשַׁעְתוֹ, \nלֹא יָצָאתָ יְדֵי חוֹבָתָךְ עִמָּהֶם, \nשֶׁהֵן בְּנֵי אַבְרָהָם, יִצְחָק וְיַעֲקב.  \nאֶלָּא, עַד שֶׁלֹּא יַתְחִילוּ בַמְּלָאכָה, \nצֵא וֶאֱמֹר לָהֶם: \nעַל מְנָת שֶׁאֵין לָכֶם אֶלָּא פַת וְקִטְנִית בִּלְבַד.\"  \nרַבָּן שִׁמְעוֹן בֶּן גַּמְלִיאֵל אוֹמֵר: \nלֹא הָיָה צָרִיךְ, \nהַכֹּל כְּמִנְהַג הַמְּדִינָה. \n",
            "<small>ב</small>\nאֵלּוּ אוֹכְלִין מִן הַתּוֹרָה: \nהָעוֹשֶׂה בִמְחֻבָּר לַקַּרְקַע, \nבְּשָׁעַת גְּמָר מְלָאכָה; \nוּבַתָּלוּשׁ מִן הַקַּרְקַע, \nעַד שֶׁלֹּא נִגְמְרָה מְלַאכְתּוֹ, \nוּבְדָבָר שֶׁגִּדּוּלָיו מִן הָאָרֶץ. &lt;וּבִלְבַד&gt; \n\n<small>ג</small>\nוְאֵלּוּ שֶׁאֵינָן אוֹכְלִין: \nהָעוֹשֶׂה בִמְחֻבָּר לַקַּרְקַע, \nבְּשָׁעָה שֶׁאֵינָה גְמָר מְלָאכָה; \nוּבַתָּלוּשׁ מִן הַקַּרְקַע, \nמֵאַחַר שֶׁנִּגְמְרָה מְלַאכְתּוֹ, \nוּבְדָבָר שֶׁאֵין גִּדּוּלָיו מִן הָאָרֶץ. \n",
            "<small>ד</small>\nהָיָה עוֹשֶׂה בְיָדָיו, אֲבָל לֹא בְרַגְלָיו, \nבְּרַגְלָיו, אֲבָל לֹא בְיָדָיו, אֲפִלּוּ עַל כְּתֵפוֹ, \nהֲרֵי זֶה אוֹכֵל.  \nרְבִּי יוֹסֵה בִרְבִּי יְהוּדָה אוֹמֵר: \nעַד שֶׁיַּעֲשֶׂה בְיָדָיו וּבְרַגְלָיו. \n",
            "<small>ה</small>\nהָיָה עוֹשֶׂה בַתְּאֵנִים, לֹא יֹאכַל בָּעֲנָבִים, \nבָּעֲנָבִים, לֹא יֹאכַל בַּתְּאֵנִים, \nאֲבָל מוֹנֵעַ הוּא אֶת עַצְמוֹ, \nעַד שֶׁמַּגִּיעַ לִמְקוֹם הַיָּפוֹת, וְאוֹכֵל.  \nוְכֻלָּם לֹא אָמְרוּ אֶלָּא בְשָׁעַת גְּמַר מְלָאכָה, \nאֲבָל מִפְּנֵי 'הָשֵׁב אֲבֵדָה לַבְּעָלִים', אָמְרוּ: \nהַפּוֹעֲלִים אוֹכְלִין בַּהֲלִיכָתָן מֵאָמָּן לְאָמָּן, \nוּבַחְזִירָתָן מִן הַגַּת, \nוַחֲמוֹר, עַד שֶׁתְּהֵא פוֹרֶקֶת. \n",
            "<small>ו</small>\nאוֹכֵל פּוֹעֵל קִשּׁוּת, אֲפִלּוּ בְדִינָר, \nוְכוֹתֶבֶת, אֲפִלּוּ בְדִינָר.  \nרְבִּי אֶלְעָזָר חֲסָמָה אוֹמֵר: \nלֹא יֹאכַל פּוֹעֵל יָתֵר עַל שְׂכָרוֹ, \nוַחֲכָמִים מַתִּירִין, \nאֲבָל מְלַמְּדִים אֶת הָאָדָם שֶׁלֹּא יְהֵא רָעְבְתָן, \nוִיהֵא סוֹתֵם אֶת הַפֶּתַח לְפָנָיו. \n",
            "<small>ז</small>\nקוֹצֵץ אָדָם עַל יְדֵי עַצְמוֹ, \nוְעַל יְדֵי בְנוֹ וּבִתּוֹ הַגְּדוֹלִים, \nוְעַל יְדֵי עַבְדּוֹ וְשִׁפְחָתוֹ הָעִבְרִים, \nוְעַל יְדֵי אִשְׁתּוֹ, \nמִפְּנֵי שֶׁיֵּשׁ בָּהֶם דַּעַת.  \nאֲבָל אֵינוּ קוֹצֵץ \nלֹא עַל יְדֵי בְנוֹ וּבִתּוֹ הַקְּטַנִּים, \nוְלֹא עַל יְדֵי עַבְדּוֹ וְשִׁפְחָתוֹ הַכְּנַעֲנִים, \nוְלֹא עַל יְדֵי בְהֶמְתּוֹ, \nמִפְּנֵי שֶׁאֵין בָּהֶם דַּעַת. \n",
            "<small>ח</small>\nהַשּׂוֹכֵר אֶת הַפּוֹעֲלִים לַעֲשׁוֹת עִמּוֹ בְנֶטַע רְבָעִי שֶׁלּוֹ, \nהֲרֵי אֵלּוּ לֹא יֹאכְלוּ.  \nוְאִם לֹא הוֹדִיעָן, פּוֹדֶה וּמַאֲכִילָן.  \nנִתְפָּרְסוּ עִגּוּלָיו, נִתְפַּתְּחוּ חֲבִיּוֹתָיו, נִתְחַתְּכוּ דִלּוּעָיו, \nהֲרֵי אֵלּוּ לֹא יֹאכֵלוּ.  \nוְאִם לֹא הוֹדִיעָן, מְעַשֵּׂר וּמַאֲכִילָן. \n",
            "<small>ט</small>\nשׁוֹמְרֵי פֵרוֹת אוֹכְלִין מֵהִלְכַת הַמְּדִינָה, \nאֲבָל לֹא מִן הַתּוֹרָה.  \nאַרְבָּעָה שׁוֹמְרִים הֵן: \nשׁוֹמֵר חִנָּם, וְהַשּׁוֹאֵל, נוֹשֵׂא שָׂכָר, וְהַשּׂוֹכֵר.  \nשׁוֹמֵר חִנָּם נִשְׁבָּע עַל הַכֹּל, \nוְהַשּׁוֹאֵל מְשַׁלֵּם אֶת הַכֹּל, \nנוֹשֵׂא שָׂכָר וְהַשּׂוֹכֵר, \nנִשְׁבָּעִים עַל הַשֶּׁבֶר וְעַל הַשְּׁבוּיָה וְעַל הַמֵּתָה, \nוּמְשַׁלְּמִין אֶת הָאֲבֵדָה וְאֶת הַגְּנֵבָה. \n",
            "<small>י</small>\nזְאֵב אֶחָד אֵינוּ אֹנֶס, \nשְׁנֵי זְאֵבִים, אֹנֶס.  \nרְבִּי יְהוּדָה אוֹמֵר: \nבְּשָׁעַת מִשְׁלַחַת זְאֵבִים, \nאַף זְאֵב אֶחָד אֹנֶס.  \n\n<small>יא</small>\nשְׁנֵי כְלָבִים אֵינָן אוֹנְסִין; \nיַדּוּעַ הַבַּבְלִי אָמַר מִשֵּׁם רְבִּי מֵאִיר: \nמֵרוּחַ אַחַת אֵינוּ אֹנֶס, \nמִשְּׁתֵי רוּחוֹת אֹנֶס.  \n\n<small>יב</small>\nהַלֵּסְטִיס, הֲרֵי זֶה אֹנֶס.  \nהָאֲרִי וְהַדֹּב וְהַנָּמֵר וְהַפַּרְדְּלֵס וְהַנָּחָשׁ, \nהֲרֵי אֵלּוּ אַנָּסִים.  \nאֶמָּתַי? \nבִּזְמַן שֶׁבָּאוּ מֵאֵלֵיהֶם, \nאֲבָל אִם הוֹלִיכָן לִמְקוֹם גְּדוּדֵי חַיָּה וְלֶסְטִים, \nאֵין אֵלּוּ אַנָּסִים. \n",
            "<small>יג</small>\nמֵתָה כְדַרְכָּהּ, הֲרֵי זֶה אֹנֶס; \nסִכְּפָהּ וּמֵתָה, אֵינוּ אֹנֶס.  \nעָלְתָה לְרָאשֵׁי הַצּוֹקִים וְנָפְלָה, הֲרֵי זֶה אֹנֶס; \nהֶעֱלָהּ לְרָאשֵׁי הַצּוֹקִים וְנָפְלָה אֵינוּ אֹנֶס.  \nמַתְנֶה שׁוֹמֵר חִנָּם לִהְיוֹת פָּטוּר מִשְּׁבוּעָה, \nוְהַשּׁוֹאֵל לִהְיוֹת פָּטוּר מִלְּשַׁלֵּם, \nוְנוֹשֵׂא שָׂכָר וְהַשּׂוֹכֵר לִהְיוֹת פְּטוּרִין מִשְּׁבוּעָה וּמִלְּשַׁלֵּם. \n",
            "<small>יד</small>\nכָּל הַמַּתְנֶה עַל הַכָּתוּב בַּתּוֹרָה, תְנָיוֹ בָטֵל.  \nוְכָל תְּנַי שֶׁהוּא מַעֲשֶׂה מִתְּחִלָּתוֹ, תְנָיוֹ בָטֵל.  \nוְכָל שֶׁאֶפְשָׁר לוֹ לְקַיְּמוֹ בְסוֹפוֹ, \nוְהִתְנָה עָלָיו מִתְּחִלָּתוֹ, תְנָיוֹ קַיָּם. \n\n\n\n"
        ],
        [
            "<small>א</small>\nהַשּׁוֹאֵל אֶת הַפָּרָה, וְשָׁאַל בְּעָלֶיהָ עִמָּהּ, \nשָׁאַל אֶת הַפָּרָה, וְשָׂכַר בְּעָלֶיהָ עִמָּהּ, \nשָׁאַל אֶת הַבְּעָלִים אוֹ שְׂכָרָן, \nוְאַחַר כָּךְ שָׁאַל אֶת הַפָּרָה וּמֵתָה, \nפָּטוּר, שֶׁנֶּאֱמַר: (שמות כב,יד) \n\"אִם בְּעָלָיו עִמּוֹ, לֹא יְשַׁלֵּם\".  \n\n<small>ב</small>\nאֲבָל שָׁאַל אֶת הַפָּרָה, \nוְאַחַר כָּךְ שָׁאַל אֶת הַבְּעָלִים, אוֹ שְׂכָרָן, וּמֵתָה, \nחַיָּב, שֶׁנֶּאֱמַר: (שמות כב,יג) \n\"בְּעָלָיו אֵין עִמּוֹ, שַׁלֵּם יְשַׁלֵּם\". \n",
            "<small>ג</small>\nהַשּׁוֹאֵל אֶת הַפָּרָה, \nשְׁאָלָהּ חֲצִי יוֹם וּשְׂכָרָהּ חֲצִי יוֹם, \nשְׁאָלָהּ הַיּוֹם וּשְׂכָרָהּ לְמָחָר, \nשָׁאַל אַחַת וְשָׂכַר אַחַת, [וּמֵתָה], \nהַמַּשְׁאִיל אוֹמֵר \"שְׁאוּלָה מֵתָה\", \n\"בַּיּוֹם שֶׁהָיְתָה שְׁאוּלָה מֵתָה, \n\"בְּשָׁעָה שֶׁהָיְתָה שְׁאוּלָה מֵתָה\", \nוְהַלָּה אוֹמֵר \"אֵינִי יוֹדֵעַ\", \nחַיָּב.  \nהַשּׂוֹכֵר אוֹמֵר \"שְׂכוּרָה מֵתָה\", \n\"בְּיוֹם שֶׁהָיְתָה שְׂכוּרָה מֵתָה\", \n[בְּשָׁעָה שֶׁהָיְתָה שְׂכוּרָה מֵתָה], \nוְהַלָּה אוֹמֵר \"אֵינִי יוֹדֵעַ\", \nפָּטוּר.  \nזֶה אוֹמֵר \"שְׁאוּלָה\", \nוְזֶה אוֹמֵר \"שְׂכוּרָה\", \nיִשָּׁבַע הַשּׂוֹכֵר שֶׁשְּׂכוּרָה מֵתָה.  \nזֶה אוֹמֵר \"אֵינִי יוֹדֵעַ\", \nוְזֶה אוֹמֵר \"אֵינִי יוֹדֵעַ\", \nיַחֲלֹקוּ. \n",
            "<small>ד</small>\nהַשּׁוֹאֵל אֶת הַפָּרָה, &lt;הַשּׁוֹלֵחַ&gt;\nוְשִׁלְּחָהּ לוֹ בְיַד בְּנוֹ, בְּיַד עַבְדּוֹ, בְּיַד שְׁלוּחוֹ, \nאוֹ בְיַד בְּנוֹ, בְּיַד עַבְדּוֹ, בְּיַד שְׁלוּחוֹ שֶׁלַּשּׁוֹאֵל, וּמֵתָה, \nפָּטוּר.  \nאָמַר לוֹ הַשּׁוֹאֵל: \n\"שַׁלְּחָהּ לִי בְּיַד בְּנִי, בְּיַד עַבְדִּי, בְּיַד שְׁלוּחִי!\" \nאוֹ \"בְּיַד בְּנָךְ, בְּיַד עַבְדָּךְ, בְּיַד שְׁלוּחָךְ!\" \nאוֹ שֶׁאָמַר לוֹ הַמַּשְׁאִיל: \n\"הֲרֵי אֲנִי מְשַׁלְּחָהּ לָךְ \nבְּיַד בְּנִי, בְּיַד עַבְדִּי, בְּיַד שְׁלוּחִי\", \nאוֹ \"בְּיַד בְּנָךְ, בְּיַד עַבְדָּךְ, בְּיַד שְׁלוּחָךְ\", \nוְאָמַר לוֹ הַשּׁוֹאֵל \"שַׁלַּח!\" \nוְשִׁלְּחָהּ לוֹ וּמֵתָה, \nחַיָּב.  \nוְכֵן בְּשָׁעָה שֶׁהוּא מַחְזִירָהּ. \n",
            "<small>ה</small>\nהַמַּחֲלִיף פָּרָה בַחֲמוֹר, וְיָלָדָה, \nוְכֵן הַמּוֹכֵר שִׁפְחָתוֹ, וְיָלָדָה, \nזֶה אוֹמֵר \"עַד שֶׁלֹּא מָכַרְתִּי\", \nוְזֶה אוֹמֵר \"מִשֶּׁלָּקַחְתִּי\", \nיַחֲלֹקוּ.  \nהָיוּ לוֹ שְׁנֵי עֲבָדִים, \nאֶחָד גָּדוֹל וְאֶחָד קָטָן, \nוְכֵן שְׁתֵּי שָׂדוֹת, \nאַחַת גְּדוֹלָה וְאַחַת קְטַנָּה, \nהַלּוֹקֵחַ אוֹמֵר \"הַגָּדוֹל לָקַחְתִּי\", \nוְהַלָּה אוֹמֵר \"אֵינִי יוֹדֵעַ\", \nזָכָה בַגָּדוֹל. \nוְהַמּוֹכֵר אוֹמֵר \"הַקָּטָן מָכַרְתִּי\", \nוְהַלָּה אוֹמֵר \"אֵינִי יוֹדֵעַ\", \nאֵין לוֹ אֶלָּא קָטָן. \nזֶה אוֹמֵר \"גָּדוֹל\", \nוְזֶה אוֹמֵר \"קָטָן\", \nיִשָּׁבַע הַמּוֹכֵר שֶׁהַקָּטָן מָכַר. \nזֶה אוֹמֵר \"אֵינִי יוֹדֵעַ\", \nוְזֶה אוֹמֵר \"אֵינִי יוֹדֵעַ\", \nיַחֲלֹקוּ. \n",
            "<small>ו</small>\nהַמּוֹכֵר זֵיתָיו לָעֵצִים, \nוְעָשׁוּ פָחוּת מֵרְבִיעִית לַסְּאָה, \nהֲרֵי [אֵלּוּ] שֶׁלַּבַּעַל הַזֵּיתִים.  \nעָשׁוּ רְבִיעִית לַסְּאָה, \nזֶה אוֹמֵר \"זֵיתַי גִּדֵּלוּ\", \nוְזֶה אוֹמֵר \"אַרְצִי גִדֵּלָה\", \nיַחֲלֹקוּ.  \n\n<small>ז</small>\nשָׁטַף הַנָּהָר זֵיתָיו וּנְתָנָן לְתוֹךְ שְׂדֵה חֲבֵרוֹ; \nזֶה אוֹמֵר \"זֵיתַי גִּדֵּלוּ\", \nוְזֶה אוֹמֵר \"אַרְצִי גִדֵּלָה\", \nיַחֲלֹקוּ.  \n",
            "<small>ח</small>\nהַמַּשְׂכִּיר בַּיִת לַחֲבֵרוֹ בִּימוֹת הַגְּשָׁמִים, \nאֵינוּ יָכוֹל לְהוֹצִיאוֹ מִן הֶחָג וְעַד הַפֶּסַח. \nוּבִימוֹת הַחַמָּה, \nשְׁלֹשִׁים יוֹם.  \nוּבַכְּרַכִּים, \nאֶחָד יְמוֹת הַחַמָּה וְאֶחָד יְמוֹת הַגְּשָׁמִים, \nשְׁנֵים עָשָׂר חֹדֶשׁ.  \nוּבַחֲנֻיּוֹת, \nאֶחָד כְּרַכִּים וְאֶחָד עֲיָרוֹת, \nשְׁנֵים עָשָׂר חֹדֶשׁ.  \nרַבָּן שִׁמְעוֹן בֶּן גַּמְלִיאֵל אוֹמֵר: \nחֲנוּת שֶׁלַּנַּחְתּוֹמִים וְשֶׁלַּצַּבָּעִים, \nשָׁלוֹשׁ שָׁנִים. \n",
            "<small>ט</small>\nהַמַּשְׂכִּיר בַּיִת לַחֲבֵרוֹ: &lt;הַמַּסְכִּיר&gt;\nהַמַּשְׂכִּיר חַיָּב בַּדֶּלֶת וּבַנֶּגֶר וּבַמַּנְעוּל, &lt;הַמַּסְכִּיר&gt;\nוּבְכָל דָּבָר שֶׁהוּא מַעֲשֵׂה אָמָּן.  \nאֲבָל דָּבָר שֶׁאֵינוּ מַעֲשֵׂה אָמָּן, \nהַשּׂוֹכֵר עוֹשֵׂהוּ. &lt;הַסּוֹכֵר&gt;  \nהַזֶּבֶל, שֶׁלְּבַעַל הַבַּיִת, \nוְאֵין לַשּׂוֹכֵר אֶלָּא הַיּוֹצֵא מִן הַתַּנּוּר וּמִן הַכִּירַיִם בִּלְבַד. \n",
            "<small>י</small>\nהַמַּשְׂכִּיר בַּיִת לַחֲבֵרוֹ לַשָּׁנָה, &lt;הַמַּסְכִּיר&gt;\nוְנִתְעַבְּרָה הַשָּׁנָה, נִתְעַבְּרָה לַשּׂוֹכֵר. &lt;לַסּוֹכֵר&gt; \nהִשְׂכִּיר לוֹ לֶחֳדָשִׁים, &lt;הִסְכִּיר&gt;\nוְנִתְעַבְּרָה הַשָּׁנָה, נִתְעַבְּרָה לַמַּשְׂכִּיר. &lt;לַמַּסְכִּיר&gt; \nמַעֲשֶׂה בְצִפּוֹרִין בְּאֶחָד שֶׁשָּׂכַר מַרְחֵץ מֵחֲבֵרוֹ, &lt;שֶׁסָּכַר&gt;\nבִּשְׁנֵים עָשָׂר דִּינַר זָהָב לַשָּׁנָה, \nמִדִּינַר זָהָב לַחֹדֶשׁ, \nוּבָא מַעֲשֶׂה לִפְנֵי רַבָּן שִׁמְעוֹן בֶּן גַּמְלִיאֵל \nוְלִפְנֵי רְבִּי יוֹסֵה, וְאָמְרוּ: \nיַחְלְקוּ אֶת חֹדֶשׁ הָעִבּוּר. \n",
            "<small>יא</small>\nהַמַּשְׂכִּיר בַּיִת לַחֲבֵרוֹ, וְנָפַל, \nחַיָּב לְהַעֲמִיד לוֹ בַיִת.  \nהָיָה קָטָן, לֹא יַעֲשֶׂנּוּ גָדוֹל; \nגָּדוֹל, לֹא יַעֲשֶׂנּוּ קָטָן; \nאֶחָד, לֹא יַעֲשֶׂנּוּ שְׁנַיִם; \nשְׁנַיִם, לֹא יַעֲשֶׂנּוּ אֶחָד.  \nלֹא יִפְחוֹת מִן הַחַלּוֹנוֹת וְלֹא יוֹסִיף עֲלֵיהֶם, \nאֶלָּא מִדַּעַת שְׁנֵיהֶם. \n\n\n\n"
        ],
        [
            "<small>א</small>\nהַמְקַבֵּל שָׂדֶה מֵחֲבֵרוֹ, \nמָקוֹם שֶׁנָּהֲגוּ לִקְצֹר, יִקְצֹר; \nלַעֲקֹר, יַעֲקֹר; \nלַחֲרֹשׁ אַחֲרָיו, יַחֲרֹשׁ; \nהַכֹּל כְּמִנְהַג הַמְּדִינָה.  \nכַּשֵּׁם שֶׁחוֹלְקִים בַּתְּבוּאָה, \nכָּךְ חוֹלְקִים בַּתֶּבֶן וּבַקַּשׁ. \nכַּשֵּׁם שֶׁחוֹלְקִים בַּיַּיִן, \nכָּךְ חוֹלְקִין בַּזְּמוֹרוֹת וּבַקָּנִים. \nוּשְׁנֵיהֶם מְסַפְּקִים אֶת הַקָּנִים. \n",
            "<small>ב</small>\nהַמְקַבֵּל שָׂדֶה מֵחֲבֵרוֹ, \nוְהוּא בֵית שְׁלָחִים אוֹ בֵית הָאִילָן, \nיָבַשׁ הַמַּעְיָן, נִקְצַץ הָאִילָן, \nאֵינוּ מְנַכֶּה לוֹ מֵחֲכוֹרוֹ.  \nאִם אָמַר לוֹ: \n\"הַשְׂכֵּר לִי שְׂדֵה בֵית שְׁלָחִים זֶה\", &lt;זו&gt;\nאוֹ \"שְׂדֵה בֵית הָאִילָן זֶה\", \nיָבַשׁ הַמַּעְיָן, נִקְצַץ הָאִילָן, \nמְנַכֶּה לוֹ מֵחֲכוֹרוֹ. \n",
            "[<small>ג</small>]\nמִי שֶׁזָּכָה בָהּ הֵבִירָהּ, \nשָׁמִין אוֹתָהּ כַּמָּה הִיא רְאוּיָה לַעֲשׁוֹת, \nוְנוֹתְנִין לוֹ, שֶׁהוּא אוֹמֵר לוֹ: \n\"אִם אוֹבִיר וְלֹא אַעֲבִיר, אֲשַׁלֵּם בְּמֵיטָבָהּ\". \n",
            "<small>ד</small>\nהַמְקַבֵּל שָׂדֶה מֵחֲבֵרוֹ וְלֹא רָצָה לְנַכֵּשׁ, \nאָמַר לוֹ: \n\"מָה אִכְפַּת לָךְ, הוֹאִיל וַאֲנִי נוֹתֵן לָךְ חֲכוֹרָךְ?\" \nאֵין שׁוֹמְעִין לוֹ, שֶׁהוּא אוֹמֵר לוֹ: \n\"לְמָחָר אַתְּ יוֹצֵא מִמֶּנָּה, \nוְהִיא מַעֲלָה לְפָנַי עֲשָׂבִים.\" \n",
            "<small>ה</small>\nהַמְקַבֵּל שָׂדֶה מֵחֲבֵרוֹ וְלֹא עָשַׂת, \nאִם יֶשׁ בָּהּ כְּדֵי לְהַעֲמִיד בָּהּ כְּרִי, \nחַיָּב לִטַּפֵּל בָּהּ.  \nאָמַר רְבִּי יְהוּדָה: \nמַה קִּצְבָה כְרִי? \nאֶלָּא אִם יֶשׁ בָּהּ כְּדֵי נִפְלָה. \n",
            "<small>ו</small>\nהַמְקַבֵּל שָׂדֶה מֵחֲבֵרוֹ, \nוַאֲכָלָהּ חָגָב, אוֹ נִשְׁדָּפָה, \nאִם מַכַּת מְדִינָה הִיא, \nמְנַכֶּה לוֹ מִן חֲכוֹרוֹ. \nוְאִם אֵינָה מַכַּת מְדִינָה, \nאֵינוּ מְנַכֶּה לוֹ מִן חֲכוֹרוֹ.  \nרְבִּי יְהוּדָה אוֹמֵר: \nאִם קִבְּלָהּ מִמֶּנּוּ בְמָעוֹת, \nבֵּין כָּךְ וּבֵין כָּךְ אֵינוּ מְנַכֶּה לוֹ מֵחֲכוֹרוֹ. \n",
            "<small>ז</small>\nהַמְקַבֵּל שָׂדֶה מֵחֲבֵרוֹ בַעֲשֶׂרֶת כּוֹרִים חִטִּים, \nלָקַת, נוֹתֵן לוֹ מִתּוֹכָהּ. \nהָיוּ חִטֶּיהָ יָפוֹת, \nלֹא יֹאמַר לוֹ \"הֲרֵינִי לוֹקֵחַ לָךְ מִן הַשּׁוּק\", \nאֶלָּא נוֹתֵן לוֹ מִתּוֹכָהּ. \n",
            "<small>ח</small>\nהַמְקַבֵּל שָׂדֶה מֵחֲבֵרוֹ לְזָרְעָהּ שְׂעוֹרִים, \nלֹא יִזְרָעֶנָּה חִטִּים; \nחִטִּין, יִזְרָעֶנָּה שְׂעוֹרִים. \nרַבָּן שִׁמְעוֹן בֶּן גַּמְלִיאֵל אוֹסֵר.  \nקִטְנִית, לֹא יִזְרָעֶנָּה תְבוּאָה; \nתְּבוּאָה, יִזְרָעֶנָּה קִטְנִית. \nרַבָּן שִׁמְעוֹן בֶּן גַּמְלִיאֵל אוֹסֵר. \n",
            "<small>ט</small>\nהַמְקַבֵּל שָׂדֶה מֵחֲבֵרוֹ לְשָׁנִים מְעוּטוֹת, \nלֹא יִזְרָעֶנָּה פִשְׁתָּן, \nוְאֵין לוֹ קוֹרַת שִׁקְמָה. &lt;בקורת&gt; \nקִבְּלָהּ מִמֶּנּוּ שֶׁבַע שָׁנִים, \nזוֹרְעָהּ שָׁנָה רִאשׁוֹנָה פִשְׁתָּן, \nוְיֵשׁ לוֹ קוֹרַת שִׁקְמָה. &lt;בקורת&gt;\n",
            "<small>י</small>\nהַמְקַבֵּל שָׂדֶה מֵחֲבֵרוֹ שֶׁבַע שָׁנִים בִּשְׁבַע מֵאוֹת דִּינָר \nוְאֵין הַשְּׁבִיעִית מִן הַמִּנְיָן. \nשָׁבוּעַ אֶחָד בִּשְׁבַע מֵאוֹת דִּינָר, \nהַשְּׁבִיעִית מִן הַמִּנְיָן.  \n",
            "<small>יא</small>\nשְׂכִיר יוֹם גּוֹבֶה כָל הַלַּיְלָה,  \nוּשְׂכִיר לַיְלָה גוֹבֶה כָל הַיּוֹם,  \nוּשְׂכִיר שָׁעוֹת גּוֹבֶה כָל הַלַּיְלָה וְכָל הַיּוֹם.  \n\n<small>יב</small>\nשְׂכִיר שַׁבָּת, שְׂכִיר חֹדֶשׁ, שְׂכִיר שָׁנָה, שְׂכִיר שָׁבוּעַ, \nיָצָא בַיּוֹם, \nגּוֹבֶה כָל הַיּוֹם, \nיָצָא בַלַּיְלָה, \nגּוֹבֶה כָל הַלַּיְלָה וְכָל הַיּוֹם. \n",
            "<small>יג</small>\nאֶחָד שְׂכַר הָאָדָם וְאֶחָד שְׂכַר הַבְּהֵמָה, \nוְאֶחָד שְׂכַר הַכֵּלִים, \nיֶשׁ בּוֹ מִשֵּׁם (דברים כד,טו) \"בְּיוֹמוֹ תִתֵּן שְׂכָרוֹ\", \nוְיֶשׁ בּוֹ מִשֵּׁם (ויקרא יט,יג) \"לֹא תָלִין פְּעֻלַּת שָׂכִיר אִתְּךָ עַד בֹּקֶר.\" \nאֶמָּתַי? \nבִּזְמַן שֶׁתְּבָעוֹ. \nלֹא תְבָעוֹ, \nאֵינוּ עוֹבֵר עָלָיו.  \nהִמְחָהוּ אֵצֶל הַחַנְוָנִי אוֹ אֵצֶל הַשֻּׁלְחָנִי, \nאֵינוּ עוֹבֵר עָלָיו.  \nהַשָּׂכִיר נִשְׁבָּע בִּזְמַנּוֹ, וְנוֹטֵל.\nעִבֵַּר זְמַנּוֹ, אֵינוּ נִשְׁבָּע וְנוֹטֵל.  \nאִם יֵשׁ עֵדִים שֶׁתְּבָעוֹ, \nהֲרֵי זֶה נִשְׁבָּע וְנוֹטֵל.  \n\n<small>יד</small>\nגֵּר תּוֹשָׁב, \nיֶשׁ בּוֹ מִשֵּׁם \"בְּיוֹמוֹ תִתֵּן שְׂכָרוֹ\", \nוְאֵין בּוֹ מִשֵּׁם \"לֹא תָלִין פְּעֻלַּת שָׂכִיר אִתְּךָ עַד בֹּקֶר\". \n",
            "הַמַּלְוֶה אֶת חֲבֵרוֹ, \nלֹא יְמַשְׁכְּנֶנּוּ אֶלָּא בְּבֵית דִּין, \nוְלֹא יִכָּנֵס לְבֵיתוֹ וְיִטֹּל אֶת מַשְׁכּוֹנוֹ, שֶׁנֶּאֱמַר: (דברים כד,יא) \n\"בַּחוּץ תַּעֲמֹד, וְהָאִישׁ אֲשֶׁר אַתָּה נֹשֶׁה בוֹ \nיוֹצִיא אֵלֶיךָ אֶת הַעֲבוֹט הַחוּצָה.\"  \nהָיוּ לוֹ שְׁנֵי כֵלִים, \nנוֹטֵל אֶחָד וּמַחְזִיר אֶחָד. \nוּמַחְזִיר אֶת הַכַּר בַּלַּיְלָה, \nוְאֶת הַמַּחֲרֵשָׁה בַיּוֹם.  \nוְאִם מֵת, אֵינוּ מַחְזִיר לְיוֹרְשָׁיו.  \nרַבָּן שִׁמְעוֹן בֶּן גַּמְלִיאֵל אוֹמֵר: \nאַף לְעַצְמוֹ אֵינוּ מַחְזִיר אֶלָּא עַד שְׁלֹשִׁים יוֹם, \nוּמִשְּׁלשִׁים יוֹם וּלְהַלָּן, \nמוֹכְרוֹ בְּבֵית דִּין.  \n\n<small>יה</small>\nאַלְמָנָה, \nבֵּין שֶׁהִיא עֲנִיָּה וּבֵין שֶׁהִיא עֲשִׁירָה, \nאֵין מְמַשְׁכְּנִין אוֹתָהּ, שֶׁנֶּאֱמַר: (דברים כד,יז) \n\"וְלֹא תַחֲבֹל בֶּגֶד אַלְמָנָה\".  \nהַחוֹבֵל אֶת הָרֵחַיִם עוֹבֵר בְּ'לֹא תַעֲשֶׂה', \nוְחַיָּב מִשֵּׁם שְׁנֵי כֵלִים, שֶׁנֶּאֱמַר: (דברים כד,ו) \n\"לֹא יַחֲבֹל רֵחַיִם וָרָכֶב\".  \nוְלֹא רֵחַיִם וָרֶכֶב בִּלְבַד אָמָרוּ, \nאֶלָּא בְכָל דָּבָר שֶׁעוֹשִׂין בּוֹ אֹכֶל נֶפֶשׁ, \nשֶׁנֶּאֱמַר (דברים כד,ו) \"כִּי נֶפֶשׁ הוּא חֹבֵל\". \n\n\n\n"
        ],
        [
            "<small>א</small>\nהַבַּיִת וְהָעֲלִיָּה שֶׁלִּשְׁנַיִם שֶׁנָּפְלוּ, \nשְׁנֵיהֶם חוֹלְקִים בָּעֵצִים וּבָאֲבָנִים וּבֶעָפָר. \nרוֹאִין אֵלּוּ אֲבָנִים רְאוּיוֹת לְהִשְׁתַּבֵּר.  \nהָיָה אֶחָד מֵהֶן מַכִּיר מִקְצָת אֲבָנָיו, \nנוֹטְלָן וְעוֹלוֹת לוֹ מִן הַחֶשְׁבּוֹן. \n",
            "<small>ב</small>\nהַבַּיִת וְהָעֲלִיָּה שֶׁלִּשְׁנַיִם, \nנִפְחָתָה הָעֲלִיָּה, \nוְאֵין בַּעַל הַבַּיִת רוֹצֶה לְתַקֵּן, \nהֲרֵי בַעַל הָעֲלִיָּה יוֹרֵד לְמַטָּן, \nעַד שֶׁיְּתַקֵּן לוֹ אֶת הָעֲלִיָּה.  \nרְבִּי יוֹסֵה אוֹמֵר: \nהַתַּחְתּוֹן נוֹתֵן אֶת הַתִּקְרָה, \nוְהָעֶלְיוֹן אֶת הַמַּעֲזֵיבָה. \n",
            "<small>ג</small>\nהַבַּיִת וְהָעֲלִיָּה שֶׁלִּשְׁנַיִם שֶׁנָּפְלוּ, \nאָמַר בַּעַל הָעֲלִיָּה לְבַעַל הַבַּיִת לִבְנוֹת, \nוְהוּא אֵינוּ רוֹצֶה, \nהֲרֵי בַעַל הָעֲלִיָּה בוֹנֶה אֶת הַבַּיִת וְיוֹשֵׁב בְּתוֹכוֹ, \nעַד שֶׁיִּתֵּן לוֹ אֶת יְצָאוֹתָיו. &lt;בכתב היד מחוק, נראה שהיה מוצאתיו&gt; \nרְבִּי יְהוּדָה אוֹמֵר: \nאַף זֶה דָר לְתוֹךְ שֶׁלַּחֲבֵרוֹ צָרִיךְ לְהַעֲלוֹת לוֹ שָׂכָר. \nאֶלָּא בַעַל הָעֲלִיָּה בוֹנֶה אֶת הַבַּיִת וְאֶת הָעֲלִיָּה, \nוְיוֹשֵׁב בַּבַּיִת עַד שֶׁיִּתֶּן לוֹ אֶת יְצָאוֹתָיו. \n",
            "<small>ד</small>\nוְכֵן בֵּית הַבַּד שֶׁהוּא בָּנוּי בַּסֶּלַע, \nוְגִנַּת אַחֵר עַל גַּבָּיו, וְנִפְחַת, \nהֲרֵי בַעַל הַגִּנָּה יוֹרֵד וְזוֹרֵעַ לְמַטָּן, \nעַד שֶׁיַּעֲשֶׂה לְבֵית בַּדּוֹ כִפִּים.  \nהַכֹּתֶל וְהָאִילָן שֶׁנָּפְלוּ לִרְשׁוּת הָרַבִּים וְהִזִּיקוּ, \nפְּטוּרִין מִלְּשַׁלֵּם.  \nנָתְנוּ לוֹ זְמַן לִסְתֹּר אֶת הַכֹּתֶל וְלָקוֹץ אֶת הָאִילָן, \nוְנָפְלוּ בְתוֹךְ זְמַן, פָּטוּר, \nלְאַחַר זְמַן, חַיָּב. \n",
            "<small>ה</small>\nמִי שֶׁהָיָה כָתְלוֹ סָמוּךְ לְגִנַּת חֲבֵרוֹ וְנָפַל, \nאָמַר לוֹ \"פַּנֵּה אֶת אֲבָנֶיךָ!\" \nאָמַר לוֹ \"הִגִּיעוּךָ!\" \nאֵין שׁוֹמְעִין לוֹ.  \nמִשֶּׁקִּבֵּל עָלָיו, אָמַר: \n\"הֵילָךְ אֶת יְצִיאוֹתֶיךָ, \nוַאֲנִי נוֹטֵל אֶת שֶׁלִּי\", \nאֵין שׁוֹמְעִין לוֹ.  \n\n<small>ו</small>\nהַשּׂוֹכֵר אֶת הַפּוֹעֵל לַעֲשׁוֹת עִמּוֹ בַתֶּבֶן וּבַקַּשׁ, \nאָמַר לוֹ \"תֶּן לִי שְׂכָרִי!\" \nאָמַר לוֹ \"טֹל מִמַּה שֶּׁעָשִׂיתָ בִשְׂכָרְךָ!\" \nאֵין שׁוֹמְעִין לוֹ.  \nמִשֶּׁקִּבֵּל עָלָיו, אָמַר לוֹ: \n\"הֵילָךְ אֶת שְׂכָרָךְ, וַאֲנִי נוֹטֵל אֶת שֶׁלִּי\", \nאֵין שׁוֹמְעִין לוֹ.  \n\n<small>ז</small>\nהַמּוֹצִיא זִבְלוֹ לִרְשׁוּת הָרַבִּים, \nהַמּוֹצִיא מוֹצִיא, וְהַמְזַבֵּל מְזַבֵּל.  \nאֵין שׁוֹרִין טִיט בִּרְשׁוּת הָרַבִּים, \nוְלֹא לוֹבְנִים לְבֵנִים. \nגּוֹבְלִין טִיט בִּרְשׁוּת הָרַבִּים, \nאֲבָל לֹא לְבֵנִים. &lt;המגיה הוסיף לִ, לִלְבֵנִים&gt; \nהַבּוֹנֶה בִרְשׁוּת הָרַבִּים, \nהַמֵּבִיא אֲבָנִים מֵבִיא, וְהַבּוֹנֶה בוֹנֶה. \nוְאִם הִזִּיק, מְשַׁלֵּם מַה שֶּׁהִזִּיק.  \nרַבָּן שִׁמְעוֹן בֶּן גַּמְלִיאֵל אוֹמֵר: \nאַף מְתַקֵּן הוּא אֶת מְלַאכְתּוֹ לִפְנֵי שְׁלֹשִׁים יוֹם. \n",
            "<small>ח</small>\nשְׁתֵּי גַנּוֹת זוֹ עַל גַּבֵּי זוֹ, וְהַיָּרָק בִּנְתַּיִם, \nרְבִּי מֵאִיר אוֹמֵר: \nשֶׁלָּעֶלְיוֹן.  \nוּרְבִּי יְהוּדָה אוֹמֵר: \nשֶׁלַּתַּחְתּוֹן.  \nאָמַר רְבִּי מֵאִיר: \nוּמָה, אִם יִרְצֶה עֶלְיוֹן לִטֹּל אֶת עֲפָרוֹ, \nאֵין כָּאן יָרָק!  \nאָמַר רְבִּי יְהוּדָה: \nוּמָה, אִם יִרְצֶה הַתַּחְתּוֹן לְמַלֹּאת גִּנָּתוֹ עֲפָר, \nאֵין כָּאן יָרָק!  \nאָמַר רְבִּי מֵאִיר: \nוְכִי מֵאַחַר שֶׁשְּׁנֵיהֶם יְכוּלִים לְמַחוֹת זֶה עַל יְדֵי זֶה, \nמְנַיִן יָרָק זֶה חַיֵא? &lt;מִנְיַן&gt; \nרְבִּי שִׁמְעוֹן אוֹמֵר: \nכָּל שֶׁהָעֶלְיוֹן יָכוֹל לִפְשֹׁט אֶת יָדוֹ וְלִטּוֹל, \nהֲרֵי הוּא שֶׁלּוֹ, \nוְהַשָּׁאָר שֶׁלַּתַּחְתּוֹן.  \n"
        ]
    ],
    "sectionNames": [
        "Chapter",
        "Mishnah"
    ]
}