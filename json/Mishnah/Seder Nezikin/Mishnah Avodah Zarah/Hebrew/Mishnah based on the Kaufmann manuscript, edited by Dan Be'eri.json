{
    "language": "he",
    "title": "Mishnah Avodah Zarah",
    "versionSource": "https://archive.org/details/MishnaCorrectedKaufman00WHOLE",
    "versionTitle": "Mishnah based on the Kaufmann manuscript, edited by Dan Be'eri",
    "status": "locked",
    "license": "PD",
    "digitizedBySefaria": true,
    "actualLanguage": "he",
    "languageFamilyName": "hebrew",
    "isSource": true,
    "isPrimary": true,
    "direction": "rtl",
    "heTitle": "משנה עבודה זרה",
    "categories": [
        "Mishnah",
        "Seder Nezikin"
    ],
    "text": [
        [
            "<small>א</small>\nלִפְנֵי אֵידֵיהֶן שֶׁלַּגּוֹיִם שְׁלֹשָׁה יָמִים, \nאָסוּר מִלָּשֵׂאת וּמִלָּתֵת עִמָּהֶן, \nמִלְּהַשְׁאִילָן וּמִלְּהַשְׁאִיל עִמָּהֶן, \nמִלְּהַלְווֹתָן וּמִלִּלְווֹת מֵהֶן, \nמִלְּפָרְעָן וּמִלִּפָּרַע מֵהֶן.  \nרְבִּי יְהוּדָה אוֹמֵר: \nנִפְרָעִין מֵהֶן, \nמִפְּנֵי שֶׁהוּא מֵצֵר.  \nאָמְרוּ לוֹ: \nאַף עַל פִּי שֶׁהוּא מֵצֵר עַכְשָׁיו, \nשָׂמֵחַ הוּא לְאַחַר זְמַן. \n",
            "רְבִּי יִשְׁמָעֵאל אוֹמֵר: \nשְׁלֹשָׁה לִפְנֵיהֶן וּשְׁלֹשָׁה לְאַחֲרֵיהֶן אָסוּר.  \nוַחֲכָמִים אוֹמְרִים: \nלִפְנֵי אֵידֵיהֶן אָסוּר, \nלְאַחַר אֵידֵיהֶן, מֻתָּר. \n",
            "<small>ב</small>\nאֵלּוּ אֵידֵיהֶן שֶׁלַּגּוֹיִם: \nקָלַנְטָס, \nוּסְטַרְגִילָיָה, \nוּקַרָטֵיסִים, \nוְיוֹם גְּנֶסְיָה שֶׁלַּמְּלָכִים, \nוְיוֹם הַלֵּדָה, \nוְיוֹם הַמִּיתָה.  \nדִּבְרֵי רְבִּי מֵאִיר.  \nוַחֲכָמִים אוֹמְרִים: \nכָּל מִיתָה שֶׁיֶּשׁ בָּהּ שְׂרִיפָה, \nיֶשׁ בָּהּ עֲבוֹדָה זָרָה, \nוְשֶׁאֵין בָּהּ שְׂרִיפָה, \nאֵין בָּהּ עֲבוֹדָה זָרָה.  \n\n<small>ג</small>\nיוֹם תִּגְלַחַת זְקָנוֹ וּבַלּוֹרִיתוֹ, \nיוֹם שֶׁעָלָה בוֹ מִן הַיָּם, \nוְיוֹם שֶׁיָּצָא בוֹ מִבֵּית הָאֲסוּרִים, \nאֵינוּ אָסוּר אֶלָּא אוֹתוֹ הַיּוֹם, וְאוֹתוֹ הָאִישׁ. \n",
            "<small>ד</small>\nעִיר שֶׁיֶּשׁ בָּהּ עֲבוֹדָה זָרָה, \nחוּצָה לָהּ מֻתָּר.  \nהָיָה חוּצָה לָהּ עֲבוֹדָה זָרָה, \nתּוֹכָהּ מֻתָּר.  \nמַה הוּא לֵילֵךְ לַשָּׁם? \nבִּזְמַן שֶׁהַדֶּרֶךְ מְיֻחֶדֶת לְאוֹתוֹ הַמָּקוֹם, \nאָסוּר. \nאִם יָכוֹל לֵילֵךְ בָּהּ מִמָּקוֹם אַחֵר, \nמֻתָּר.  \nעִיר שֶׁיֶּשׁ בָּהּ עֲבוֹדָה זָרָה, \nוְהָיוּ בָהּ חֲנוּיוֹת מְעֻטָּרוֹת וְשֶׁאֵינָן מְעֻטָּרוֹת, \nזֶה הָיָה מַעֲשֶׂה בְבֵית שְׁאָן, \nוְאָמְרוּ חֲכָמִים: \nמְעֻטָּרוֹת אֲסוּרוֹת, \nוְשֶׁאֵינָן מְעֻטָּרוֹת מֻתָּרוֹת. \n",
            "<small>ה</small>\nאֵלּוּ דְבָרִים אֲסוּרִין לִמְכֹּר לַגּוֹיִם: \nאִצְטֵרוֹבִילִין וּבְנוֹת שׁוּחַ בִּפְטְרוֹתֵיהֶן, \nוּלְבֵנָה, וְתַרְנְגוֹל לָבָן.  \nרְבִּי יְהוּדָה אוֹמֵר: \nמוֹכֵר לוֹ לָבָן בֵּין הַתַּרְנָגְלִים.  \nבִּזְמַן שֶׁהוּא בִפְנֵי עַצְמוֹ, \nקוֹטֵעַ אֶת אֶצְבָּעוֹ וּמוֹכְרוֹ, \nשֶׁאֵין מַקְרִיבִין חָסֵר לַעֲבוֹדָה זָרָה.  \nוּשְׁאָר כָּל הַדְּבָרִים, \nסְתָמָן מֻתָּר, \nוּפֵרוּשָׁן אָסוּר.  \nרְבִּי מֵאִיר אוֹמֵר: \nאַף דָּקָל טָב וְחָצֵר וְנִקְלָבֵס, \nאָסוּר לִמְכֹּר לַגּוֹיִם. \n",
            "<small>ו</small>\nמָקוֹם שֶׁנָּהֲגוּ לִמְכֹּר בְּהֵמָה דַקָּה לַגּוֹיִם, \nמוֹכְרִין; \nמָקוֹם שֶׁנָּהֲגוּ שֶׁלֹּא לִמְכֹּר, \nאֵין מוֹכְרִין.  \nוְאַל יְשַׁנֶּה אָדָם, מִפְּנֵי הַמַּחְלְקוֹת! \nוּבְכָל מָקוֹם, \nאֵין מוֹכְרִין לָהֶם בְּהֵמָה גַסָּה, \nעֲגָלִים וּסְיָחִין, &lt;וקייָחִין!&gt;\nשְׁלֵמִים וּשְׁבוּרִין.  \nרְבִּי יְהוּדָה מַתִּיר בִּשְׁבוּרָה. &lt;יודה&gt;\nבֶּן בְּתֵירָה מַתִּיר בַּסּוּס. \n",
            "<small>ז</small>\nאֵין מוֹכְרִין לָהֶם דֻּבִּים וַאֲרָיוֹת, \nוְלֹא כָל דָּבָר שֶׁיֶּשׁ בּוֹ נְזִיקָה לָרַבִּים.  \nאֵין בּוֹנִין עִמָּהֶן בָּסִילְקִי, \nוּגְרָדוֹן, אִסְטַדְיָה, וּבִימָה. \nאֲבָל בּוֹנִין עִמָּהֶן דִּימוֹסָיוֹת וּמַרְחָצָיוֹת.  \nהִגִּיעוּ לַכִּפָּה שֶׁמַּעֲמִידִין בָּהּ עֲבוֹדָה זָרָה, \nאָסוּר לִבְנוֹתָהּ. \n",
            "(וְאֵין עוֹשִׂים תַּכְשִׁיטִין לַעֲבוֹדָה זָרָה: \nקֻטְלָאוֹת, וּנְזָמִים וְטַבָּעוֹת; \nרְבִּי אֱלִיעֶזֶר אוֹמֵר: \nבְּשָׂכָר, מֻתָּר.)  \n\n<small>ח</small>\nאֵין מוֹכְרִין בִּמְחֻבָּר לַקַּרְקַע, \nאֲבָל מוֹכֵר הוּא מִשֶּׁיִּקָּצֵץ; \nרְבִּי יְהוּדָה אוֹמֵר: &lt;יודה&gt;\nמוֹכֵר לוֹ עַל מְנָת לָקוֹץ.  \n\n<small>ט</small>\nאֵין מַשְׂכִּירִין לָהֶם בָּתִּים לְאֶרֶץ יִשְׂרָאֵל, \nוְאֵין צֹרֶךְ לוֹמַר שָׂדוֹת; \nוּבְסוּרְיָה, \nמַשְׂכִּירִין בָּתִּים, אֲבָל לֹא שָׂדוֹת. \nוּבְחוּץ לָאָרֶץ, \nמוֹכְרִין בָּתִּים וּמַשְׂכִּירִין שָׂדוֹת.  \nדִּבְרֵי רְבִּי מֵאִיר.  \nרְבִּי יוֹסֵה אוֹמֵר: \nאַף בְּאֶרֶץ יִשְׂרָאֵל, \nמַשְׂכִּירִין לָהֶן בָּתִּים, \nוּבְסוּרְיָה, \nמוֹכְרִין בָּתִּים וּמַשְׂכִּירִין שָׂדוֹת, \nוּבְחוּץ לָאָרֶץ מוֹכְרִין אֵלּוּ וָאֵלּוּ. \n",
            "<small>י</small>\nאַף בִּמְקוֹם שֶׁאָמְרוּ לְהַשְׂכִּיר, \nלֹא לְבֵית דִּירָה אָמָרוּ, \nמִפְּנֵי שֶׁהוּא מַכְנִיס לְתוֹכָהּ עֲבוֹדָה זָרָה, \nשֶׁנֶּאֱמַר: (דברים ז,כו) \n\"לֹא תָבִיא תוֹעֵבָה אֶל בֵּיתֶךָ, וְהָיִיתָ חֵרֶם כָּמֹהוּ,\nשַׁקֵּץ תְּשַׁקְּצֶנּוּ וְתַעֵב תְּתַעֲבֶנּוּ, כִּי חֵרֶם הוּא.\"  \nבְּכָל מָקוֹם, \nלֹא יַשְׂכִּיר לוֹ אֶת הַמַּרְחֵץ, \nמִפְּנֵי שֶׁהִיא נִקְרֵאת עַל שְׁמוֹ. \n\n\n\n"
        ],
        [
            "<small>א</small>\nאֵין מַעֲמִידִין בְּהֵמָה בְפֻנְדְּקִנִית שֶׁלַּגּוֹיִם, \nמִפְּנֵי שֶׁהֵן חֲשׁוּדִין עַל הַבְּהֵמָה.  \nלֹא תִתְיַחֵד אִשָּׁה עִמָּהֶן, \nמִפְּנֵי שֶׁהֵן חֲשׁוּדִין עַל הָעֲרָיוֹת.  \nלֹא יִתְיַחֵד אָדָם עִמָּהֶן, \nמִפְּנֵי שֶׁהֵן חֲשׁוּדִין עַל שְׁפִיכוּת דָּמִים.  \nבַּת יִשְׂרָאֵל לֹא תְיַלֵּד אֶת הַנָּכְרִית, \nאֲבָל נָכְרִית מְיַלֶּדֶת אֶת בַּת יִשְׂרָאֵל.  \nבַּת יִשְׂרָאֵל לֹא תָנִיק אֶת בְּנָהּ שֶׁלַּנָּכְרִית; \nאֲבָל נָכְרִית מְנִיקָה אֶת בְנָהּ שֶׁלְּבַת יִשְׂרָאֵל בַּרְשׁוּתָהּ. \n",
            "<small>ב</small>\nמִתְרַפִּין מֵהֶן רִפּוּי מָמוֹן, \nאֲבָל לֹא רִפּוּי נְפָשׁוֹת.  \nאֵין מִסְתַּפְּרִין מֵהֶן בְּכָל מָקוֹם.  \nדִּבְרֵי רְבִּי מֵאִיר.  \nוַחֲכָמִים אוֹמְרִים: \nבִּרְשׁוּת הָרַבִּים, מֻתָּר, \nאֲבָל לֹא בֵּינוֹ לְבֵינוֹ. \n",
            "<small>ג</small>\nאֵלּוּ דְבָרִים שֶׁלַּגּוֹיִם אֲסוּרִין, \nוְאִסּוּרָן אִסּוּר הֲנָיָה: \nהַיַּיִן, \nוְהַחֹמֶץ שֶׁלַּגּוֹיִם שֶׁהָיָה מִתְּחִלָּתוֹ יַיִן, \nוְחֶרֶס אַנְדְרְיָאנֵי, \nוְעוֹרוֹת לְבוּבִין.  \nרַבָּן שִׁמְעוֹן בֶּן גַּמְלִיאֵל אוֹמֵר: \nבִּזְמַן שֶׁהַקֶּרַע שֶׁלּוֹ עָגֹל, אָסוּר, &lt;שֶׁהַקְרְעַ!&gt;\nוּמָשׁוּךְ, מֻתָּר.  \nוּבָשָׂר הַנִּכְנָס לַעֲבוֹדָה זָרָה, מֻתָּר, \nוְהַיּוֹצֵא, אָסוּר, \nמִפְּנֵי שֶׁהוּא זִבְחֵי מֵתִים.  \nדִּבְרֵי רְבִּי עֲקִיבָה.  \nהַהוֹלְכִים לַתַּרְפּוּת, \nאָסוּר מִלָּשֵׂאת וּמִלִּתֵּן עִמָּהֶן, \nוְהַבָּאִין מֻתָּרִין. \n",
            "<small>ד</small>\nנוֹדוֹת הַגּוֹיִם וְקִנְקְנֵיהֶן, \nוְיֵין יִשְׂרָאֵל כָּנוּס בָּהֶן, \nאֲסוּרִין, וְאִסּוּרָן אִסּוּר הֲנָיָה.  \nדִּבְרֵי רְבִּי מֵאִיר.  \nוַחֲכָמִים אוֹמְרִים: \nאֵין אִסּוּרָן אִסּוּר הֲנָיָה.  \n\nה &lt;ו&gt;\nהַחַרְצַנִּים וְהַזַּגִּין שֶׁלַּגּוֹיִם, \nאֲסוּרִין, וְאִסּוּרָן אִסּוּר הֲנָיָה.  \nדִּבְרֵי רְבִּי מֵאִיר.  \nוַחֲכָמִים אוֹמְרִים: \nאֵין אִסּוּרָן אִסּוּר הֲנָיָה.  \n\nו &lt;ה כתוב בתחתית הדף על ידי המגיה&gt;\nהַמֻּרְיָס וְהַגְּבִנָּה וְתִנְיָקֵי שֶׁלַּגּוֹיִם, \nאֲסוּרִין, וְאִסּוּרָן אִסּוּר הֲנָיָה.  \nדִּבְרֵי רְבִּי מֵאִיר.  \nוַחֲכָמִים אוֹמְרִים: \nאֵין אִסּוּרָן אִסּוּר הֲנָיָה.  \n",
            "<small>ז</small>\nאָמַר רְבִּי יְהוּדָה: \nשָׁאַל רְבִּי יִשְׁמָעֵאל אֶת רְבִּי יְהוֹשֻׁעַ \nכְּשֶׁהָיוּ מְהַלְּכִים בַּדֶּרֶךְ: \nמִפְּנֵי מָה אָסְרוּ גְבִינַת גּוֹיִם? &lt;גְבִינַּת!&gt;\nאָמַר לוֹ: \nמִפְּנֵי שֶׁמַּעֲמִידִין אוֹתָהּ בְּקֵבַת הַנְּבֵלָה.  \nאָמַר לוֹ: \nוַהֲלֹא קֵבַת הָעוֹלָה חֲמוּרָה מִקֵּבַת הַנְּבֵלָה, \nוְאָמְרוּ \"כֹּהֵן שֶׁדַּעְתּוֹ יָפָה שׁוֹרְפָהּ חָיָה\"? \nוְלֹא הוֹדוּ לוֹ חֲכָמִים, אֶלָּא אָמְרוּ: \nלֹא נֶהְנִין וְלֹא מוֹעֲלִין.  \n\n<small>ח</small>\nאָמְרוּ לוֹ: \nמִפְּנֵי שֶׁמַּעֲמִידִין אוֹתָהּ בְּקֵבַת עֶגְלֵי עֲבוֹדָה זָרָה.  \nאָמַר לוֹ: \nאִם כֵּן, \nלָמָּה לֹא אֲסָרוּהָ בַהֲנָיָה? \nוְהִשִּׂיאוֹ לְדָבָר אַחֵר. \nאָמַר לוֹ: \nיִשְׁמָעֵאל אָחִי! \nהֵיאָךְ אַתָּה קוֹרֵא: (שיר השירים א,ב) \n\"כִּי טוֹבִים דֹּדֶיךָ מִיָּיִן\", \nאוֹ: \n'כִּי טוֹבִים דֹּדַיִךְ'? \nאָמַר לוֹ: \n'כִּי טוֹבִים דֹּדַיִךְ מִיָּיִן'.  \nאָמַר לוֹ: \nאֵין הַדָּבָר כֵּן, \nשֶׁהֲרֵי חֲבֵרוֹ מְלַמֵּד עָלָיו (שיר השירים א,ג) \n\"לְרֵיחַ שְׁמָנֶיךָ טוֹבִים\". \n",
            "<small>ט</small>\nאֵלּוּ דְבָרִין שֶׁלַּגּוֹיִם אֲסוּרִין, \nוְאֵין אִסּוּרָן אִסּוּר הֲנָיָה: \nחָלָב שֶׁחֲלָבוֹ גוֹי וְאֵין יִשְׂרָאֵל רוֹאֵהוּ, \nוְהַפַּת, וְהַשֶּׁמֶן שֶׁלָּהֶן, וְהַשְּׁלָקוֹת. \nרְבִּי וּבֵית דִּינוֹ הִתִּירוּ בַשֶּׁמֶן. \nוּכְבָשִׁין שֶׁדַּרְכָּן לָתֵת בָּהֶן יַיִן וָחֹמֶץ, \nוּטְרִית טְרוּפָה, \nוְצֵיר שֶׁאֵין בָּהּ דָּגָה, \nוְהַחִילֵּק, \nוְקֹרֶט שֶׁלַּחִלְתִּית, \nוּמֶלַח סְלָקוֹנְטִית, \nהֲרֵי אֵלּוּ אֲסוּרִין, \nוְאֵין אִסּוּרָן אִסּוּר הֲנָיָה. \n",
            "<small>י</small>\nאֵלּוּ מֻתָּרִין בַּאֲכִילָה: \nחָלָב שֶׁחֲלָבוֹ גוֹי וְיִשְׂרָאֵל רוֹאֵהוּ, \nהַדְּבַשׁ, \nוְהַדַּמְדְּמָנִיּוֹת, אַף עַל פִּי מְנַטְּפוֹת, \nאֵין בָּהֶן מִשֵּׁם הֶכְשֵׁר מַשְׁקֶה, \nוּכְבָשִׁין שֶׁאֵין דַרְכָּן לָתֵת בָּהֶן יַיִן וָחֹמֶץ, \nוּטְרִית שֶׁאֵינָה טְרוּפָה, \nוְצֵיר שֶׁיֶּשׁ בָּהּ דָּגָה, \nוְעָלֶה שֶׁלַּחִלְתִּית, &lt;ועל!&gt;\nוְזֵיתֵי קְלוֹסְקָה מְגֻלְגָּלִין. \nרְבִּי יְהוּדָה אוֹמֵר: \nשְׁלוּחִין אֲסוּרִין.  \nחֲגָבִים מִן הַסְּלִילָה, אֲסוּרִין, \nמִן הַאַפּוֹתֵק, מֻתָּרִין בִּתְרוּמָה. \n\n\n\n"
        ],
        [
            "<small>א</small>\nכָּל הַצְּלָמִים אֲסוּרִין, \nמִפְּנֵי שֶׁהֵן נֶעְבָּדִים אַחַת בַּשָּׁנָה.  \nדִּבְרֵי רְבִּי מֵאִיר.  \nוַחֲכָמִים אוֹמְרִים: \nאֵינוּ אָסוּר, \nאֶלָּא כָל שֶׁיֶּשׁ לוֹ מַקֵּל, אוֹ צִפּוֹר, אוֹ כַדּוּר.  \nרַבָּן שִׁמְעוֹן בֶּן גַּמְלִיאֵל אוֹמֵר: \nכָּל שֶׁיֶּשׁ בְּיָדוֹ כָל דָּבָר. \n",
            "<small>ב</small>\nהַמּוֹצֵא שִׁבְרֵי צְלָמִים, \nהֲרֵי אֵלּוּ מֻתָּרִים.  \nמָצָא תַבְנִית יָד, תַבְנִית רֶגֶל, \nהֲרֵי אֵלּוּ אֲסוּרִין, \nמִפְּנֵי שֶׁכַּיּוֹצֵא בָהֶן נֶעְבָּד. \n",
            "<small>ג</small>\nהַמּוֹצֵא כֵלִים, \nוַעֲלֵיהֶם צוּרַת הַחַמָּה, \nצוּרַת הַלְּבָנָה, צוּרַת הַדְּרָקוֹן, \nיוֹלִיכֵם לְיָם הַמֶּלַח.  \nרַבָּן שִׁמְעוֹן בֶּן גַּמְלִיאֵל אוֹמֵר \nעַל הַמְכֻבָּדִין, אֲסוּרִים, \nוְעַל הַנִּבְזִין, מֻתָּרִין.  \nרְבִּי יוֹסֵה אוֹמֵר: \nשׁוֹחֵק וְזוֹרֶה לָרוּחַ אוֹ מֵטִיל לַיָּם.  \nאָמְרוּ לוֹ: \nאַף הוּא נֶעֱשָׂה זֶבֶל, \nשֶׁנֶּאֱמַר: (דברים יג,יח) \n\"וְלֹא יִדְבַּק בְּיָדְךָ מְאוּמָה מִן הַחֵרֶם\". \n",
            "<small>ד</small>\nשָׁאַל פָּרַקְלוֹס בֶּן פְּלַסְלוֹס \nאֶת רַבָּן גַּמְלִיאֵל בְּעַכּוֹ, \nשֶׁהָיָה רוֹחֵץ בְּמַרְחֵץ שֶׁלְּאַפְרוֹדִיטִי, \nאָמַר לוֹ: \n\"כָּתוּב בְּתוֹרַתְכֶם: \n\"וְלֹא יִדְבַּק בְּיָדְךָ מְאוּמָה מִן הַחֵרֶם\", \nמִפְּנֵי מָה אַתָּה רוֹחֵץ בְּמַרְחֵץ שֶׁלְּאַפְרוֹדִיטִי?\" \nאָמַר לוֹ: \n\"אֵין מְשִׁיבִין בַּמַּרְחֵץ.\"  \nוּכְשֶׁיָּצָא, אָמַר לוֹ: \n\"אֲנִי לֹא בָאתִי בִגְבוּלָהּ, \nהִיא בָאת בִּגְבוּלִי.  \nאֵין אוֹמְרִים: \nנַעֲשָׂה מַרְחֵץ לְאַפְרוֹדִיטִי, \nאֶלָּא: \nנֶעְשֵׂית הִיא אַפְרוֹדִיטִי נוֹי לַמַּרְחֵץ.  \n\n<small>ה</small>\nדָּבָר אַחֵר: \nאִם נוֹתְנִין לָךְ מָמוֹן הַרְבֵּה, \nאַתָּה נִכְנָס לַעֲבוֹדָה זָרָה שֶׁלָּךְ \nעָרֹם וּבַעַל קֶרִי וּמַשְׁתִּין בְּפָנֶיהָ? \nוְזוֹ עוֹמֶדֶת עַל הַבִּיב, \nוְכָל הָעָם מַשְׁתִּינִין בְּפָנֶיהָ!  \nלֹא נֶאֱמַר אֶלָּא \"אֱלֹהֵיהֶם\": \nאֶת שֶׁהוּא נוֹהֵג מִשֵּׁם אֱלוֹהַּ, אָסוּר, \nוְאֶת שֶׁאֵינוּ נוֹהֵג מִשֵּׁם אֱלוֹהַּ, מֻתָּר.\" \n",
            "<small>ו</small>\nהַגּוֹיִם הָעוֹבְדִים אֶת הֶהָרִים וְאֶת הַגְּבָעוֹת, \nהֵן מֻתָּרִין, \nוּמַה שֶּׁעֲלֵיהֶן אֲסוּרִין, \nשֶׁנֶּאֱמַר: (דברים ז,כה) \n\"לֹא תַחְמֹד כֶּסֶף וְזָהָב עֲלֵיהֶם וְלָקַחְתָּ\".  \nרְבִּי יוֹסֵה הַגָּלִילִי אוֹמֵר: (דברים יב,ב) \n\"אֱלֹהֵיהֶם עַל הֶהָרִים\", וְלֹא הֶהָרִים אֱלֹהֵיהֶם; \n\"אֱלֹהֵיהֶם... עַל הַגְּבָעוֹת\", וְלֹא הַגְּבָעוֹת אֱלֹהֵיהֶם.  \n[וּמִפְּנֵי מָה אֲשֵׁרָה אֲסוּרָה?] \nמִפְּנֵי שֶׁיֶּשׁ בָּהּ תְּפִיסַת יַד אָדָם, \nוְכָל שֶׁיֶּשׁ בּוֹ תְפִיסַת יַד אָדָם אָסוּר.  \n\n<small>ז</small>\nאָמַר רְבִּי עֲקִיבָה: \nאֲנִי אֶהְיֶה אוֹבִין לְפָנֶיךָ: \nכָּל מָקוֹם שָׁאַתְּ מוֹצֵא \nהַר גָּבוֹהַּ, וְגִבְעָה נִשָּׂאָה, וְעֵץ רַעֲנָן, \nדַּע שֶׁיֶּשׁ שָׁם עֲבוֹדָה זָרָה. \n",
            "<small>ח</small>\nמִי שֶׁהָיָה בֵיתוֹ סָמוּךְ לַעֲבוֹדָה זָרָה, וְנָפַל, \nאָסוּר לִבְנוֹתוֹ. \nכֵּיצַד יַעֲשֶׂה? \nכּוֹנֵס בְּתוֹךְ שֶׁלּוֹ וּבוֹנֶה.  \nהָיָה שֶׁלּוֹ וְשֶׁלַּעֲבוֹדָה זָרָה, \nיִדּוֹן מַחְצָה לְמַחְצָה.  \nאֲבָנָיו וְעֵצָיו וַעֲפָרוֹ מְטַמִּין כַּשֶּׁרֶץ, \nשֶׁנֶּאֱמַר: (דברים ז,כו) \n\"שַׁקֵּץ תְּשַׁקְּצֶנּוּ, וְתַעֵב תְּתַעֲבֶנּוּ, \nכִּי חֵרֶם הוּא.\" \nרְבִּי עֲקִיבָה אוֹמֵר: \nכַּנִּדָּה, שֶׁנֶּאֱמַר: (ישעיה ל,כב) \n\"תִּזְרֵם כְּמוֹ דָוָה, צֵא תֹאמַר לוֹ\". \nמַה הַנִּדָּה מְטַמָּא בַמַּשָּׂא, \nאַף עֲבוֹדָה זָרָה מְטַמָּא בַמַּשָּׂא. \n",
            "<small>ט</small>\nשְׁלֹשָׁה בָתִּין הֵן: \nבַּיִת שֶׁבְּנָיוֹ מִתְּחִלָּה לְשֵׁם עֲבוֹדָה זָרָה, \nהֲרֵי זֶה אָסוּר; \nסִיְּדוֹ וְכִיְּרוֹ לְשֵׁם עֲבוֹדָה זָרָה, וְחִדֵּשׁ, \nנוֹטֵל מַה שֶּׁחִדֵּשׁ; \nהִכְנִיס לְתוֹכוֹ עֲבוֹדָה זָרָה, וְהוֹצִיאָהּ, \nהֲרֵי זֶה מֻתָּר.  \n\n<small>י</small>\nשָׁלוֹשׁ אֲבָנִים הֵן: \nאֶבֶן שֶׁחֲצָבָהּ מִתְּחִלָּה לַבּוֹמָס,  \nהֲרֵי זוֹ אֲסוּרָה; \nסִיְּדָהּ וְכִיְּרָהּ לְשֵׁם עֲבוֹדָה זָרָה, וְחִדֵּשׁ, \nנוֹטֵל מַה שֶּׁחִדֵּשׁ; \nהֶעֱמִיד עָלֶיהָ עֲבוֹדָה זָרָה, וְסִלְּקָהּ, \nהֲרֵי זוֹ מֻתֶּרֶת.  \n\n<small>יא</small>\nשָׁלוֹשׁ אֲשֵׁרוֹת הֵן: \nאִילָן שֶׁנְּטָעוֹ מִתְּחִלָּה לְשֵׁם עֲבוֹדָה זָרָה, \nהֲרֵי זֶה אָסוּר; \nגִּדְּעוֹ וּפִסְּלוֹ לְשֵׁם עֲבוֹדָה זָרָה, וְהֶחֱלִיף, \nנוֹטֵל מַה שֶּׁהֶחֱלִיף; \nהֶעֱמִיד תַּחְתָּיו עֲבוֹדָה זָרָה, וּבִטְּלָהּ, \nהֲרֵי זֶה מֻתָּר.  \n\n<small>יב</small>\nאֵי זוֹ הִיא אֲשֵׁרָה? \nכָּל שֶׁיֶּשׁ תַּחְתֶּיהָ עֲבוֹדָה זָרָה.  \nרְבִּי שִׁמְעוֹן אוֹמֵר: \nכָּל שֶׁעוֹבְדִין אוֹתָהּ.  \nמַעֲשֶׂה בְצַיְדָן, \nבְּאִילָן שֶׁהָיוּ עוֹבְדִין אוֹתוֹ, \nוְהָיָה תַחְתָּיו גַּל.  \nאָמַר לָהֶן רְבִּי שִׁמְעוֹן: \n\"בִּדְקוּ אֶת הַגַּל הַזֶּה!\" \nוּבְדָקוּהוּ, וּמָצְאוּ בוֹ צוּרָה.  \nאָמַר לָהֶן: \n\"הוֹאִיל וְלַצּוּרָה הֵן עוֹבְדִין, \nנַתִּיר לָהֶן אֶת הָאִילָן.\" \n",
            "<small>יג</small>\nלֹא יֵשֵׁב בְּצִלָּהּ, \nוְאִם יָשַׁב, טָהוֹר.  \nוְלֹא יַעֲבֹר תַּחְתֶּיהָ, \nוְאִם עָבַר, טָמֵא. \nהָיְתָה גוֹזֶלֶת אֶת הָרַבִּים, \nוְעָבַר תַּחְתֶּיהָ, טָהוֹר.  \nוְזוֹרְעִין תַּחְתֶּיהָ יְרָקוֹת בִּימוֹת הַגְּשָׁמִים, \nאֲבָל לֹא בִימוֹת הַחַמָּה. \nוְהַחַזְרִין, \nלֹא בִימוֹת הַחַמָּה וְלֹא בִימוֹת הַגְּשָׁמִים. \nרְבִּי יוֹסֵה אוֹמֵר: \nאַף לֹא יְרָקוֹת בִּימוֹת הַגְּשָׁמִין, \nמִפְּנֵי שֶׁהַנְּבִיָּה נוֹשֶׁרֶת, \nוַהֲוָת הֲנָאָה לָהֶם לַזֶּבֶל. \n",
            "<small>יד</small>\nנָטַל מִמֶּנָּה עֵצִים וַאֲבָנִים, \nאֲסוּרִין בַּהֲנָיָה.  \nהִסִּיק בָּהֶן אֶת הַתַּנּוּר, \nאִם חָדָשׁ, יֻתַּץ, \nוְאִם יָשָׁן, יָצֵן.  \nאָפָה בוֹ אֶת הַפַּת, \nהַפַּת אֲסוּרָה בַהֲנָיָה; \nנִתְעָרְבָה בַאֲחֵרוֹת, \nכֻּלָּן אֲסוּרוֹת בַּהֲנָיָה.  \nרְבִּי אֱלִיעֶזֶר אוֹמֵר: \nיוֹלִיךְ הֲנָיָה לְיָם הַמֶּלַח.  \nאָמְרוּ לוֹ: \nאֵין פִּדָּיוֹן לַעֲבוֹדָה זָרָה.  \n\n<small>יה</small>\nנָטַל מִמֶּנָּה כַרְכֵּד, \nאָסוּר בַּהֲנָיָה.  \nאָרַג בּוֹ אֶת הַבֶּגֶד, \nהַבֶּגֶד אָסוּר בַּהֲנָיָה; \nנִתְעָרַב בַּאֲחֵרִים, \nכֻּלָּן אֲסוּרִין בַּהֲנָיָה.  \nרְבִּי אֱלִיעֶזֶר אוֹמֵר: \nיוֹלִיךְ הֲנָיָה לְיָם הַמֶּלַח.  \nאָמְרוּ לוֹ: \nאֵין פִּדָּיוֹן לַעֲבוֹדָה זָרָה. \n",
            "<small>יו</small>\nכֵּיצַד מְבַטְּלָהּ? \nקִרְסֵם וְזֵרֵד, \nנָטַל מִמֶּנָּה מַקֵּל אוֹ שַׁרְבִּיט, \nאֲפִלּוּ עָלֶה, \nהֲרֵי זוֹ בְטֵלָה.  \nשְׁפָיָהּ לְצָרְכָהּ, אֲסוּרָה; \nוְשֶׁלֹּא לְצָרְכָהּ, מֻתֶּרֶת. \n\n\n\n"
        ],
        [
            "<small>א</small>\nרְבִּי יִשְׁמָעֵאל אוֹמֵר: \nשָׁלוֹשׁ אֲבָנִים זוֹ בְצַד זוֹ בְּצַד הַמַּרְקוּלִיס, \nאֲסוּרוֹת; \nוּשְׁתַּיִם, מֻתָּרוֹת; \nוַחֲכָמִים אוֹמְרִים: \nאֶת שֶׁהוּא נִרְאֶה עִמּוֹ, אֲסוּר, \nוְאֶת שֶׁאֵינוּ נִרְאֶה עִמּוֹ, מֻתָּר. \n",
            "<small>ב</small>\nמָצָא בְרֹאשׁוֹ מָעוֹת, כְּסוּת, אֳכָלִים, \nהֲרֵי אֵלּוּ מֻתָּרִין.  \nפַּרְכִירֵי עֲנָבִים, וְעַטְרוֹת שֶׁלַּשִּׁבֳּלִים, \nוְיֵינוֹת שְׁמָנִים וּסְלָתוֹת, \nוְכָל דָּבָר שֶׁכַּיּוֹצֵא בוֹ קָרֵב עַל גַּבֵּי הַמִּזְבֵּחַ, \nאָסוּר. \n",
            "<small>ג</small>\nעֲבוֹדָה זָרָה שֶׁהָיָה לָהּ גַּנָּה וּמַרְחֵץ, \nנֶהְנִים מֵהֶן שֶׁלֹּא בְטוֹבָה, \nוְאֵין נֶהְנִין מֵהֶם בְּטוֹבָה.  \nהָיָה שֶׁלָּהּ וְשֶׁלַּאֲחֵרִים, \nנֶהְנִין מֵהֶן בְּטוֹבָה וְשֶׁלֹּא בְטוֹבָה. \n",
            "ד &lt;ה&gt;\nעֲבוֹדָה זָרָה שֶׁלַּנָּכְרִי, אֲסוּרָה מִיָּד, &lt;מִיָּדוֹ!&gt;\nוְשֶׁלְּיִשְׂרָאֵל, מִשֶּׁתֵּעָבֵד. &lt;שֶׁלְּיִשְׂרָאֵל!&gt; \nנָכְרִי מְבַטֵּל עֲבוֹדָה זָרָה שֶׁלּוֹ וְשֶׁלְּיִשְׂרָאֵל, \nיִשְׂרָאֵל אֵינוּ מְבַטֵּל עֲבוֹדָה זָרָה שֶׁלַּנָּכְרִי.  \nהַמְבַטֵּל עֲבוֹדָה זָרָה, בִּטֵּל מְשַׁמְּשֶׁיהָ; \nבִּטֵּל מְשַׁמְּשֶׁיהָ, \nמְשַׁמְּשֶׁיהָ מְבֻטָּלִין וְהִיא אֲסוּרָה. \n",
            "<small>ה</small>\nכֵּיצַד מְבַטְּלָהּ? \nקָטַע רֹאשׁ אָזְנָהּ, רֹאשׁ חוֹטָמָהּ, רֹאשׁ אֶצְבָּעָהּ, \nפְּחָסָהּ, אַף עַל פִּי שֶׁלֹּא חִסְּרָהּ, \nבִּטְּלָהּ.  \nרָקַק בְּפָנֶיהָ, הִשְׁתִּין בְּפָנֶיהָ, \nגֵּרְדָהּ, זָרַק בָּהּ אֶת הַצּוֹאָה, \nהֲרֵי זוֹ אֵינָה בְטֵלָה.  \nמְכָרָהּ אוֹ מִשְׁכְּנָהּ, \nרְבִּי אוֹמֵר: \nבִּטֵּל. \nוַחֲכָמִים אוֹמְרִים: \nלֹא בִטֵּל. \n",
            "<small>ו</small>\nעֲבוֹדָה זָרָה שֶׁהִנִּיחוּהָ עוֹבְדֶיהָ, \nבְשָׁעַת שָׁלוֹם, מֻתֶּרֶת; \nבְּשָׁעַת מִלְחָמָה, אֲסוּרָה.  \nבּוֹמְסָיוֹת שֶׁלַּמְּלָכִים, \nהֲרֵי אֵלּוּ מֻתָּרִים, \nמִפְּנֵי שֶׁמַּעֲמִידִין אוֹתוֹ \nבְּשָׁעָה שֶׁהַמְּלָכִים עוֹבְרִין. &lt;בְּשָׁעָת!&gt;\n",
            "<small>ז</small>\nשָׁאֲלוּ אֶת הַזְּקֵנִים בְּרוֹמִי: \n\"אִם אֵין רְצוֹנוֹ בַעֲבוֹדָה זָרָה, \nמִפְּנֵי מָה אֵינוּ מְבַטְּלָהּ?\" \nאָמְרוּ לָהֶן: \n\"אִלּוּ לַדָּבָר שֶׁאֵין צֹרֶךְ הָעוֹלָם בּוֹ הָיוּ עוֹבְדִין, \nהָיָה מְבַטְּלוֹ; \nהֲרֵי אֵלּוּ עוֹבְדִין לַחַמָּה וְלַלְּבָנָה וְלַכּוֹכָבִים.  \nיְאַבֵּד עוֹלָמוֹ מִפְּנֵי הַשּׁוֹטִין?\" \nאָמְרוּ לָהֶם: \n\"אִם כֵּן, \nיְאַבֵּד דָּבָר שֶׁאֵין צֹרֶךְ הָעוֹלָם בּוֹ, \nוִיקַיֵּם דָּבָר שֶׁצֹּרֶךְ הָעוֹלָם בּוֹ!\" \nאָמְרוּ לָהֶן: \n\"אַף אָנוּ מַחֲזִיקִין יְדֵי עוֹבְדֵיהֶם שֶׁלָּאֵלּוּ, \nוְיֹאמְרוּ: \nתֵּדְעוּ שֶׁהֵן אֱלוֹהוֹת, \nשֶׁהֲרֵי אֵלּוּ לֹא בָטְלוּ. \"\n",
            "<small>ח</small>\nלוֹקְחִין גַּת בְּעוּטָה מִן הַנָּכְרִי, \nאַף עַל פִּי שֶׁהוּא נוֹטֵל בְּיָדוֹ וְנוֹתֵן הַתַּפּוּחַ,  \nאֵינוּ נֶעֱשָׂה יַיִן נֶסֶךְ עַד שֶׁיֵּרֵד לַבּוֹר.  \nיָרַד לַבּוֹר, \nמַה שֶּׁבַּבּוֹר אָסוּר, \nוְהַשְּׁאָר מֻתָּר. \n",
            "<small>ט</small>\nדּוֹרְכִין עִם הַנָּכְרִי בַגַּת, \nאֲבָל לֹא בוֹצְרִין עִמּוֹ.  \nיִשְׂרָאֵל שֶׁהוּא עוֹשֶׂה בְטֻמְאָה, \nלֹא דוֹרְכִין וְלֹא בוֹצְרִין עִמּוֹ, \nאֲבָל מוֹלִיכִין עִמּוֹ חֲבִיּוֹת לַגַּת \nוּמְבִיאִין עִמּוֹ מִן הַגַּת.  \n\n<small>י</small>\nנַחְתּוֹם שֶׁהוּא עוֹשֶׂה בְטֻמְאָה, \nלֹא לָשִׁים וְלֹא עוֹרְכִים עִמּוֹ, \nאֲבָל מוֹלִיכִין עִמּוֹ פַת לַפְּלָטֵר. \n",
            "יא &lt;כ&gt;\nנָכְרִי שֶׁנִּמְצָא עוֹמֵד בְּצַד הַבּוֹר שֶׁלַּיַּיִן, \nאִם יֵשׁ עָלָיו מַלְוָה, אָסוּר; \nאֵין לוֹ עָלָיו מַלְוָה, מֻתָּר.  \nנָפַל לַבּוֹר וְעָלָה, \nמְדָדוֹ בַקָּנֶה, \nוְהָיָה מְטַפֵּחַ עַל פִּי חָבִית מְרֻתַּחַת, \nבְּכָל אֵלּוּ הָיָה מַעֲשֶׂה, וְאָמְרוּ: \nיִמָּכֵר. \nרְבִּי שִׁמְעוֹן מַתִּיר.  \nנָטַל אֶת הֶחָבִית וּזְרָקָהּ לַבּוֹר, \nזֶה הָיָה מַעֲשֶׂה, וְהִכְשִׁירוֹ. \n",
            "<small>יב</small>\nהַמְטַהֵר יֵינוֹ שֶׁלַּנָּכְרִי וְנוֹתְנוֹ בִרְשׁוּתוֹ, \nבְּבַיִת שֶׁהוּא פָתוּחַ לִרְשׁוּת הָרַבִּים, \nבְּעִיר שֶׁיֶּשׁ בָּהּ גּוֹיִם וְיִשְׂרְאֵלִים, \nמֻתָּר; \nבְּעִיר שֶׁכֻּלָּהּ גּוֹיִם, \nאָסוּר, עַד שֶׁיּוֹשֵׁב שׁוֹמֵר. \nאֵין הַשּׁוֹמֵר צָרִיךְ לִהְיוֹת יוֹשֵׁב וּמְשַׁמֵּר, \nאַף עַל פִּי שֶׁהוּא יוֹצֵא וְנִכְנָס, \nמֻתָּר.  \nרְבִּי שִׁמְעוֹן בֶּן אֶלְעָזָר אוֹמֵר: \nכָּל רְשׁוּת הַגּוֹיִם אַחַת. \n",
            "<small>יג</small>\nהַמְטַהֵר יֵינוֹ שֶׁלַּנָּכְרִי וְנוֹתְנוֹ בִרְשׁוּתוֹ, \nוְהַלָּה כוֹתֵב לוֹ &lt;וְהַלָּא!&gt;\nשֶׁ\"נִּתְקַבַּלְתִּי מִמָּךְ מָעוֹת\", \n[מֻתָּר.]  \nאֲבָל אִם יִרְצֶה יִשְׂרָאֵל לְהוֹצִיאוֹ, \nאֵין מַנִּיחוֹ עַד שֶׁיִּתֵּן לוֹ אֶת מָעוֹתָיו. \nזֶה הָיָה מַעֲשֶׂה בְבֵית שְׁאָן, \nוְאָסְרוּ חֲכָמִים. \n\n\n\n"
        ],
        [
            "<small>א</small>\nהַשּׂוֹכֵר אֶת הַפּוֹעֵל לַעֲשׁוֹת עִמּוֹ בְיַיִן נֶסֶךְ, \nשְׂכָרוֹ אָסוּר.  \nשְׂכָרוֹ לַעֲשׁוֹת עִמּוֹ מְלָאכָה אַחֶרֶת, \nאַף עַל פִּי שֶׁאָמַר לוֹ: \n\"הַעֲבֵר לִי חָבִית שֶׁלְּיַיִן נֶסֶךְ מִמָּקוֹם לְמָקוֹם\", \nשְׂכָרוֹ מֻתָּר.  \n\n<small>ב</small>\nהַשּׂוֹכֵר אֶת הַחֲמוֹר לְהָבִיא עָלֶיהָ יַיִן נֶסֶךְ, \nשְׂכָרָהּ אָסוּר. \nשְׂכָרָהּ לֵישֵׁב עָלֶיהָ, \nאַף עַל פִּי שֶׁהִנִּיחַ לָגִינוֹ עָלֶיהָ, \nשְׂכָרָהּ מֻתָּר. \n",
            "<small>ג</small>\nיַיִן נֶסֶךְ שֶׁנָּפַל עַל גַּבֵּי עֲנָבִים, יְדִיחֵם, \nוְהֵן מֻתָּרוֹת; \nאִם הָיוּ מְבֻקָּעוֹת, אֲסוּרוֹת.  \nנָפַל עַל גַּבֵּי תְאֵנִים אוֹ עַל גַּבֵּי תְמָרִים, \nאִם יֶשׁ בָּהֶן בְּנוֹתֵן טַעַם, אָסוּר.  \nמַעֲשֶׂה בְבוֹיְתַס בֶּן זֵנוֹן, \nשֶׁהָיָה מֵבִיא גְּרוֹגְרוֹת בִּסְפִינָה, \nוְנִשְׁתַּבְּרָה חָבִית שֶׁלְּיַיִן נֶסֶךְ עַל גַּבֵּיהֶם, \nוּבָא מַעֲשֶׂה לִפְנֵי חֲכָמִים וְהִכְשִׁירוּ.  \nזֶה הַכְּלָל: \nכָּל שֶׁהוּא בַּהֲנָיָתוֹ בְנוֹתֵן טַעַם, אָסוּר; \nכָּל שֶׁאֵינוּ בַּהֲנָיָתוֹ בְנוֹתֵן טַעַם, מֻתָּר, \nכְּגוֹן הַחֹמֶץ שֶׁנָּפַל לַגְּרִיסִים. \n",
            "<small>ד</small>\nנָכְרִי שֶׁהָיָה מַעֲבִיר עִם יִשְׂרָאֵל כַּדֵּי יַיִן מִמָּקוֹם לְמָקוֹם, \nאִם הָיָה בְחֶזְקַת מִשְׁתַּמֵּר, \nמֻתָּר.  \nוְאִם מוֹדִיעוֹ שֶׁהוּא מַפְלִיג, \nכְּדֵי שֶׁיִּשְׁתֹּם וְיַחְתֹּם וְיִגַּב, \nרַבָּן שִׁמְעוֹן בֶּן גַּמְלִיאֵל אוֹמֵר: \nכְּדֵי שֶׁיִּפְתַּח וְיִגֹּף וְתִגַּב. \n",
            "<small>ה</small>\nהַמַּנִּיחַ יֵינוֹ בַקָּרוֹן אוֹ בַסְּפִינָה, \nוְהָלַךְ לוֹ לְקַפֻּנְדַּרְיָה, \nנִכְנַס לַמְּדִינָה וְרָחַץ, מֻתָּר.  \nאִם מוֹדִיעוֹ שֶׁהוּא מַפְלִיג, \nכְּדֵי שֶׁיִּשְׁתֹּם וְיִסְתֹּם וְיִגַּב; \nרַבָּן שִׁמְעוֹן בֶּן גַּמְלִיאֵל אוֹמֵר: \nכְּדֵי שֶׁיִּפְתַּח וְיִגֹּף וְתִגַּב.  \n\n<small>ו</small>\nהַמַּנִּיחַ נָכְרִי בַחֲנוּתוֹ, \nאַף עַל פִּי שֶׁהוּא יוֹצֵא וְנִכְנָס, מֻתָּר.  \nאִם מוֹדִיעוֹ שֶׁהוּא מַפְלִיג, \nכְּדֵי שֶׁיִּשְׁתֹּם וְיִסְתֹּם וְיִגַּב; \nרַבָּן שִׁמְעוֹן בֶּן גַּמְלִיאֵל אוֹמֵר: \nכְּדֵי שֶׁיִּפְתַּח וְיִגֹּף וְתִגַּב. \n",
            "<small>ז</small>\nהָיָה אוֹכֵל עִמּוֹ עַל הַשֻּׁלְחָן, \nוְהִנִּיחַ לְפָנָיו לָגִין עַל הַשֻּׁלְחָן, \nוְלָגִין עַל הַדְּלָפְקִי, \nוְהִנִּיחוֹ וְיָצָא, \nמַה שֶּׁעַל הַשֻּׁלְחָן אָסוּר, \nוּמַה שֶּׁעַל הַדְּלָפְקִי מֻתָּר.  \nאִם אָמַר לוֹ: \n\"הֱוֶי מוֹזֵג וְשׁוֹתֶה!\" \nאַף שֶׁעַל הַדְּלָפְקִי אָסוּר.  \nחֲבִיּוֹת פְּתוּחוֹת, אֲסוּרוֹת, \nוּסְתוּמוֹת, כְּדֵי שֶׁיִּפְתַּח וְיִגֹּף וְתִגַּב. \n",
            "<small>ח</small>\nבֹּלֶשֶׁת שֶׁנִּכְנְסָה לָעִיר בְּשָׁעַת שָׁלוֹם, \nחֲבִיּוֹת פְּתוּחוֹת אֲסוּרוֹת, \nוּסְתוּמוֹת מֻתָּרוֹת.  \nבְּשָׁעַת מִלְחָמָה, \nאֵלּוּ וָאֵלּוּ מֻתָּרוֹת, \nשֶׁאֵין פְּנַי לְנַסֵּךְ. \n",
            "<small>ט</small>\nאֻמָּנִים יִשְׂרָאֵל, \nשֶׁשִּׁלַּח לָהֶם נָכְרִי חָבִית שֶׁלְּיַיִן נֶסֶךְ, \nמֻתָּר שֶׁיֹּאמְרוּ לוֹ: \n\"תֶּן לָנוּ אֶת דָּמֶיהָ!\" \nאִם מִשֶּׁנִּכְנְסָה לִרְשׁוּתָן, \nאָסוּר.  \n\n<small>י</small>\nהַמּוֹכֵר יֵינוֹ לַנָּכְרִי, \nפִּסֵּק עַד שֶׁלֹּא מָדַד, \nדָּמָיו מֻתָּרִין. \nמָדַד עַד שֶׁלֹּא פִסֵּק, \nדָּמָיו אֲסוּרִין.  \nנָטַל אֶת הַמַּשְׁפֵּךְ וּמָדַד לְתוֹךְ צְלוֹחִיתוֹ, \nנְטָלוֹ וּמָדַד לְתוֹךְ צְלוֹחִיתוֹ שֶׁלְּיִשְׂרָאֵל, \nאִם יֶשׁ בּוֹ עִקְבַת יַיִן, \nאָסוּר.  \nהַמְּעָרֶה מִכֶּלִי לְכֶלִי, \nהַמְּעָרֶה מִמֶּנּוּ מֻתָּר, \nוְאֶת שֶׁהֶעֱרָה לְתוֹכוֹ אָסוּר. \n",
            "<small>יא</small>\nיַיִן נֶסֶךְ אָסוּר וְאוֹסֵר כָּל שֶׁהוּא.  \nיַיִן בְּיַיִן וּמַיִם בְּמַיִם, \nכָּל שֶׁהוּא.  \nיַיִן בְּמַיִם וּמַיִם בְּיַיִן, \nבְּנוֹתֵן טַעַם.  \nזֶה הַכְּלָל: \nמִין בְּמִינוֹ כָל שֶׁהוּא, \nוְשֶׁלֹּא בְּמִינוֹ, בְּנוֹתֵן טַעַם. \n",
            "<small>יב</small>\nאֵלּוּ אֲסוּרִין וְאוֹסְרִין כָּל שֶׁהֵן: \nיַיִן נֶסֶךְ, \nוַעֲבוֹדָה זָרָה, \nוְעוֹרוֹת לְבוּבִין, \nוְשׁוֹר הַנִּסְקָל, \nוְעֶגְלָה עֲרוּפָה, \nוְצִפֳּרֵי מְצֹרָע, \nוּשְׂעַר נָזִיר, \nוּפֶטֶר חֲמוֹר, \nוּבָשָׂר בֶּחָלָב, \nוְחֻלִּים שֶׁנִשְׁחָטוּ בָעֲזָרָה, \nהֲרֵי אֵלּוּ אֲסוּרִין, \nוְאוֹסְרִין כָּל שֶׁהֵן. \n",
            "<small>יג</small>\nיַיִן נֶסֶךְ שֶׁנָּפַל לַבּוֹר, \nכֻּלּוֹ אָסוּר בַּהֲנָיָה. \nרַבָּן שִׁמְעוֹן בֶּן גַּמְלִיאֵל אוֹמֵר: \nיִמָּכֵר כֻּלּוֹ לַגּוֹיִם, \nחוּץ מִדְּמֵי יַיִן נֶסֶךְ שֶׁיֵּשׁ בּוֹ. \n",
            "<small>יד</small>\nגַּת שֶׁלָּאֶבֶן שֶׁזְּפָתָהּ גּוֹי, \nמְנַגְּבָהּ, וְהִיא טְהוֹרָה. \nוְשֶׁלָּעֵץ, \nרְבִּי אוֹמֵר: \nיְנַגֵּב.  \nוַחֲכָמִים אוֹמְרִים: \nיִקְלֹף אֶת הַזֶּפֶת. \nוְשֶׁלַּחֶרֶס, \nאַף עַל פִּי שֶׁקִּלֵּף אֶת הַזֶּפֶת, \nהֲרֵי זוֹ אֲסוּרָה. \n",
            "הַלּוֹקֵחַ כְּלִי תַשְׁמִישׁ מִן הַגּוֹי, \nאֶת שֶׁדַּרְכּוֹ לְהַטְבִּיל, יַטְבִּיל, \nלְהַגְעִיל, יַגְעִיל, \nלְלַבֵּן בָּאוּר, יְלַבֵּן.  \nהַשְּׁפוּד וְהָאַסְכָּלָה, מְלַבְּנָן בָּאוּר. \nוְהַסְּכִין, שָׁפָהּ וְהִיא טְהוֹרָה.  \n\nחסל עבודה זרה \n\n\n\n"
        ]
    ],
    "sectionNames": [
        "Chapter",
        "Mishnah"
    ]
}