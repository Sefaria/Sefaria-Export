{
    "language": "he",
    "title": "Mishnah Shevuot",
    "versionSource": "https://archive.org/details/MishnaCorrectedKaufman00WHOLE",
    "versionTitle": "Mishnah based on the Kaufmann manuscript, edited by Dan Be'eri",
    "status": "locked",
    "license": "PD",
    "digitizedBySefaria": true,
    "actualLanguage": "he",
    "languageFamilyName": "hebrew",
    "isSource": true,
    "isPrimary": true,
    "direction": "rtl",
    "heTitle": "משנה שבועות",
    "categories": [
        "Mishnah",
        "Seder Nezikin"
    ],
    "text": [
        [
            "<small>א</small>\nשְׁבוּעוֹת, שְׁתַּיִם שֶׁהֵן אַרְבַּע.  \nיְדִיעוֹת הַטֻּמְאָה, שְׁתַּיִם שֶׁהֵן אַרְבַּע.  \nיְצִיאוֹת הַשַּׁבָּת, שְׁתַּיִם שֶׁהֵן אַרְבַּע.  \nמַרְאוֹת נְגָעִים, שְׁנַיִם שֶׁהֵן אַרְבָּעָה. \n",
            "<small>ב</small>\nכָּל שֶׁיֶּשׁ בָּהּ יְדִיעָה בַתְּחִלָּה וִידִיעָה בַסּוֹף וְהֶעְלֵם בִּנְתַּיִם, \nהֲרֵי זֶה בְעוֹלֶה וְיוֹרֵד.  \nיֶשׁ בָּהּ יְדִיעָה בַתְּחִלָּה וְאֵין בָּהּ יְדִיעָה בַסּוֹף, \nשָׂעִיר הַנֶּעֱשָׂה בִפְנִים יוֹם הַכִּפּוּרִים תּוֹלֶה, \nעַד שֶׁתִּוָּדַע לוֹ, וְיָבִיא בְּעוֹלֶה וְיוֹרֵד. \n",
            "<small>ג</small>\nאֵין בָּהּ יְדִיעָה בַתְּחִלָּה, \nאֲבָל יֶשׁ בָּהּ יְדִיעָה בַסּוֹף, \nשָׂעִיר הַנֶּעֱשָׂה בַחוּץ יוֹם הַכִּפּוּרִים מְכַפֵּר, \nשֶׁנֶּאֱמַר: (במדבר כט,יא) \n\"מִלְּבַד חַטַּאת הַכִּפֻּרִים\". \nעַל מַה שֶּׁזֶּה מְכַפֵּר זֶה מְכַפֵּר: \nמַה הַפְּנִימִי, \nאֵינוּ מְכַפֵּר אֶלָּא עַל דָּבָר שֶׁיֶּשׁ בּוֹ יְדִיעָה, \nאַף הַחִיצוֹן, \nלֹא יְכַפֵּר אֶלָּא עַל דָּבָר שֶׁיֶּשׁ בּוֹ יְדִיעָה. &lt;בָּהּ&gt;\n",
            "<small>ד</small>\nוְעַל שֶׁאֵין בָּהּ יְדִיעָה לֹא בַתְּחִלָּה וְלֹא בַסּוֹף, \nשְׂעִירֵי רְגָלִים וּשְׂעִירֵי רָאשֵׁי חֳדָשִׁים מְכַפְּרִים.  \nדִּבְרֵי רְבִּי יְהוּדָה.  \nרְבִּי שִׁמְעוֹן אוֹמֵר: \nשְׂעִירֵי רְגָלִים מְכַפְּרִים, \nאֲבָל לֹא שְׂעִירֵי רָאשֵׁי חֳדָשִׁים.  \nוְעַל מַה שְּׂעִירֵי רָאשֵׁי חֳדָשִׁים מְכַפְּרִים? \nעַל טָהוֹר שֶׁאָכַל טָמֵא.  &lt;טָּהוֹר&gt;\nרְבִּי מֵאִיר אוֹמֵר: \nכָּל הַשְּׂעִירִים כַּפָּרָתָן שָׁוָה, \nעַל טֻמְאַת מִקְדָּשׁ וְקָדָשָׁיו.  \n\n<small>ה</small>\nהָיָה רְבִּי שִׁמְעוֹן אוֹמֵר: \nשְׂעִירֵי רָאשֵׁי חֳדָשִׁים מְכַפְּרִים עַל טָהוֹר שֶׁאָכַל טָמֵא. \nוְשֶׁלָּרְגָלִים מְכַפְּרִים עַל שֶׁאֵין בָּהּ יְדִיעָה, \nלֹא בַתְּחִלָּה וְלֹא בַסּוֹף. \nוְשֶׁלְּיוֹם הַכִּפּוּרִים מְכַפְּרִין עַל שֶׁאֵין בָּהּ יְדִיעָה [בַתְּחִלָּה, \nאֲבָל יֶשׁ בָּהּ יְדִיעָה] בַסּוֹף.   \n\n<small>ו</small>\nאָמְרוּ לוֹ: \nמַה הֵן שֶׁיִּקָּרְבוּ זֶה בָזֶה? \nאָמַר לָהֶן: \nיִקָּרְבוּ.  \nאָמְרוּ לוֹ: \nהוֹאִיל וְאֵין כַּפָּרָתָן שָׁוָה, \nהֵיאָךְ הֵן קְרֵבִין? \nאָמַר לָהֶן: \nכֻּלָּם בָּאִין לְכַפֵּר עַל טֻמְאַת מִקְדָּשׁ וְקָדָשָׁיו. \n",
            "<small>ז</small>\nרְבִּי שִׁמְעוֹן בֶּן יְהוּדָה אוֹמֵר מִשְּׁמוֹ: \nשְׂעִירֵי רָאשֵׁי חֳדָשִׁים מְכַפְּרִים עַל טָהוֹר שֶׁאָכַל טָמֵא. \nמוּסָף עֲלֵיהֶן שֶׁלָּרְגָלִין, \nשֶׁהֵן מְכַפְּרִין עַל טָהוֹר שֶׁאָכַל טָמֵא, \nוְעַל שֶׁאֵין בָּהּ יְדִיעָה לֹא בַתְּחִלָּה וְלֹא בַסּוֹף. \nמוּסָף עֲלֵיהֶם שֶׁלְּיוֹם הַכִּפּוּרִים, \nשֶׁהֵן מְכַפְּרִין עַל טָהוֹר שֶׁאָכַל טָמֵא, \nוְעַל שֶׁאֵין בָּהּ יְדִיעָה לֹא בַתְּחִלָּה וְלֹא בַסּוֹף, \nוְעַל שֶׁאֵין בָּהּ יְדִיעָה בַתְּחִלָּה, \nאֲבָל יֶשׁ בָּהּ יְדִיעָה בַסּוֹף.  \n\n<small>ח</small>\nאָמְרוּ לוֹ: \nמַה הֵן שֶׁיִּקָּרְבוּ זֶה בָזֶה? &lt;אוֹמֵר הָיָה&gt;\nאָמַר לָהֶן: \nהִין.  \nאָמְרוּ לוֹ: \nאִם כֵּן, \nיְהוּ שֶׁלְּיוֹם הַכִּפּוּרִים קְרֵבִים לְרָאשֵׁי חֳדָשִׁים, \nאֲבָל הֵיאָךְ שֶׁלְּרָאשֵׁי חֳדָשִׁים קְרֵבִים לְיוֹם הַכִּפּוּרִים, \nלְכַפֵּר כַּפָּרָה שֶׁאֵינָה שֶׁלָּהֶן? \nאָמַר לָהֶן: \nכֻּלָּם בָּאִין לְכַפֵּר עַל טֻמְאַת מִקְדָּשׁ וְקָדָשָׁיו. &lt;כְּלוּם&gt;\n",
            "<small>ט</small>\nוְעַל זְדוֹן טֻמְאַת מִקְדָּשׁ וְקָדָשָׁיו, \nשָׂעִיר הַנֶּעֱשָׂה בִפְנִים וְיוֹם הַכִּפּוּרִים מְכַפֵּר.  \nוְעַל שְׁאָר עֲבֵרוֹת שֶׁבַּתּוֹרָה, \nהַקַּלּוֹת וְהַחֲמוּרוֹת, \nהַזְּדוֹנוֹת וְהַשְּׁגָגוֹת, \nהוֹדַע וְלֹא הוֹדַע, \nעֲשֵׂה וְלֹא תַעֲשֶׂה, \nכָּרֵתוֹת וּמִיתוֹת בֵּית דִּין, \nשָׂעִיר הַמִּשְׁתַּלֵּחַ מְכַפֵּר. \n",
            "<small>י</small>\nאֶחָד יִשְׂרְאֵלִים, וְאֶחָד כֹּהֲנִים, וְאֶחָד כֹּהֵן מָשִׁיחַ.  \nאֶלָּא שֶׁדַּם הַפָּר מְכַפֵּר עַל הַכֹּהֲנִים \nוְעַל טֻמְאַת מִקְדָּשׁ וְקָדָשָׁיו.  \nרְבִּי שִׁמְעוֹן אוֹמֵר: \nכַּשֵּׁם שֶׁדַּם הַשָּׂעִיר הַנֶּעֱשָׂה בִפְנִים מְכַפֵּר עַל יִשְׂרָאֵל, \nכָּךְ דַּם הַפָּר מְכַפֵּר עַל הַכֹּהֲנִים. \nכַּשֵּׁם שֶׁוִּדּוּיוֹ שֶׁלְּשָׂעִיר הַמִּשְׁתַּלֵּחַ מְכַפֵּר עַל יִשְׂרָאֵל, \nכָּךְ וִדּוּיוֹ שֶׁלַּפַּר מְכַפֵּר עַל הַכֹּהֲנִים. \n\n\n\n"
        ],
        [
            "<small>א</small>\nיְדִיעוֹת הַטֻּמְאָה שְׁתַּיִם שֶׁהֵן אַרְבַּע: \nנִטַּמָּא וְיָדַע, \nוְנֶעְלְמָה מִמֶּנּוּ טֻמְאָה, וְזָכוּר לַקֹּדֶשׁ; \nנֶעְלַם מִמֶּנּוּ קֹדֶשׁ, וְזָכוּר לַטֻּמְאָה; \nנֶעְלְמוּ מִמֶּנּוּ זֶה וָזֶה, \nאָכַל אֶת הַקֹּדֶשׁ וְלֹא יָדַע, \nהֲרֵי זֶה בְעוֹלֶה וְיוֹרֵד.  \n\n<small>ב</small>\nנִטַּמָּא וְיָדַע, \nנֶעְלְמָה מִמֶּנּוּ טֻמְאָה, וְזָכוּר לַמִּקְדָּשׁ; \nנֶעְלַם מִמֶּנּוּ מִקְדָּשׁ, וְזָכוּר לַטֻּמְאָה; \nנֶעְלְמוּ מִמֶּנּוּ זֶה וָזֶה, \nנִכְנַס לַמִּקְדָּשׁ וְלֹא יָדַע, מִשֶּׁיָּצָא יָדַע, \nהֲרֵי זֶה בְעוֹלֶה וְיוֹרֵד. \n",
            "<small>ג</small>\nאֶחָד הַנִּכְנָס לַעֲזָרָה וְאֶחָד הַנִּכְנָס לְתוֹסֶפֶת הָעֲזָרָה. \nשֶׁאֵין מוֹסִיפִין עַל הָעִיר וְעַל הָעֲזָרוֹת, \nאֶלָּא בְמֶלֶךְ, בַּנָּבִיא בָאוּרִים וּבְתֻמִּים, \nוּבְסֶנְהֶדְרִין שֶׁלְּשִׁבְעִים וְאֶחָד, \nוּבִשְׁתֵּי תוֹדוֹת וּבְשִׁיר.  \nוּבֵית דִּין מְהַלְּכִין וּשְׁתֵּי תוֹדוֹת אַחֲרֵיהֶן, \nהַפְּנִימִית נֶאֱכֶלֶת וְהַחִיצוֹנָה נִשְׂרֶפֶת.  \nוְכָל שֶׁלֹּא נֶעֱשֵׂת בְכָל אֵלּוּ, \nהַנִּכְנָס לַשָּׁם, אֵין חַיָּבִין עָלֶיהָ. \n",
            "<small>ד</small>\nנִטַּמָּא בָעֲזָרָה, \nנֶעְלְמָה מִמֶּנּוּ טֻמְאָה, וְזָכוּר לַמִּקְדָּשׁ; \nנֶעְלַם מִמֶּנּוּ מִקְדָּשׁ, וְזָכוּר לַטֻּמְאָה; \nנֶעְלַם מִמֶּנּוּ זֶה וָזֶה, \nהִשְׁתַּחֲוָה, שֶׁשָּׁהָה בִכְדֵי הִשְׁתַּחֲוָיָה, &lt;הַשְׁתַּחֲוָיָה&gt;\nבָּא לוֹ בָאֲרֻכָּה, חַיָּב, \nוּבַקְּצָרָה, פָּטוּר.  \nזוֹ הִיא מִצְוַת עֲשֵׂה שֶׁבַּמִּקְדָּשׁ, \nשֶׁאֵין חַיָּבִין עָלֶיהָ. \n",
            "<small>ה</small>\nאֵי זוֹ הִיא מִצְוַת עֲשֵׂה שֶׁבַּנִּדָּה, \nשֶׁחַיָּבִין עָלֶיהָ? \nהָיָה מְשַׁמֵּשׁ עִם הַטְּהוֹרָה, \nאָמְרָה לוֹ \"נִטְמֵאתִי\", \nאִם פֵּרַשׁ מִיָּד, \nחַיָּב, שֶׁיְּצִיאָתוֹ הֲנָיָה לוֹ כְבִיאָתוֹ. \n",
            "<small>ו</small>\nרְבִּי אֱלִיעֶזֶר אוֹמֵר: (ויקרא ה,ב)  \nהַ \"שֶׁרֶץ... וְנֶעְלַם מִמֶּנּוּ\", \nעַל הֶעְלֵם הַשֶּׁרֶץ הוּא חַיָּב, \nאֵינוּ חַיָּב עַל הֶעְלֵם הַמִּקְדָּשׁ.  \nרְבִּי עֲקִיבָה אוֹמֵר: (ויקרא ה,ב)  \n\"וְנֶעְלַם מִמֶּנּוּ וְהוּא טָמֵא\", \nעַל הֶעְלֵם הַטֻּמְאָה הוּא חַיָּב, \nאֵינוּ חַיָּב עַל הֶעְלֵם מִקְדָּשׁ.  \nרְבִּי יִשְׁמָעֵאל אוֹמֵר: (ויקרא ה,ב-ג)\n\"וְנֶעְלַם מִמֶּנּוּ... וְנֶעְלַם מִמֶּנּוּ\" שְׁנֵי פְעָמִים, \nלְחַיֵּב עַל הֶעְלֵם הַטֻּמְאָה וְעַל הֶעְלֵם הַמִּקְדָּשׁ. \n\n\n\n"
        ],
        [
            "<small>א</small>\nשְׁבוּעוֹת, שְׁתַּיִם שֶׁהֵן אַרְבַּע: \n\"שְׁבוּעָה שֶׁאֹכַל\", וְ\"שֶׁלֹּא אֹכַל\", \n\"שֶׁאָכַלְתִּי\", וְ\"שֶׁלֹּא אָכַלְתִּי\".  \n\"שְׁבוּעָה שֶׁלֹּא אֹכַל\", וְאָכַל כָּל שֶׁהוּא, \nחַיָּב.  \nדִּבְרֵי רְבִּי עֲקִיבָה.  \nאָמְרוּ לוֹ לִרְבִּי עֲקִיבָה: \nבְּאֵיכָן מָצִינוּ בְאוֹכֵל כָּל שֶׁהוּא, \nשֶׁהוּא חַיָּב, שֶׁזֶּה חַיָּב? \nאָמַר לָהֶן: \nבְּאֵיכָן מָצִינוּ בִמְדַבֵּר וּמֵבִיא קָרְבָּן, \nשֶׁזֶּה מְדַבֵּר וּמֵבִיא קָרְבָּן? \n\n<small>ב</small>\n\"שְׁבוּעָה שֶׁלֹּא אֹכַל\", וְאָכַל וְשָׁתָה, \nאֵינוּ חַיָּב אֶלָּא אַחַת.  \n\"שְׁבוּעָה שֶׁלֹּא אֹכַל וְשֶׁלֹּא אֶשְׁתֶּה\", וְאָכַל וְשָׁתָה, \nחַיָּב שְׁתַּיִם. \n",
            "<small>ג</small>\n\"שְׁבוּעָה שֶׁלֹּא אֹכַל\", \nוְאָכַל פַּת חִטִּין וּפַת שְׂעוֹרִים וּפַת כֻּסְּמִים, \nאֵינוּ חַיָּב אֶלָּא אַחַת.  \n\"שְׁבוּעָה שֶׁלֹּא אֹכַל פַּת חִטִּין וּפַת שְׂעוֹרִים וּפַת כֻּסְּמִים\", \nוְאָכַל, \nחַיָּב עַל כָּל אַחַת וְאַחַת. \n",
            "<small>ד</small>\n\"שְׁבוּעָה שֶׁלֹּא אֶשְׁתֶּה\", \nוְשָׁתָה מַשְׁקִין הַרְבֵּה, \nאֵינוּ חַיָּב אֶלָּא אַחַת.  \n\"שְׁבוּעָה שֶׁלֹּא אֶשְׁתֶּה יַיִן וָשֶׁמֶן וּדְבַשׁ\", \nוְשָׁתָה, \nחַיָּב עַל כָּל אַחַת וְאַחַת. \n",
            "<small>ה</small>\n\"שְׁבוּעָה שֶׁלֹּא אֹכַל\", \nוְאָכַל אֳכָלִין שֶׁאֵינָן רְאוּיִן לַאֲכִילָה, \nוְשָׁתָה מַשְׁקִין שֶׁאֵינָן רְאוּיִן לִשְׁתִיָּה, \nפָּטוּר.  \n\"שְׁבוּעָה שֶׁלֹּא אֹכַל\", \nוְאָכַל נְבֵלוֹת וּטְרֵפוֹת, וּשְׁקָצִים וּרְמָשִׂים, \nחַיָּב. \nרְבִּי שִׁמְעוֹן פּוֹטֵר.  \nאָמַר \"קֻנָּם אִשְׁתִּי נֶהְנֵית לִי אִם אָכַלְתִּי הַיּוֹם\", \nוְהוּא שֶׁאָכַל נְבֵלוֹת וּטְרֵפוֹת, שְׁקָצִים וּרְמָשִׂים, \nהֲרֵי אִשְׁתּוֹ אֲסוּרָה. \n",
            "<small>ו</small>\nאֶחָד דְּבָרִים שֶׁלְּעַצְמוֹ, \nוְאֶחָד דְּבָרִין שֶׁלַּאֲחֵרִים, \nוְאֶחָד דְּבָרִין שֶׁיֵּשׁ בָּהֶן מַמָּשׁ, \nוְאֶחָד דְּבָרִין שֶׁאֵין בָּהֶן מַמָּשׁ.  \nכֵּיצַד? \nאָמַר \"שְׁבוּעָה שֶׁאֶתֵּן לְאִישׁ פְּלוֹנִי\", וְ\"שֶׁלֹּא אֶתֵּן\", \n\"שֶׁנָּתַתִּי\", וְ\"שֶׁלֹּא נָתַתִּי\", \n\"שֶׁאִישַׁן\", וְ\"שֶׁלֹּא אִישַׁן\", \n\"שֶׁיָּשַׁנְתִּי, וְ\"שֶׁלֹּא יָשַׁנְתִּי\", \n\"שֶׁאֶזְרֹק צְרוֹר לַיָּם\", וְ\"שֶׁלֹּא אֶזְרֹק\", \n\"שֶׁזָּרַקְתִּי\", וְ\"שֶׁלֹּא זָרַקְתִּי\".  \nרְבִּי יִשְׁמָעֵאל אוֹמֵר: \nאֵינוּ חַיָּב אֶלָּא לֶעָתִיד לָבֹא, שֶׁנֶּאֱמַר: (ויקרא ה,ד) \n\"לְהָרַע אוֹ לְהֵיטִיב\".  \nאָמַר לוֹ רְבִּי עֲקִיבָה: \nאִם כֵּן, אֵין לִי אֶלָּא דְבָרִים שֶׁיֵּשׁ בָּהֶן הֲרָעָה וַהֲטָבָה. \nדְּבָרִים שֶׁאֵין בָּהֶן הֲרָעָה וַהֲטָבָה, מְנַיִן? \nאָמַר לוֹ: \nמֵרִבּוּי הַכָּתוּב.  \nאָמַר לוֹ: \nאִם רִבָּה הַכָּתוּב לְכָךְ, \nרִבָּה הַכָּתוּב לְכָךְ. \n",
            "<small>ז</small>\nנִשְׁבַּע לְבַטֵּל אֶת הַמִּצְוָה, וְלֹא בִטֵּל, \nפָּטוּר; \nלְקַיֵּם אֶת הַמִּצְוָה, וְלֹא קִיֵּם, \nפָּטוּר, שֶׁהָיָה בַדִּין שֶׁיְּהֵא חַיָּב, \nכְּדִבְרֵי רְבִּי יְהוּדָה בֶן בְּתִירָה:  \nמָה אִם הָרְשׁוּת, שֶׁאֵינוּ מֻשְׁבָּע עָלֶיהָ מֵהַר סִינַי, \nהֲרֵי הוּא חַיָּב עָלֶיהָ, \nמִצְוָה, שֶׁהוּא מֻשְׁבָּע עָלֶיהָ מֵהַר סִינַי, \nאֵינוּ דִין שֶׁיְּהֵא חַיָּב עָלֶיהָ? \nאָמְרוּ לוֹ: \nלֹא! \nאִם אָמַרְתָּ בִשְׁבוּעַת הָרְשׁוּת, \nשֶׁכֵּן עָשָׂה בָהּ לָאו כְּהִין, \nתֹּאמַר בִּשְׁבוּעַת מִצְוָה, \nשֶׁלֹּא עָשָׂה בָהּ לָאו כְּהִין. \n",
            "<small>ח</small>\n\"שְׁבוּעָה שֶׁלֹּא אֹכַל כִּכָּר זוֹ\", \n\"שְׁבוּעָה שֶׁלֹּא אֹכְלֶנָּה\", \nוַאֲכָלָהּ, \nאֵינוּ חַיָּב אֶלָּא אַחַת.  \nזוֹ הִיא שְׁבוּעַת בִּטּוּי, \nשֶׁחַיָּבִין עַל זְדוֹנָהּ מַכּוֹת, \nוְעַל שִׁגְגָתָהּ קָרְבָּן עוֹלֶה וְיוֹרֵד.  \n\n<small>ט</small>\nשְׁבוּעַת שָׁוְא, \nחַיָּבִין עַל זְדוֹנָהּ מַכּוֹת, \nוְעַל שִׁגְגָתָהּ פָּטוּר. \n",
            "אֵיזוֹ הִיא שְׁבוּעַת שָׁוְא? \nנִשְׁבַּע לְשַׁנּוֹת אֶת הַיָּדוּעַ לָאָדָן: \nאָמַר עַל הָעַמּוּד שֶׁלָּאֶבֶן שֶׁהוּא שֶׁלַּזָּהָב, \nוְעַל הָאִישׁ שֶׁהוּא אִשָּׁה, \nוְעַל אִשָּׁה שֶׁהִיא אִישׁ. \nעַל דָּבָר שֶׁאֵי אֶפְשָׁר לוֹ: \n\"אִם לֹא רָאִיתִי גָמָל שֶׁפּוֹרֵחַ בְּאָוֵיר\", \nוְ\"אִם לֹא רָאִיתִי נָחָשׁ כְּקוֹרַת בֵּית הַבַּד\". \nאָמַר לָעֵדִים \"בּוֹאוּ וְהַעִידוּנִי!\" \n--\"שְׁבוּעָה שֶׁלֹּא נְעִידֶךָ!\" \nנִשְׁבַּע לְבַטֵּל אֶת הַמִּצְוָה: \nשֶׁלֹּא לַעֲשׁוֹת סֻכָּה, \nוְשֶׁלֹּא לִטּוֹל לוּלָב, \nוְשֶׁלֹּא לְהָנִיחַ תְּפִלִּין, \nזוֹ הִיא שְׁבוּעַת שָׁוְא, \nשֶׁחַיָּבִין עַל זְדוֹנָהּ מַכּוֹת, \nוְעַל שִׁגְגָתָהּ פָּטוּר. \n",
            "<small>י</small>\n\"שְׁבוּעָה שֶׁאֹכַל כִּכָּר זוֹ\", \n\"שְׁבוּעָה שֶׁלֹּא אֹכְלֶנָּה\", \nהָרִאשׁוֹנָה שְׁבוּעַת בִּטּוּי, \nוְהַשְּׁנִיָּה שְׁבוּעַת שָׁוְא.  \nאֲכָלָהּ, עָבַר עַל שְׁבוּעַת שָׁוְא. \nלֹא אֲכָלָהּ, עָבַר עַל שְׁבוּעַת בִּטּוּי. \n",
            "<small>יא</small>\nשְׁבוּעַת בִּטּוּי נוֹהֶגֶת בָּאֲנָשִׁים, בַּנָּשִׁים, \nבָּרְחוֹקִים, בַּקְּרוֹבִים, \nבַּכְּשֵׁרִין, בַּפְּסוּלִים, \nבִּפְנֵי בֵית דִּין, וְשֶׁלֹּא בִפְנֵי בֵית דִּין, \nמִפִּי עַצְמוֹ. \nוְחַיָּבִין עַל זְדוֹנָהּ מַכּוֹת, \nוְעַל שִׁגְגָתָהּ קָרְבָּן עוֹלֶה וְיוֹרֵד. \n",
            "<small>יב</small>\nשְׁבוּעַת שָׁוְא נוֹהֶגֶת בָּאֲנָשִׁין, בַּנָּשִׁים, \nבָּרְחוֹקִים, בַּקְּרוֹבִים, \nבַּכְּשֵׁרִים, בַּפְּסוּלִים, \nבִּפְנֵי בֵית דִּין, וְשֶׁלֹּא בִפְנֵי בֵית דִּין, \nמִפִּי עַצְמוֹ. \nוְחַיָּבִין עַל זְדוֹנָהּ מַכּוֹת, \nוְעַל שִׁגְגָתָהּ פָּטוּר.  \nאַחַת זוֹ וְאַחַת זוֹ, \nהַמֻּשְׁבָּע מִפִּי אֲחֵרִים, חַיָּב.  \n\"אִם לֹא אָכַלְתִּי הַיּוֹם\", \nוְ\"לֹא הִנַּחְתִּי תְפִלִּין הַיּוֹם, מַשְׁבִּיעָךְ אָנִי\", \nוְאָמַר \"אָמֵן\", חַיָּב. \n\n\n\n"
        ],
        [
            "<small>א</small>\nשְׁבוּעַת הָעֵדוּת נוֹהֶגֶת בָּאֲנָשִׁים וְלֹא בַנָּשִׁים, \nבָּרְחוֹקִין וְלֹא בַקְּרוֹבִין, \nבַּכְּשֵׁרִין וְלֹא בַּפְּסוּלִין, \nוְאֵינָהּ נוֹהֶגֶת אֶלָּא בִּרְאוּיִים לְהָעִיד. \nבִּפְנֵי בֵית דִּין וְשֶׁלֹּא בִפְנֵי בֵית דִּין, \nמִפִּי עַצְמוֹ וּמִפִּי אֲחֵרִין. \nאֵינָן חַיָּבִין עַד שֶׁיִּכְפְּרוּ בוֹ בְּבֵית דִּין. &lt;שֶׁיְּכַפְּרוּ&gt; \nדִּבְרֵי רְבִּי מֵאִיר.  \nוַחֲכָמִים אוֹמְרִים: \nבֵּין מִפִּי עַצְמוֹ וּבֵין מִפִּי אֲחֵרִין, \nאֵינָן חַיָּבִין עַד שֶׁיִּכְפְּרוּ בוֹ בְּבֵית דִּין. &lt;שֶׁיְּכַפְּרוּ&gt;\n",
            "<small>ב</small>\nוְחַיָּבִין עַל זְדוֹן הַשְּׁבוּעָה, \nוְעַל שִׁגְגָתָהּ עִם זְדוֹן הָעֵדוּת, \nאֵינָן חַיָּבִין עַל שִׁגְגָתָהּ.  \nוּמַה הֵן חַיָּבִין עַל זְדוֹנָהּ? \nקָרְבָּן עוֹלֶה וְיוֹרֵד. \n",
            "<small>ג</small>\nשְׁבוּעַת הָעֵדוּת כֵּיצַד? \nאָמַר לָעֵדִין: \n\"בּוֹאוּ וְהַעִידוּנִי!\" \n--\"שְׁבוּעָה שֶׁאֵין אָנוּ יוֹדְעִים לָךְ עֵדוּת!\" \nאוֹ שֶׁאָמְרוּ לוֹ: \n\"אֵין אָנוּ יוֹדְעִין לָךְ עֵדוּת\", \n--\"מַשְׁבִּיעַ אֲנִי עֲלֵיכֶם!\" \nוְאָמְרוּ \"אָמֵן\", \nהֲרֵי אֵלּוּ חַיָּבִין.  \nהִשְׁבִּיעַ עֲלֵיהֶן חֲמִשָּׁה פְעָמִים חוּץ לְבֵית דִּין, \nוּבָאוּ לְבֵית דִּין וְהוֹדוּ, \nפְּטוּרִים. \nכָּפְרוּ, \nחַיָּבִים עַל כָּל אַחַת וְאַחַת.  \nהִשְׁבִּיעַ עֲלֵיהֶן חֲמִשָּׁה פְעָמִים, \nבֵּין בִּפְנֵי בֵית דִּין, בֵּין שֶׁלֹּא בִפְנֵי בֵית דִּין,\nוְכָפְרוּ, \nאֵין חַיָּבִין אֶלָּא אַחַת.  \nאָמַר רְבִּי שִׁמְעוֹן: \nמַה הַטַּעַם? \nמִפְּנֵי שֶׁאֵינָם יְכוּלִין לַחְזוֹר וּלְהוֹדוֹת. &lt;וּלְהוֹרוֹת&gt;\n",
            "<small>ד</small>\nכָּפְרוּ שְׁנֵיהֶן כְּאַחַת, \nשְׁנֵיהֶן חַיָּבִין; \nזֶה אַחַר זֶה, \nהָרִאשׁוֹן חַיָּב.  \nכָּפַר אֶחָד וְהוֹדָה אֶחָד, \nהַכּוֹפֵר חַיָּב.  \nהָיוּ שְׁתֵּי כִתֵּי עֵדִים, \nכָּפְרָה הָרִאשׁוֹנָה וְאַחַר כָּךְ כָּפְרָה הַשְּׁנִיָּה, \nשְׁתֵּיהֶן חַיָּבוֹת, \nמִפְּנֵי שֶׁהָעֵדוּת יְכוּלָה לְהִתְקַיֵּם בִּשְׁתֵּיהֶן. \n",
            "<small>ה</small>\n\"מַשְׁבִּיעַ אֲנִי עֲלֵיכֶם, \nאִם לֹא תָבֹאוּ וּתְעִידוּנִי, \nשֶׁיֶּשׁ לִי בְיַד פְּלוֹנִי פִקָּדוֹן וּתְשׁוּמֶת יָד וְגָזֵל וַאֲבֵדָה\", \n--\"שְׁבוּעָה שֶׁאֵין אָנוּ יוֹדְעִין לָךְ עֵדוּת\", \nאֵינָן חַיָּבִין אֶלָּא אַחַת. \n--\"שְׁבוּעָה שֶׁאֵין אָנוּ יוֹדְעִין, \nשֶׁיֶּשׁ לָךְ בְּיַד פְּלוֹנִי פִּקָּדוֹן וּתְשׁוּמֶת יָד, גָּזֵל וַאֲבֵדָה\", \nחַיָּבִין עַל כָּל אַחַת וְאַחַת.  \n\n<small>ו</small>\n\"מַשְׁבִּיעַ אֲנִי עֲלֵיכֶם, \nאִם לֹא תָבֹאוּ וּתְעִידוּנִי, \nשֶׁיֶּשׁ לִי בְיַד פְּלוֹנִי חִטִּין וּשְׂעוֹרִין וְכֻסְּמִין\", \n--\"שְׁבוּעָה שֶׁאֵין אָנוּ יוֹדְעִין לָךְ עֵדוּת\", \nאֵינָן חַיָּבִין אֶלָּא אַחַת; \n--\"שְׁבוּעָה שֶׁאֵין אָנוּ יוֹדְעִין לָךְ עֵדוּת, \nשֶׁיֶּשׁ לָךְ בְּיַד אִישׁ פְּלוֹנִי חִטִּים וּשְׂעוֹרִין וְכֻסְּמִין\", \nחַיָּבִין עַל כָּל אַחַת וְאַחַת. \n",
            "<small>ז</small>\n\"מַשְׁבִּיעַ אֲנִי עֲלֵיכֶם אִם לֹא תָבֹאוּ וּתְעִידוּנִי, \nשֶׁיֶּשׁ לִי בְיַד פְּלוֹנִי נֶזֶק, וַחֲצִי נֶזֶק, \nתַּשְׁלוּמֵי כֶפֶל, \nוְתַשְׁלוּמֵי אַרְבָּעָה וַחֲמִשָּׁה, \nוְשֶׁאָנַס אִישׁ פְּלוֹנִי וּפִּתָּה בִתִּי, \nוְשֶׁהִכַּנִי בְנִי, \nוְשֶׁחָבַל בִּי חֲבֵרִי, \nוְשֶׁהִדְלִיק אֶת גְּדִישִׁי בְיוֹם הַכִּפּוּרִים\", \nהֲרֵי אֵלּוּ חַיָּבִין. \n",
            "<small>ח</small>\n\"מַשְׁבִּיעַ אֲנִי עֲלֵיכֶם אִם לֹא תָבֹאוּ וּתְעִידוּנִי, \nשֶׁאֲנִי כֹהֵן, \nשֶׁאֲנִי לֵוִי, \nשֶׁאֵינִי בֶן גְּרוּשָׁה, \nשֶׁאֵינִי בֶן חֲלוּצָה, \nשֶׁאִישׁ פְּלוֹנִי כֹהֵן, \nשֶׁאִישׁ פְּלוֹנִי לֵוִי, \nשֶׁאֵינוּ בֶן גְּרוּשָׁה, \nשֶׁאֵינוּ בֶן חֲלוּצָה, \nשֶׁאָנַס אִישׁ פְּלוֹנִי וּפִּתָּה בִתּוֹ, \nוְשֶׁחָבַל בּוֹ בְנוֹ, \nוְשֶׁהִדְלִיק גְּדִישִׁי בַשַּׁבָּת\", \nהֲרֵי אֵלּוּ פְטוּרִין. \n",
            "<small>ט</small>\n\"מַשְׁבִּיעַ אֲנִי עֲלֵיכֶם אִם לֹא תָבֹאוּ וּתְעִידוּנִי, \nשֶׁאָמַר אִישׁ פְּלוֹנִי לִתֵּן לִי מָאתַיִם זוּז וְלֹא נָתַן\", \nהֲרֵי אֵלּוּ פְטוּרִים, \nשֶׁאֵין חַיָּבִין [אֶלָּא] עַל תְּבִיעַת מָמוֹן כַּפִּקָּדוֹן. \n",
            "<small>י</small>\n\"מַשְׁבִּיעַ אֲנִי עֲלֵיכֶם, \nכְּשֶׁתֵּדְעוּ לִי עֵדוּת, שֶׁתָּבוֹאוּ וּתְעִידוּנִי\", \nהֲרֵי אֵלּוּ פְטוּרִין, \nמִפְּנֵי שֶׁקָּדְמָה שְׁבוּעָה לָעֵדוּת. \n",
            "<small>יא</small>\nעָמַד בְּבֵית הַכְּנֶסֶת, וְאָמַר: \n\"מַשְׁבִּיעַ אֲנִי עֲלֵיכֶם אִם יוֹדְעִין אַתֶּם לִי עֵדוּת, \nשֶׁתָּבוֹאוּ וּתְעִידוּנִי\", \nהֲרֵי אֵלּוּ פְטוּרִין. \n",
            "<small>יב</small>\nאָמַר לִשְׁנַיִם: \n\"מַשְׁבִּיעַ אֲנִי עֲלֵיכֶם, אִישׁ פְּלוֹנִי וּפְלוֹנִי, \nאִם יוֹדְעִין אַתֶּם לִי עֵדוּת, \nשֶׁתָּבוֹאוּ וּתְעִידוּנִי\", \nוְהֵם שֶׁיּוֹדְעִין לוֹ עֵדוּת עֵד מִפִּי עֵד, &lt;לִי&gt;\nאוֹ שֶׁהָיָה אֶחָד מֵהֶן קָרוֹב אוֹ פָסוּל, \nהֲרֵי אֵלּוּ פְטוּרִין. \n",
            "<small>יג</small>\nשִׁלַּח בְּיַד עַבְדּוֹ, \nאוֹ שֶׁאָמַר לָהֶן הַנִּתְבָּע: \n\"מַשְׁבִּיעַ אֲנִי עֲלֵיכֶם, אִם יוֹדְעִין אַתֶּם לִי עֵדוּת, \nשֶׁתָּבוֹאוּ וּתְעִידוּהוּ!\" \nהֲרֵי אֵלּוּ פְטוּרִים, \nעַד שֶׁיִּשְׁמְעוּ מִפִּי הַתּוֹבֵעַ. \n",
            "<small>יד</small>\n\"מַשְׁבִּיעַ אֲנִי עֲלֵיכֶם\", \n\"מְצַוֶּה אֲנִי עֲלֵיכֶם\", \n\"אוֹסֶרְכֶם אֲנִי\", \nהֲרֵי אֵלּוּ חַיָּבִין.  \n\"בַּשָּׁמַיִם וּבָאָרֶץ\", \nהֲרֵי אֵלּוּ פְטוּרִין.  \n\"בְּאָלֶף דָלֶת\", \n\"בְּיוֹד הֵי\", \n\"בְּשַׁדַּי\", \n\"בִּצְבָאוֹת\", \n\"בְּחַנּוּן וּבְרַחוּם\", \n\"בְּאֶרֶךְ אַפַּיִם וְרַב חֶסֶד\", \nוְכָל הַכִּנּוּיִים, \nהֲרֵי אֵלּוּ חַיָּבִין.  \nהַמְקַלֵּל בְּכֻלָּם, חַיָּב. \nדִּבְרֵי רְבִּי מֵאִיר. \nוַחֲכָמִים פּוֹטְרִין.  \nהַמְקַלֵּל אָבִיו וְאִמּוֹ בְכֻלָּם, חַיָּב. \nדִּבְרֵי רְבִּי מֵאִיר. \nוַחֲכָמִים פּוֹטְרִין.  \nהַמְקַלֵּל עַצְמוֹ וַחֲבֵרוֹ בְכֻלָּם, \nעוֹבֵר בְּ'לֹא תַעֲשֶׂה'.  \n\"יַכְּכָה הָאֱלֹהִים!\" \nזוֹ הִיא הָאָלָה הָאֲמוּרָה בַתּוֹרָה (ויקרא ה,א) \n\"אַל יַכְּכָה\", \n\"יְבָרֶכְךָ וְיֵיטִיב לָךְ\", \nרְבִּי מֵאִיר מְחַיֵּב, \nרְבִּי יְהוּדָה פוֹטֵר. \n\n\n\n"
        ],
        [
            "<small>א</small>\nשְׁבוּעַת הַפִּקָּדוֹן נוֹהֶגֶת בָּאֲנָשִׁים וּבַנָּשִׁים, \nוּבָרְחוֹקִים וּבַקְּרוֹבִים, \nוּבַכְּשֵׁרִים וּבַפְּסוּלִים, \nבִּפְנֵי בֵית דִּין וְשֶׁלֹּא בִפְנֵי בֵית דִּין, \nמִפִּי עַצְמוֹ וּמִפִּי אַחֵר. \nאֵינוּ חַיָּב עַד שֶׁיִּכְפֹּר בּוֹ בְּבֵית דִּין.  \nדִּבְרֵי רְבִּי מֵאִיר.  \nוַחֲכָמִים אוֹמְרִים: \nבֵּין מִפִּי עַצְמוֹ וּבֵין מִפִּי אַחֵר, \nכֵּיוָן שֶׁכָּפַר בּוֹ, חַיָּב.  \nוְחַיָּב עַל זְדוֹן הַשְּׁבוּעָה, \nוְעַל שִׁגְגָתָהּ עִם זְדוֹן הַפִּקָּדוֹן, \nאֵינוּ חַיָּב עַל שִׁגְגָתָהּ.  \nמַה הוּא חַיָּב עַל זְדוֹנוֹ? \nאָשָׁם בְּכֶסֶף שְׁקָלִים. \n",
            "<small>ב</small>\nשְׁבוּעַת הַפִּקָּדוֹן כֵּיצַד? \nאָמַר לוֹ: \n\"תֶּן לִי פִקָּדוֹן שֶׁיֶּשׁ לִי בְיָדָךְ\", \n--\"שְׁבוּעָה שֶׁאֵין לָךְ בְּיָדִי\". \nאוֹ שֶׁאָמַר לוֹ: \n\"אֵין לָךְ בְּיָדִי\", \n--\"מַשְׁבִּיעָךְ אֲנִי\", \nוְאָמַר \"אָמֵן\", \nהֲרֵי זֶה חַיָּב.  \nהִשְׁבִּיעַ עָלָיו חֲמִשָּׁה פְעָמִים, \nבִּפְנֵי בֵית דִּין, &lt;שֶׁלֹּא בִפְנֵי בֵית דִּין&gt; \nוְכָפַר, \nחַיָּב עַל כָּל אַחַת וְאַחַת.  \nאָמַר רְבִּי שִׁמְעוֹן: \nמַה הַטַּעַם? \nמִפְּנֵי שֶׁהוּא יָכוֹל לַחֲזוֹר וּלְהוֹדוֹת. \n",
            "<small>ג</small>\nהָיוּ חֲמִשָּׁה תוֹבְעִין אוֹתוֹ, וְאוֹמְרִין לוֹ: \n\"תֶּן לָנוּ פִקָּדוֹן שֶׁיֶּשׁ לָנוּ בְיָדָךְ\", \n--\"שְׁבוּעָה שֶׁאֵין לָכֶם בְּיָדִי\", \nאֵינוּ חַיָּב אֶלָּא אַחַת; \n--\"שְׁבוּעָה שֶׁאֵין לָךְ בְּיָדִי, וְלֹא לָךְ וְלֹא לָךְ וְלֹא לָךְ\", \nחַיָּב עַל כָּל אַחַת וְאַחַת. \n(רְבִּי אֱלִיעֶזֶר אוֹמֵר: \nעַד שֶׁיֹּאמַר \"שְׁבוּעָה\" בָאַחֲרוֹנָה. \nרְבִּי שִׁמְעוֹן אוֹמֵר: \nעַד שֶׁיֹּאמַר \"שְׁבוּעָה\" לְכָל אֶחָד וְאֶחָד.)  \n\n<small>ד</small>\n\"תֶּן לִי פִקָּדוֹן וּתְשׁוּמֶת יָד, וְגָזֵל וַאֲבֵדָה, \nשֶׁיֶּשׁ לִי בְיָדָךְ\", \n--\"שְׁבוּעָה שֶׁאֵין לָךְ בְּיָדִי\", \nאֵינוּ חַיָּב אֶלָּא אַחַת. \n--\"שְׁבוּעָה שֶׁאֵין לָךְ בְּיָדִי פִקָּדוֹן וּתְשׁוּמֶת יָד, \nוְגָזֵל וַאֲבֵדָה\", \nחַיָּב עַל כָּל אַחַת וְאַחַת.  \n\n<small>ה</small>\n\"תֶּן לִי חִטִּין וּשְׂעוֹרִין וְכֻסְּמִין שֶׁיֶּשׁ לִי בְיָדָךְ\", \n--\"שְׁבוּעָה שֶׁאֵין לָךְ בְּיָדִי\", \nאֵינוּ חַיָּב אֶלָּא אַחַת. \n--\"שְׁבוּעָה שֶׁאֵין לָךְ בְּיָדִי חִטִּין וּשְׂעוֹרִין וְכֻסְּמִין\", \nחַיָּב עַל כָּל אַחַת וְאַחַת. \nרְבִּי מֵאִיר אוֹמֵר: \nאֲפִלּוּ אָמַר: \n\"חִטָּה וּשְׂעוֹרָה וְכֻסֶּמֶת\", \nחַיָּב עַל כָּל אַחַת וְאַחַת. &lt;לְכָל&gt;\n",
            "<small>ו</small>\n\"אָנַסְתָּ וּפִתִּיתָ אֶת בִּתִּי\", \nוְהוּא אוֹמֵר: \n\"לֹא אָנַסְתִּי וְלֹא פִתִּיתִי\", \n--\"מַשְׁבִּיעָךְ אֲנִי\", \nוְאָמַר \"אָמֵן\", \nחַיָּב.  \nרְבִּי שִׁמְעוֹן פּוֹטֵר, \nשֶׁאֵינוּ מְשַׁלֵּם קְנָס עַל פִּי עַצְמוֹ.  \nוְאָמְרוּ לוֹ: \nאַף עַל פִּי שֶׁאֵינוּ מְשַׁלֵּם קְנָס עַל פִּי עַצְמוֹ, \nמְשַׁלֵּם בֹּשֶׁת וּפְגָם עַל פִּי עַצְמוֹ. \n",
            "<small>ז</small>\n\"גָּנַבְתָּ אֶת שׁוֹרִי\", \nוְהוּא אוֹמֵר: \n\"לֹא גָנַבְתִּי\", \n--\"מַשְׁבִּיעָךְ אֲנִי\", \nוְאָמַר \"אָמֵן\", \nחַיָּב.  \n\"גָּנַבְתִּי, אֲבָל לֹא טָבַחְתִּי וְלֹא מָכַרְתִּי\", \n--\"מַשְׁבִּיעָךְ אֲנִי\", \nוְאָמַר \"אָמֵן\", \nפָּטוּר.  \n\n<small>ח</small>\n\"הֵמִית שׁוֹרָךְ אֶת שׁוֹרִי\", \nוְהוּא אוֹמֵר: \n\"לֹא הֵמִית\", \n--\"מַשְׁבִּיעָךְ אֲנִי\", \nוְאָמַר \"אָמֵן\", \nחַיָּב.  \n\"הֵמִית שׁוֹרָךְ אֶת עַבְדִּי\", \nוְהוּא אוֹמֵר: \n\"לֹא הֵמִית\", \n--\"מַשְׁבִּיעָךְ אֲנִי\", \nוְאָמַר \"אָמֵן\", \nפָּטוּר.  \nאָמַר לוֹ חֲבֵרוֹ: \n\"חָבַלְתָּ בִי וְעָשִׂיתָ בִּי חַבּוּרָה\", \nוְהוּא אוֹמֵר: \n\"לֹא חָבַלְתִּי וְלֹא עָשִׂיתִי\", \n--\"מַשְׁבִּיעָךְ אֲנִי\", \nוְאָמַר \"אָמֵן\", \nחַיָּב.  \nאָמַר לוֹ עַבְדּוֹ: \n\"הִפַּלְתָּ אֶת שִׁנִּי וְסִמִּיתָ אֶת עֵינִי\", &lt;שִׁנַּי; עֵינַי&gt;\nוְהוּא אוֹמֵר: \n\"לֹא הִפַּלְתִּי וְלֹא סִמִּיתִי\", \n--\"מַשְׁבִּיעָךְ אֲנִי\", \nוְאָמַר \"אָמֵן\", \nפָּטוּר.  \nזֶה הַכְּלָל: \nכָּל הַמְשַׁלֵּם עַל פִּי עַצְמוֹ חַיָּב, \nוְשֶׁאֵינוּ מְשַׁלֵּם עַל פִּי עַצְמוֹ פָּטוּר. \n\n\n\n"
        ],
        [
            "<small>א</small>\nשְׁבוּעַת הַדַּיָּנִין, \nהַטַּעֲנָה שְׁתֵּי כֶסֶף, וְהַהוֹדָיָה בְשׁוֹוֶה פְרוּטָה. \nוְאִם אֵין הוֹדָיָה מִן הַטַּעֲנָה, \nפָּטוּר.  \nכֵּיצַד? \n\"שְׁתֵּי כֶסֶף לִי בְיָדָךְ\", \n--\"אֵין לָךְ בְּיָדִי\", \nפָּטוּר.  \n\"שְׁתֵּי כֶסֶף וּפְרוּטָה לִי בְיָדָךְ\", \n--\"אֵין לָךְ בְּיָדִי\", \nפָּטוּר.  \n\"שְׁתֵּי כֶסֶף וּפְרוּטָה לִי בְיָדָךְ\", \n--\"אֵין לָךְ בְּיָדִי אֶלָּא פְרוּטָה\", \nחַיָּב.  \n\"מָנֶה לִי בְיָדָךְ\", \n--\"אֵין לָךְ בְּיָדִי\", \nפָּטוּר.  \n\"מָנֶה לִי בְיָדָךְ\", \n--\"אֵין לָךְ בְּיָדִי אֶלָּא חֲמִשִּׁים דִּינָר\", \nחַיָּב.  \n\"מָנֶה לְאַבָּא בְיָדָךְ\", \n--\"אֵין לוֹ בְיָדִי אֶלָּא חֲמִשִּׁים דִּינָר\", &lt;לָךְ&gt;\nפָּטוּר, מִפְּנֵי שֶׁהוּא כְמֵשִׁיב אֲבֵדָה. \n",
            "<small>ב</small>\n\"מָנֶה לִי בְיָדָךְ\", \nאָמַר לוֹ \"הִין\", \nוּלְמָחָר אָמַר לוֹ: \n\"תְּנֵהוּ לִי!\" \n--\"נְתַתִּיו לָךְ\", \nפָּטוּר. \n--\"אֵין לָךְ בְּיָדִי\", \nחַיָּב.  \n\"מָנֶה לִי בְיָדָךְ\", \nאָמַר לוֹ \"הִין\", \n--\"אַל תִּתְּנֵהוּ לִי אֶלָּא בִפְנֵי עֵדִים!\" \nלְמָחָר אָמַר לוֹ: \n\"תְּנֵהוּ לִי!\" \n--\"נְתַתִּיו לָךְ\", \nחַיָּב, מִפְּנֵי שֶׁהוּא צָרִיךְ לִתְּנוֹ לוֹ בִפְנֵי עֵדִים. \n",
            "<small>ג</small>\n\"לִטְרָה זָהָב לִי בְיָדָךְ!\" \n--\"אֵין לָךְ בְּיָדִי אֶלָּא לִטְרָה כֶסֶף\", \nפָּטוּר. \n\"דִּינַר זָהָב לִי בְיָדָךְ!\" \n--\"אֵין לָךְ בְּיָדִי אֶלָּא דִינַר כֶּסֶף, \nוּטְרִיסוֹת, וּפָנְדְּיוֹן, וּפְרוּטָה\", \nחַיָּב, שֶׁהַכֹּל מִין מַטְבֵּעַ אֶחָד.  \n\n<small>ד</small>\n\"כּוֹר תְּבוּאָה יֶשׁ לִי בְיָדָךְ\", \n--\"אֵין לָךְ בְּיָדִי אֶלָּא לֶתֶךְ קִטְנִית\", \nפָּטוּר. \n\"כּוֹר פֵּרוֹת יֶשׁ לִי בְיָדָךְ\", \n--\"אֵין לָךְ בְּיָדִי אֶלָּא לֶתֶךְ קִטְנִית\", \nחַיָּב, שֶׁהַקִּטְנִית בִּכְלַל הַפֵּרוֹת.  \nטְעָנוֹ חִטִּין, וְהוֹדָה לוֹ בִשְׂעוֹרִים, \nפָּטוּר. \nרַבָּן גַּמְלִיאֵל מְחַיֵּב,  \nשֶׁהַטּוֹעֵן אֶת חֲבֵרוֹ בְכַדֵּי שֶׁמֶן, \nוְהוֹדָה לוֹ בְקִנְקְנִים, &lt;בקינקינים&gt;\nאַדְמוֹן אוֹמֵר: \nהוֹאִיל וְהוֹדָה מִן הַטַּעֲנָה, יִשָּׁבַע. \nוַחֲכָמִים אוֹמְרִים: \nאֵין הוֹדָיָה מִן הַטַּעֲנָה.  \nאָמַר רַבָּן גַּמְלִיאֵל: \nרוֹאֶה אֲנִי אֶת דִּבְרֵי אַדְמוֹן.  \n\n<small>ה</small>\nטְעָנוֹ כֵלִים וְקַרְקָעוֹת, \nהוֹדָה בַכֵּלִים וְכָפַר בַּקַּרְקָעוֹת, \nבַּקַּרְקָעוֹת וְכָפַר בַּכֵּלִים, \n[פָּטוּר].  \nהוֹדָה בְּמִקְצָת הַכֵּלִים, \nחַיָּב, \nבְמִקְצָת הַקַּרְקָעוֹת, \nפָּטוּר, שֶׁהַנְּכָסִים שֶׁאֵין לָהֶן אַחְרָיוּת \nזוֹקְקִין אֶת הַנְּכָסִים שֶׁיֶּשׁ לָהֶן אַחְרָיוּת, \nיִשָּׁבַע עֲלֵיהֶן. \n",
            "<small>ו</small>\nאֵין נִשְׁבָּעִין עַל טַעֲנַת חֵרֵשׁ שׁוֹטֶה וְקָטָן, \nוְאֵין מַשְׁבִּיעִין אֶת הַקָּטָן. \nאֲבָל נִשְׁבָּעִין לַקָּטָן וְלַהֶקְדֵּשׁ. \n",
            "<small>ז</small>\nאֵלּוּ דְבָרִין שֶׁאֵין נִשְׁבָּעִים עֲלֵיהֶן: \nהָעֲבָדִים, וְהַשְּׁטָרוֹת, וְהַקַּרְקָעוֹת, וְהַהֶקְדֵּשׁוֹת.  \nאֵין בָּהֶן לֹא תַשְׁלוּמֵי כֶפֶל, \nוְלֹא תַשְׁלוּמֵי אַרְבָּעָה וַחֲמִשָּׁה.  \nשׁוֹמֵר חִנָּם אֵינוּ נִשְׁבָּע, \nוְנוֹשֵׂא שָׂכָר אֵינוּ מְשַׁלֵּם.  \nרְבִּי שִׁמְעוֹן אוֹמֵר: \nדְּבָרִים שֶׁהוּא חַיָּב בְּאַחְרָיוּתָן, \nנִשְׁבָּעִין עֲלֵיהֶן, \nוְשֶׁאֵינוּ חַיָּב בְּאַחֲרָיוּתָן, \nאֵין נִשְׁבָּעִין עֲלֵיהֶן. \n",
            "<small>ח</small>\nרְבִּי מֵאִיר אוֹמֵר: \nיֵשׁ דְּבָרִין שֶׁהֵן כַּקַּרְקַע וְאֵינָן כַּקַּרְקַע. \nוְאֵין חֲכָמִים מוֹדִין לוֹ.  \nכֵּיצַד? \nאָמַר לוֹ:\n\"עֶשֶׂר גְּפָנִים טְעוּנוֹת מָסַרְתִּי לָךְ\", \nוְהַלָּה אוֹמֵר: \n\"אֵינָן אֶלָּא חָמֵשׁ\", \nרְבִּי מֵאִיר מְחַיֵּב, \nוַחֲכָמִים אוֹמְרִים: \nכָּל הַמְחֻבָּר לַקַּרְקַע הֲרֵי הוּא כַקַּרְקַע.  \n\n<small>ט</small>\nאֵין נִשְׁבָּעִין אֶלָּא עַל דָּבָר שֶׁהוּא בַמִּדָּה וּבַמִּשְׁקָל וּבַמִּנְיָן.  \nכֵּיצַד? \n\"בַּיִת מָלֵא מָסַרְתִּי לָךְ\", \nוְ\"כִּיס מָלֵא מָסַרְתִּי לָךְ\", \nוְהַלָּה אוֹמֵר: \n\"אֵינִי יוֹדֵעַ, אֶלָּא מַה שֶּׁהִנַּחְתָּ אַתָּה נוֹטֵל\", \nפָּטוּר.  \nזֶה אוֹמֵר \"עַל הַזִּיז\", \nוְזֶה אוֹמֵר \"עַל הַחַלּוֹן\", \nחַיָּב. \n",
            "<small>י</small>\nהַמַּלְוֶה אֶת חֲבֵרוֹ עַל הַמַּשְׁכּוֹן, \nוְאָבַד הַמַּשְׁכּוֹן. \nאָמַר לוֹ: \n\"סֶלַע הִלְוִיתִיךָ עָלָיו, וְשֶׁקֶל הָיָה שׁוֹוֶה\", \nוְהַלָּה אוֹמֵר: \n\"לֹא כִי, אֶלָּא סֶלַע הִלְוִיתַנִי עָלָיו, \nוְסֶלַע הָיָה שׁוֹוֶה\", \nפָּטוּר.  \n\n<small>יא</small>\n\"סֶלַע הִלְוִיתִיךָ עָלָיו, וְשֶׁקֶל הָיָה שׁוֹוֶה\", \nוְהַלָּה אוֹמֵר: \n\"לֹא כִי, אֶלָּא סֶלַע הִלְוִיתַנִי עָלָיו, \nוּשְׁלֹשָׁה דִינָרִים הָיָה שׁוֹוֶה\", \nחַיָּב.  \n\n<small>יב</small>\n\"סֶלַע הִלְוִיתַנִי עָלָיו, וּשְׁתַּיִם הָיָה שׁוֹוֶה\", \nוְהַלָּה אוֹמֵר: \n\"לֹא כִי, אֶלָּא סֶלַע הִלְוִיתִיךָ עָלָיו, \nוְסֶלַע הָיָה שׁוֹוֶה\", \nפָּטוּר.  \n\n<small>יג</small>\n\"סֶלַע הִלְוִיתַנִי עָלָיו, וּשְׁתַּיִם הָיָה שׁוֹוֶה\", \nוְהַלָּה אוֹמֵר: \n\"לֹא כִי, אֶלָּא סֶלַע הִלְוִיתִיךָ עָלָיו, \nוַחֲמִשָּׁה דִינָרִים הָיָה שׁוֹוֶה\", \nחַיָּב.  \nמִי הוּא הַנִּשְׁבָּע? \nמִי שֶׁהַפִּקָּדוֹן אֶצְלוֹ, \nשֶׁמֵּא יִשָּׁבַע זֶה, \nוְיוֹצִיא הַלָּה אֶת הַפִּקָּדוֹן. \n\n\n\n"
        ],
        [
            "<small>א</small>\nכָּל הַנִּשְׁבָּעִין שֶׁבַּתּוֹרָה נִשְׁבָּעִין וְלֹא מְשַׁלְּמִין.  \nאֵלּוּ נִשְׁבָּעִין וְנוֹטְלִין: \nהַשָּׂכִיר, וְהַנִּגְזָל, וְהַנֶּחְבָּל, \nוְשֶׁכְּנֶגְדּוֹ חָשׁוּד עַל הַשְּׁבוּעָה, \nוְהַחַנְוָנִי עַל פִּנְקְסוֹ.  \nהַשָּׂכִיר כֵּיצַד? \nאָמַר לוֹ: \n\"תֶּן לִי שְׂכָרִי שֶׁיֶּשׁ לִי בְיָדָךְ\", \nהוּא אוֹמֵר \"נָתַתִּי\", \nוְהַלָּה אוֹמֵר \"לֹא נָטַלְתִּי\", \nהֲרֵי זֶה נִשְׁבָּע וְנוֹטֵל.  \nרְבִּי יְהוּדָה אוֹמֵר: \nעַד שֶׁיְּהֵא שָׁם מִקְצָת הוֹדָיָה, \nוְיֹאמַר לוֹ: \n\"תֶּן לִי שְׂכָרִי חֲמִשִּׁים דִּינָר שֶׁיֶּשׁ לִי בְיָדָךְ\", \nוְהוּא אוֹמֵר: \n\"הִתְקַבַּלְתָּ מֵהֶן דִּינַר זָהָב\". \n",
            "<small>ב</small>\nהַנִּגְזָל כֵּיצַד? \nהָיוּ מְעִידִין אוֹתוֹ שֶׁנִּכְנַס לְתוֹךְ בֵּיתוֹ, \nוּמִשְׁכְּנוֹ שֶׁלֹּא בִרְשׁוּת. \nאָמַר לוֹ: \n\"תֵּן לִי כֵלַי שֶׁנָּטַלְתָּ\", \nוְהוּא אוֹמֵר: \n\"לֹא נָטַלְתִּי\", \nהֲרֵי זֶה נִשְׁבָּע וְנוֹטֵל.  \nרְבִּי יְהוּדָה אוֹמֵר: \nעַד שֶׁיְּהֵא שָׁם מִקְצָת הוֹדָיָה. \nוְיֹאמַר לוֹ: \n\"שְׁנֵי כֵלַי נָטַלְתָּ\", \nוְהוּא אוֹמֵר: \n\"לֹא נָטַלְתִּי אֶלָּא אֶחָד\". \n",
            "<small>ג</small>\nהַנֶּחְבָּל כֵּיצַד? \nהָיוּ מְעִידִין אוֹתוֹ שֶׁנִּכְנַס לְתוֹךְ יָדוֹ שָׁלֵם, \nוְיָצָא חָבוּל. \nאָמַר לוֹ: \n\"חָבַלְתָּ בִּי\", \nוְהוּא אוֹמֵר: \n\"לֹא חָבַלְתִּי\", \nהֲרֵי זֶה נִשְׁבָּע וְנוֹטֵל.  \nרְבִּי יְהוּדָה אוֹמֵר: \nעַד שֶׁיְּהֵא שָׁם מִקְצָת הוֹדָיָה. \nוְיֹאמַר לוֹ: \n\"חָבַלְתָּ בִּי שְׁתַּיִם\", \nוְהוּא אוֹמֵר: \n\"לֹא חָבַלְתִּי אֶלָּא אַחַת\". \n",
            "<small>ד</small>\nוְשֶׁכְּנֶגְדּוֹ חָשׁוּד עַל הַשְּׁבוּעָה, כֵּיצַד? \nאֶחָד שְׁבוּעַת הָעֵדוּת וְאֶחָד שְׁבוּעַת הַפִּקָּדוֹן, &lt;אֶחָת&gt;\nוַאֲפִלּוּ שְׁבוּעַת שָׁוְא.  \nהָיָה אֶחָד מֵהֶם מְשַׂחֵק בַּקָּבְיָה, \nוּמַלְוֶה בָרִבִּית, וּמַפְרִיחַ יוֹנִים, וְסוֹחֲרֵי שְׁבִיעִית, \nשֶׁכְּנֶגְדּוֹ נִשְׁבָּע וְנוֹטֵל.  \nהָיוּ שְׁנֵיהֶן חֲשׁוּדִים, \nחָזְרָה שְׁבוּעָה לִמְקוֹמָהּ.  \nדִּבְרֵי רְבִּי יוֹסֵה.  \nרְבִּי מֵאִיר אוֹמֵר: \nיַחֲלֹקוּ. \n",
            "<small>ה</small>\nוְהַחַנְוָנִי עַל פִּנְקְסוֹ, כֵּיצַד? \nלֹא שֶׁיֹּאמַר לוֹ: \n\"כָּתוּב בְּפִנְקְסִי, שֶׁאַתְּ חַיָּב לִי מָאתַיִם זוּז\", \nאֶלָּא אוֹמֵר לוֹ: \n\"תֵּן לִבְנִי סָאתַיִם חִטִּין, \nוּלְפוֹעֲלַי סֶלַע מָעוֹת\". \nהוּא אוֹמֵר: \n\"נָתַתִּי\", \nוְהֵן אוֹמְרִים: \n\"לֹא נָטַלְנוּ\", \nהוּא נִשְׁבָּע וְנוֹטֵל, \nוְהֵן נִשְׁבָּעִין וְנוֹטְלִין.  \nאָמַר בֶּן נַנָּס: \nכֵּיצַד? \nאֵלּוּ וָאֵלּוּ בָאִין לִידֵי שְׁבוּעַת שָׁוְא! \nאֶלָּא הוּא נוֹטֵל שֶׁלֹּא בִשְׁבוּעָה, \nוְהֵן נוֹטְלִין שֶׁלֹּא בִשְׁבוּעָה. \n",
            "<small>ו</small>\nאָמַר לַחַנְוָנִי: \n\"תֶּן לִי בְדִינָר פֵּרוֹת!\" \nוְנָתַן לוֹ. \nאָמַר לוֹ: \n\"תֶּן לִי אֶת הַדִּינָר!\" \nאָמַר לוֹ: \n\"נְתַתִּיו לָךְ, וּנְתַתּוֹ בְאַנְפָּלִי\", \nיִשָּׁבַע בַּעַל הַבַּיִת.  \nנָתַן לוֹ אֶת הַדִּינָר, אָמַר לוֹ: \n\"תֶּן לִי אֶת הַפֵּרוֹת!\" \nאָמַר לוֹ: \n\"נְתַתִּים לָךְ, וְהוֹלַכְתָּם לְתוֹךְ בֵּיתָךְ\", \nיִשָּׁבַע הַחַנְוָנִי.  \nרַבִּי יְהוּדָה אוֹמֵר: &lt;יודה&gt;\nכָּל שֶׁהַפֵּרוֹת בְּיָדוֹ, יָדוֹ לָעֶלְיוֹנָה.  \n\n<small>ז</small>\nאָמַר לַשֻּׁלְחָנִי: \n\"תֶּן לִי בְדִינָר מָעוֹת!\" \nוְנָתַן לוֹ. \nאָמַר לוֹ: \n\"תֶּן לִי אֶת הַדִּינָר!\" \nאָמַר לוֹ: \n\"נְתַתִּיו לָךְ, וּנְתַתּוֹ בְאַנְפָּלִי\", &lt;באנפולי&gt;\nיִשָּׁבַע בַּעַל הַבַּיִת.  \nנָתַן לוֹ אֶת הַדִּינָר, אָמַר לוֹ: \n\"תֶּן לִי אֶת הַמָּעוֹת!\" \nאָמַר לוֹ: \n\"נְתַתִּים לָךְ, וְהִשְׁלַכְתָּם לְתוֹךְ כִּיסָךְ\", \nיִשָּׁבַע הַשֻּׁלְחָנִי.  \nרְבִּי יְהוּדָה אוֹמֵר: \nאֵין דֶּרֶךְ הַשֻּׁלְחָנִי לִהְיוֹת נוֹתֵן אִסָּר, \nעַד שֶׁהוּא נוֹטֵל דִּינָרוֹ. \n",
            "<small>ח</small>\nכַּשֵּׁם שֶׁאָמְרוּ: \nהַפּוֹגֶמֶת כְּתֻבָּתָהּ, \nלֹא תִפָּרַע אֶלָּא בִשְׁבוּעָה, \nוְעֵד אֶחָד מְעִידָהּ שֶׁהִיא פְרוּעָה, \nלֹא תִפָּרַע אֶלָּא בִשְׁבוּעָה. \nמִנְּכָסִים מְשֻׁעְבָּדִין וּמִנִּכְסֵי יְתוֹמִים, \nוְהַנִּפְרַעַת שֶׁלֹּא בְּפָנָיו, \nלֹא תִפָּרַע אֶלָּא בִשְׁבוּעָה. \n\n<small>ט</small>\nוְכֵן הַיְתוֹמִים, \nלֹא יִפָּרְעוּ אֶלָּא בִשְׁבוּעָה: \n\"שְׁבוּעָה שֶׁלֹּא פִקְּדָנוּ אַבָּא, \nוְשֶׁלֹּא אָמַר לָנוּ אַבָּא, \nוְשֶׁלֹּא מָצִינוּ שְׁטָר בֵּין שְׁטָרוֹתָיו שֶׁלְּאַבָּא, \nשֶׁשְּׁטָר זֶה פָרוּעַ.  \nהֵעִיד רְבִּי יוֹחָנָן בֶּן בְּרוֹקָה, \nשֶׁאֲפִלּוּ נוֹלַד בֵּן לְאַחַר מִיתַת הָאָב, \nהֲרֵי זֶה נִשְׁבָּע וְנוֹטֵל.  \nאָמַר רַבָּן שִׁמְעוֹן בֶּן גַּמְלִיאֵל: \nאִם יֵשׁ עֵדִין שֶׁאָמַר הָאָב בְּשָׁעַת מִיתָתוֹ: \n\"שְׁטָר זֶה אֵינוּ פָרוּעַ\", \nנוֹטֵל שֶׁלֹּא בִשְׁבוּעָה. \n",
            "<small>י</small>\nאֵלּוּ נִשְׁבָּעִין שֶׁלֹּא בְטַעֲנָה: \nהַשּׁוּתָפִים, וְהָאֲרִיסִים, וְהָאַפִּטְרוֹפִּים, \nוְהָאִשָּׁה הַנּוֹשָׂא וְהַנּוֹתֶנֶת בְּתוֹךְ הַבַּיִת, \nוּבֶן הַבַּיִת.  \nאָמַר לוֹ: \n\"מָה אַתָּה טוֹעֲנֵנִי? \nרְצוֹנִי שֶׁתִּשָּׁבַע לִי\", \nחַיָּב.  \nחָלְקוּ הַשּׁוּתָפִים וְהָאֲרִיסִים, \nאֵינוּ יָכוֹל לְהַשְׁבִּיעָן. \nנִתְגַּלְגְּלָה לוֹ שְׁבוּעָה מִמָּקוֹם אַחֵר, \nמְגַלְגְּלִים עָלָיו אֶת הַכֹּל.  \nוְהַשְּׁבִיעִית מַשְׁמֶטֶת אֶת הַשְּׁבוּעָה. \n\n\n\n"
        ],
        [
            "<small>א</small>\nאַרְבָּעָה שׁוֹמְרִין הֵן: \nשׁוֹמֵר חִנָּם, וְהַשּׁוֹאֵל, נוֹשֵׂא שָׂכָר, וְהַשּׂוֹכֵר.  \nשׁוֹמֵר חִנָּם נִשְׁבָּע עַל הַכֹּל, \nוְהַשּׁוֹאֵל מְשַׁלֵּם אֶת הַכֹּל, \nוְנוֹשֵׂא שָׂכָר וְהַשּׂוֹכֵר נִשְׁבָּעִין עַל הַשֶּׁבֶר, \nוְעַל הַשְּׁבוּיָה וְעַל הַמֵּתָה, \nוּמְשַׁלְּמִים אֶת הָאֲבֵדָה וְאֶת הַגְּנֵבָה. \n",
            "<small>ב</small>\nאָמַר לְשׁוֹמֵר חִנָּם: \n\"אֵיכָן שׁוֹרִי?\" \nאָמַר לוֹ: \n\"מֵת\", \nוְהוּא שֶׁנִּשְׁבַּר אוֹ שֶׁנִּשְׁבָּה אוֹ נִגְנַב אוֹ אָבַד. \n\"נִשְׁבַּר\", \nוְהוּא שֶׁמֵּת אוֹ נִשְׁבָּה אוֹ נִגְנַב אוֹ אָבַד. \n\"נִשְׁבָּה\", \nוְהוּא שֶׁמֵּת אוֹ נִשְׁבַּר אוֹ נִגְנַב אוֹ אָבַד. \n\"נִגְנַב\", \nוְהוּא שֶׁמֵּת אוֹ נִשְׁבַּר אוֹ נִשְׁבָּה אוֹ אָבַד. \n\"אָבַד\", \nוְהוּא שֶׁמֵּת אוֹ נִשְׁבַּר אוֹ נִשְׁבָּה אוֹ נִגְנַב. \n--\"מַשְׁבִּיעָךְ אֲנִי\", \nוְאָמַר \"אָמֵן\", \nפָּטוּר. \n",
            "<small>ג</small>\n\"אֵיכָן שׁוֹרִי?\" \nאָמַר לוֹ: \n\"אֵינִי יוֹדֵעַ מָה אַתָּה סָח\", \nוְהוּא שֶׁמֵּת אוֹ נִשְׁבַּר אוֹ נִשְׁבָּה אוֹ נִגְנַב אוֹ אָבַד, \n--\"מַשְׁבִּיעָךְ אָנִי\", \nוְאָמַר \"אָמֵן\", \nפָּטוּר. \n\n<small>ד</small>\n\"אֵיכָן שׁוֹרִי?\" \nאָמַר לוֹ: \n\"אָבַד\". \n--\"מַשְׁבִּיעָךְ אֲנִי\", \nוְאָמַר \"אָמֵן\", \nהָעֵדִין מְעִידִין אוֹתוֹ שֶׁאֲכָלוֹ, \nמְשַׁלֵּם אֶת הַקֶּרֶן.  \nהוֹדָה מֵעַצְמוֹ, \nמְשַׁלֵּם קֶרֶן וְחֹמֶשׁ וְאָשָׁם.  \n\n<small>ה</small>\n\"אֵיכָן שׁוֹרִי?\" \nוְאָמַר לוֹ: \n\"נִגְנַב\". \n--\"מַשְׁבִּיעָךְ אֲנִי\", \nוְאָמַר \"אָמֵן\", \nוְהָעֵדִים מְעִידִים אוֹתוֹ שֶׁגְּנָבוֹ, \nמְשַׁלֵּם תַּשְׁלוּמֵי כֶפֶל.  \nהוֹדָה מֵעַצְמוֹ, \nמְשַׁלֵּם קֶרֶן וְחֹמֶשׁ וְאָשָׁם. \n",
            "<small>ו</small>\nאָמַר לְאֶחָד בַּשּׁוּק: \n\"אֵיכָן שׁוֹרִי שֶׁגָּנַבְתָּ?\" \nוְהוּא אוֹמֵר: \n\"לֹא גָנַבְתִּי\", \n--\"מַשְׁבִּיעָךְ אֲנִי\", \nוְאָמַר \"אָמֵן\", \nוְהָעֵדִים מְעִידִין אוֹתוֹ שֶׁגְּנָבוֹ, \nמְשַׁלֵּם תַּשְׁלוּמֵי כֶפֶל. \nטָבַח וּמָכַר, \nמְשַׁלֵּם תַּשְׁלוּמֵי אַרְבָּעָה וַחֲמִשָּׁה. &lt;ארבעה חמשה&gt; \nרָאָה עֵדִים מְמַשְׁמְשִׁים וּבָאִים, וְאָמַר: \n\"גָּנַבְתִּי, אֲבָל לֹא טָבַחְתִּי וְלֹא מָכַרְתִּי\", \nאֵינוּ מְשַׁלֵּם אֶלָּא קֶרֶן. \n",
            "<small>ז</small>\nאָמַר לַשּׁוֹאֵל: \n\"אֵיכָן שׁוֹרִי?\" \nאָמַר לוֹ: \n\"מֵת\", \nוְהוּא שֶׁנִּשְׁבַּר אוֹ נִשְׁבָּה אוֹ נִגְנַב אוֹ אָבַד. \n\"נִשְׁבַּר\", \nוְהוּא שֶׁמֵּת אוֹ נִשְׁבָּה אוֹ נִגְנַב אוֹ אָבַד. \n\"נִשְׁבָּה\", \nוְהוּא שֶׁמֵּת אוֹ נִשְׁבַּר אוֹ נִגְנַב אוֹ אָבַד. \n\"נִגְנַב\", \nוְהוּא שֶׁמֵּת אוֹ נִשְׁבַּר אוֹ נִשְׁבָּה אוֹ אָבַד. \n\"אָבַד\", \nוְהוּא שֶׁמֵּת אוֹ נִשְׁבַּר אוֹ נִשְׁבָּה אוֹ נִגְנַב. \n--\"מַשְׁבִּיעָךְ אֲנִי\", \nוְאָמַר \"אָמֵן\", \nפָּטוּר. \n",
            "<small>ח</small>\n\"אֵיכָן שׁוֹרִי?\" \nאָמַר לוֹ: \n\"אֵינִי יוֹדֵעַ מָה אַתָּה סָח\", \nוְהוּא שֶׁמֵּת אוֹ נִשְׁבַּר אוֹ נִשְׁבָּה אוֹ נִגְנַב אוֹ אָבַד. \n--\"מַשְׁבִּיעָךְ אֲנִי\", \nוְאָמַר \"אָמֵן\", \nחַיָּב.  \n\n<small>ט</small>\nאָמַר לְנוֹשֵׂא שָׂכָר וְלַשּׂוֹכֵר: \n\"אֵיכָן שׁוֹרִי?\" \nאָמַר לוֹ: \n\"מֵת\", \nוְהוּא שֶׁנִּשְׁבַּר אוֹ שֶׁנִּשְׁבָּה. \n\"נִשְׁבַּר\", \nוְהוּא שֶׁמֵּת אוֹ שֶׁנִּשְׁבָּה. \n\"נִשְׁבָּה\", \nוְהוּא שֶׁמֵּת אוֹ נִשְׁבַּר. \n\"נִגְנַב\", \nוְהוּא שֶׁאָבַד. \n\"אָבַד\", \nוְהוּא שֶׁנִּגְנַב, \n--\"מַשְׁבִּיעָךְ אֲנִי\", \nוְאָמַר \"אָמֵן\", \nפָּטוּר.  \n\n<small>י</small>\n\"מֵת אוֹ נִשְׁבַּר אוֹ נִשְׁבָּה\", \nוְהוּא שֶׁנִּגְנַב אוֹ שֶׁאָבַד. \n--\"מַשְׁבִּיעָךְ אֲנִי\", \nוְאָמַר \"אָמֵן\", \nחַיָּב.  \n\"אָבַד אוֹ נִגְנַב\", &lt;שֶׁנִּגְנַב&gt;\nוְהוּא שֶׁמֵּת אוֹ נִשְׁבַּר אוֹ נִשְׁבָּה, \n--\"מַשְׁבִּיעָךְ אֲנִי\", \nוְאָמַר \"אָמֵן\", \nפָּטוּר.  \n(זֶה הַכְּלָל: \nכָּל הַמְשַׁנֶּה מֵחוֹבָה לְחוֹבָה, \nוּמִפְּטוּר לִפְטוּר, \nוּמִפְּטוּר לְחוֹבָה, פָּטוּר; \nמֵחוֹבָה לִפְטוּר, חַיָּב.)  \nזֶה הַכְּלָל: \nכָּל הַנִּשְׁבָּע לְהָקֵל עַל עַצְמוֹ, \nחַיָּב; \nלְהַחְמִיר עַל עַצְמוֹ, \nפָּטוּר.  \n"
        ]
    ],
    "sectionNames": [
        "Chapter",
        "Mishnah"
    ]
}