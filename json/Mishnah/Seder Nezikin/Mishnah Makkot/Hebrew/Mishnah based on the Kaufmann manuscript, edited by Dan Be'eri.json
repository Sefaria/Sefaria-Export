{
    "language": "he",
    "title": "Mishnah Makkot",
    "versionSource": "https://archive.org/details/MishnaCorrectedKaufman00WHOLE",
    "versionTitle": "Mishnah based on the Kaufmann manuscript, edited by Dan Be'eri",
    "status": "locked",
    "license": "PD",
    "digitizedBySefaria": true,
    "actualLanguage": "he",
    "languageFamilyName": "hebrew",
    "isSource": true,
    "isPrimary": true,
    "direction": "rtl",
    "heTitle": "משנה מכות",
    "categories": [
        "Mishnah",
        "Seder Nezikin"
    ],
    "text": [
        [
            "<small>א</small>\nכֵּיצַד הָעֵדִים נֶעֱשִׂים זוֹמְמִים? \n\"מְעִידִין אָנוּ עַל אִישׁ פְּלוֹנִי, שֶׁהוּא בֶּן גְּרוּשָׁה\", \nאוֹ \"בֶן חֲלוּצָה\", \nאֵין אוֹמְרִים, \nיֵעָשֶׂה זֶה בֶן גְּרוּשָׁה אוֹ בֶן חֲלוּצָה תַחְתָּיו, \nאֶלָּא לוֹקֶה אַרְבָּעִים.  \n\"מְעִידִין אָנוּ אֶת אִישׁ פְּלוֹנִי, שֶׁהוּא חַיָּב לִגָּלוֹת\", \nאֵין אוֹמְרִים, יִגָּלֶה זֶה תַחְתָּיו, \nאֶלָּא לוֹקֶה אַרְבָּעִים.  \n\"מְעִידִין אָנוּ אֶת אִישׁ פְּלוֹנִי, \nשֶׁגֵּרַשׁ אֶת אִשְׁתּוֹ וְלֹא נָתַן לָהּ כְּתֻבָּתָהּ\"; \nוַהֲלֹא בֵין הַיּוֹם וּבֵין לְמָחָר, \nסוֹפוֹ לִתֶּן לָהּ כְּתֻבָּתָהּ! \nאוֹמְדִין כַּמָּה אָדָם רוֹצֶה לִתֵּן כְּתֻבָּתָהּ שֶׁלָּזוֹ, \nשֶׁאִם נִתְאַלְמָנָה אוֹ נִתְגָּרָשָׁה, \nוְאִם מֵתָה יִירָשֶׁנָּה בַעְלָהּ.  \n\n<small>ב</small>\n\"מְעִידִין אָנוּ אֶת אִישׁ פְּלוֹנִי, \nשֶׁהוּא חַיָּב לַחֲבֵרוֹ אֶלֶף זוּז, \nעַל מְנָת לִתְּנָן מִכָּן וְעַד שְׁלֹשִׁים יוֹם\", \nוְהוּא אוֹמֵר: \n\"מִכָּן וְעַד עֶשֶׂר שָׁנִים\", \nאוֹמְדִין כַּמָּה אָדָם רוֹצֶה [לִתֵּן] וְיִהְיוּ אֶלֶף זוּז בְּיָדוֹ, \nבֵּין נוֹתְנָן מִכָּן וְעַד שְׁלֹשִׁים יוֹם, \nבֵּין נוֹתְנָן מִכָּן וְעַד עֶשֶׂר שָׁנִים. \n",
            "<small>ג</small>\n\"מְעִידִים אָנוּ אֶת אִישׁ פְּלוֹנִי, \nשֶׁחַיָּב לַחֲבֵרוֹ מָאתַיִם זוּז\", \nוְנִמְצְאוּ זוֹמְמִין, \nלוֹקִין וּמְשַׁלְּמִין, \nשֶׁלֹּא הַשֵּׁם מְבִיאָן לִידֵי מַכּוֹת מְבִיאָן לִידֵי תַשְׁלוּמִין.  \nדִּבְרֵי רְבִּי מֵאִיר.  \nוַחֲכָמִים אוֹמְרִים: \nכָּל הַמְשַׁלֵּם אֵינוּ לוֹקֶה. \n",
            "<small>ד</small>\n\"מְעִידִין אָנוּ אֶת פְּלוֹנִי, \nשֶׁהוּא חַיָּב מַלְקוּת אַרְבָּעִים\", \nנִמְצְאוּ זוֹמְמִין, \nלוֹקִין שְׁמוֹנִים, מִשֵּׁם (שמות כ,יג) \n\"לֹא תַעֲנֶה בְרֵעֲךָ עֵד שָׁקֶר\", \nוּמִשֵּׁם (דברים יט,יט) \n\"וַעֲשִׂיתֶם לוֹ כַּאֲשֶׁר זָמַם לַעֲשׂוֹת לְאָחִיו\", \nדִּבְרֵי רְבִּי מֵאִיר.  \nוַחֲכָמִים אוֹמְרִים: \nאֵינָן לוֹקִין אֶלָּא אַרְבָּעִים.  \n\n<small>ה</small>\nמְשַׁלְּשִׁים בַּמָּמוֹן וְאֵין מְשַׁלְּשִׁים בַּמַּכּוֹת.  \nכֵּיצַד? \nהֵעִידוּהוּ שֶׁהוּא חַיָּב לַחֲבֵרוֹ מָאתַיִם זוּז, \nנִמְצְאוּ זוֹמְמִים, \nמְשַׁלְּשִׁין בֵּינֵיהֶן. \nהֵעִידוּהוּ שֶׁהוּא חַיָּב מַלְקוּת אַרְבָּעִים, \nנִמְצְאוּ זוֹמְמִין, \nכָּל אֶחָד וְאֶחָד לוֹקֶה אַרְבָּעִים. \n",
            "<small>ו</small>\nאֵין הָעֵדִין נֶעֱשִׂין זוֹמְמִים \nעַד שֶׁיָּזַמּוּ אֶת עַצְמָן.  \nכֵּיצַד? \nאָמְרוּ: \n\"מְעִידִין אָנוּ אֶת אִישׁ פְּלוֹנִי, \nשֶׁהָרַג אֶת הַנֶּפֶשׁ\". \nאָמְרוּ לָהֶן: \n\"הֵיאָךְ אַתֶּם מְעִידִין? \nשֶׁהֲרֵי הַנֶּהֱרָג זֶה אוֹ הַהוֹרֵג, \nהָיָה עִמָּנוּ אוֹתוֹ הַיּוֹם בִּמְקוֹם פְּלוֹנִי\", \nאֵין אֵלּוּ זוֹמְמִים. \nאֲבָל, אָמְרוּ לָהֶן: \n\"הֵיאָךְ אַתֶּם מְעִידִין, \nשֶׁהֲרֵי אַתֶּם הֱיִיתֶם עִמָּנוּ אוֹתוֹ הַיּוֹם בִּמְקוֹם פְּלוֹנִי\", \nהֲרֵי אֵלּוּ זוֹמְמִין, \nוְנֶהֱרָגִין עַל פִּיהֶן. \n",
            "<small>ז</small>\nבָּאוּ אֲחֵרִים וֶהֱזִימוּם, בָּאוּ אֲחֵרִים וֶהֱזִימוּם, \nאֲפִלּוּ מֵאָה, כֻּלָּם יֵהָרֵגוּ.  \nרְבִּי יְהוּדָה אוֹמֵר: \nאַסְטָסִיס הִיא זוֹ, \nאֵינָה נֶהֱרֶגֶת אֶלָּא כַת הָרִאשׁוֹנָה בִלְבַד. \n",
            "<small>ח</small>\nאֵין הָעֵדִין הַזּוֹמְמִים נֶהֱרָגִין, \nעַד שֶׁיִּגָּמֵר הַדִּין.  \nשֶׁהֲרֵי הַצַּדּוּקִין אוֹמְרִים: \nעַד שֶׁיֵּהָרֵג, שֶׁנֶּאֱמַר: (ויקרא כד,יח) \n\"נֶפֶשׁ תַּחַת נָפֶשׁ\".  \nאָמְרוּ לָהֶן חֲכָמִים: \nוַהֲלֹא כְבָר נֶאֱמַר: (דברים יט,יט) \n\"וַעֲשִׂיתֶם לוֹ כַאֲשֶׁר זָמַם לַעֲשׁוֹת לְאָחִיו\", \nוַהֲרֵי אָחִיו קַיָּם! \nוְאִם כֵּן, לָמָּה נֶאֱמַר \"נֶפֶשׁ תַּחַת נָפֶשׁ\"? \nיָכוֹל מִשָּׁעָה שֶׁקִּבְּלוּ עֵדוּתָן יֵהָרֵגוּ? \nתַּלְמוּד לוֹמַר \"נֶפֶשׁ תַּחַת נָפֶשׁ\", \nהָא אֵינָן נֶהֱרָגִין עַד שֶׁיִּגָּמֵר הַדִּין. \n",
            "<small>ט</small>\n(דברים יז,ו) \"עַל פִּי שְׁנַיִם עֵדִים \nאוֹ שְׁלֹשָׁה עֵדִים יוּמַת הַמֵּת\". \nאִם מִתְקַיֶּמֶת הָעֵדוּת בִּשְׁנַיִם, \nלָמָּה פָרַט הַכָּתוּב בִּשְׁלֹשָׁה? \nאֶלָּא לְהַקִּישׁ שְׁלֹשָׁה לִשְׁנַיִם: \nוּמַה שְּׁלֹשָׁה מְזָמְמִין אֶת הַשְּׁנַיִם, &lt;מזמין&gt;\nאַף הַשְּׁנַיִם יָזַמּוּ אֶת הַשְּׁלֹשָׁה. \nוּמְנַיִן אֲפִלּוּ מֵאָה? \nתַּלְמוּד לוֹמַר \"עֵדִים\".  \n\n<small>י</small>\nרְבִּי שִׁמְעוֹן אוֹמֵר: \nמַה שְּׁנַיִם אֵינָן נֶהֱרָגִין עַד שֶׁיְּהוּ שְׁנֵיהֶן זוֹמְמִים, \nאַף שְׁלֹשָׁה אֵינָן נֶהֱרָגִין עַד שֶׁיְּהוּ שְׁלָשְׁתָּן זוֹמְמִין.\nמְנַיִן אֲפִלּוּ מֵאָה? \nתַּלְמוּד לוֹמַר \"עֵדִים\".  \n\n<small>יא</small>\nרְבִּי עֲקִיבָה אוֹמֵר: \nלֹא בָא הַשְּׁלִישִׁי אֶלָּא לְהַחְמִיר עָלָיו, \nוְלַעֲשׁוֹת דִּינוֹ כַיּוֹצֵא בָאֵלּוּ. \nוְאִם כָּךְ עָנַשׁ הַכָּתוּב \nלַנִּטְפָּל לְעוֹבְרֵי עֲבֵרָה כְּעוֹבְרֵי עֲבֵרָה, \nעַל אַחַת כַּמָּה יְשַׁלֵּם שָׂכָר \nלַנִּטְפָּל לְעוֹשֶׂה מִצְוָה כְּעוֹשֶׂה מִצְוָה. \n",
            "<small>יב</small>\nמַה שְּׁנַיִם, נִמְצָא אֶחָד מֵהֶן קָרוֹב אוֹ פָסוּל, \nעֵדוּתָן בְּטֵלָה, \n[אַף שְׁלֹשָׁה, נִמְצָא אֶחָד מֵהֶן קָרוֹב אוֹ פָסוּל, \nעֵדוּתָן בְּטֵלָה.]\nמְנַיִן אֲפִלּוּ מֵאָה? \nתַּלְמוּד לוֹמַר \"עֵדִים\".  \n\n<small>יג</small>\nאָמַר רְבִּי יוֹסֵה: \nבַּמֵּי דְבָרִים אֲמוּרִין? \nבְּדִינֵי נְפָשׁוֹת. \nאֲבָל בְּדִינֵי מָמוֹנוֹת, \nתִּתְקַיֵּם הָעֵדוּת בִּשְׁאָר.  \nרְבִּי אוֹמֵר: \nאֶחָד דִּינֵי מָמוֹנוֹת וְאֶחָד דִּינֵי נְפָשׁוֹת,  \nבִּזְמַן שֶׁהִתְרוּ בָהֶן. \nאֲבָל בִּזְמַן שֶׁלֹּא הִתְרוּ בָהֶן, \nמַה יַּעֲשׁוּ שְׁנֵי אַחִים, \nשֶׁרָאוּ כְאַחַת שֶׁהָרַג זֶה אֶת הַנֶּפֶשׁ? \n",
            "<small>יד</small>\nהָיוּ שְׁנַיִם רוֹאִין אוֹתוֹ מֵחַלּוֹן זוֹ, \nוּשְׁנַיִם רוֹאִין אוֹתוֹ מֵחַלּוֹן זוֹ, \nוְאֶחָד מַתְרֶה בוֹ בָאֶמְצַע, \nבִּזְמַן שֶׁמִּקְצָתָן רוֹאִין אֵלּוּ אֶת אֵלּוּ, \nהֲרֵי אֵלּוּ עֵדוּת אַחַת. \nוְאִם לָאו, הֲרֵי אֵלּוּ שְׁתֵּי עֵדִיּוֹת. \nלְפִיכָךְ, אִם נִמְצֵאת אַחַת מֵהֶן זוֹמֶמֶת, \nהִיא וָהֵן נֶהֱרָגִין, וְהַשְּׁנִיָּה פְטוּרָה.  \n\n<small>יה</small>\nרְבִּי יוֹסֵה בִרְבִּי יְהוּדָה אוֹמֵר: \nלְעוֹלָם אֵינוּ נֶהֱרָג, \nעַד שֶׁיְּהוּ פִי שְׁנֵי עֵדָיו מַתְרִים בּוֹ, שֶׁנֶּאֱמַר: (דברים יז,ו) \n\"עַל פִּי שְׁנַיִם עֵדִים\".  \nדָּבָר אַחֵר: \n\"עַל פִּי שְׁנַיִם עֵדִים\", \nשֶׁלֹּא תְהֵא סַנְהֶדְרִין שׁוֹמַעַת כְּמִפִּי הַתָּרְגְּמָן. \n",
            "<small>יו</small>\nמִי שֶׁנִּגְמַר דִּינוֹ וּבָרַח, \nוּבָא לִפְנֵי אוֹתוֹ בֵית דִּין, \nאֵין סוֹתְרִין אֶת דִּינוֹ.  \nבְּכָל מָקוֹם שֶׁיַּעַמְדוּ שְׁנַיִם וְיֹאמְרוּ: \n\"מְעִידִין אָנוּ אֶת אִישׁ [פְּלוֹנִי, \nשֶׁ]נִּגְמַר דִּינוֹ בְבֵית דִּינוֹ שֶׁלִּפְלוֹנִי, \nוּפְלוֹנִי וּפְלוֹנִי עֵדָיו\", \nהֲרֵי זֶה יֵהָרֵג.  \n\n<small>יז</small>\nסַנְהֶדְרִין נוֹהֶגֶת בָּאָרֶץ וּבְחוּצָה לָאָרֶץ. &lt;ובחוץ&gt; \nסֶנְהֶדְרִין הוֹרֶגֶת אֶחָד בַּשָּׁבוּעַ, \nוְנִקְרֵאת חַבְלָנִית; \nרְבִּי אֶלְעָזָר בֶּן עֲזַרְיָה אוֹמֵר: \nאֶחָד לְשִׁבְעִים שָׁנָה.  \nרְבִּי טַרְפוֹן וּרְבִּי עֲקִיבָה אוֹמְרִים: \nאִלּוּ הָיִינוּ בְסֶנְהֶדְרִין, \nלֹא נֶהֱרַג בָּהּ אָדָם מֵעוֹלָם. \nרַבָּן שִׁמְעוֹן בֶּן גַּמְלִיאֵל אוֹמֵר: \nאַף הֵן מַרְבִּין שׁוֹפְכֵי דָמִים בְּיִשְׂרָאֵל. \n\n\n\n"
        ],
        [
            "<small>א</small>\nוְאֵלּוּ הֵן הַגּוֹלִין: \nהַהוֹרֵג נֶפֶשׁ בִּשְׁגָגָה:  \nהָיָה מַעְגִּיל בַּמַּעְגֵּילָה, נָפְלָה עָלָיו וַהֲרָגַתּוּ, \nהָיָה מְשַׁלְשֵׁל בֶּחָבִית, וְנָפְלָה עָלָיו וַהֲרָגַתּוּ, \nהָיָה יוֹרֵד בַּסֻּלָּם, וְנָפַל עָלָיו וַהֲרָגוֹ, \nהֲרֵי זֶה גוֹלֶה.  \nאֲבָל אִם הָיָה מוֹשֵׁךְ בַּמַּעְגֵּילָה, \nוְנָפְלָה עָלָיו וַהֲרָגַתּוּ, \nהָיָה דוֹלֶה בֶחָבִית, \nוְנִפְסַק הַחֶבֶל וְנָפְלָה עָלָיו וַהֲרָגַתּוּ, \nהָיָה עוֹלֶה בַסֻּלָּם, וְנָפַל עָלָיו וַהֲרָגוֹ, \nהֲרֵי זֶה אֵינוּ גוֹלֶה.  \nזֶה הַכְּלָל: \nכָּל שֶׁכְּדֶרֶךְ הוֹרָדָתוֹ, גּוֹלֶה, \nוְשֶׁלֹּא כְדֶרֶךְ הוֹרָדָתוֹ, אֵינוּ גוֹלֶה.  \n\n<small>ב</small>\nנִשְׁמַט הַבַּרְזֶל מִקַּנָּתוֹ וְהָרַג, \nרְבִּי אוֹמֵר: \nאֵינוּ גוֹלֶה. \nוַחֲכָמִים אוֹמְרִים: \nגּוֹלֶה.  \nמִן הָעֵץ הַמִּתְבַּקֵּעַ, \nרְבִּי אוֹמֵר: \nגּוֹלֶה. \nוַחֲכָמִים אוֹמְרִים: \nאֵינוּ גוֹלֶה. \n",
            "<small>ג</small>\nזָרַק אֶת הָאֶבֶן לִרְשׁוּת הָרַבִּים וְהָרַג, \nהֲרֵי זֶה גוֹלֶה.  \nרְבִּי אֱלִיעֶזֶר בֶּן יַעֲקֹב אוֹמֵר: \nמִכְּשֶׁיָּצַאת הָאֶבֶן מִיָּדוֹ, \nוְהוֹצִיא הַלָּא אֶת רֹאשׁוֹ וְקִבְּלָהּ, \nהֲרֵי זֶה פָטוּר.  \n\nד &lt;ג&gt;\nזָרַק אֶת הָאֶבֶן לַחֲצֵרוֹ וְהָרַג, \nאִם יֵשׁ רְשׁוּת לַנִּזָּק לִכָּנֵס לַשָּׁם, גּוֹלֶה, \nוְאִם לָאו, אֵינוּ גוֹלֶה, שֶׁנֶּאֱמַר: (דברים יט,ה) \n\"וַאֲשֶׁר יָבֹא אֶת רֵעֵהוּ בַיַּעַר\", \nמַה הַיַּעַר רְשׁוּת לַנִּזָּק וְלַמַּזִּיק וּלְהִכָּנֵס לַשָּׁם, \nיָצָא חֲצַר בַּעַל הַבַּיִת, \nשֶׁאֵין רְשׁוּת לַנִּזָּק לִכָּנֵס לַשָּׁם. \nאַבָּא שָׁאוּל אוֹמֵר: \nמַה חֲטָבַת עֵצִים רְשׁוּת, \nיָצָא הָאָב הַמַּכֶּה אֶת בְּנוֹ, \nוְהָרַב הָרוֹדֶה בְתַלְמִידוֹ, \nוּשְׁלוּחַ בֵּית דִּין. \n",
            "<small>ה</small>\nהָאָב גּוֹלֶה עַל יְדֵי הַבֵּן, \nוְהַבֵּן גּוֹלֶה עַל יְדֵי הָאָב.  \nוְהַכֹּל גּוֹלִים עַל יְדֵי יִשְׂרָאֵל, \nוְיִשְׂרָאֵל גּוֹלִין עַל יְדֵיהֶן, \nחוּץ מֵעַל יְדֵי גֵר תּוֹשָׁב.  \nוְגֵר תּוֹשָׁב אֵינוּ גוֹלֶה אֶלָּא עַל יְדֵי גֵר תּוֹשָׁב.  \n\n<small>ו</small>\nהַסּוֹמֵא אֵינוּ גוֹלֶה. \nדִּבְרֵי רְבִּי יְהוּדָה.  \nוּרְבִּי מֵאִיר אוֹמֵר: \nגּוֹלֶה.  \nהַשּׂוֹנֵא אֵינוּ גוֹלֶה. \nרְבִּי יוֹסֵה בִרְבִּי יְהוּדָה אוֹמֵר: \nהַשּׂוֹנֵא נֶהֱרָג, מִפְּנֵי שֶׁהוּא כְמוּעָד. \nרְבִּי שִׁמְעוֹן אוֹמֵר: \nיֵשׁ שׁוֹנֵא גוֹלֶה וְיֵשׁ שׁוֹנֵא שֶׁאֵינוּ גוֹלֶה. \nכָּל שֶׁהוּא יָכוֹל לוֹמַר, \nלְדַעַת הָרַג, אֵינוּ גוֹלֶה, \nוְשֶׁלֹּא לְדַעַת הָרַג, הֲרֵי זֶה גוֹלֶה. \n",
            "<small>ז</small>\nלְאֵיכָן גּוֹלִין? לְעִיר מִקְלָט. \nלְשָׁלוֹשׁ שֶׁבְּעֵבֶר הַיַּרְדֵּן וּלְשָׁלוֹשׁ שֶׁבְּאֶרֶץ כְּנַעַן, \nשֶׁנֶּאֱמַר: (במדבר לה,יד) \n\"אֵת שְׁלֹשׁ הֶעָרִים תִּתְּנוּ מֵעֵבֶר לַיַּרְדֵּן, \nוְאֵת שְׁלֹשׁ הֶעָרִים תִּתְּנוּ בְאֶרֶץ כְּנָעַן\".  \nעַד שֶׁלֹּא נִבְחֲרוּ שָׁלוֹשׁ שֶׁבְּאֶרֶץ יִשְׂרָאֵל, \nלֹא הָיוּ שָׁלוֹשׁ שֶׁבְּעֵבֶר הַיַּרְדֵּן קוֹלְטוֹת, שֶׁנֶּאֱמַר: (במדבר לה,יג) \n\"שֵׁשׁ עָרֵי מִקְלָט תִּהְיֶינָה\", \nשֶׁיְּהוּ שֶׁשְׁתָּן קוֹלְטוֹת כְּאַחַת. \n",
            "<small>ח</small>\nוּמְכֻוָּנוֹת לָהֶן דְּרָכִים מִזּוֹ לָזוֹ, שֶׁנֶּאֱמַר: (דברים יט,ג) \n\"תָּכִין לְךָ הַדֶּרֶךְ וְשִׁלַּשְׁתָּ אֶת גְּבוּל אַרְצְךָ \nאֲשֶׁר יַנְחִילְךָ יי אֱלֹהֶיךָ, \nוְהָיָה לָנוּס שָׁמָּה כָּל רֹצֵחַ.\" \nוּמוֹסְרִין לוֹ שְׁנֵי תַלְמִידֵי חֲכָמִים, \nשֶׁמֵּא יַהַרְגֶנּוּ בַדֶּרֶךְ, וִידַבְּרוּ אֵלָיו.  \nרְבִּי מֵאִיר אוֹמֵר: \nהוּא מְדַבֵּר עַל יְדֵי עַצְמוֹ, שֶׁנֶּאֱמַר: (דברים יט,ד) \n\"וְזֶה דְבַר הָרֹצֵחַ\". \n",
            "<small>ט</small>\nרְבִּי יוֹסֵה בִרְבִּי יְהוּדָה אוֹמֵר: \nכַּתְּחִלָּה, אֶחָד שׁוֹגֵג וְאֶחָד מֵזִיד, \nמְקַדְּמִין לְעִיר מִקְלָט, \nוּבֵית דִּין שׁוֹלְחִין וּמְבִיאִין אוֹתָן מִשָּׁם. \nמִי שֶׁנִּתְחַיַּב מִיתָה, הֲרָגוּהוּ; &lt;מִשֶּׁנִּתְחַיַּב&gt;\nוּמִי שֶׁלֹּא נִתְחַיַּב מִיתָה, פְּטָרוּהוּ. \nוּמִי שֶׁנִּתְחַיַּב גָּלוּת, \nמַחְזִירִין אוֹתוֹ לִמְקוֹמוֹ, שֶׁנֶּאֱמַר: (במדבר לה,כה) \n\"וְהֵשִׁיבוּ אתוֹ הָעֵדָה אֶל עִיר מִקְלָטוֹ אֲשֶׁר נָס שָׁמָּה\".\nאֶחָד מָשׁוּחַ בְּשֶׁמֶן הַמִּשְׁחָה, \nוְאֶחָד מְרֻבֵּה בְגָדִים, \nוְאֶחָד שֶׁעָבַר מִמְּשִׁיחָתוֹ. \nרְבִּי יְהוּדָה אוֹמֵר: \nאַף מָשׁוּחַ מִלְחָמָה מַחְזִיר אֶת הָרוֹצֵחַ.  \nלְפִיכָךְ אִמּוֹתֵיהֶן שֶׁלַּכֹּהֲנִים מְסַפְּקוֹת לָהֶן מִחְיָה וּכְסוּת, \nכְּדֵי שֶׁלֹּא יִתְפַּלְּלוּ עַל בְּנֵיהֶן שֶׁיָּמוּתוּ.  \n\n<small>י</small>\nנִגְמַר דִּינוֹ וּמֵת כֹּהֵן גָּדוֹל, \nהֲרֵי זֶה אֵינוּ גוֹלֶה. \nאִם עַד שֶׁלֹּא נִגְמַר דִּינוֹ מֵת כֹּהֵן גָּדוֹל, \nוּמִנּוּ כֹהֵן אַחֵר תַּחְתָּיו, \nלְאַחַר מִכֵּן נִגְמַר דִּינוֹ, \nחוֹזֵר לְמִיתָתוֹ שֶׁלַּשֵּׁנִי. \n",
            "<small>יא</small>\nנִגְמַר דִּינוֹ בְלֹא כֹהֵן גָּדוֹל, \nהַהוֹרֵג כֹּהֵן גָּדוֹל, \nוְכֹהֵן גָּדוֹל שֶׁהָרַג, \nאֵינוּ יוֹצֵא מִשָּׁם לְעוֹלָם.  \nאֵינוּ יוֹצֵא לֹא לְעֵדוּת מִצְוָה, \nוְלֹא לְעֵדוּת מָמוֹן, \nוְלֹא לְעֵדוּת נְפָשׁוֹת. \nאֲפִלּוּ יִשְׂרָאֵל צְרִיכִין לוֹ, \nוַאֲפִלּוּ שַׂר צְבָא יִשְׂרָאֵל כְּיוֹאָב בֶּן צְרוּיָה, \nאֵינוּ יוֹצֵא מִשָּׁם לְעוֹלָם, שֶׁנֶּאֱמַר: (במדבר לה,כה) \n\"אֲשֶׁר נָס שָׁמָּה\", \nשָׁם תְּהֵי דִירָתוֹ וְשָׁם תְּהֵא מִיתָתוֹ, \nוְשָׁם תְּהֵא קְבוּרָתוֹ.  \n\n<small>יב</small>\nכַּשֵּׁם שֶׁהָעִיר קוֹלֶטֶת, כָּךְ תְּחוּמָהּ קוֹלֵט.  \nרוֹצֵחַ שֶׁיָּצָא חוּץ לַתְּחוּם, וּמְצָאוֹ גוֹאֵל הַדָּם, \nרְבִּי יוֹסֵה הַגָּלִילִי אוֹמֵר: \nמִצְוָה בְיַד גּוֹאֵל הַדָּם, \nוּרְשׁוּת בְּיַד כָּל הָאָדָם; \nרְבִּי עֲקִיבָה אוֹמֵר: \nרְשׁוּת בְּיַד גּוֹאֵל הַדָּם, \nוְכָל אָדָן אֵין חַיָּבִין עָלָיו.  \n\n<small>יג</small>\nאִילָן שֶׁהוּא עוֹמֵד בְּתוֹךְ הַתְּחוּם, \nוְנוֹפוֹ נוֹטֶה חוּץ לַתְּחוּם, \nאוֹ עוֹמֵד חוּץ לַתְּחוּם, \nוְנוֹפוֹ נוֹטֶה לְתוֹךְ הַתְּחוּם, \nהַכֹּל הוֹלֵךְ אַחַר הַנּוֹף.  \nהָרַג בְּאוֹתָהּ הָעִיר, \nגּוֹלֶה מִשְּׁכוּנָה לִשְׁכוּנָה. \nוּבֶן לֵוִי גּוֹלֶה מֵעִיר לָעִיר. \n",
            "<small>יד</small>\n(כַּיוֹצֵא בוֹ) רוֹצֵחַ שֶׁגָּלָה לְעִיר מִקְלָטוֹ, \nוְרָצוּ אַנְשֵׁי הָעִיר לְכַבְּדוֹ, \nיֹאמַר לָהֶם \"רוֹצֵחַ אָנִי\".  \nאָמְרוּ לוֹ \"אַף עַל פִּי כֵן\", \nיְקַבֵּל מֵהֶן, שֶׁנֶּאֱמַר: (דברים יט,ד) \n\"וְזֶה דְבַר הָרֹצֵחַ\".  \n\n<small>יה</small>\nוּמַעֲלוֹת הָיוּ שָׂכָר לַלְוִיִּם.  \nדִּבְרֵי רְבִּי יְהוּדָה.  \nרְבִּי מֵאִיר אוֹמֵר: \nלֹא הָיוּ מַעֲלִים לָהֶן שָׂכָר.  \nוְחוֹזֵר לִשְׂרָרָה שֶׁהָיָה בָהּ. &lt;לסררה&gt; \nדִּבְרֵי רְבִּי מֵאִיר.  \nוּרְבִּי יְהוּדָה אוֹמֵר: \nלֹא הָיָה חוֹזֵר לִשְׂרָרָה שֶׁהָיָה בָהּ. &lt;לסררה&gt; \n\n\n\n"
        ],
        [
            "<small>א</small>\nאֵלּוּ הֵן הַלּוֹקִין: \nהַבָּא עַל אֲחוֹתוֹ, \nוְעַל אֲחוֹת אָבִיו, \nוְעַל אֲחוֹת אִמּוֹ, \nוְעַל אֲחוֹת אִשְׁתּוֹ, \nוְעַל אֵשֶׁת אָחִיו, \nוְעַל אֵשֶׁת אֲחִי אָבִיו, \nוְעַל הַנִּדָּה; \nאַלְמָנָה לְכֹהֵן גָּדוֹל, \nגְּרוּשָׁה וַחֲלוּצָה לְכֹהֵן הֶדְיוֹט, \n[מַמְזֶרֶת וּנְתִינָה לְיִשְׂרָאֵל, \nבַּת יִשְׂרָאֵל לְנָתִין וּלְמַמְזֵר.]  \nאַלְמָנָה וּגְרוּשָׁה, \nחַיָּבִין עָלֶיהָ מִשֵּׁם שְׁנֵי שֵׁמוֹת.  \nגְּרוּשָׁה וַחֲלוּצָה, \nאֵינוּ חַיָּב אֶלָּא מִשֵּׁם אֶחָד בִּלְבַד. \n",
            "<small>ב</small>\nטָמֵא שֶׁאָכַל אֶת הַקֹּדֶשׁ, \nוְהַבָּא אֶל מִקְדָּשׁ טָמֵא, \nוְהָאוֹכֵל חֵלֶב, וָדָם, וְנוֹתָר, וּפִגּוּל. \nהַשּׁוֹחֵט וְהַמַּעֲלֶה בַחוּץ, \nהָאוֹכֵל חָמֵץ בַּפֶּסַח, \nוְהָאוֹכֵל וְהָעוֹשֶׂה מְלָאכָה בְיוֹם הַכִּפּוּרִים, \nוְהַמְפַטֵּם אֶת הַשֶּׁמֶן, \nוְהַמְפַטֵּם אֶת הַקְּטֹרֶת, \nוְהַסָּךְ בְּשֶׁמֶן הַמִּשְׁחָה, \nוְהָאוֹכֵל נְבֵלוֹת וּטְרֵפוֹת, וּשְׁקָצִים וּרְמָשִׂים; &lt;ורמסים&gt;\nאָכַל טֶבֶל וּמַעֲשֵׂר רִאשׁוֹן שֶׁלֹּא נִטְּלָה תְרוּמָתוֹ, \nוּמַעֲשֵׂר שֵׁנִי וְהֶקְדֵּשׁ שֶׁלֹּא נִפְדּוּ. \nכַּמָּה יֹאכַל מִן הַטֶּבֶל וִיהֵא חַיָּב? &lt;כמא&gt;\nרְבִּי שִׁמְעוֹן אוֹמֵר: \nכָּל שֶׁהוּא. \nוַחֲכָמִים אוֹמְרִים: \nכַּזַּיִת.  \nאָמַר לָהֶן רְבִּי שִׁמְעוֹן: \nאֵין אַתֶּם מוֹדִים לִי בְאוֹכֵל נְמָלָה כָל שֶׁהוּא, \nשֶׁהוּא חַיָּב? \nאָמְרוּ לוֹ: \nמִפְּנֵי שֶׁהִיא כְבִרְיָתָהּ; \nאָמַר לָהֶן: \nאַף חִטָּה אַחַת כְּבִרְיָתָהּ. \n",
            "<small>ג</small>\nהָאוֹכֵל בִּכּוּרִים עַד שֶׁלֹּא קָרָא עֲלֵיהֶן, \nקָדְשֵׁי קָדָשִׁים חוּץ לַקְּלָעִים, \nקָדָשִׁין קַלִּים וּמַעֲשֵׂר שֵׁנִי חוּץ לַחוֹמָה,  \nהַשּׁוֹבֵר אֶת הָעֶצֶם בְּפֶסַח טָהוֹר, \nהֲרֵי זֶה לוֹקֶה אַרְבָּעִים.  \nאֲבָל הַמּוֹתִיר וְהַשּׁוֹבֵר בַּטָּמֵא, \nאֵינוּ לוֹקֶה אַרְבָּעִים. \n",
            "<small>ד</small>\nהַנּוֹטֵל אֵם עַל הַבָּנִים, \nרְבִּי יְהוּדָה אוֹמֵר: \nלוֹקֶה, וְאֵינוּ מְשַׁלֵּחַ. \nוַחֲכָמִים אוֹמְרִים: \nמְשַׁלֵּחַ, וְאֵינוּ לוֹקֶה.  \nזֶה הַכְּלָל: \nכָּל מִצְוַת בְלֹא תַעֲשֶׂה שֶׁיֶּשׁ בָּהּ קוּם וַעֲשֵׂה, \nאֵין חַיָּבִין עָלֶיהָ. \n",
            "<small>ה</small>\nהַקּוֹרֵחַ קָרְחָה בְרֹאשׁוֹ, \nוְהַמַּקִּיף פְּאַת רֹאשׁוֹ, \nוְהַמַּשְׁחִית פְּאַת זְקָנוֹ, \nהַסּוֹרֵט סִרְטָה אַחַת עַל הַמֵּת, \nחַיָּב.  \nסָרַט סִרְטָה אַחַת עַל חֲמִשָּׁה מֵתִים, \nאוֹ חָמֵשׁ סְרִיטוֹת עַל מֵת אֶחָד, \nחַיָּב עַל כָּל אַחַת וְאַחַת.  \nחַיָּב עַל הָרֹאשׁ שְׁתַּיִם, \nאַחַת מִכָּן וְאַחַת מִכָּן; \nעַל הַזָּקָן, שְׁתַּיִם מִכָּן, וְאַחַת מִלְּמַטָּן.  \nרְבִּי אֶלְעָזָר אוֹמֵר: \nאִם נְטָלוֹ כֻלּוֹ כְאַחַת, \nאֵינוּ חַיָּב אֶלָּא אַחַת. \nוְאֵינוּ חַיָּב, עַד שֶׁיִטְּלֶנּוּ בַתַּעַר. \nרְבִּי אֱלִיעֶזֶר אוֹמֵר: \nאֲפִלּוּ לִקְּטוֹ בַמַּלְקֶטֶת, אוֹ בְרָהִיטְנֵי, \nחַיָּב. \n",
            "<small>ו</small>\nהַכּוֹתֵב כְּתֹבֶת קַעֲקַע. \nכָּתַב וְלֹא קִעְקַע, \nקִעְקַע וְלֹא כָתַב, \nאֵינוּ חַיָּב עַד שֶׁיִּכְתֹּב וִיקַעְקַע בַּדְּיוֹ, \nוּבַכֹּחַל, וּבְכָל דָּבָר שֶׁהוּא רוֹשֵׁם.  \nרְבִּי שִׁמְעוֹן בֶּן יְהוּדָה אוֹמֵר מִשֵּׁם רְבִּי שִׁמְעוֹן: \nאֵינוּ חַיָּב עַד שֶׁיִּכְתֹּב שֵׁם הַשֵּׁם, שֶׁנֶּאֱמַר: (ויקרא יט,כח) \n\"וּכְתֹבֶת קַעֲקַע לֹא תִתְּנוּ בָכֶם אֲנִי יי\". \n",
            "<small>ז</small>\nנָזִיר שֶׁהָיָה שׁוֹתֶה בַיַּיִן כָּל הַיּוֹם, \nאֵינוּ חַיָּב אֶלָּא אַחַת.  \nאָמְרוּ לוֹ: \n\"אַל תִּשְׁתֶּה\", \"אַל תִּשְׁתֶּה!\" \nוְהוּא שׁוֹתֶה, \nחַיָּב עַל כָּל אַחַת וְאַחַת. \n",
            "<small>ח</small>\nהָיָה מִטַּמֵּא לַמֵּתִים כָּל הַיּוֹם, \nאֵינוּ חַיָּב אֶלָּא אַחַת.  \nאָמְרוּ לוֹ: \n\"אַל תִּטַּמֵּא, אַל תִּטַּמֵּא!\" \nוְהוּא מִטַּמֵּא, \nחַיָּב עַל כָּל אַחַת וְאַחַת.  \n\n<small>ט</small>\nהָיָה מְגַלֵּחַ כָּל הַיּוֹם, \nאֵינוּ חַיָּב אֶלָּא אַחַת.  \nאָמְרוּ לוֹ: \n\"אַל תְּגַלַּח, אַל תְּגַלַּח!\" \nוְהוּא מְגַלֵּחַ, \nחַיָּב עַל כָּל אַחַת וְאַחַת.  \n\n<small>י</small>\nהָיָה לוֹבֵשׁ בַּכִּלְאַיִם כָּל הַיּוֹם, \nאֵינוּ חַיָּב אֶלָּא אַחַת.  \nאָמְרוּ לוֹ: \n\"אַל תִּלְבַּשׁ, אַל תִּלְבַּשׁ!\" \nוְהוּא פּוֹשֵׁט וְלוֹבֵשׁ, \nחַיָּב עַל כָּל אַחַת וְאַחַת. \n",
            "<small>יא</small>\nיֵשׁ חוֹרֵשׁ תֶּלֶם אֶחָד, \nוְחַיָּב עָלָיו מִשֵּׁם שְׁמוֹנָה לָאוִין: &lt;לוים&gt;\nהַחוֹרֵשׁ בְּשׁוֹר וַחֲמוֹר, וְהֵן מֻקְדָּשִׁין, \nכִּלְאַיִם בַּכֶּרֶם, וּשְׁבִיעִית, וְיוֹם טוֹב, \nוְכֹהֵן וְנָזִיר וְאַף בֵּית טֻמְאָה.  \nחֲנַנְיָא בֶן חֲכִינַי אוֹמֵר: \nאַף הַלּוֹבֵשׁ כִּלְאַיִם.  \nאָמְרוּ לוֹ: \nאֵינוּ הַשֵּׁם.  \nאָמַר לָהֶן: \nאַף לֹא הַנָּזִיר הוּא הַשֵּׁם. \n",
            "<small>יב</small>\nוְכַמָּה מַלְקִים אוֹתוֹ? \nאַרְבָּעִים חָסֵר אַחַת, שֶׁנֶּאֱמַר: (דברים כה,ב-ג) \n\"בְּמִסְפַּר אַרְבָּעִים\", \nמִנְיָן שֶׁהוּא סָמוּךְ לְאַרְבָּעִים. &lt;מְנַיִין&gt; \nרְבִּי יְהוּדָה אוֹמֵר: \nאַרְבָּעִים שְׁלֵמוֹת הוּא לוֹקֶה.  \nוְאֵיכָן הוּא לוֹקֶה אֶת הַיְתֵרָה? \nבֵּין כְּתֵפָיו. \n",
            "<small>יג</small>\nאֵין עוֹמְדִין אוֹתוֹ \nאֶלָּא בְמַכּוֹת רְאוּיוֹת לְהִשְׁתַּלֵּשׁ.  \nעֲמָדוּהוּ לְקַבֵּל אַרְבָּעִים, \nלָקָה מִקְצָת, אָמְרוּ: \n\"אֵינוּ יָכוֹל לְקַבֵּל אַרְבָּעִים\", \nפָּטוּר.  \nעֲמָדוּהוּ לְקַבֵּל שְׁמוֹנֶה עֶשְׂרֵה, \nמִשֶּׁלָּקָה אָמְרוּ: \n\"יָכוֹל הוּא לְקַבֵּל אַרְבָּעִים\", \nפָּטוּר.  \nעָבַר עֲבֵרָה שֶׁיֶּשׁ בָּהּ שְׁנֵי לָאוִים: \nעֲמָדוּהוּ עֹמֶד אֶחָד, לוֹקֶה וּפָטוּר. \nאִם לָאו, \nלוֹקֶה וּמִתְרַפֵּא וְחוֹזֵר וְלוֹקֶה. \n",
            "<small>יד</small>\nכֵּיצַד מַלְקִין אוֹתוֹ? \nכּוֹפֵת שְׁתֵּי יָדָיו עַל הָעַמּוּד הֵילָךְ וְהֵילָךְ, \nחַזַּן הַכְּנֶסֶת אוֹחֵז בִּבְגָדָיו, \nאִם נִקְרָעוּ נִקְרָעוּ, וְאִם נִפְרָמוּ נִפְרָמוּ, \n[עַד שֶׁהוּא מְגַלֶּה אֶת לִבּוֹ.]  \nוְהָאֶבֶן נְתוּנָה מֵאֲחוֹרָיו, \nחַזַּן הַכְּנֶסֶת עוֹמֵד עָלֶיהָ, \nוּרְצוּעָה שֶׁלָּעֵגֶל בְּיָדוֹ, \nכְּפוּלָה אֶחָד לִשְׁנַיִם וּשְׁנַיִם לְאַרְבָּעָה, \nוּשְׁתֵּי רְצוּעוֹת עוֹלוֹת וְיוֹרְדוֹת בָּהּ. \n",
            "<small>יה</small>\nיָדָהּ טֶפַח, וְרָחְבָּהּ טֶפַח, \nוְרֹאשָׁהּ מַגַּעַת פִּי כְרֵסוֹ.  \nוּמַכֶּה אוֹתוֹ שָׁלִישׁ מִלְּפָנָיו, \nוּשְׁתֵּי יָדוֹת מִלַּאֲחוֹרָיו, \nוְאֵינוּ מַכֶּה אוֹתוֹ לֹא עוֹמֵד וְלֹא יוֹשֵׁב, \nאֶלָּא מֻטֶּה, שֶׁנֶּאֱמַר: (דברם כה,ב) \n\"וְהִפִּילוֹ\".  \nוְהַמַּכֶּה מַכֶּה בְאַחַת יָדוֹ בְּכָל כֹּחוֹ. \n",
            "<small>יו</small>\nוְהַקּוֹרֵא קוֹרֵא: (דברים כח,נח-נט)\n\"אִם לֹא תִשְׁמֹר לַעֲשׂוֹת \nאֶת כָּל דִּבְרֵי הַתּוֹרָה הַזֹּאת, \nהַכְּתֻבִים בַּסֵּפֶר הַזֶּה, \nלְיִרְאָה אֶת הַשֵּׁם הַנִּכְבָּד וְהַנּוֹרָא הַזֶּה, \nאֵת יי אֱלֹהֶיךָ. \nוְהִפְלָא יי אֶת מַכֹּתְךָ וְאֵת מַכּוֹת זַרְעֶךָ, \nמַכּוֹת גְּדֹלֹת וְנֶאֱמָנוֹת, \nוָחֳלָיִם רָעִים וְנֶאֱמָנִים.\" \nוְחוֹזֵר לִתְחִלַּת הַמִּקְרָא.  \nאִם מֵת תַּחַת יָדוֹ, \nפָּטוּר.  \nהוֹסִיף לוֹ עוֹד רְצוּעָה אַחַת, וּמֵת, \nהֲרֵי זֶה גוֹלֶה עַל יָדָיו.  \nנִתְקַלְקַל, בֵּין בָּרֵאִי בֵין בַּמַּיִם, \nפָּטוּר.  \nרְבִּי יְהוּדָה אוֹמֵר: \nהָאִישׁ בָּרֵאִי, וְהָאִשָּׁה בַמַּיִם. \n",
            "<small>יז</small>\nכָּל חַיְבֵי כָרֵתוֹת שֶׁלָּקוּ, \nנִפְטָרוּ יְדֵי כָרֵתָן, שֶׁנֶּאֱמַר: (דברים כה,ג) \n\"וְנִקְלָה אָחִיךָ לְעֵינֶיךָ\", \nמִשֶּׁלָּקָה, הֲרֵי הוּא כְאָחִיךָ.  \nדִּבְרֵי רְבִּי חֲנַנְיָא בֶן גַּמְלִיאֵל.  \nאָמַר רְבִּי חֲנַנְיָא בֶן גַּמְלִיאֵל: \nמָה, אִם הָעוֹבֵר עֲבֵרָה אַחַת, \nנַפְשׁוֹ נוֹטֶלֶת עָלֶיהָ, \nהָעוֹשֶׂה מִצְוָה אַחַת, \nעַל אַחַת כַּמָּה שֶׁתִּנָּתֶן לוֹ נַפְשׁוֹ.  \nרְבִּי שִׁמְעוֹן אוֹמֵר: \nמִמְּקוֹמוֹ הוּא לָמֵד, שֶׁנֶּאֱמַר: (ויקרא יח,כט) \n\"וְנִכְרְתוּ הַנְּפָשׁוֹת הָעֹשֹׂת מִקֶּרֶב עַמָּם.\" \nוְאוֹמֵר: (ויקרא יח,ה) \n\"אֲשֶׁר יַעֲשֶׂה אֹתָם הָאָדָם וָחַי בָּהֶם\", &lt;אוֹתָן הָאָדָם וְחַי בָּהֶן&gt;\nהָא, כָּל הַיּוֹשֵׁב וְלֹא עָבַר עֲבֵרָה, \nנוֹתְנִין לוֹ שָׂכָר כְּעוֹשֶׂה מִצְוָה.  \n\n<small>יח</small>\nרְבִּי שִׁמְעוֹן בִּרְבִּי אוֹמֵר: \nהֲרֵי הוּא אוֹמֵר: (דברים יב,כג) \n\"רַק חֲזַק לְבִלְתִּי אֲכֹל הַדָּם, \nכִּי הַדָּם הוּא הַנָּפֶשׁ\". \nוּמָה, אִם הַדָּם, \nשֶׁנַּפְשׁוֹ שֶׁלָּאָדָם חַתָּה הֵימֶנּוּ, \nהַפּוֹרֵשׁ מִמֶּנּוּ מְקַבֵּל שָׂכָר, \nגָּזֵל וַעֲרָיוֹת, \nשֶׁנַּפְשׁוֹ שֶׁלָּאָדָן מִתְאַוָּה לָהֶן וּמְחַמְּדַתָּן, \nהַפּוֹרֵשׁ מֵהֶן, עַל אַחַת כַּמָּה \nשֶׁיִּזְכֶּה לוֹ וּלְדוֹרוֹתָיו וּלְדוֹרֵי דּוֹרוֹתָיו, \nעַד סוֹף כָּל הַדּוֹרוֹת. \n",
            "<small>יט</small>\nרְבִּי חֲנַנְיָה בֶן עֲקַשְׁיָה אוֹמֵר: \nרָצָה הַמָקוֹם בָּרוּךְ הוּא לְזַכּוֹת אֶת יִשְׂרָאֵל, \nלְפִיכָךְ הִרְבָּה לָהֶן תּוֹרָה וּמִצְוֹת, שֶׁנֶּאֱמַר: (ישעיה מב,כא) \n\"יי חָפֵץ לְמַעַן צִדְקוֹ, יַגְדִּיל תּוֹרָה וְיַאְדִּיר\".  \n"
        ]
    ],
    "sectionNames": [
        "Chapter",
        "Mishnah"
    ]
}