{
    "versionTitle": "מַסֶּכְתָּא דְפִסְחָא בֹּא (פְּתִיחָה)", 
    "sectionNames": [
        "Masechta", 
        "Parsha"
    ], 
    "language": "he", 
    "title": "Mekhilta d'Rabbi Yishmael", 
    "text": [
        [
            "מַסֶּכְתָּא דְפִסְחָא בֹּא (פְּתִיחָה)[עריכה(שְׁמוֹת יב,א)", 
            "\"וַיֹּאמֶר יי אֶל מֹשֶׁה וְאֶל אַהֲרֹן,", 
            "בְּאֶרֶץ מִצְרַיִם לֵאמֹר.\"", 
            "שׁוֹמֵעַ אֲנִי, שֶׁהָיָה הַדִּבֵּר לְמֹשֶׁה וּלְאַהֲרֹן.", 
            "כְּשֶׁהוּא אוֹמֵר: (שְׁמוֹת ו,כח)", 
            "\"וַיְהִי בְּיוֹם דִּבֶּר יי אֶל מֹשֶׁה בְּאֶרֶץ מִצְרָיִם\",", 
            "לְמֹשֶׁה הָיָה הַדִּבֵּר, וְלֹא לְאַהֲרֹן!", 
            "אִם כֵּן, מַה תִּלְמֹד לוֹמַר \"אֶל מֹשֶׁה וְאֶל אַהֲרֹן\"?", 
            "אֶלָּא מְלַמֵּד שֶׁכַּשֵּׁם שֶׁהָיָה מֹשֶׁה כְּלָל לַדִּבְּרוֹת,", 
            "כָּךְ הָיָה אַהֲרֹן כְּלָל לַדִּבְּרוֹת.", 
            "וּמִפְּנֵי מָה לֹא נִדְבַּר עִמּוֹ?", 
            "מִפְּנֵי כְבוֹדוֹ שֶׁלְּמֹשֶׁה.", 
            "נִמְצֵאתָ מְמָעֵט אַהֲרֹן מִכָּל הַדִּבְּרוֹת שֶׁבַּתּוֹרָה,", 
            "חוּץ מִשְּׁלֹשָׁה מְקוֹמוֹת, מִפְּנֵי שֶׁאֵי אֶפְשָׁר.", 
            "דָּבָר אַחֵר:", 
            "\"אֶל מֹשֶׁה וְאֶל אַהֲרֹן\" לָמָּה נֶאֱמַר?", 
            "לְפִי שֶׁהוּא אוֹמֵר: (שְׁמוֹת ז,א)", 
            "\"וַיֹּאמֶר יי אֶל מֹשֶׁה:", 
            "רְאֵה נְתַתִּיךָ אֱלֹהִים לְפַרְעֹה.\"", 
            "אֵין לִי אֶלָּא מֹשֶׁה דַּיָּן לְפַרְעֹה.", 
            "אַהֲרֹן, מְנַיִן?", 
            "תִּלְמֹד לוֹמַר, \"אֶל מֹשֶׁה וְאֶל אַהֲרֹן\",", 
            "הִקִּישׁ אַהֲרֹן לְמֹשֶׁה:", 
            "מַה מֹּשֶׁה הָיָה דַּיָּן לְפַרְעֹה,", 
            "אַף אַהֲרֹן הָיָה דַּיָּן לְפַרְעֹה;", 
            "מַה מֹּשֶׁה הָיָה אוֹמֵר דְּבָרָיו וְלֹא יָרֵא,", 
            "אַף אַהֲרֹן אוֹמֵר דְּבָרָיו וְלֹא יָרֵא.", 
            "דָּבָר אַחֵר:", 
            "\"אֶל מֹשֶׁה וְאֶל אַהֲרֹן\",", 
            "שׁוֹמֵעַ אֲנִי,", 
            "כָּל הַקּוֹדֵם בַּמִּקְרָא הוּא קוֹדֵם בַּמַּעֲשֶׂה;", 
            "כְּשֶׁהוּא אוֹמֵר: (שְׁמוֹת ו,כו)", 
            "\"הוּא אַהֲרֹן וּמֹשֶׁה\",", 
            "מַגִּיד שֶׁשְּׁנֵיהֶם שְׁקוּלִין זֶה כַּזֶּה.", 
            "כַּיּוֹצֵא בַזֶּה אַתָּה אוֹמֵר: (בְּרֵאשִׁית א,א)", 
            "\"בְּרֵאשִׁית בָּרָא אֱלֹהִים אֵת הַשָּׁמַיִם וְאֵת הָאָרֶץ.\"", 
            "שׁוֹמֵעַ אֲנִי, כָּל הַקּוֹדֵם בַּמִּקְרָא הוּא קוֹדֵם בַּמַּעֲשֶׂה;", 
            "כְּשֶׁהוּא אוֹמֵר: (בְּרֵאשִׁית ב,ד)", 
            "\"בְּיוֹם עֲשׂוֹת יי אֱלֹהִים אֶרֶץ וְשָׁמָיִם\",", 
            "מַגִּיד שֶׁשְּׁנֵיהֶם שְׁקוּלִין כְּאֶחָד זֶה כַּזֶּה.", 
            "כַּיּוֹצֵא בַדָּבָר אַתָּה אוֹמֵר: (שְׁמוֹת ג,ו)", 
            "\"וַיֹּאמֶר: אָנֹכִי אֱלֹהֵי אָבִיךָ,", 
            "אֱלֹהֵי אַבְרָהָם אֱלֹהֵי יִצְחָק וֵאלֹהֵי יַעֲקֹב\",", 
            "שׁוֹמֵעַ אֲנִי, כָּל הַקּוֹדֵם בַּדָּבָר הוּא חָשׁוּב מֵחֲבֵרוֹ;", 
            "כְּשֶׁהוּא אוֹמֵר: (וַיִּקְרָא כו,מב)", 
            "\"וְזָכַרְתִּי אֶת בְּרִיתִי יַעֲקוֹב,", 
            "וְאַף אֶת בְּרִיתִי יִצְחָק,", 
            "וְאַף אֶת בְּרִיתִי אַבְרָהָם\",", 
            "מַגִּיד שֶׁשְּׁלָשְׁתָּן שְׁקוּלִין כְּאֶחָד.", 
            "כַּיּוֹצֵא בַדָּבָר אַתָּה אוֹמֵר: (שְׁמוֹת כב,יב)", 
            "\"כַּבֵּד אֶת אָבִיךָ וְאֶת אִמֶּךָ\".", 
            "שׁוֹמֵעַ אֲנִי, כָּל הַקּוֹדֵם בַּמִּקְרָא הוּא קוֹדֵם בַּמַּעֲשֶׂה;", 
            "כְּשֶׁהוּא אוֹמֵר: (וַיִּקְרָא יט,ג)", 
            "\"אִישׁ אִמּוֹ וְאָבִיו תִּירָאוּ\",", 
            "מַגִּיד שֶׁשְּׁנֵיהֶם שְׁקוּלִין זֶה כַּזֶּה.", 
            "כַּיּוֹצֵא בַדָּבָר אַתָּה אוֹמֵר: (בְּמִדְבַּר יד,ו)", 
            "\"וִיהוֹשֻׁעַ בִּן נוּן וְכָלֵב בֶּן יְפֻנֶּה,", 
            "מִן הַתָּרִים אֶת הָאָרֶץ, קָרְעוּ בִּגְדֵיהֶם.\"", 
            "שׁוֹמְעֵנִי, כָּל הַקּוֹדֵם בַּמִּקְרָא הוּא קוֹדֵם בַּמַּעֲשֶׂה;", 
            "תִּלְמֹד לוֹמַר: (בְּמִדְבַּר לב,יב)", 
            "\"בִּלְתִּי כָּלֵב בֶּן יְפֻנֶּה הַקְּנִזִּי וִיהוֹשֻׁעַ בִּן נוּן\",", 
            "מַגִּיד שֶׁשְּׁנֵיהֶם שְׁקוּלִים כְּאֶחָד.", 
            "\"בְּאֶרֶץ מִצְרַיִם\",", 
            "חוּץ לַכְּרָךְ.", 
            "אַתָּה אוֹמֵר חוּץ לַכְּרָךְ,", 
            "אוֹ אֵינוֹ אֶלָּא בְּתוֹךְ הַכְּרָךְ?", 
            "כְּשֶׁהוּא אוֹמֵר: (שְׁמוֹת ט,כט)", 
            "\"וַיֹּאמֶר אֵלָיו מֹשֶׁה:", 
            "כְּצֵאתִי אֶת הָעִיר, אֶפְרֹשׂ אֶת כַּפַּי אֶל יי,", 
            "הַקֹּלוֹת יֶחְדָּלוּן וְהַבָּרָד לֹא יִהְיֶה עוֹד,", 
            "לְמַעַן תֵּדַע כִּי לַיי הָאָרֶץ\",", 
            "וַהֲלֹא דְּבָרִים קַל וָחֹמֶר?", 
            "וּמַה תְּפִלָּה הַקַּלָּה,", 
            "לֹא הִתְפַּלֵּל מֹשֶׁה אֶלָּא חוּץ לָעִיר,", 
            "דִּבּוּר הֶחָמוּר,", 
            "דִּין הוּא שֶׁלֹּא נִדְבַּר עִמּוֹ אֶלָּא חוּץ לַכְּרָךְ.", 
            "וּמִפְּנֵי מָה לֹא נִדְבַּר עִמּוֹ בְּתוֹךְ הַכְּרָךְ?", 
            "מִפְּנֵי שֶׁהָיְתָה מְלֵאָה שִׁקּוּצִים וְגִלּוּלִים.", 
            "וְעַד שֶׁלֹּא נִבְחֲרָה אֶרֶץ יִשְׂרָאֵל,", 
            "הָיוּ כָּל הָאֲרָצוֹת כְּשֵׁרוֹת לַדִּבְּרוֹת;", 
            "מִשְּׁנִּבְחֲרָה אֶרֶץ יִשְׂרָאֵל, יָצְאוּ כָּל הָאֲרָצוֹת.", 
            "עַד שֶׁלֹּא נִבְחֲרָה יְרוּשָׁלַיִם,", 
            "הָיְתָה כָל אֶרֶץ יִשְׂרָאֵל כְּשֵׁרָה לַמִּזְבְּחוֹת;", 
            "מִשְּׁנִּבְחֲרָה יְרוּשָׁלַיִם,", 
            "יָצָאת אֶרֶץ יִשְׂרָאֵל, שֶׁנֶּאֱמַר: (דְּבָרִים יב,יג)", 
            "\"הִשָּׁמֶר לְךָ פֶּן תַּעֲלֶה עֹלֹתֶיךָ", 
            "בְּכָל מָקוֹם אֲשֶׁר תִּרְאֶה.", 
            "כִּי אִם בַּמָּקוֹם אֲשֶׁר יִבְחַר יי\".", 
            "עַד שֶׁלֹּא נִבְחַר בֵּית עוֹלָמִים,", 
            "הָיְתָה יְרוּשָׁלַיִם רְאוּיָה לַשְּׁכִינָה;", 
            "מִשֶּׁנִּבְחַר בֵּית עוֹלָמִים,", 
            "יָצָאת יְרוּשָׁלַיִם, שֶׁנֶּאֱמַר: (תְּהִלִּים קלב,יג)", 
            "\"כִּי בָחַר יי בְּצִיּוֹן, אִוָּהּ לְמוֹשָׁב לוֹ.\"", 
            "וְאוֹמֵר: (תְּהִלִּים קלב,יד)", 
            "\"זֹאת מְנוּחָתִי עֲדֵי עַד\".", 
            "עַד שֶׁלֹּא נִבְחַר אַהֲרֹן,", 
            "הָיוּ כָל יִשְׂרָאֵל כְּשֵׁרִים לַכְּהֻנָּה;", 
            "מִשֶּׁנִּבְחַר אַהֲרֹן,", 
            "יָצְאוּ כָּל יִשְׂרָאֵל, שֶׁנֶּאֱמַר: (בְּמִדְבַּר יח,יט)", 
            "\"בְּרִית מֶלַח עוֹלָם הִוא לִפְנֵי יי\"", 
            "וְאוֹמֵר: (בְּמִדְבַּר כה,יג)", 
            "\"וְהָיְתָה לּוֹ וּלְזַרְעוֹ אַחֲרָיו\"", 
            "עַד שֶׁלֹּא נִבְחַר דָּוִד,", 
            "הָיוּ כָּל יִשְׂרָאֵל כְּשֵׁרִים לַמַּלְכוּת;", 
            "מִשֶּׁנִּבְחַר דָּוִד,", 
            "יָצְאוּ כָּל יִשְׂרָאֵל, שֶׁנֶּאֱמַר: (דִּבְרֵי הַיָּמִים ב יג,ה)", 
            "\"הֲלֹא לָכֶם לָדַעַת,", 
            "כִּי יי אֱלֹהֵי יִשְׂרָאֵל נָתַן מַמְלָכָה לְדָוִיד עַל יִשְׂרָאֵל לְעוֹלָם,", 
            "לוֹ וּלְבָנָיו, בְּרִית מֶלַח.\"", 
            "אִם תֹּאמַר:", 
            "דָּן אֲנִי אֶת הַנְּבִיאִים שֶׁנִּדְבַּר עִמָּהֶם בְּחוּצָה לָאָרֶץ,", 
            "אַף עַל פִּי שֶׁנִּדְבַּר עִמָּהֶם בְּחוּצָה לָאָרֶץ,", 
            "לֹא נִדְבַּר עִמָּהֶם אֶלָּא בִּזְכוּת אָבוֹת,", 
            "שֶׁנֶּאֱמַר: (יִרְמְיָה לא יד-טז)", 
            "\"כֹּה אָמַר יי:", 
            "קוֹל בְּרָמָה נִשְׁמָע, נְהִי בְּכִי תַמְרוּרִים,", 
            "רָחֵל מְבַכָּה עַל בָּנֶיהָ, מֵאֲנָה לְהִנָּחֵם עַל בָּנֶיהָ כִּי אֵינֶנּוּ.", 
            "כֹּה אָמַר יי: מִנְעִי קוֹלֵךְ מִבֶּכִי וְעֵינַיִךְ מִדִּמְעָה,", 
            "כִּי יֵשׁ שָׂכָר לִפְעֻלָּתֵךְ, נְאֻם יי, וְשָׁבוּ מֵאֶרֶץ אוֹיֵב.", 
            "וְיֵשׁ תִּקְוָה לְאַחֲרִיתֵךְ נְאֻם יי, וְשָׁבוּ בָנִים לִגְבוּלָם.\"", 
            "וְיֵשׁ אוֹמְרִים:", 
            "אַף עַל פִּי שֶׁנִּדְבַּר עִמָּהֶם בְּחוּצָה לָאָרֶץ וּבִזְכוּת אָבוֹת,", 
            "לֹא נִדְבַּר עִמָּהֶם אֶלָּא בְמָקוֹם טָהוֹר שֶׁלְּמַיִם,", 
            "שֶׁנֶּאֱמַר: (דָּנִיֵּאל ח,ב)", 
            "\"וַאֲנִי הָיִיתִי עַל אוּבַל אוּלָי\"", 
            "וְאוֹמֵר: (דָּנִיֵּאל י,ד)", 
            "\"וַאֲנִי הָיִיתִי עַל יַד הַנָּהָר הַגָּדוֹל, הוּא חִדָּקֶל\"", 
            "וְאוֹמֵר: (יְחֶזְקֵאל א,ג)", 
            "\"הָיֹה הָיָה דְבַר יי אֶל יְחֶזְקֵאל בֶּן בּוּזִי הַכֹּהֵן,", 
            "בְּאֶרֶץ כַּשְׂדִּים עַל נְהַר כְּבָר\".", 
            "וְיֵשׁ אוֹמְרִים:", 
            "נִדְבַּר עִמּוֹ בָּאָרֶץ וְנִדְבַּר עִמּוֹ בְּחוּצָה לָאָרֶץ,", 
            "שֶׁנֶּאֱמַר:", 
            "\"הָיֹה הָיָה דְבַר יי\"", 
            "\"הָיֹה\", שֶׁנִּדְבַּר עִמּוֹ בָּאָרֶץ;", 
            "\"הָיָה\", שֶׁנִּדְבַּר עִמּוֹ חוּצָה לָאָרֶץ.", 
            "\"הָיָה\",", 
            "רַבִּי אֶלְעָזָר בֶּן צָדוֹק אוֹמֵר:", 
            "\"הֲרֵי הוּא אוֹמֵר: (יְחֶזְקֵאל ג,כב)", 
            "\"קוּם, צֵא אֶל הַבִּקְעָה\",", 
            "מַגִּיד שֶׁהַבִּקְעָה כְּשֵׁרָה.", 
            "תֵּדַע שֶׁאֵין הַשְּׁכִינָה נִגְלֵית בְּחוּצָה לָאָרֶץ,", 
            "שֶׁנֶּאֱמַר: (יוֹנָה א,ב)", 
            "\"וַיָּקָם יוֹנָה לִבְרֹחַ תַּרְשִׁישָׁה מִלִּפְנֵי יי\"", 
            "וְכִי מִלִּפְנֵי יי הוּא בּוֹרֵחַ?", 
            "וַהֲלֹא כְבָר נֶאֱמַר: (תְּהִלִּים קלט,ז-י)", 
            "\"אָנָה אֵלֵךְ מֵרוּחֶךָ, וְאָנָה מִפָּנֶיךָ אֶבְרָח?", 
            "אִם אֶסַּק שָׁמַיִם, שָׁם אָתָּה, וְאַצִּיעָה שְּׁאוֹל, הִנֶּךָ.", 
            "אֶשָּׂא כַנְפֵי שָׁחַר אֶשְׁכְּנָה בְּאַחֲרִית יָם,", 
            "גַּם שָׁם יָדְךָ תַנְחֵנִי, וְתֹאחֲזֵנִי יְמִינֶךָ.\"", 
            "וּכְתִיב: (זְכַרְיָה ד,י)", 
            "\"עֵינֵי יי הֵמָּה מְשׁוֹטְטִים בְּכָל הָאָרֶץ\",", 
            "וּכְתִיב: (מִשְׁלֵי טו,ג)", 
            "\"בְּכָל מָקוֹם עֵינֵי יי צֹפוֹת רָעִים וטוֹבִים.\"", 
            "(עָמוֹס ט ב-ד)", 
            "\"אִם יַחְתְּרוּ בִשְׁאוֹל,", 
            "מִשָּׁם יָדִי תִקָּחֵם,", 
            "וְאִם יַעֲלוּ הַשָּׁמַיִם, מִשָּׁם אוֹרִידֵם.", 
            "וְאִם יֵחָבְאוּ בְּרֹאשׁ הַכַּרְמֶל,", 
            "מִשָּׁם אֲחַפֵּשׂ וּלְקַחְתִּים,", 
            "וְאִם יִסָּתְרוּ מִנֶּגֶד עֵינַי בְּקַרְקַע הַיָּם,", 
            "מִשָּׁם אֲצַוֶּה אֶת הַנָּחָשׁ וּנְשָׁכָם.", 
            "וְאִם יֵלְכוּ בַשְּׁבִי לִפְנֵי אֹיבֵיהֶם,", 
            "מִשָּׁם אֲצַוֶּה אֶת הַחֶרֶב וַהֲרָגָתַם,", 
            "וְשַׂמְתִּי עֵינִי עֲלֵיהֶם לְרָעָה וְלֹא לְטוֹבָה.\"", 
            "וְאוֹמֵר: (אִיּוֹב לד,כב)", 
            "\"אֵין חשֶׁךְ וְאֵין צַלְמָוֶת לְהִסָּתֶר שָׁם פֹּעֲלֵי אָוֶן.\"", 
            "אֶלָּא אָמַר יוֹנָה,", 
            "אֵלֵךְ לִי לְחוּצָה לָאָרֶץ,", 
            "מָקוֹם שֶׁאֵין הַשְּׁכִינָה נִגְלֵית,", 
            "שֶׁהַגּוֹיִם קְרוֹבֵי תְּשׁוּבָה הֵן,", 
            "שֶׁלֹּא לְחַיֵּב אֶת יִשְׂרָאֵל.", 
            "מָשָׁל לְעֶבֶד כֹּהֵן שֶׁבָּרַח מֵרַבּוֹ.", 
            "אָמַר, אֵלֵךְ לִי לְבֵית הַקְּבָרוֹת,", 
            "מָקוֹם שֶׁאֵין רַבִּי יָכֹל לָבֹא אַחֲרַי.", 
            "אָמַר לוֹ רַבּוֹ: \"יֵשׁ לִי כְּנָיוֹת כַּיּוֹצֵא בָּךְ!\"", 
            "כָּךְ אָמַר יוֹנָה:", 
            "אֵלֵךְ לִי לְחוּצָה לָאָרֶץ,", 
            "מָקוֹם שֶׁאֵין הַשְּׁכִינָה נִגְלֵית,", 
            "שֶׁהַגּוֹיִם קְרוֹבֵי תְּשׁוּבָה הֵן,", 
            "שֶׁלֹּא לְחַיֵּב אֶת יִשְׂרָאֵל.", 
            "אָמַר לוֹ הַקֹּדֶשׁ בָּרוּךְ הוּא:", 
            "יֵשׁ לִי שְׁלוּחִין כַּיּוֹצֵא בָּךְ,", 
            "שֶׁנֶּאֱמַר: (יוֹנָה א,ד)", 
            "\"וַיי הֵטִיל רוּחַ גְּדוֹלָה אֶל הַיָּם\",", 
            "נִמְצֵאתָ אַתָּה אוֹמֵר:", 
            "\"שְׁלֹשָׁה בָנִים הֵם:", 
            "אֶחָד תָּבַע כְּבוֹד הָאָב וּכְבוֹד הַבֵּן,", 
            "וְאֶחָד תָּבַע כְּבוֹד הָאָב וְלֹא כְבוֹד הַבֵּן,", 
            "וְאֶחָד תָּבַע כְּבוֹד הַבֵּן וְלֹא כְבוֹד הָאָב.", 
            "יִרְמְיָה תָּבַע כְּבוֹד הָאָב וּכְבוֹד הַבֵּן,", 
            "שֶׁנֶּאֱמַר: (אֵיכֶה ג,מב)", 
            "\"נַחְנוּ פָשַׁעְנוּ וּמָרִינוּ אַתָּה לֹא סָלָחְתָּ.\"", 
            "לְכָךְ נִכְפְּלָה נְבוּאָתוֹ,", 
            "שֶׁנֶּאֱמַר: (יִרְמְיָה לו,לב)", 
            "\"וְעוֹד נוֹסַף עֲלֵיהֶם דְּבָרִים\".", 
            "אֵלִיָּהוּ תָּבַע כְּבוֹד הָאָב וְלֹא כְבוֹד הַבֵּן,", 
            "שֶׁנֶּאֱמַר: (מְלָכִים א יט,יד)", 
            "\"קַנֹּא קִנֵּאתִי לַיי אֱלֹהֵי צְבָאוֹת,", 
            "כִּי עָזְבוּ בְרִיתְךָ בְּנֵי יִשְׂרָאֵל,", 
            "אֶת מִזְבְּחֹתֶיךָ הָרָסוּ, וְאֶת נְבִיאֶיךָ הָרְגוּ בֶחָרֶב,", 
            "וָאִוָּתֵר אֲנִי לְבַדִּי, וַיְבַקְשׁוּ אֶת נַפְשִׁי לְקַחְתָּהּ.\"", 
            "וּמַה נֶּאֱמַר שָׁם? (מְלָכִים א יט טו-טז)", 
            "\"וַיֹּאמֶר יי אֵלָיו:", 
            "לֵךְ שׁוּב לְדַרְכְּךָ מִדְבַּרָה דַמָּשֶׂק,", 
            "וּבָאתָ וּמָשַׁחְתָּ אֶת חֲזָאֵל לְמֶלֶךְ עַל אֲרָם.", 
            "וְאֵת יֵהוּא בֶן נִמְשִׁי תִּמְשַׁח לְמֶלֶךְ עַל יִשְׂרָאֵל,", 
            "וְאֶת אֱלִישָׁע בֶּן שָׁפָט מֵאָבֵל מְחוֹלָה,", 
            "תִּמְשַׁח לְנָבִיא תַּחְתֶּיךָ.\"", 
            "שֶׁאֵין תִּלְמֹד לוֹמַר \"לְנָבִיא תַּחְתֶּיךָ\",", 
            "אֶלָּא שֶׁאֵי אֶפְשִׁי בִנְבוּאָתָךְ.", 
            "יוֹנָה תָּבַע כְּבוֹד הַבֵּן וְלֹא כְבוֹד הָאָב,", 
            "שֶׁנֶּאֱמַר: (יוֹנָה א,ג)", 
            "\"וַיָּקָם יוֹנָה לִבְרֹחַ תַּרְשִׁישָׁה מִלִּפְנֵי יי,", 
            "וַיֵּרֶד יָפוֹ וַיִּמְצָא אָנִיָּה בָּאָה תַרְשִׁישׁ,", 
            "וַיִּתֵּן שְׂכָרָהּ וַיֵּרֶד בָּהּ,", 
            "לָבוֹא עִמָּהֶם תַּרְשִׁישָׁה מִלִּפְנֵי יי.\"", 
            "מָה כתִיב? (יוֹנָה ג,א)", 
            "\"וַיְהִי דְבַר יי אֶל יוֹנָה שֵׁנִית לֵאמֹר.\"", 
            "שֵׁנִית נִדְבַּר עִמּוֹ, לֹא שְׁלִישִׁית.", 
            "רַבִּי נָתָן אוֹמֵר:", 
            "לֹא הָלַךְ יוֹנָה אֶלָּא לְאַבֵּד עַצְמוֹ בַּיָּם,", 
            "שֶׁנֶּאֱמַר: (יוֹנָה א,יב)", 
            "\"וַיֹּאמֶר אֲלֵיהֶם שָׂאוּנִי וַהֲטִילֻנִי אֶל הַיָּם\".", 
            "וְכֵן תִּמְצָא,", 
            "הָאָבוֹת וְהַנְּבִיאִים הָיוּ נוֹתְנִים עַצְמָם עַל יִשְׂרָאֵל.", 
            "בְּמֹשֶׁה מַה הוּא אוֹמֵר? (שְׁמוֹת לב,לב)", 
            "\"וְעַתָּה אִם תִּשָּׂא חַטָּאתָם,", 
            "וְאִם אַיִן מְחֵנִי נָא מִסִּפְרְךָ אֲשֶׁר כָּתָבְתָּ.\"", 
            "(בְּמִדְבַּר יא,טו)", 
            "\"וְאִם כָּכָה אַתְּ עֹשֶׂה לִּי, הָרְגֵנִי נָא הָרֹג,", 
            "אִם מָצָאתִי חֵן בְּעֵינֶיךָ, וְאַל אֶרְאֶה בְּרָעָתִי.\"", 
            "בְּדָוִד מַהוּ אוֹמֵר: (שְׁמוּאֵל ב כד)", 
            "\"הִנֵּה אָנֹכִי חָטָאתִי וְאָנֹכִי הֶעֱוֵיתִי,", 
            "וְאֵלֶּה הַצֹּאן, מֶה עָשׂוּ?", 
            "תְּהִי נָא יָדְךָ בִּי וּבְבֵית אָבִי!\"", 
            "הָא בְּכָל מָקוֹם אַתָּה מוֹצֵא,", 
            "הָאָבוֹת וְהַנְּבִיאִים נָתְנוּ נַפְשָׁם עַל יִשְׂרָאֵל.", 
            "\"לֵאמֹר\",", 
            "צֵא וֶאֱמֹר אֲלֵיהֶם מִיָּד,", 
            "דִּבְרֵי רַבִּי יִשְׁמָעֵאל,", 
            "שֶׁנֶּאֱמַר: (שְׁמוֹת לד,לד)", 
            "\"וְיָצָא וְדִבֶּר\".", 
            "רַבִּי אֱלִיעֶזֶר אוֹמֵר:", 
            "צֵא וֶאֱמֹר אֲלֵיהֶם וַהֲשִׁיבֵנִי דָבָר,", 
            "שֶׁנֶּאֱמַר: (שְׁמוֹת יט,ח)", 
            "\"וַיָּשֶׁב מֹשֶׁה אֶת דִּבְרֵי הָעָם אֶל יי\",", 
            "וְאוֹמֵר: (יְחֶזְקֵאל ט,יא)", 
            "\"וְהִנֵּה הָאִישׁ לְבֻשׁ הַבַּדִּים,", 
            "אֲשֶׁר הַקֶּסֶת בְּמָתְנָיו, מֵשִׁיב דָּבָר\",", 
            "וְאוֹמֵר: (אִיּוֹב לח,לה)", 
            "\"הַתְשַׁלַּח בְּרָקִים וְיֵלֵכוּ וְיֹאמְרוּ לְךָ הִנֵּנוּ.\"", 
            "שְׁלוּחֵי הַקֹּדֶשׁ בָּרוּךְ הוּא לֹא כִשְׁלוּחֵי בָשָׂר וָדָם,", 
            "שֶׁשְּׁלוּחֵי בָשָׂר וָדָם צְרִיכִין לַחְזֹר אֵצֶל שׁוֹלְחֵיהֶם,", 
            "אֲבָל לְפָנֶיךָ אֵינוֹ כֵן,", 
            "אֶלָּא \"הַתְשַׁלַּח בְּרָקִים וְיֵלֵכוּ\",", 
            "וְיָשׁוּבוּ לֹא נֶאֱמַר כֵּן אֶלָּא \"וְיֵלֵכוּ וְיֹאמְרוּ\",", 
            "הָא בְּכָל מָקוֹם שֶׁהֵן מְהַלְּכִין נִמְצָאִים לְפָנֶיךָ,", 
            "וְאוֹמְרִים \"עָשִׂינוּ שְׁלִיחוּתָךְ.\"", 
            "לְקַיֵּם מַה שֶּׁנֶּאֱמַר: (יִרְמְיָה כג,כד)", 
            "\"הֲלוֹא אֶת הַשָּׁמַיִם וְאֶת הָאָרֶץ אֲנִי מָלֵא, נְאֻם יי\".", 
            "רַבִּי יֹאשִׁיָּה אוֹמֵר:", 
            "כְּשֶׁהַקֹּדֶשׁ בָּרוּךְ הוּא גּוֹזֵר גְּזֵרוֹת טוֹבוֹת וְרָעוֹת עַל יִשְׂרָאֵל,", 
            "עַל הַטּוֹבָה, מַחְזִירִים לְפָנָיו,", 
            "וְעַל הָרָעָה, אֵין מַחְזִירִים לְפָנָיו,", 
            "שֶׁנֶּאֱמַר: (יְחֶזְקֵאל ט,ב)", 
            "\"וְהִנֵּה שִׁשָּׁה אֲנָשִׁים,", 
            "בָּאִים מִדֶּרֶךְ שַׁעַר הָעֶלְיוֹן, אֲשֶׁר מָפְנֶה צָפוֹנָה,", 
            "וְאִישׁ כְּלִי מַפָּצוֹ בְּיָדוֹ,", 
            "וְאִישׁ אֶחָד בְּתוֹכָם לָבֻשׁ בַּדִּים וְקֶסֶת הַסֹּפֵר בְּמָתְנָיו,", 
            "וַיָּבֹאוּ וַיַּעַמְדוּ אֵצֶל מִזְבַּח הַנְּחֹשֶׁת.\"", 
            "וּכְתִיב: (יְחֶזְקֵאל ט,ג)", 
            "\"וּכְבוֹד אֱלֹהֵי יִשְׂרָאֵל נַעֲלָה מֵעַל הַכְּרוּב\",", 
            "וְאוֹמֵר: (יְחֶזְקֵאל ט,ד-ה)", 
            "\"וַיֹּאמֶר יי אֵלָו:", 
            "עֲבֹר בְּתוֹךְ הָעִיר, בְּתוֹךְ יְרוּשָׁלִָם,", 
            "וְהִתְוִיתָ תָּו עַל מִצְחוֹת הָאֲנָשִׁים הַנֶּאֱנָחִים וְהַנֶּאֱנָקִים", 
            "עַל כָּל הַתּוֹעֵבוֹת הַנַּעֲשׂוֹת בְּתוֹכָהּ.", 
            "וּלְאֵלֶּה אָמַר בְּאָזְנַי\"", 
            "וְנֶאֱמַר: (יְחֶזְקֵאל ט,ו-ז)", 
            "\"זָקֵן בָּחוּר וּבְתוּלָה וְטַף וְנָשִׁים תַּהַרְגוּ לְמַשְׁחִית,", 
            "וְעַל כָּל אִישׁ אֲשֶׁר עָלָיו הַתָּו, אַל תִּגַּשׁוּ,", 
            "וּמִמִּקְדָּשִׁי תָּחֵלּוּ, וַיָּחֵלּוּ בָּאֲנָשִׁים הַזְּקֵנִים אֲשֶׁר לִפְנֵי הַבָּיִת.", 
            "וַיֹּאמֶר אֲלֵיהֶם:", 
            "טַמְּאוּ אֶת הַבַּיִת וּמַלְאוּ אֶת הַחֲצֵרוֹת חֲלָלִים, צֵאוּ!", 
            "וְיָצְאוּ וְהִכּוּ בָעִיר.\"", 
            "יָצְאוּ אֵלּוּ וָאֵלּוּ וְעָשׂוּ שְׁלִיחוּתָן,", 
            "אֵלּוּ שֶׁנִּצְטַוּוּ עַל הָרָעָה,", 
            "לֹא לָמַדְנוּ שֶׁהֶחְזִירוּ שְׁלִיחוּתָן,", 
            "וְזֶה שֶׁנִּצְטַוָּה עַל הַטּוֹבָה,", 
            "לָמַדְנוּ שֶׁהֶחְזִיר שְׁלִיחוּתוֹ,", 
            "שֶׁנֶּאֱמַר: (יְחֶזְקֵאל ט,יא)", 
            "\"וְהִנֵּה הָאִישׁ לְבֻשׁ הַבַּדִּים אֲשֶׁר הַקֶּסֶת בְּמָתְנָיו", 
            "מֵשִׁיב דָּבָר לֵאמֹר:", 
            "עָשִׂיתִי כַאֲשֶׁר צִוִּיתָנִי.\"", 
            "שִׁמְעוֹן בֶּן עַזַּי אוֹמֵר:", 
            "\"לֵאמֹר\",", 
            "בַּקּוֹל שֶׁאַתָּה שׁוֹמֵעַ בּוֹ, בּוֹ אַתְּ לָמֵד.", 
            "רַבִּי עֲקִיבָה אוֹמֵר:", 
            "\"לֵאמֹר\",", 
            "צֵא וֶאֱמֹר לָהֶם,", 
            "שֶׁבִּזְכוּתָם הוּא מְדַבֵּר עִמִּי,", 
            "שֶׁכָּל שְׁלֹשִׁים וּשְׁמֹנֶה שָׁנָה שֶׁהָיָה כוֹעֵס עַל יִשְׂרָאֵל,", 
            "לֹא הָיָה מְדַבֵּר עִמּוֹ,", 
            "שֶׁנֶּאֱמַר: (דְּבָרִים ב,טז-יז)", 
            "\"וַיְהִי כַאֲשֶׁר תַּמּוּ", 
            "כָּל אַנְשֵׁי הַמִּלְחָמָה לָמוּת מִקֶּרֶב הָעָם.", 
            "וַיְדַבֵּר יי אֵלַי לֵאמֹר.\"", 
            "אָמַר רַבִּי שִׁמְעוֹן בֶּן עַזַּי:", 
            "אֵינִי כְמֵשִׁיב עַל דִּבְרֵי רַבִּי,", 
            "אֶלָּא כְּמוֹסִיף עַל דְּבָרָיו.", 
            "וְלֹא עִם מֹשֶׁה בִּלְבַד הָיָה מְדַבֵּר בִּזְכוּת יִשְׂרָאֵל,", 
            "אֶלָּא עִם הַנְּבִיאִים כֻּלָּם לֹא דִבֵּר אֶלָּא בִּזְכוּת יִשְׂרָאֵל,", 
            "שֶׁנֶּאֱמַר: (יְחֶזְקֵאל ג,טו)", 
            "\"וָאֵשֵׁב שָׁם שִׁבְעַת יָמִים מַשְׁמִים בְּתוֹכָם.\"", 
            "וּכְתִיב: (יְחֶזְקֵאל ג,טז)", 
            "\"וַיְהִי מִקְצֵה שִׁבְעַת יָמִים", 
            "וַיְהִי דְבַר יי אֵלַי לֵאמֹר.\"", 
            "וּכְתִיב: (יִרְמְיָה מב,ז)", 
            "\"וַיְהִי מִקֵּץ עֲשֶׂרֶת יָמִים וַיְהִי דְבַר יי אֶל יִרְמְיָהוּ.\"", 
            "וְכֵן אַתָּה מוֹצֵא בְּבָרוּךְ בֶּן נֵרִיָּה,", 
            "שֶׁהָיָה מִתְרָעֵם לִפְנֵי הַמָּקוֹם: (יִרְמְיָה מה,נ)", 
            "\"אָמַרְתָּ אוֹי נָא לִי כִּי יָסַף יי יָגוֹן עַל מַכְאֹבִי\".", 
            "מַה נִּשְׁתַּנֵּיתִי אֲנִי מִכָּל תַּלְמִידֵי הַנְּבִיאִים?", 
            "יְהוֹשֻׁעַ שִׁמֵּשׁ מֹשֶׁה,", 
            "וְשָׁרְתָה עָלָיו רוּחַ הַקֹּדֶשׁ;", 
            "אֱלִישָׁע שִׁמֵּשׁ אֵלִיָּהוּ,", 
            "וְשָׁרְתָה עָלָיו רוּחַ הַקֹּדֶשׁ.", 
            "מַה נִּשְׁתַּנֵּיתִי אֲנִי מִכָּל תַּלְמִידֵי הַנְּבִיאִים?", 
            "\"יָגַעְתִּי בְּאַנְחָתִי וּמְנוּחָה לֹא מָצָאתִי.\"", 
            "וְאֵין מְנוּחָה אֶלָּא נְבוּאָה,", 
            "שֶׁנֶּאֱמַר: (בְּמִדְבַּר יא,כו)", 
            "\"וַתָּנַח עֲלֵהֶם הָרוּחַ\"", 
            "וְאוֹמֵר: (מְלָכִים ב ב,טו)", 
            "\"נָחָה רוּחַ אֵלִיָּהוּ עַל אֱלִישָׁע\",", 
            "וְאוֹמֵר: (יְשַׁעְיָה יא,ב)", 
            "\"וְנָחָה עָלָיו רוּחַ יי\".", 
            "בֹּא וּרְאֵה מָה הַמָּקוֹם מְשִׁיבוֹ: (יִרְמְיָה מה,ד-ה)", 
            "\"כֹּה תֹּאמַר אֵלָיו: כֹּה אָמַר יי:", 
            "הִנֵּה, אֲשֶׁר בָּנִיתִי, אֲנִי הֹרֵס,", 
            "וְאֵת אֲשֶׁר נָטַעְתִּי, אֲנִי נֹתֵשׁ,", 
            "וְאֶת כָּל הָאָרֶץ הִיא.", 
            "וְאַתָּה תְּבַקֶּשׁ לְךָ גְדֹלוֹת? אַל תְּבַקֵּשׁ\",", 
            "וְאֵין גְּדוֹלוֹת אֶלָּא נְבוּאָה,", 
            "שֶׁנֶּאֱמַר: (מְלָכִים ב ח,ד)", 
            "\"סַפְּרָה נָּא לִי אֵת כָּל הַגְּדֹלוֹת אֲשֶׁר עָשָׂה אֱלִישָׁע.\"", 
            "וְאוֹמֵר: (יִרְמְיָה לג,ג)", 
            "\"קְרָא אֵלַי וְאֶעֱנֶךָּ,", 
            "וְאַגִּידָה לְּךָ גְּדֹלוֹת וּבְצֻרוֹת לֹא יְדַעְתָּם.\"", 
            "אָמַר בָּרוּךְ בֶּן נֵרִיָּה:", 
            "אִם אֵין כֶּרֶם, אֵין סְיָג,", 
            "אִם אֵין צֹאן, אֵין רוֹעֶה.", 
            "מִפְּנֵי מָה? כִּי: (יִרְמְיָה מה,ה)", 
            "\"וְאַתָּה תְּבַקֶּשׁ לְךָ גְדֹלוֹת? אַל תְּבַקֵּשׁ!", 
            "כִּי הִנְנִי מֵבִיא רָעָה עַל כָּל בָּשָׂר, נְאֻם יי,", 
            "וְנָתַתִּי לְךָ אֶת נַפְשְׁךָ לְשָׁלָל,", 
            "עַל כָּל הַמְּקֹמוֹת אֲשֶׁר תֵּלֶךְ שָׁם.\"", 
            "הָא בְּכָל מָקוֹם אַתָּה מוֹצֵא,", 
            "שֶׁאֵין הַנְּבִיאִים מִתְנַּבְּאִים אֶלָּא בִּזְכוּתָן שֶׁלְּיִשְׂרָאֵל."
        ]
    ], 
    "versionSource": "http://he.wikisource.org/wiki/%D7%9E%D7%9B%D7%99%D7%9C%D7%AA%D7%90_%D7%9E%D7%A0%D7%95%D7%A7%D7%93%D7%AA_%D7%95%D7%9E%D7%A2%D7%95%D7%A6%D7%91%D7%AA_%D7%9E%D7%A1%D7%9B%D7%AA%D7%90_%D7%93%D7%A4%D7%A1%D7%97%D7%90_%D7%91%D7%90#.D7.9E.D6.B0.D7.9B.D6.B4.D7.99.D7.9C.D6.B0.D7.AA.D6.B8.D7.90_.D7.93.D6.B0.D6.BC.D7.A8.D6.B7.D7.91.D6.B4.D6.BC.D7.99_.D7.99.D6.B4.D7.A9.D6.B0.D7.81.D7.9E.D6.B8.D7.A2.D6.B5.D7.90.D7.9C.2C_.D7.9E.D6.B7.D7.A1.D6.B6.D6.BC.D7.9B.D6.B0.D7.AA.D6.B8.D6.BC.D7.90_.D7.93.D6.B0.D7.A4.D6.B4.D7.A1.D6.B0.D7.97.D6.B8.D7.90_.D7.91.D6.B9.D6.BC.D7.90", 
    "heTitle": "מכילתא דרבי ישמעאל", 
    "categories": [
        "Midrash", 
        "Halachic Midrash"
    ]
}