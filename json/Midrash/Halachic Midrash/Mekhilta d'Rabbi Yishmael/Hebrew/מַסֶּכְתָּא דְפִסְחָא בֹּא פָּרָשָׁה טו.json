{
    "versionTitle": "מַסֶּכְתָּא דְפִסְחָא בֹּא פָּרָשָׁה ט\"ו", 
    "sectionNames": [
        "Masechta", 
        "Parsha"
    ], 
    "language": "he", 
    "title": "Mekhilta d'Rabbi Yishmael", 
    "text": [
        [], 
        [], 
        [], 
        [], 
        [], 
        [], 
        [], 
        [], 
        [], 
        [], 
        [], 
        [], 
        [], 
        [], 
        [
            "[עריכה]", 
            "(שְׁמוֹת יב,מג)", 
            "\"וַיֹּאמֶר יי אֶל מֹשֶׁה וְאַהֲרֹן:", 
            "זֹאת חֻקַּת הַפָּסַח\".", 
            "יֵשׁ פַּרְשִׁיּוֹת שֶׁהוּא כּוֹלֵל בַּתְּחִלָּה וּפוֹרֵט בַּסּוֹף,", 
            "פּוֹרֵט בַּתְּחִלָּה וְכוֹלֵל בַּסּוֹף: (שְׁמוֹת יט,ו)", 
            "\"וְאַתֶּם תִּהְיוּ לִי מַמְלֶכֶת כֹּהֲנִים וְגוֹי קָדוֹשׁ\", פְּרָט;", 
            "\"אֵלֶּה הַדְּבָרִים אֲשֶׁר תדַּבֵּר אֶל בְּנֵי יִשְׂרָאֵל\", כְּלָל.", 
            "(בְּמִדְבַּר יט,ב)", 
            "\"זֹאת חֻקַּת הַתּוֹרָה\", כְּלָל;", 
            "\"וְיִקְחוּ אֵלֶיךָ פָרָה אֲדֻמָּה\", פְּרָט.", 
            "(שְׁמוֹת יב,מג)", 
            "\"זֹאת חֻקַּת הַפָּסַח\", כְּלָל;", 
            "\"כָּל בֶּן נֵכָר לֹא יֹאכַל בּוֹ\", פְּרָט.", 
            "כְּלָל וּפְרָט, אֵין בַּכְּלָל אֶלָּא מַה שֶּׁבַּפְּרָט.", 
            "(שְׁמוֹת יב,מג)", 
            "\"זֹאת חֻקַּת הַפָּסַח\".", 
            "בְּפֶסַח מִצְרָיִם וּבְפֶסַח דּוֹרוֹת הַכָּתוּב מְדַבֵּר.", 
            "דִּבְרֵי רַבִּי יֹאשִׁיָּה.", 
            "רַבִּי יוֹנָתָן אוֹמֵר:", 
            "בְּפֶסַח מִצְרָיִם הַכָּתוּב מְדַבֵּר.", 
            "אֵין לִי אֶלָּא פֶסַח מִצְרָיִם, פֶּסַח דּוֹרוֹת מְנַיִן?", 
            "תִּלְמֹד לוֹמַר: (בְּמִדְבַּר ט,ג)", 
            "\"כְּכָל חֻקֹּתָיו וּכְכָל מִשְׁפָּטָיו תַּעֲשׂוּ אֹתוֹ.\"", 
            "נָם לוֹ רַבִּי יֹאשִׁיָּה:", 
            "אֶחָד זֶה וְאֶחָד זֶה,", 
            "בְּפֶסַח מִצְרָיִם וּבְפֶסַח דּוֹרוֹת הַכָּתוּב מְדַבֵּר.", 
            "וּמַה תִּלְמֹד לוֹמַר \"כְּכָל חֻקֹּתָיו וּכְכָל מִשְׁפָּטָיו\"?", 
            "אֶלָּא בָּא הַכָּתוּב לְלַמֵּד בּוֹ דְּבָרִים הַמְחֻסָּרִים כָּן.", 
            "אִיסֵי בֶּן עֲקִיבָה אוֹמֵר:", 
            "חֻקָּה הָאֲמוּרָה בַּפֶּסַח אֵינָהּ אֶלָּא בְּגוּפוֹ.", 
            "(שְׁמוֹת יב,מג)", 
            "\"כָּל בֶּן נֵכָר לֹא יֹאכַל בּוֹ.\"", 
            "אֶחָד יִשְׂרָאֵל מְשֻׁמָּד וְאֶחָד גּוֹי בְּמַשְׁמָע,", 
            "שֶׁנֶּאֱמַר: (יְחֶזְקֵאל מד,ט)", 
            "\"כָּל בֶּן נֵכָר עֶרֶל לֵב\".", 
            "(שְׁמוֹת יב,מד)", 
            "\"וְכָל עֶבֶד אִישׁ\".", 
            "אֵין לִי אֶלָּא עֶבֶד אִישׁ,", 
            "עֶבֶד אִשָּׁה וְקָטָן מְנַיִן?", 
            "תִּלְמֹד לוֹמַר \"מִקְנַת כָּסֶף\", מִכָּל מָקוֹם.", 
            "(שְׁמוֹת יב,מד)", 
            "\"וּמַלְתָּה אֹתוֹ, אָז יֹאכַל בּוֹ.\"", 
            "\"אָז יֹאכַל בּוֹ\", רַבּוֹ.", 
            "מַגִּיד שֶׁמִּילַת עֲבָדָיו מְעַכְּבַתּוּ מִלֹּאכַל בַּפֶּסַח.", 
            "אֵין לִי אֶלָּא מִילַת עֲבָדָיו, מִילַת זְכָרָיו מְנַיִן?", 
            "הֲרֵי אַתָּה דָן:", 
            "נֶאֱמַר כָּאן \"אָז\", וְנֶאֱמַר לְהַלָּן \"אָז\";", 
            "מַה לְּהַלָּן מִילַת זְכָרִים, אַף כָּאן מִילַת זְכָרִים.", 
            "וּמָה כָּאן מִילַת עֲבָדָיו, אַף לְהַלָּן מִילַת עֲבָדָיו.", 
            "דִּבְרֵי רַבִּי אֱלִיעֶזֶר.", 
            "רַבִּי יִשְׁמָעֵאל אוֹמֵר:", 
            "אֵין מִילַת עֲבָדָיו מְעַכְּבַתּוּ מִלֹּאכַל בַּפֶּסַח.", 
            "וּמַה תִּלְמֹד לוֹמַר \"וּמַלְתָּה אֹתוֹ, אָז יֹאכַל בּוֹ\"?", 
            "הֲרֵי שֶׁהָיוּ לְפָנָיו עֲבָדִים עֲרֵלִים,", 
            "מְנַיִן אַתָּה אוֹמֵר", 
            "שֶׁאִם רָצָה לְמוּלָן וּלְהַאֲכִילָן בַּפֶּסַח, שֶׁהוּא רַשַּׁי?", 
            "תִּלְמֹד לוֹמַר \"וּמַלְתָּה אֹתוֹ, אָז יֹאכַל בּוֹ\".", 
            "וְכֵן מָצִינוּ שֶׁהוּא רַשַּׁי לְקַיֵּם לוֹ עֲבָדִים עֲרֵלִים,", 
            "שֶׁנֶּאֱמַר: (שְׁמוֹת כג,יב)", 
            "\"וְיִנָּפֵשׁ בֶּן אֲמָתְךָ וְהַגֵּר\".", 
            "רַבִּי אֱלִיעֶזֶר אוֹמֵר:", 
            "אֵינוֹ רַשַּׁי לְקַיֵּם לוֹ עֲבָדִים עֲרֵלִים,", 
            "שֶׁנֶּאֱמַר \"וּמַלְתָּה אֹתוֹ\".", 
            "אִם כֵּן, מַה תִּלְמֹד לוֹמַר \"וְיִנָּפֵשׁ בֶּן אֲמָתְךָ וְהַגֵּר\"?", 
            "לוֹמַר לָךְ,", 
            "הֲרֵי שֶׁלְּקָחוֹ רַבּוֹ עֶרֶב שַׁבָּת עִם חֲשֵׁכָה,", 
            "וְלֹא הִסְפִּיק לְמוּלוֹ עַד שֶׁהֶחְשִׁיךְ,", 
            "לְכָךְ נֶאֱמַר \"וְיִנָּפֵשׁ בֶּן אֲמָתְךָ וְהַגֵּר\".", 
            "דָּבָר אַחֵר: (שְׁמוֹת יב,מד)", 
            "\"וּמַלְתָּה אֹתוֹ, אָז יֹאכַל בּוֹ\", לָמָּה נֶאֱמַר?", 
            "לְהָבִיא אֶת שֶׁנִּתְקַיְּמָה בּוֹ מִצְוַת מִילָה אֲפִלּוּ שָׁעָה אַחַת,", 
            "אֲפִלּוּ שֶׁחָזַר הַבָּשָׂר וְחִפָּה אֶת הָעֲטָרָה,", 
            "אֵינוֹ מְעַכְּבוֹ מִלֹּאכַל לֹא בַּפֶּסַח וְלֹא לֹאכַל בִּתְרוּמָה,", 
            "עַל זֶה נִמְנוּ רַבּוֹתֵינוּ בְּלוֹד וְאָמְרוּ:", 
            "אֵין חוֹצֵץ לַטֻּמְאָה.", 
            "(שְׁמוֹת יב,מה)", 
            "\"תּוֹשָׁב וְשָׂכִיר לֹא יֹאכַל בּוֹ\".", 
            "\"תּוֹשָׁב\", זֶה גֵּר תּוֹשָׁב;", 
            "\"שָׂכִיר\", זֶה הַגּוֹי.", 
            "רַבִּי אֱלִיעֶזֶר אוֹמֵר:", 
            "\"תּוֹשָׁב וְשָׂכִיר לֹא יֹאכַל בּוֹ\", לָמָּה נֶאֱמַר?", 
            "לָדוּן מִן הַפֶּסַח עַל הַתְּרוּמָה,", 
            "לִפְסֹל בָּהּ אֶת הֶעָרֵל.", 
            "עַד שֶׁלֹּא יֹאמַר, יֵשׁ לִי בַּדִּין:", 
            "וּמָה, פֶּסַח הַקַּל, פָּסַל בּוֹ אֶת הֶעָרֵל,", 
            "תְּרוּמָה חֲמוּרָה, אֵינוֹ דִין שֶׁיִּפְסֹל בָּהּ אֶת הֶעָרֵל?", 
            "לֹא! אִם אָמַרְתָּ בַּפֶּסַח,", 
            "שֶׁמִּעֵט בּוֹ הַכָּתוּב זְמַן אֲכִילָתוֹ לְאוֹכְלָיו,", 
            "לְכָךְ פָּסַל בּוֹ אֶת הֶעָרֵל,", 
            "תֹּאמַר בִּתְרוּמַה,", 
            "שֶּׁרִבָּה הַכָּתוּב זְמַן אֲכִילָתָהּ לְאוֹכְלֶיהָ,", 
            "אֵינוֹ דִין שֶׁנִּפְסֹל בָּהּ אֶת הֶעָרֵל?", 
            "תִּלְמֹד לוֹמַר \"תּוֹשָׁב וְשָׂכִיר\" בַּפֶּסַח,", 
            "\"תּוֹשָׁב וְשָׂכִיר\" בִּתְרוּמָה.", 
            "מֻפְנֶה לְהַקִּישׁ וְלָדוּן גְּזֵרָה שָׁוָה:", 
            "נֶאֱמַר \"תּוֹשָׁב וְשָׂכִיר\" בַּפֶּסַח,", 
            "וְנֶאֱמַר \"תּוֹשָׁב וְשָׂכִיר\" בִּתְרוּמָה.", 
            "מַה כָּאן פּוֹסֵל בּוֹ אֶת הֶעָרֵל,", 
            "אַף לְהַלָּן, פּוֹסֵל בּוֹ אֶת הֶעָרֵל.", 
            "רַבִּי יִצְחָק אוֹמֵר:", 
            "\"תּוֹשָׁב וְשָׂכִיר לֹא יֹאכַל בּוֹ\" לָמָּה נֶאֱמַר?", 
            "וַהֲלֹא כְבָר נֶאֱמַר \"כָּל בֶּן נֵכָר לֹא יֹאכַל בּוֹ\"?", 
            "אֲבָל אִם הָיָה עֲרָבִי מָהוּל וְגִבְעוֹנִי מָהוּל,", 
            "שׁוֹמֵעַ אֲנִי, יֻכְשַׁר לֹאכַל בַּפֶּסַח!", 
            "תִּלְמֹד לוֹמַר \"תּוֹשָׁב וְשָׂכִיר לֹא יֹאכַל בּוֹ\".", 
            "(שְׁמוֹת יב,מו)", 
            "\"בְּבַיִת אֶחָד יֵאָכֵל\".", 
            "בַּחֲבוֹרָה אַחַת הַכָּתוּב מְדַבֵּר.", 
            "אַתָּה אוֹמֵר בַּחֲבוֹרָה אַחַת,", 
            "אוֹ אֵינוֹ אֶלָּא בְּבַיִת אֶחָד כְּמַשְׁמָעוֹ?", 
            "כְּשֶׁהוּא אוֹמֵר: (שְׁמוֹת יב,ז)", 
            "\"עַל הַבָּתִּים אֲשֶׁר יֹאכְלוּ אֹתוֹ בָּהֶם\",", 
            "הָא לָמַדְנוּ שֶׁהוּא נֶאֱכָל בְּבָתִּים הַרְבֵּה.", 
            "הָא מַה תִּלְמֹד לוֹמַר \"בְּבַיִת אֶחָד יֵאָכֵל\"?", 
            "בַּחֲבוֹרָה אַחַת.", 
            "מִכָּן אָמְרוּ:", 
            "הַפֶּסַח נֶאֱכָל בִּשְׁנֵי מְקוֹמוֹת,", 
            "וְאֵין נֶאֱכָל בִּשְׁתֵּי חֲבוֹרוֹת.", 
            "רַבִּי שִׁמְעוֹן בֶּן יוֹחַי אוֹמֵר:", 
            "בִּשְׁנֵי מְקוֹמוֹת, כֵּיצַד?", 
            "הָיוּ בְתוֹךְ הַבַּיִת,", 
            "וּבָקְעָה עֲלֵיהֶם הַקּוֹרָה וְיוֹצְאִים לַחוּץ;", 
            "הָיוּ בֶּחָצֵר וְיָרְדוּ גְּשָׁמִים עֲלֵיהֶם,", 
            "וְנִכְנְסוּ בְתוֹךְ הַבַּיִת,", 
            "נִמְצְאוּ אוֹכְלָיו אוֹכְלִין אוֹתוֹ בִשְׁנֵי מְקוֹמוֹת.", 
            "(שְׁמוֹת יב,מו)", 
            "\"בְּבַיִת אֶחָד יֵאָכֵל,", 
            "לֹא תוֹצִיא מִן הַבַּיִת מִן הַבָּשָׂר חוּצָה,", 
            "וְעֶצֶם לֹא תִשְׁבְּרוּ בוֹ.\"", 
            "חוּץ לַחֲבוֹרָה.", 
            "אַתָּה אוֹמֵר \"חוּצָה\", חוּץ לַחֲבוֹרָה,", 
            "אוֹ אֵינוֹ אֶלָּא חוּץ לַבַּיִת?", 
            "תִּלְמֹד לוֹמַר \"חוּצָה\", חוּץ לַאֲכִילָתוֹ.", 
            "הָא אִם הוֹצִיא, עָבַר עַל מִצְוָה.", 
            "שׁוֹמֵעַ אֲנִי, יְהֵא כָשֵׁר!", 
            "וְהַדִּין נוֹתֵן:", 
            "הוֹאִיל וּשְׁלָמִים קֳדָשִׁים קַלִּים,", 
            "וְהַפֶּסַח קֳדָשִׁים קַלִּים,", 
            "אִם לָמַדְתָּ עַל שְׁלָמִים אִם הוֹצִיאָן לַחוּץ, פְּסָלָן,", 
            "אַף הַפֶּסַח, אִם הוֹצִיאוֹ לַחוּץ, פְּסָלוֹ!", 
            "הָא מַה תִּלְמֹד לוֹמַר:", 
            "\"לֹא תוֹצִיא מִן הַבַּיִת מִן הַבָּשָׂר חוּצָה\"?", 
            "חוּץ לַחֲבוֹרָה.", 
            "(שְׁמוֹת יב,מו)", 
            "\"לֹא תוֹצִיא מִן הַבַּיִת מִן הַבָּשָׂר חוּצָה\".", 
            "בַּבָּשָׂר הַכָּתוּב מְדַבֵּר.", 
            "אַתָּה אוֹמֵר בַּבָּשָׂר,", 
            "אוֹ אֶחָד בָּשָׂר וְאֶחָד עֶצֶם פָּסַל?", 
            "תִּלְמֹד לוֹמַר \"בְּבַיִת אֶחָד יֵאָכֵל,", 
            "לֹא תוֹצִיא מִן הַבַּיִת מִן הַבָּשָׂר חוּצָה,", 
            "וְעֶצֶם לֹא תִשְׁבְּרוּ בוֹ\", בַּבָּשָׂר הַכָּתוּב מְדַבֵּר.", 
            "(שְׁמוֹת יב,מו)", 
            "\"וְעֶצֶם לֹא תִשְׁבְּרוּ בוֹ.\"", 
            "לָמָּה נֶאֱמַר?", 
            "וַהֲלֹא כְבָר נֶאֱמַר: (שְׁמוֹת יב,ח)", 
            "\"וְאָכְלוּ אֶת הַבָּשָׂר בַּלַּיְלָה הַזֶּה\"?", 
            "לְפִי שֶׁנֶּאֱמַר:", 
            "\"וְאָכְלוּ אֶת הַבָּשָׂר\", הַבָּשָׂר שֶׁחוּצָה לָעֶצֶם.", 
            "אַתָּה אוֹמֵר הַבָּשָׂר שֶׁחוּצָה לָעֶצֶם,", 
            "אוֹ אֵינוֹ אֶלָּא הַבָּשָׂר שֶׁבְּתוֹךְ הָעֶצֶם?", 
            "הָא מָה אֲנִי מְקַיֵּם \"וְעֶצֶם לֹא תִשְׁבְּרוּ בוֹ\"?", 
            "עֶצֶם שֶׁאֵין בּוֹ בָשָׂר, אוֹ עֶצֶם שֶׁיֵּשׁ בּוֹ בָשָׂר?", 
            "תִּלְמֹד לוֹמַר \"וְעֶצֶם לֹא תִשְׁבְּרוּ בוֹ\",", 
            "בֵּין שֶׁיֵּשׁ בּוֹ בָשָׂר בֵּין שֶׁאֵין בּוֹ בָשָׂר.", 
            "(שְׁמוֹת יב,מו)", 
            "\"בוֹ\",", 
            "וְלֹא בִשְׁאָר קֳדָשִׁים.", 
            "שֶׁהָיָה בַדִּין:", 
            "וּמָה, אִם פֶּסַח הַקַּל,", 
            "הֲרֵי הוּא עוֹבֵר עָלָיו מִשּׁוּם \"וְעֶצֶם לֹא תִשְׁבְּרוּ בוֹ\",", 
            "קֳדָשִׁים חֲמוּרִים,", 
            "אֵינוֹ דִין שֶׁיְּהֵא עוֹבֵר עֲלֵיהֶם מִשּׁוּם 'בַּל תִּשְׁבְּרוּ בוֹ'?", 
            "הָא מַה תִּלְמֹד לוֹמַר \"בוֹ\"?", 
            "\"בּוֹ\", וְלֹא בִשְׁאָר קֳדָשִׁים.", 
            "(שְׁמוֹת יב,מז)", 
            "\"כָּל עֲדַת יִשְׂרָאֵל\",", 
            "לָמָּה נֶאֱמַר?", 
            "לְפִי שֶׁהוּא אוֹמֵר: (שְׁמוֹת יב,כא)", 
            "\"וַיִּקְרָא מֹשֶׁה לְכָל זִקְנֵי יִשְׂרָאֵל וַיֹּאמֶר אֲלֵהֶם:", 
            "מִשְׁכוּ וּקְחוּ לָכֶם צֹאן לְמִשְׁפְּחֹתֵיכֶם וְשַׁחֲטוּ הַפָּסַח\",", 
            "יָכֹל כַּשֵּׁם שֶׁפֶּסַח מִצְרָיִם אֵינוֹ כָשֵׁר אֶלָּא לְמִשְׁפָּחָה,", 
            "אַף פֶּסַח דּוֹרוֹת אֵינוֹ כָשֵׁר אֶלָּא לְמִשְׁפָּחָה?", 
            "תִּלְמֹד לוֹמַר \"כָּל עֲדַת יִשְׂרָאֵל\",", 
            "מַגִּיד שֶׁפֶּסַח דּוֹרוֹת בָּא בְּעִרְבּוּבְיָה.", 
            "(שְׁמוֹת יב,מח)", 
            "\"וְכִי יָגוּר אִתְּךָ גֵּר, וְעָשָׂה פֶסַח לַיי\".", 
            "שׁוֹמֵעַ אֲנִי, כֵּיוָן שֶׁנִּתְגַּיַּר, יַעֲשֶׂה פֶסַח מִיָּד!", 
            "תִּלְמֹד לוֹמַר \"וְהָיָה כְּאֶזְרַח הָאָרֶץ\".", 
            "מָה אֶזְרָח בְּאַרְבָּעָה עָשָׂר,", 
            "אַף גֵּר בְּאַרְבָּעָה עָשָׂר.", 
            "רַבִּי שִׁמְעוֹן בֶּן אֶלְעָזָר אוֹמֵר:", 
            "הֲרֵי שֶׁנִּתְגַּיַּר בֵּין שְׁנֵי פְסָחִים,", 
            "שׁוֹמֵעַ אֲנִי, יַעֲשֶׂה פֶּסַח שֵׁנִי!", 
            "תִּלְמֹד לוֹמַר \"וְהָיָה כְּאֶזְרַח הָאָרֶץ\",", 
            "מָה אֶזְרַח הָאָרֶץ,", 
            "עַד שֶׁלֹּא עָשָׂה אֶת הָרִאשׁוֹן, יַעֲשֶׂה אֶת הַשֵּׁנִי,", 
            "כָּךְ גֵּר,", 
            "כָּל שֶׁלֹּא עָשָׂה אֶת הָרִאשׁוֹן, יַעֲשֶׂה אֶת הַשֵּׁנִי.", 
            "(שְׁמוֹת יב,מח)", 
            "\"הִמּוֹל לוֹ כָל זָכָר, וְאָז יִקְרַב לַעֲשֹׂתוֹ\".", 
            "מַגִּיד שֶׁמִּילַת זְכָרִים מְעַכְּבַתּוּ מִלֹּאכַל בַּפֶּסַח.", 
            "אֵין לִי אֶלָּא מִילַת זְכָרִים,", 
            "מִילַת עֲבָדִים מְנַיִן?", 
            "הֲרֵי אַתָּה דָן:", 
            "נֶאֱמַר כָּאן \"אָז\", וְנֶאֱמַר לְהַלָּן \"אָז\";", 
            "מַה לְּהַלָּן מִילַת עֲבָדִים,", 
            "אַף כָּאן מִילַת עֲבָדִים.", 
            "וּמָה כָּאן מִילַת זְכָרִים,", 
            "אַף לְהַלָּן מִילַת זְכָרִים.", 
            "דִּבְרֵי רַבִּי יִשְׁמָעֵאל.", 
            "רַבִּי יוֹנָתָן אוֹמֵר:", 
            "אֵין מִילַת זְכָרִים מְעַכְּבַתּוּ מִלֹּאכַל בַּפֶּסַח.", 
            "וּמַה תִּלְמֹד לוֹמַר \"הִמּוֹל לוֹ כָל זָכָר וְאָז יִקְרַב לַעֲשֹׂתוֹ\"?", 
            "אֶלָּא הֲרֵי שֶׁהָיוּ לְפָנָיו שְׁתֵּי מִצְווֹת,", 
            "מִצְוַת פֶּסַח וּמִצְוַת מִילָה,", 
            "אֵינִי יוֹדֵעַ אֵיזוֹ מֵהֶם תַּקְדִּים.", 
            "כְּשֶׁהוּא אוֹמֵר \"הִמּוֹל לוֹ כָל זָכָר וְאָז יִקְרַב לַעֲשֹׂתוֹ\"", 
            "תַּקְדִּים מִצְוַת מִילָה לְמִצְוַת הַפֶּסַח.", 
            "רַבִּי נָתָן אוֹמֵר:", 
            "שֶׁאֵין תִּלְמֹד לוֹמַר \"הִמּוֹל לוֹ\",", 
            "אֶלָּא לְהָבִיא אֶת הָעֶבֶד שֶׁטָּבַל לִפְנֵי רַבּוֹ,", 
            "וְיָצָא לְבֶן חוֹרִין.", 
            "מַעֲשֶׂה בִּבְלוּרְיָא,", 
            "שֶׁטָּבְלוּ מִקְצָת שִׁפְחוֹתֶיהָ לְפָנֶיהָ,", 
            "וּמִקְצָתָן לְאַחֲרֶיהָ.", 
            "וּבָא מַעֲשֶׂה לִפְנֵי חֲכָמִים וְאָמְרוּ", 
            "אֶת שֶׁטָּבְלוּ לְפָנֶיהָ, בָּנוֹת חוֹרִין,", 
            "לְאַחֲרֶיהָ, מְשֻׁעְבָּדוֹת.", 
            "וְאַף עַל פִּי כֵן, שִׁמְּשׁוּהָ עַד יוֹם מוֹתָהּ.", 
            "(שְׁמוֹת יב,מח)", 
            "\"וְכָל עָרֵל לֹא יֹאכַל בּוֹ\".", 
            "לָמָּה נֶאֱמַר?", 
            "וַהֲלֹא כְבָר נֶאֱמַר: (שְׁמוֹת יב,מג)", 
            "\"כָּל בֶּן נֵכָר לֹא יֹאכַל בּוֹ\"?", 
            "אֲבָל יִשְׂרָאֵל עָרֵל,", 
            "שׁוֹמֵעַ אֲנִי, יְהֵא כָשֵׁר לֹאכַל בַּפֶּסַח!", 
            "תִּלְמֹד לוֹמַר \"וְכָל עָרֵל לֹא יֹאכַל בּוֹ\".", 
            "(שְׁמוֹת יב,מט)", 
            "\"תּוֹרָה אַחַת יִהְיֶה לָאֶזְרָח\",", 
            "לָמָּה נֶאֱמַר?", 
            "וַהֲלֹא כְבָר נֶאֱמַר: (שְׁמוֹת יב,מח)", 
            "\"וְהָיָה כְּאֶזְרַח הָאָרֶץ\"?", 
            "וּמַה תִּלְמֹד לוֹמַר \"תּוֹרָה אַחַת יִהְיֶה לָאֶזְרָח\"?", 
            "לְפִי שֶׁהוּא אוֹמֵר \"וְכִי יָגוּר אִתְּךָ גֵּר וְעָשָׂה פֶסַח\",", 
            "אֵין לִי אֶלָּא פֶּסַח שֶׁהִשְׁוָה בּוֹ אֶת הַגֵּר לָאֶזְרָח!", 
            "שְׁאָר כָּל מִצְווֹת שֶׁבַּתּוֹרָה מְנַיִן?", 
            "תִּלְמֹד לוֹמַר \"תּוֹרָה אַחַת יִהְיֶה לָאֶזְרָח וְלַגֵּר\",", 
            "בָּא הַכָּתוּב וְהִשְׁוָה אֶת הַגֵּר לָאֶזְרָח", 
            "בְּכָל מִצְווֹת שֶׁבַּתּוֹרָה."
        ]
    ], 
    "versionSource": "http://he.wikisource.org/wiki/%D7%9E%D7%9B%D7%99%D7%9C%D7%AA%D7%90_%D7%9E%D7%A0%D7%95%D7%A7%D7%93%D7%AA_%D7%95%D7%9E%D7%A2%D7%95%D7%A6%D7%91%D7%AA_%D7%9E%D7%A1%D7%9B%D7%AA%D7%90_%D7%93%D7%A4%D7%A1%D7%97%D7%90_%D7%91%D7%90#.D7.9E.D6.B7.D7.A1.D6.B6.D6.BC.D7.9B.D6.B0.D7.AA.D6.B8.D6.BC.D7.90_.D7.93.D6.B0.D7.A4.D6.B4.D7.A1.D6.B0.D7.97.D6.B8.D7.90_.D7.91.D6.B9.D6.BC.D7.90_.D7.A4.D6.B8.D6.BC.D7.A8.D6.B8.D7.A9.D6.B8.D7.81.D7.94_.D7.94", 
    "heTitle": "מכילתא דרבי ישמעאל", 
    "categories": [
        "Midrash", 
        "Halachic Midrash"
    ]
}