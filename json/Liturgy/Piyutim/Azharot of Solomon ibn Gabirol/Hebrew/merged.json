{
    "title": "Azharot of Solomon ibn Gabirol",
    "language": "he",
    "versionTitle": "merged",
    "versionSource": "https://www.sefaria.org/Azharot_of_Solomon_ibn_Gabirol",
    "text": {
        "Prelude": [
            "אָמוֹן יוֹם זֶה. נָחֲלוּ עָם זֶה. עַל יַד חוֹזֶה. אִישׁ הָאֱלֹהִים:",
            "נוֹטֶה עֲלִיָּה. וְיוֹסֵד נְשִׁיָּה. לְךָ דוּמִיָּה. תְּהִלָּה אֱלֹהִים:",
            "יוֹם נִגְלֵיתָ. וְדָת הוֹרֵיתָ. מְאֹד נַעֲלֵיתָ. עַל כָּל אֱלֹהִים:",
            "דְּבַר אֵל שָׁמְעוּ. עָם נוֹשָׁעוּ. וְחָלוּ וְזָעוּ. מִפְּנֵי אֱלֹהִים:",
            "וְהִפְלִיא עֵצָה. גְּדוֹל הָעֵצָה. לְעָם חֵן מָצָא. בְּעֵינֵי אֱלֹהִים:",
            "יְקָרָה נְעִימָה. תּוֹרָה תְּמִימָה. לְהַנְחִיל אֲיוּמָּה. בָּא הָאֱלֹהִים:",
            "דָּת הוֹדִיעָם. וְקוֹל הִשְׁמִיעָם. רְאוּ הֲשָׁמַע עָם. קוֹל אֱלֹהִים:",
            "בְּאָזְנֵי הֲמוֹנַי. דִּבֵּר בְּסִינַי. הֲלֹא אֲנִי יְיָ. וְאֵין עוֹד אֱלֹהִים:",
            "נְטוֹשׁ זָר וּפִסְלוֹ. וְצֵא תֹאמַר לוֹ. הֲיַעֲשֶׂה לּוֹ. אָדָם אֱלֹהִים:",
            "אֶת שֵׁם הָאֵל. לַשָּׁוְא אַל תּוֹאֵל. כִּי עַל כָּל אֵל. גָּדוֹל אֱלֹהִים:",
            "לְכַבֵּד שַׁבָּת. רוּץ נָא בְחִבַּת. כִּי בוֹ שָׁבַת. וַיְכַל אֱלֹהִים:",
            "עַנֵּג אוֹמְנִים. בְּטוּב מַעֲדַנִּים. וְתַאֲרִיךְ שָׁנִים. לִפְנֵי אֱלֹהִים:",
            "זְרֵה שׁוֹפְכֵי דָם. וְאַל תְּהִי בְסוֹדָם. כִּי הָאָדָם. בְּצֶלֶם אֱלֹהִים:",
            "רַחֵק זִמָּה וְחֵמָה. וּמֹאזְנֵי מִרְמָה. פֶּן בְּאַף וְחֵימָה. יִפְקֹד אֱלֹהִים:",
            "בְּרֵעֲךָ לֹא תַעֲנֶה. שָׁוְא כְּמִתְאַנֶּה. כִּי שֵׁשׁ שָׂנֵא. יְיָ אֱלֹהִים:",
            "קִנְיַן אָח לֹא. תַחְמוֹד גַּם לֹא. תִּתְאַו אֲשֶׁר לוֹ. נָתַן אֱלֹהִים:",
            "וְהָעָם חָרְדוּ. וְתָמְהוּ וּפָחֲדוּ. רָאוּ וַיַּגִּידוּ. פּוֹעַל אֱלֹהִים:",
            "דִּבְּרוּ בְכוֹשֶׁר. נְדִיבֵי יוֹשֶׁר. נַעֲשֶׂה כָל אֲשֶׁר. צִוָּה אֱלֹהִים:",
            "הֲמוֹנֵי עַם זוּ. בְּדַת אֵל שִׂמְחוּ עִלְזוּ. וְאִמְרוּ לְכוּ חֲזוּ. מִפְעֲלוֹת אֱלֹהִים:",
            "חַי גּוֹאֲלֵנוּ. זְקוֹף יָדֵינוּ. וְחִישׁ הַרְאֵנוּ. בְּיֶשַׁע אֱלֹהִים:"
        ],
        "Positive Commandments": [
            "<b>שְׁ</b>מוֹר <b>לִ</b>בִּי <b>מַ</b>עֲנֶה. <b>הֱ</b>יֵה <b>בִּ</b>מְאֹד <b>נֶ</b>עֱנֶה. <b>יְ</b>רָא <b>הָ</b>אֵל <b>וּ</b>מְנֵה. <b>דְּ</b>בָרָיו <b>הַ</b>יְשָׁרִים:",
            "וְהוּא יִסְלַח אַשְׁמָה. וְהוּא יַרְבֶּה עָצְמָה. וְהוּא יִתֵּן חָכְמָה. לְהָבִין נִמְהָרִים:",
            "אֲסַפֵּר תּוּשִׁיּוֹת. מְתוּקוֹת לַפִּיוֹת. וְאַצִּיב תַּלְפִּיּוֹת. לְיַשֵּׁר הָעוֹבְרִים:",
            "וְאַזְכִּיר מִצְוֹת עֲשֵׂה. בְּדַת מָעוֹז וּמַחְסֶה. וְעַל פְּשָׁעַי יְכַסֶּה. מְגַלֶּה נִסְתָּרִים:",
            "שְׁמֹנָה וְאַרְבָּעִים. וּמָאתַיִם נְטוּעִים. כְּמוֹ מַסְמְרוֹת תְּקוּעִים. כְּמִסְפַּר אֵבָרִים:",
            "בְּסִינַי נוֹדָעוּ. וּמֵרוֹם נִשְׁמָעוּ. וְיַחְדָּו הָטְבָּעוּ. בְּתוֹךְ עֲשֶׂרֶת דְּבָרִים:",
            "אֲשֶׁר הָתְווּ הַתְווֹת. בְּתֵיבוֹת נִשְׁתָּווֹת. בְּמִסְפַּר הַמִּצְוֹת. וּבָהֶם נֶאֱמָרִים:",
            "וְהַמּוֹשִׁיעֲךָ. וְהַמּוֹדִיעֲךָ. עַד אֲשֶׁר לְרֵעֲךָ. נְתָנָם נֶחְקָרִים:",
            "וְהִרְעִים אֵל דֵּעוֹת. בְּקוֹל הִפְלִיא זְוָעוֹת. מְקַפֵּץ עַל גְּבָעוֹת. מְדַלֵּג עַל הָרִים:",
            "וְעֵת קָרָא אוֹתָם. רְעָדָה אֲחָזָתָם. וְיָצְאָה נִשְׁמָתָם. בְּרֶתֶת וּשְׁבָרִים:",
            "וְהוֹרִיד טַל אֵדָיו. לְעַמּוֹ וַעֲבָדָיו. וְהֵשִׁיב בַּחֲסָדָיו. נְשָׁמוֹת לִפְגָרִים:",
            "אֲנִי הוֹצֵאתִיךָ. אֲנִי הִזְהַרְתִּיךָ. אֲנִי הִדְרַכְתִּיךָ. בְּדַרְכֵי מֵישָׁרִים:",
            "לְיַחֵד אֵל אָיוֹם. שְׁתֵּי פְעָמִים בַּיּוֹם. לְהִתְפַּלֵּל יוֹם יוֹם. עֲרָבִים וּשְׁחָרִים:",
            "לְעָבְדוֹ וּלְאַהֲבוֹ בְּלֵב. וּלְדָבְקָה בוֹ. וְלִתְמוֹךְ בִּנְתִיבוֹ. פְּעָמִים וַאֲשׁוּרִים:",
            "לְקַדֵּשׁ תַּעֲצוּמוֹ. לְיִרְאָה מִזַּעְמוֹ. לְהִשָּׁבַע בִּשְׁמוֹ. בְּלִי שָׁוְא וּשְׁקָרִים:",
            "לְצַדֵּק דִּינֵהוּ. וְלִרְדּוֹף צִדְקֵהוּ. וְלִשְׁמֹר דָּתֵהוּ וְלַעֲשׂוֹת מַאֲמָרִים:",
            "דְּבָרָיו שִׂים מַרְפֵּא. עֲלֵי לֵב גַּם עַל פֶּה. וְכָתְבֵם עַל סִפֵּי. מְזוּזוֹת וּשְׁעָרִים:",
            "וְשִׁנַּנְתָּם תָּמִיד. לְבִנְךָ וּלְתַלְמִיד. וּמִבְּרָכוֹת תַּצְמִיד. מְאַת הַנִּגְמָרִים:",
            "בְּכוֹר בָּנִים תִּפְדֶּה. וְטוֹטָפוֹת תַּעְדֶּה. וּבַכְּנַעֲנִי תִרְדֶּה. וְתִמּוֹל בִּבְשָׂרִים:",
            "וְתִפְדֶּה פֶּטֶר חֲמוֹר. וְהַשַּׁבָּת תִּשְׁמוֹר. וְהַהַלֵּל תִּגְמוֹר. בְּיָמִים נִסְפָּרִים:",
            "וְעַל כַּנְפֵי בִגְדָךְ. גְּדִילִים תַּעֲשֶׂה לָּךְ. וְתַלְוֶה דַּל וָדָךְ. תְּפַיֵּיס בִּדְבָרִים:",
            "קְבַע בִּרְכַּת מָזוֹן. בְּאַט וּבְחִפָּזוֹן. וְלֹא תִמְצָא רָזוֹן. בְּעִנּוּי כִּפּוּרִים:",
            "עֲבוֹט עָנִי הָשֵׁב. וְאִתָּךְ אַל יֵשֵׁב. וְהַגְּזֵלָה תָשֵׁב. וְעוֹשֶׁק מִסְחָרִים:",
            "הֱיֵה לַשָֹּב עָנָיו. לְשִׂכְלוֹ וּלְשָׁנָיו. וְתָקוּם מִפָּנָיו. וּפָנָיו נֶהְדָּרִים:",
            "וְתִלְמוֹד וּתְלַמֵּד. וְהוֹרֶיךָ תְכַבֵּד. וְתָשִׁיב כְּלִי אוֹבֵד. וְתַקְדִּישׁ מְבֻכָּרִים:",
            "וְהַדַּלִּים תְּרַחֵם. וְהַחוֹלִים תְּשִׂיחֵם. וְהָאֲבֵלִים תְּנַחֵם. וְתִקְבּוֹר נִגְזָרִים:",
            "וְלִפְתֹּחַ וְלָתֵת. לְאֶבְיוֹן יֵחָתֵת. וְלַשְׁמִיד וּלְמוֹתֵת. עֲמָלֵק רֹאשׁ צָרִים:",
            "לְבַעֵר מַחְמֶצֶת. בְּכָלָה נֶחְרֶצֶת. וְלִשְׂרוֹף מִפְלֶצֶת. אֱלִילִים וַאֲשֵׁרִים:",
            "לְעַנֵּג יוֹם מְנוּחָה. בְּהַשְׁקֵט וּבְבִטְחָה. וְלָחוֹג וּלְשִׂמְחָה. וְלֶאֱהוֹב הַגֵּרִים:",
            "וְהַצְּדָקָה לַעֲשׂוֹת. כְּפִי יָד וּכְמִסּוֹת. וּמַשָֹּאוֹת וּמַעֲמָסוֹת. לְהָקִים וּלְהָרִים:",
            "וְתַלְמִיד שַׁעֲשׁוּעִים. לְהַדֵּר וּלְהַנְעִים. וְתוֹכַחַת רֵעִים. וְאַהֲבַת הַחֲבֵרִים:",
            "וְתֻמָּה וַעֲנָוָה. וְיֵין קִדּוּשׁ וְחֶדְוָה. וְיִרְאַת מִקְדָּשׁ. וַחֲכָמִים עִם הוֹרִים:",
            "וְלִמּוּד נֶאֱמָנָה. לְבָנִים בִּרְנָנָה. לְיָתוֹם וְאַלְמָנָה. וְלֵוִי עִם גֵּרִים:",
            "שְׁמוֹר מַעְשֵׂר עָנִי. וְגַם מַעְשֵׂר שֵׁנִי. וְרִאשׁוֹן וּשְׁמִינִי. תְּקַדֵּשׁ בַּהֲדָרִים:",
            "וּמַעֲשֵׂר מִמַּעֲשֵׂר. וְגַם וִדּוּי מַעֲשֵׂר. וּמִבְּהֵמָה תְּעַשֵֹּר. וְרֹאשׁ גֵּז מֵעֲדָרִים:",
            "וְקָדְשֵׁי מַתָּנִי. וְגַם מַעֲשֵׂר שֵׁנִי. תֹּאכְלֵם בִּמְעוֹנִי. וְהַחַלָּה תָּרִים:",
            "וְחַזֵּק מָךְ יִמּוֹט. וְלָעַד לֹא תִמּוֹט. וּבַשְּׁבִיעִית תִּשְׁמוֹט. סְפִיחִים וּנְזִירִים:",
            "וְתִשְׁמוֹט מַשָּׁאוֹת. וְשִׁכְחָה עִם פֵּאוֹת. בְּשָׂדֶה וּתְבוּאוֹת. וְעוֹלְלוֹת מִבְּצִירִים:",
            "וְלֶקֶט הַקָּצִיר. וּפֶרֶט הַבָּצִיר. עֲזוֹב לִבְלִי תָצִיר. לְדַלִּים נֵאָרִים:",
            "וְאֵלֵימוֹ הַבֵּט. בְּהַעְנֵק וּבְהַעֲבֵט. וְתֶן פֶּן תִּלָּבֵט. נְדָבוֹת וּנְדָרִים:",
            "שְׂמַח וֶאֱמוֹר הֶאָח. בְּהַחְיוֹתְךָ הָאָח. וְהַנוֹתָר בָּאָח. יְהוּשְׁלַךְ עַל אוּרִים:",
            "וּפִיגוּל כִּי יַבְאֵשׁ. יִשָֹּרֵף בָּאֵשׁ. וּפֶסַח בִּצְלִי אֵשׁ. וּמַצּוֹת וּמְרוֹרִים:",
            "וְרִאשׁוֹן וּשְׁבִיעִי. תְּקַדֵּשׁ בְּחַג יִשְׁעִי. וּמִקְרָא שָׁבוּעִי. בְּבִכּוּרֵי קְצִירִים:",
            "וְיוֹם זִכְרוֹן תְּרוּעָה. וְיוֹם כִּפּוּר תּוֹעָה. וְסוּכָּה וְאַרְבָּעָה. צְמָחִים נִבְחָרִים:",
            "עֲרָבִים כִּסְמָדָר. וְעֵץ עָבוֹת נֶהְדָּר. וּפְרִי עֵץ הָדָר. וְכַפּוֹת תְּמָרִים:",
            "וְכֹהֵן הוּקַם עַל. בְּאַלְמָנָה יִגְעַל. וּבִבְתוּלָה יִבְעַל. וְיָדֵהוּ יָרִים:",
            "וְיֵדַע הָעִתִּים. לְטַהֵר סוּת וּבָתִּים. וּפָתוֹת הַפִּתִּים. וְהַגֵּשׁ מֻקְטָרִים:",
            "וְנִשְׁלַח נִשְׁלוֹחַ. לְהַקְטִיר וְלִמְלוֹחַ. לְכַפֵּר וְלִסְלוֹחַ. פְּשָׁעִים נֶעְתָּרִים:",
            "וְלִיצוֹק וּלְבַלְבֵּל. וְלִשְׁחוֹט פַּר וְיוֹבֵל. וְלִמְלוֹק וּלְקַבֵּל. וְלִקְמוֹץ אַזְכָּרִים:",
            "וְכֵן יִלְמַד עִם זֶה. לְהָנִיף וּלְהַזֶּה. וְהַשּׁוֹק וְהֶחָזֶה. לְחֻקּוֹ נֶעְצָרִים:",
            "וְיָכִין לִמְלֶאכֶת שְׂרָד. וּבְעֵת לֶכֶת. לְבֵית הַפָּרוֹכֶת. בְּגָדִים מָשְׁזָרִים:",
            "וְתַבְנִית הַמִּשְׁכָּן. וְלֶחֶם הַנִּתְכָּן. וְשֶׁמֶן הַמְּתֻכָּן. לְמָשְׁחָה וְלִמְאוֹרִים:",
            "חֲנוּכָּה וּמְלֶאכֶת. קְטוֹרֶת נִסֶּכֶת. וְשֵׁשׁ הַמַּעֲרֶכֶת. וּשְׁתֵּי כִכָּרִים:",
            "וּשְׁלָמִים וּמָנוֹת. וְעוֹלוֹת וְקָרְבָּנוֹת. וְשָׁלֹשׁ מַתָּנוֹת. בְּמוֹעֲדִים נִזְכָּרִים:",
            "וְהָעוֹמֶר לְנַהֵל. וְנֵר שַׁבָּת יָהֵל. וּפָרָשַׁת הַקְהֵל. וְשׁוֹפְטִים עִם שׁוֹטְרִים:",
            "לְמַחְקוֹרֶת רִיבוֹת. נְפָשׁוֹת נֶעֱרָבוֹת. וְדִין אַרְבַּע אָבוֹת. נְזִיקִּים נִשְׁמָרִים:",
            "וְקֶצֶב וּתְבוּנָה. לְחָדְשֵׁי הַשָּׁנָה. וּמַתְּנוֹת כְּהוּנָּה. אַרְבָּעָה וְעֶשְׂרִים:",
            "וְהַתְּקוּפוֹת לְמַלֹּאת. וְנֵר חֲנוּכָּה לְהַעֲלוֹת. וְלֵרָאוֹת וְלַעֲלוֹת. בִּשְׁנֵי מַעֲשָׂרִים:",
            "לְהַנְעִים חוֹמָשִׁים. וְגַם לִהְיוֹת קְדוֹשִׁים. וְלִטְבוֹל נִפְרָשִׁים. בְּעִתִּים נִגְזָרִים:",
            "וְשֶׁבֶת בִּבְהֵמָה. וְעֶבֶד עִם אָמָה. וּבִכּוּרֵי אֲדָמָה. וּמִקְרָא בִכּוּרִים:",
            "וְזֵירוּז מָתְנַיִם. וְצֶדֶק מֹאזְנַיִם. וּמַתַּת פִּי שְׁנַיִם. לְבָנִים הַבְּכוֹרִים:",
            "וְחוֹק אֵיפוֹתַיִם. וְחוֹק מִדּוֹתַיִם. וּמוֹצָא שְׂפָתַיִם. וּפִדְיוֹן נִמְכָּרִים:",
            "וְחוֹפֶשׁ הָאָמָה. בְּסִימָן נִכְתָּמָה. וְדִין עָרֵי חוֹמָה. וּבָתֵּי הַחֲצֵרִים:",
            "וְאָדָם לֹא יָדוֹן. בְּנִמְכַּר עַל זָדוֹן. בְּיוֹבֵל וּמוֹת אָדוֹן. יְשׁוּלַּח לַדְרוֹרִים:",
            "וְצֵאת עִבְרִית חָפְשִׁית. בְּיוֹבֵל וְצֵאת שִׁשִּׁית. וְעוֹרוֹת וַחֲמִישִׁית. וְהַבְדֵּל שֵׁשׁ עָרִים:",
            "וְדִין שִׁפְחָה חֲרוּפָה. וְסוֹד עֶגְלָה עֲרוּפָה. וּפֶסַח לִתְרוּפָה. לְלֹא הֵמָּה טְהוֹרִים:",
            "וְטַהֲרַת הַדָּווֹת. בְּמֵימֵי הַמִּקְווֹת. וּפַר בָּא עַל מִצְוֹת. וּפַר הַכִּפּוּרִים:",
            "וְטַהֲרַת הַטּוּמְאָה. בְּקָרְבָּן הַנִּרְאָה. וְקָרְבַּן חַטָּאָה. וּמוּסָפִין עֶשְׂרִים:",
            "וְיוֹרֵד גַּם עוֹלֶה. וּוַדַּאי גַם נִתְלֶה. וְחֵרֶם הַמּוּפְלֶא. וְעֶרֶךְ הַנּוֹדְרִים:",
            "וְיָד יָתֵד לַחְפּוֹר. וְהָעוֹמֶר לִסְפּוֹר. וְאֵם קַן הַצִּפּוֹר. לְשַׁלַּח בַּיְּעָרִים:",
            "וְכָל טוּמְאָה לְהַפְלוֹת. בְּשֶׁקֶץ וּנְבֵלוֹת. וְאָדָם עִם מִכְלוֹת. וּמַשְׁקִים נִגָּרִים:",
            "וַהֶסֵּט וְשׁוֹכֶבֶת. וּמִקְרֶה מַחְשֶׁבֶת. וְיִבּוּם נֶעֱזֶבֶת. וְאִגֶּרֶת פּוּרִים:",
            "וְחִלּוּץ וָרוֹקֶת. לְאִשָּׁה נִתֶּקֶת. וְקוֹץ כַּף מַחְזֶקֶת. בִּמְבוּשֵׁי גְבָרִים:",
            "וְדִין אֵשֶׁת שִׁבְיָה. וְחוֹק פִּרְיָה וְרִבְיָה. וְתִלְבּוֹשֶׁת עֶרְיָה. וְנִסּוּךְ מֵי קָרִים:",
            "וְעָרְלָה וְהִלּוּלִים. וּמִשְׁנֶה לַמּוֹשְׁלִים. וּבְיוֹמָם לְהַשְׁלִים. שְׂכַר הַנִּשְׂכָּרִים:",
            "בְּרָכוֹת וּקְלָלוֹת. וּמֶכֶס וּנְחָלוֹת. וְשִׂיד אֲבָנִים גְּדוֹלוֹת. וְיוֹבֵל לַדְרוֹרִים:",
            "וַחֲצוֹצְרוֹת עֵדָה. וּמוּרָם מִתּוֹדָה. וְטִיבּוּל יוֹלֵדָה. מִדְּמֵי הַמְּקוֹרִים:",
            "וּפָרָה לִשְׂרֵיפָה. וַחֲזֵה לִתְנוּפָה. וּמַעְשַׂר הָאֵיפָה. וְהַתְּרוּמָה לְהָרִים:",
            "וְעִיר יַד שׁוֹלַחַת. לְמַלֵּט מִשַּׁחַת. וְעַם עִיר נִדַּחַת. לְהַחְרִיב וּלְהַחְרִים:",
            "וְעִיר כִּי תִסָּגֵר. אֲבָנֶיהָ תַּגֵּר. וְתֵת נְבֵלָה לַגֵּר. אוֹ מָכוֹר לְנָכְרִים:",
            "דְּמֵי כוֹפֶר תִּשְׁקוֹל. וְהַמַּסִּית תִּסְקוֹל. בְּיַעַן הֵרִים קוֹל. לְעָבְדָה לַאֲחֵרִים:",
            "וְחוֹלֵם וְעֵד זוֹמֵם. כְּאֶחָד הַחֲרִימֵם. לְבִלְתִּי יֵרוֹמֵם. לְהִנָּבֵא שְׁקָרִים:",
            "וּבִפְרָעוֹת תִּפְרַע. הַמּוֹצִיא שֵׁם רָע. וְאִישׁ זָב וּמְצוֹרָע. בְּהַזּוֹת נִטְהָרִים:",
            "וּבָזֶה יְרַפֵּא. טְמֵא מֵת אוֹ נִסְפֶּה. וּמַדִּיחַ תִּסְפֶּה. וְיִירְאוּ נִשְׁאָרִים:",
            "וְחוֹבֵל בַּחֲמִשָּׁה. תְּכַסֵּהוּ בוּשָׁה. וְדָם עַל יַבָּשָׁה. תְּכַסֶּה בַּעֲפָרִים:",
            "וְהַסּוֹטָה תַּשְׁקֶה. לְמַעַן תִּנָּקֶה. וְעָשִׂיתָ מַעֲקֶה. לְהָסִיר מַכְמוֹרִים:",
            "וְחָתָן כָּל שְׁנָתוֹ. יְהִי נָקִי לְבֵיתוֹ. וִיאַחֵר מִצֵּאתוֹ. וְלֹא יַעֲבוֹר דְּבָרִים:",
            "וְיָנִיף יַד רָמָה. מְשׁוּחַ מִלְחָמָה. לְבַל תִּפּוֹל אֵימָה. בְּלֵב הַנֶּחְגָּרִים:",
            "אֵלֶּה מִצְוֹתַי. וְאֵלֶּה חֻקּוֹתַי. וְאֵלֶּה תוֹרוֹתַי. תְּמִימִים וִישָׁרִים:",
            "תְּחַיֶּינָה מָהִיר. וְתִסְפֶּינָה יָהִיר. וְהַמַזְהִיר יַזְהִיר. כְּזוֹהַר הַמְּאוֹרִים:",
            "וְלַנִּזְהָר יִקְרַב. בְּשָׁמְרָם עֵקֶב רָב. וּבָאוֹר הַנֶּעֱרָב. יְשָׁרִים מַכְתִּירִים:"
        ],
        "Negative Commandments": [
            "בְּצֵל שַׁדַּי אֶחֱסֶה. וְצִדְקוֹ לֹא אֲכַסֶּה. בְּמִצְוֹת לֹא תַעֲשֶׂה. וְאַגִּיד מֵישָׁרִים:",
            "כְּתוּבִים בֶּאֱמוּנָה. בְּעֵדוּת נֶאֱמָנָה. וְכִימֵי הַשָּׁנָה. בְּמִסְפָּר נֶחְקָרִים:",
            "יְקָרִים מִפְּנִינִים. עֲתִידִים וּצְפוּנִים. לְבַת הָאֵיתָנִים. בְּעֶדְיֵי קִשּׁוּרִים:",
            "צְאִי נָא לִקְרָאתִי. אֲחוֹתִי רַעְיָתִי. וְשִׁמְעִי תוֹרָתִי. וְלִקְחִי מוּסָרִים:",
            "חֲשַׁקְתִּיךְ וָאוֹהַב. פְּדִיתִיךְ מִלַּהַב. כְּמוֹ תוֹרֵי זָהָב. צְרוּפִים וּטְהוֹרִים:",
            "בְּצֵאתִי נִצָּבָה. בְּאֶלֶף וּרְבָבָה. וְקוֹל דּוֹדִי זֶה בָא. מְדַלֵּג עַל הָרִים:",
            "אָנֹכִי יְיָ. קְרָאתִיךָ בְסִינַי. וְלֹא יִהְיֶה עַל פָּנַי. לְךָ אֱלֹהִים אֲחֵרִים:",
            "וְלֹא תַעֲשֶׂה פֶסֶל. בְּרֶשַׁע וּבְכֶסֶל. וְלֹא תָשִׂים פֶּסֶל. לְהַקְנִיאוֹ בְּזָרִים:",
            "וְגוּר מִלֶּהָבָה. לְהָבִיא תוֹעֵבָה. וְלִבְנוֹת מַצֵּבָה. וְלָטַעַת אֲשֵׁרִים:",
            "וְסוּר מִשֵּׁמַע שָׁוְא. וְהַאֲמֵן בַּשָּׁוְא. וְלֹא תִשָֹּא לַשָּׁוְא. שְׁמוֹתַי הַיְקָרִים:",
            "וּמִצְוַת לֹא תִנְאַף. שְׁמוֹר פֶּן יֶחֱרֶה אַף. וְלִגְנוֹב לֹא תִשְׁאַף. וְלֹא תַחְמוֹד חֲבֵרִים:",
            "וְנֶפֶשׁ לֹא תְנַקֵּשׁ. אֲשֶׁר דָּמָהּ אֲבַקֵּשׁ. וְלֹא תִתֵּן מוֹקֵשׁ. לְהַכְשִׁיל הַעִוְרִים:",
            "וְשֶׁקֶר לֹא תַעֲנֶה. וְיָתוֹם לֹא תְעַנֶּה. וְאַרְצְךָ לֹא תִזְנֶה. כְּאַרְצוֹת הַזָּרִים:",
            "וְהַגֵּר לֹא תוֹנֶה. וְגָזִית לֹא תִבְנֶה. וְעַל רִיב לֹא תַעֲנֶה. לְחַרְחֵר מִתְגָּרִים:",
            "אֱלֹהִים לֹא תְקַלֵּל. וְהַשֵּׁם לֹא תְחַלֵּל. וְכַרְמְךָ לֹא תְעוֹלֵל. וּפֶרֶט הַבְּצִירִים:",
            "וְלֹא תְקַלֵּל חֵרֵשׁ. חֲמָסוֹ יִדָּרֵשׁ. וְלֹא יַצְמִיד חוֹרֵשׁ. שְׁוָרִים וַחֲמוֹרִים:",
            "וְלֹא תְאַחֵר בְּבִצְעֲךָ. מְלֵאָתְךָ וְדִמְעֲךָ. וְלֹא תַעֲשׁוֹק רֵעֲךָ. וְלֹא תְאַחֵר נְדָרִים:",
            "וְלֹא תַעְשׁוֹק שְׂכִירְךָ. וְלֹא תְלַקֵּט קְצִירְךָ. וְלֹא תַחְסוֹם שׁוֹרְךָ. בְּדִישׁוֹ הָעֳמָרִים:",
            "וְלֹא תְפַאֵר זֵיתְךָ. וְלֹא תְכַלֶּה פְּאָתְךָ. וְלֹא תוֹנֶה עֲמִיתְךָ. בְּמֶקַח וּדְבָרִים:",
            "וְלֹא תִשָׂא חֶטְאוֹ. אֲשֶׁר לִבּוֹ מְלָאוֹ. וְלֹא תַחְשׁוֹב לְשוֹנְאוֹ. כְּמַשְׂטֵמַת עָרִים:",
            "וְלֹא תִקּוֹם עַמְּךָ. לְבַל אֶקּוֹם מִמְּךָ. וְלֹא תָלִין עִמְּךָ. פְּעוּלַת נִשְׂכָּרִים:",
            "וְלֹא תִטּוֹר אֵיבוֹת. וְלֹא תִשְׁאַל אוֹבוֹת. וְלֹא יוּמְתוּ אָבוֹת. וּבָנִים עַל הוֹרִים:",
            "וְלֹא תִשְׁמַע דִּבְרֵי. נְבִיא שֶׁקֶר מוֹרֶה. וְלֹא תִהְיֶה אַחֲרֵי. מְסִיתִים נִבְעָרִים:",
            "וְעֶבֶד לֹא תַסְגִּיר. וּפָנִים לֹא תַכִּיר. וְעַל פֶּה לֹא תַזְכִּיר. שֵׁם אֱלֹהִים אֲחֵרִים:",
            "וְכַסְפָּם לֹא תַחְמוֹד. וְעַל דָּם לֹא תַעֲמוֹד. וְהֵחָדֵל לִלְמוֹד. שְׁבוּעוֹת לִשְׁקָרִים:",
            "נְצוֹר חוּקַּי עַל דַּל. וְלֹא תִשָֹּא פְנֵי דַל. וּמִנֶּשֶׁךְ תֶּחְדַּל. לְרַבּוֹת בִּמְחִירִים:",
            "וּמִצְוַת לֹא תַטֶּה. שְׁמוֹר פֶּן בָּהּ תִּשְׂטֶה. וְדִין יָתוֹם מוּטֶּה. וְאַלְמָנָה וְגֵרִים:",
            "וְלֹא תִקַּח שׁוֹחַד. וְלֹא יָעִיד אֶחָד. וְלֹא תֹאכַל יַחַד. נְפָשׁוֹת וּבְשָׂרִים:",
            "וְלֹא תַחְמוֹד גְּזֵלָה. אֲשֶׁר תּוּקַּח אֲפֵלָה. וְלֹא תֹאכַל נְבֵלָה. וְזִבְחֵי הַשְֹּעִירִים:",
            "וְלֹא תֹאכַל טְרֵפָה. וְתוֹעֵבָה הֲדוּפָה. וְלֹא תַקְטִין אֵיפָה. לְהַפְקִיעַ שְׁעָרִים:",
            "וְלֹא תַעֲשֶׂה רָעוֹת. בְּמִדַּת קַרְקָעוֹת. וּמִשְׁקַל הַמָּעוֹת. וְגַם לֹא בַּמְּשׂוּרִים:",
            "וְלֹא תִתֵּן אָכְלְךָ. בְּמַרְבִּית פֶּן אֲכֶלְךָ. וְלֹא תָרוּץ רַגְלְךָ. מְלָשְׁנִי בַסְּתָרִים:",
            "וְלֹא תָשִׁית יַד עִם. רְשָׁעִים וּמְרֵעִים. וְלֹא תִגּוֹשׂ רֵעִים. וְאַחִים כַּנָּכְרִים:",
            "עֲזוֹב עוֹמֶר שְׁכַחְתּוֹ. וְלֹא תָשׁוּב לְקַחְתּוֹ. לְאַלְמָנָה נְתַתּוֹ. וְלִיתוֹמִים וְגֵרִים:",
            "שְׁנַת שֶׁבַע תִּצּוֹר. וּבַיּוֹבֵל תַּעְצוֹר. סְפִיחִים לֹא תִקְצוֹר. וְלֹא תִבְצוֹר נְזִירִים:",
            "וְלֹא תִזְרַע תַּלְמְךָ. לְהוֹצִיא בוֹ לַחְמְךָ. וְלֹא תִזְמוֹר כַּרְמְךָ. וְלֹא יַעֲלֶה סִירִים:",
            "וְלֹא תֹאכַל קָלִי. וְלֶחֶם וְכַרְמֵלִי. בְּטֶרֶם תָּבִיא לִי. רֵאשִׁית הַקְּצִירִים:",
            "וְלֹא תֹאכַל עֲרֵלִים. בְּטֶרֶם הִלּוּלִים. וְלֹא תֶהְדַּר גְּדוֹלִים. וְדַלִּים נֶחְפָּרִים:",
            "וְלֹא תִהְיֶה כְנוֹשֶׁה. לְאִישׁ עָנִי נִקְשֶׁה. וְלֹא תִתְּנוּ אִשֶּׁה. בְּעִוְרִים וּשְׁבוּרִים:",
            "וְלֹא יַעֲלֶה מְשִׁיחִי. בְּמַעֲלוֹת עַל מִזְבְּחִי. וְלֹא תִזְבַּח פִּסְחִי. בְּאַחַד הַשְּׁעָרִים:",
            "וְהַכֵּלִים תְּמַשֵּׁשׁ. וְהֶחָמֵץ תְּרוֹשֵׁשׁ. וְתִשְׂרְפֶנּוּ בַּשֵּׁשׁ. עַד אֶחָד וְעֶשְׂרִים:",
            "וְלֹא תוֹצִיא לַחוּץ. בְּשַׂר פֶּסַח נָחוּץ. וְזָר וְעָרֵל מִחוּץ. וְתוֹשָׁב וּשְׂכִירִים:",
            "וְזִבְחִי לֹא תְשַׁמֵּץ. בְּזָבְחוֹ עַל חָמֵץ. וְלִבָּךְ לֹא תְאַמֵּץ. לְתִתֵּן מַחְסוֹרִים:",
            "וְנָשִׂיא לֹא תָאוֹר. וְלֹא יֵרָאֶה שְׂאוֹר. וְלֹא יָלִין עַד אוֹר. בְּשַׂר לֵיל שִׁמּוּרִים:",
            "וְזִבְחֵי שַׁלְמֵיכֶם. וְחֶלְבֵּי זִבְחֵיכֶם. וְחֶלְבֵּי חַגֵּיכֶם. לְהוֹתִיר נֶאֱסָרִים:",
            "וְכִי יִגַּע בָּשָׂר. בְּכָל טָמֵא נֶאֱסָר. וְלֹא תֹאכַל מַעְשַׂר. דְּגָנְךָ בִּשְׁעָרִים:",
            "וְיֵינְךָ וְיִצְהָרְךָ. וּבְכוֹרוֹת בְּקָרְךָ. וּתְרוּמַת יָדְךָ. וּמִבְחַר הַנְּדָרִים:",
            "וְלֹא תֹאכַל עַל דָּם. תְּמִידִי הַנִּקְדָּם. וְהַחֵלֶב וְהַדָּם. שְׁנֵי אֵלֶּה אֲסוּרִים:",
            "וְדָג וְחַיָּה שְׁנֵיהֶם. וְעוֹפוֹת לְמִינֵיהֶם. בְּלֹא סִימָנֵיהֶם. אֲשֶׁר בָּם נִכָּרִים:",
            "וּמוּם בּוֹ לֹא יִקְרַב. לְהַקְרִיב שַׁי נֶעֱרָב. בְּגִבֵּן אוֹ גָרָב. וּפִסְחִים אוֹ עִוְרִים:",
            "וּמִיַּד בֶּן נֵכָר. לֹא תַקְרִיב אֶשְׁכָּר. וְלֹא יַעֲבוֹד אִכָּר. בִּבְכוֹרֵי שְׁוָרִים:",
            "וְלֹא יַעֲלֶה לְרָצוֹן. בְּכָל מָקוֹם חִיצוֹן. וְלֹא תָגוֹז בְּכוֹר צֹאן. בְּמַשְׁקֶה הָעֲדָרִים:",
            "וְלֹא תָמִיר בְּהֵמָה. מְקוּדֶּשֶׁת חֲתוּמָה. וְלֹא תֹאכְלוּ תְּרוּמָה. טְמֵאִים עִם זָרִים:",
            "וְלֹא תָבִיא לְמָנָה. מְחִיר כֶּלֶב וְזוֹנָה. וְלֹא תִתֵּן לְבוֹנָה. בְּמִנְחַת הַשְֹּעוֹרִים:",
            "וְלֹא תִקְרַב לְמָשְׁחָה. בְּשֶׁמֶן הַמִּשְׁחָה. וְלֹא תָשִׂים קָרְחָה. וְשֶׂרֶט בִּבְשָׂרִים:",
            "קְטוֹרֶת לֹא תִרְקַח. וְעֵינֶיךָ תִּפְקַח. וְכוֹפֶר לֹא תִקַּח. לְרָצְחֵי מִסְתָּרִים:",
            "שְׁמוֹר פֶּן תִּנָּשֶׁה. דְּבַר גִּיד הַנָּשֶׁה. וּמִצְוַת לֹא יִקְשֶׁה. בְּעֵינֶיךָ תָּרִים:",
            "וְחוֹק אֹתוֹ וְאֶת בְּנוֹ. בִּלְבָבְךָ תִּצְפְּנוֹ. וּבִנְךָ לֹא תִתְּנוֹ. לְמוֹלֶךְ אַכְזָרִים:",
            "וְכָל מְלָאכָה לְהַקְצוֹת. בְּשַׁבְּתוֹתַי לְרַצּוֹת. וּמִקְרָאֵי מַצּוֹת. וּמִקְרָא בִכּוּרִים:",
            "וּמִקְרָא זִכָּרוֹן. לְצֶדֶק וּלְכִשְׁרוֹן. וּמִקְרָאֵי הָרוֹן. וּמִקְרָא כִפּוּרִים:",
            "וְעֶצֶם לֹא תִשְׁבּוֹר. בְּלֵיל צֵאתְךָ מִבּוֹר. וְתַעַר לֹא יַעֲבוֹר. עַל רָאשֵׁי נְזִירִים:",
            "וְלֹא יֵצֵא מִפִּיו. לְהִטַּמֵּא לְאָבִיו. וְלַאֲחוֹתוֹ וּלְאָחִיו. וְיֶתֶר הַשְּׁאֵרִים:",
            "וְלֹא יִשְׁתֶּה יַיִן. לְחַכְלִילוּת עַיִן. וְלֹא חוֹמֶץ יַיִן. וְיֶתֶר הַדְּבָרִים:",
            "וּכְתוֹבֶת קַעֲקַע. בְּגֵוְךָ לֹא תִרְקַע. וְהַמְקַלֵּל יוּקַע. וְיוּבַל לִקְבָרִים:",
            "וּמִקְרֶה הַנִּרְאֶה. בְּמַחֲנֶיךָ הַפְאֶה. וְצוּרְךָ לֹא יִרְאֶה. בְּךָ עֶרְוַת דְּבָרִים:",
            "וְנֶשֶׁךְ לֹא תְתַכֵּן. לְהָשִׂים עַל מִסְכֵּן. וְחוֹק לֹא תַעֲשׂוּ כֵן. לְאַדִּיר אַדִּירִים:",
            "וְעֵינְךָ לֹא תַעְלִים. בְּנִדָּחִים וְנוֹפְלִים. וְלֹא תַעֲשֶׂה אֱלִילִים. כְּהַבְלֵי הַנָּכְרִים:",
            "וְצֶמֶר לֹא תִלְבַּשׁ. בְּמוֹ פִשְׁתִּים נֶחְבָּשׁ. וְלֹא תַקְטִירוּ דְבַשׁ. תְּמָרִים וּשְׂאוֹרִים:",
            "וְלֹא תַעֲלוּ לַחְמִי. וְלֹא תִסְּכוּ לִשְׁמִי. בְּמִזְבֵּחַ פְּנִימִי. אֲשֶׁר לִפְנֵי עֳפָרִים:",
            "בְּצֵל נוֹף לֹא תֶחֱסוּ. וְכָהֶם לֹא תַעֲשׂוּ. וְהָאֵל לֹא תְנַסּוּ. כְּמַסַּת הַמּוֹרִים:",
            "וְחוֹק לֹא יֵרָאוּ. דְּבָרָיו תִּירָאוּ. וְחַיִּים תִּמְצָאוּ. וְשָׁלוֹם כַּנְהָרִים:",
            "וּבִדְבַר לֹא תְשַׁקְּצוּ. מְאֹד חִזְקוּ וְאִמְצוּ. וְהַגֵּר לֹא תִלְחֲצוּ. כִּי הֱיִיתֶם גֵּרִים:",
            "וּבִדְבַר לֹא תְכַחֲשׁוּ. מְאֹד חִקְרוּ וְדִרְשׁוּ. וּבִדְבַר לֹא תְנַחֲשׁוּ. כְּנֶאֱלָחִים סָרִים:",
            "וּבִדְבַר לֹא תְבַשֵּׁל. חֲדַל מֵהִתְרַשֵּׁל. וְלֹא תֹאכַל בָּשֵׁל. וְנָא לֵיל שִׁמּוּרִים:",
            "וּבִדְבַר לֹא תְעוֹנֵן. אֲשׁוּרֶיךָ כּוֹנֵן. וְהָעֲבָדִים תְּחוֹנֵן. בִּצֵאתָם לַדְּרוֹרִים:",
            "וְלֹא תִגְרַע חוּקָּם. לְמַלֹּאת אֶת סִפְקָם. וְלֹא תְשַׁלְּחֵם רֵיקָם. מְרוּדִים וּנְעוּרִים:",
            "וְלֹא תַעֲבוֹד בָּהֶם. עֲבוֹדַת עַבְדֵּיהֶם. בְּיַעַן כִּי לִי הֵם. עֲבָדִים נִמְכָּרִים:",
            "וְלֹא תִקְפּוֹץ כַּפְּךָ. וְלֹא תַקְשֶׁה עָרְפְּךָ. וְלֹא תִתֵּן כַּסְפְּךָ. בְּנֶשֶׁךְ כַּיְּהִירִים:",
            "וְלֹא יֵרַע לְבָבְךָ. בְּתִתְּךָ לְתוֹשָׁבְךָ. וְלֹא יִמָּצֵא בְךָ. קְסָמִים וַחֲבָרִים:",
            "וְלֹא תַעֲבִיר בִּנְךָ. וְלֹא תַשְׁחִית זְקָנְךָ. וְלֹא תָחוֹס עֵינְךָ. לְכַלּוֹת הַצּוֹרְרִים:",
            "וְלֹא תִכְרוֹת לָהֶם. בְּרִית וְלֵאלֹהֵיהֶם. וְלֹא תַעֲשֶׂה כָהֶם. בּוֹרוֹת נִשְׁבָּרִים:",
            "וְלֹא תֵלֵךְ אִתָּם. בְּחוּקּוֹת מִשְׁמַרְתָּם. וְלֹא תְחַיֶּה אוֹתָם. וְלֹא תָחוֹן צָרִים:",
            "בְּאַרְצְכֶם לֹא יִשְׁכְּנוּ. וּבָם לֹא תִתְחַתְּנוּ. וּמַשְׂכִּית לֹא תִתְּנוּ. כְּהַבְלֵי שָׁוְא שׁוֹמְרִים:",
            "וְלֹא תַשְׁאִיר עוֹנֶה. בְּעִיר עָלַי תִּזְנֶה. וְהִיא לֹא תִבָּנֶה. אֲבָל הַחֲרֵם תַּחֲרִים:",
            "וְחֵרֶם עַם נָבָק. בְּיָדְךָ לֹא יִדְבָּק. וְהָיְתָה תֵּל אָבָק. כְּמַהְפֵּכַת זָרִים:",
            "וְעַמּוֹנִי תְפַזֵּר. וּמוֹאָבִי תְבַזֵּר. וְלֹא יָבֹא מַמְזֵר. בְּסוֹד עַם נִבְחָרִים:",
            "וְלֹא תִדְרוֹשׁ שְׁלוֹמִים. לְאַכְזָרִים וְקָמִים. וְלֹא תָשִׂים דָּמִים. לְהַצִּיב מִכְמוֹרִים:",
            "וְלֹא תַהֲרוֹג נְקִיִּים. וְצַדִּיקִים עֲנִיִּים. וְלֹא תַעֲזוֹב לְוִיִּם. וְלֹא יִנְחֲלוּ עָרִים:",
            "וְלֹא תִדְרוֹשׁ אֶל מֵת. אֲשֶׁר אֵין עִמּוֹ אֱמֶת. וְהַמְּכַשֵּׁף הַצְמֵת. אֲשֶׁר עָרוֹם יַעְרִים:",
            "וְלֹא תַסִּיג כָּל גְּבוּל. כְּמִצְוַת שׁוֹכֵן זְבוּל. וְלֹא תַשְׁחִית עֵץ יְבוּל. בְּעֵת תִּבְנֶה מְצָרִים:",
            "וְלֹא תְחַלֵּל בִּתְּךָ. לְהַזְנוֹת מִדַּעְתְּךָ. וְלֹא תָשִׁיב אִשְׁתְּךָ. בְּלֶכְתָּהּ לַאֲחֵרִים:",
            "וְלֹא תִשְׁכַּב אוֹתָהּ. בְּנִדַּת טוּמְאָתָהּ. וְאִשָּׁה אֶל אֲחוֹתָהּ. לְגַלּוֹת הַמְּקוֹרִים:",
            "וְלֹא תִהְיֶה לְאִישׁ זָר. בְּעוּלַת אָח נִגְזָר. וְלֹא יֹאכַל מוּזָר. קֳדָשִׁים מוּזָרִים:",
            "וְלֹא תִהְיֶה קְדֵשָׁה. בְּסוֹד עֵדָה קְדוֹשָׁה. וְלֹא יִהְיֶה עַל אִשָּׁה. לְבוּשֵׁי הַגְּבָרִים:",
            "וְלֹא יִלְבְּשׁוּ אֲנָשִׁים. לְבוּשֵׁי הַנָּשִׁים. וְלֹא יִהְיוּ קְדֵשִׁים. בְּבָנִים נִכְשָׁרִים:",
            "וְלֹא תִרְדֶּה בָּחֳרִי. בְּאָחִיךָ הָעִבְרִי. וְלֹא תַמְלִיךְ נָכְרִי. כִּי אִם בֶּן חוֹרִים:",
            "וְלֹא יַרְבֶּה נָשִׁים. וְסוּסִים וּפָרָשִׁים. וְלֹא יָשִׁיב חָפְשִׁים. לְאֶרֶץ הַמִּצְרִים:",
            "וְלֹא יָסוּר לְבָבוֹ. בְּסוּסֵי מֶרְכָּבוֹ. וְכַסְפּוֹ וּזְהָבוֹ. וְחֶמְדַּת הָאוֹצָרִים:",
            "וְלֹא תִמְכּוֹר עִבְרִי. כְּמִמְכֶּרֶת נָכְרִי. וְלֹא תְתַעֵב מִצְרִי. בְּבוֹאוֹ לַמְּגוּרִים:",
            "וְלֹא תְתַעֵב אֲדוֹמִי. בְּבוֹאוֹ לַהֲדוֹמִי. וְלֹא יָבוֹא בְעַמִּי. פְּצוּעִים וּשְׁבוּרִים:",
            "וְלֹא תֵצֵא עִבְרִית. אֲשֶׁר תֻּקַּח בִּבְרִית. כְּצֵאת אָמָה נָכְרִית. בְּרָאשֵׁי אֵבָרִים:",
            "וְאִם יִבְגּוֹד גְּבִירָהּ. וְהֶפְדָּהּ בִּמְחִירָהּ. וְלֹא יִמְשׁוֹל לְמָכְרָהּ. כְּיֶתֶר מִמְכָּרִים:",
            "וְלֹא יִגְרַע אוֹתָהּ. שְׁאֵרָהּ וּכְסוּתָהּ. וּמִשְׁכַּב עוֹנָתָהּ. בְּקַחְתּוֹ בַּת אֲחֵרִים:",
            "וְאַרְבַּע נָשִׁים הֵן. אֲסוּרוֹת לַכֹּהֵן. וְהָאַחַת מֵהֶן. כְּשֵׁרָה לַאֲחֵרִים:",
            "וְלֹא יְגַדֵּל פֶּרַע. וְלֹא יִפְרוֹם קֶרַע. וְלֹא יְחַלֵּל זֶרַע. וּמִקְדַּשׁ מִבְצָרִים:",
            "וְלֹא יְטַמֵּא עַצְמוֹ. לְאָבִיו וּלְאִמּוֹ. אֲבָל עַל מֵת עַמּוֹ. אֲשֶׁר אֵין לוֹ קוֹבְרִים:",
            "וּבִדְבַר לֹא יֵצֵא. לְפָנָיו יֵרָצֶה. וְיָגִיל עֵת יֵצֵא. כְּחָתָן מֵחֲדָרִים:",
            "וּבִדְבַר לֹא יִכְבֶּה. גְּדוּלָּתוֹ תִּרְבֶּה. וְנֵרוֹ לֹא יִכְבֶּה. וְזָרַח כִּמְאוֹרִים:",
            "וְלֹא תֹאכַל פִּתּוֹ. בְּקַחַת זָר בִּתּוֹ. אֲבָל תֹּאכַל אִתּוֹ. בְּשׁוּבָהּ כַּנְּעוּרִים:",
            "וְגַם לֹא יֹאכַל בּוֹ. שְׂכִירוֹ וְתוֹשָׁבוֹ. וְעַל מֵת לֹא יָבוֹא. בְּאָהֳלֵי תַמְרוּרִים:",
            "וְלֹא יֹאכַל פְּנִימִית. בְּזָדוֹן וּבְתַרְמִית. וְלֹא יַבְדִּיל לְהַצְמִית. שְׁסוּעֵי הַתּוֹרִים:",
            "וְלֹא יֹאכַל מִנְחַת. כְּלִילוֹ פֶּן יֵחַת. וְלֹא תִזְבַּח מָשְׁחַת. בְּאֵילִים עִם כָּרִים:",
            "וְזָר לֹא יִתְגַּלַּע. רְאוֹת קֹדֶשׁ כְּבַלַּע. וְטָמֵא פֶּן יְבֻלַּע. בְּשָׁאוֹן וּשְׁבָרִים:",
            "וְלֹא יְעַבֵּט אוֹרַח. וְיִהְיֶה לְטוֹרַח. וְלֹא יִהְיֶה כְקוֹרַח. וְרֵעָיו הַמַּמְרִים:",
            "וְלֵוִי הַזָּקֵן. עֲבוֹדָה לֹא יְתַקֵּן. וְלֹא תִקַּח אֵם מִקֵּן. עַל פְּנֵי הַצִּפֳּרִים:",
            "וְיָמֶיךָ אַמְשִׁיךְ. בְּמִצְוַת לֹא תַשִּׁיךְ. וְאוֹרְךָ לֹא יַחְשִׁיךְ. בְּאֶרֶץ לֹא סְדָרִים:",
            "וְלֹא תִמּוֹט רַבַּת. בְּמִצְוַת גְּבוּל שַׁבָּת. וְחוֹק מִנְחַת מַחֲבַת. וּמַאֲפֵה תַנּוּרִים:",
            "וּבֵיתְךָ לֹא יִסַּח. בְּמִצְוַת לֹא יִזַּח. וּמִצְוַת פֶּן תִּשְׁכַּח. שְׁתַּיִם נֶאֱמָרִים:",
            "וּמִצְוַת לֹא תְבַעֲרוּ. וּמִצְוַת לֹא תְשַׁקְּרוּ. וּמִצְוַת לֹא תִמְכְּרוּ. שְׂדֵה מִגְרַשׁ עָרִים:",
            "וּמִצְוַת כִּלְאַיִם. וְרֶכֶב וְרֵחַיִם. וְאַבְנֵי מֹאזְנַיִם. בְּכִיסֵי מִסְחָרִים:",
            "וּמִצְוַת לֹא תַחְבּוֹל. עֲלֵי כָתֵף תִּסְבּוֹל. וְחֵילְךָ לֹא יִבּוֹל. וְתִפְרַח כַּתְמָרִים:",
            "וְחוֹק לֹא תוֹסִיפוּ. וְחוֹק לֹא תַחֲנִיפוּ. וְחוֹק לֹא תַקִּיפוּ. פְּאַת רֹאשׁ כַּכּוּמָרִים:",
            "וּמִצְוַת לֹא תִגְרַע. לְעוֹלָם לֹא תִפְרַע. וְחוֹק מוֹצִיא שֵׁם רָע. וְשָׂם עֲלִילוֹת דְּבָרִים:",
            "וּמִצְוַת לֹא תָנִיף. לְעוֹלָם לֹא תַחֲנִיף. וּמִצְוַת פֶּן יוֹסִיף. לְהַכּוֹת נוֹסָרִים:",
            "וְחוֹק לֹא תָתוּרוּ. וְחוֹק לֹא תָגוּרוּ. וְחוֹק לֹא תָסוּרוּ. וְחוֹק שְׁבוּעַת אִסָּרִים:",
            "וְחוֹק לֹא אָכַלְתִּי. וְחוֹק לֹא בִעַרְתִּי. וְחוֹק לֹא נָתַתִּי. לְמֵתִים נִגְזָרִים:",
            "וּבִתְעוּדַת הַעֲבוֹט. מֵישָׁרִים תִּשְׁפּוֹט. וּפָרָשַׁת הֶדְיוֹט. וּפָרָשַׁת שׁוֹטְרִים:",
            "וְכָל פָּרָשִׁיּוֹת. מְפִיקֵי תוּשִׁיּוֹת. אֲשֶׁר הֵם בַּצִּיּוֹת. מְקוֹם נְהָרִים יְאוֹרִים:",
            "וְאֶחָד וְשִׁבְעִים הֵם. חֲרוּצִים בְּמַעֲשֵׂיהֶם. וְאֵלֶּה פְקוּדֵיהֶם. בְּמִכְתָּב נִזְכָּרִים:",
            "אֲשֶׁר יִתֵּן זַּרְעוֹ. לַמּוֹלֶךְ בְּרֹב רִשְׁעוֹ. וְהַמְּגַדֵּף יִשְׁעוֹ. אֲשֶׁר יָדוֹ יָרִים:",
            "וּמֵסִית וּמְחַלֵּל. וּבֶן סוֹבֵא וְזוֹלֵל. וּמַכֵּה וּמְקַלֵּל. וּמַדִּיחַ עָרִים:",
            "וְהַדּוֹבֵר סָרָה. בְּשֵׁם עֲבוֹדָה זָרָה. וּבַעַל אוֹב לְזָרָא. וְיִדְּעוֹנִי שְׁקָרִים:",
            "וְנֶפֶשׁ רוֹצַחַת. לְפַחַד וָפַחַת. וְעַם עִיר נִדַּחַת. בְּחֶרֶב נִדְקָרִים:",
            "וְנָבִיא מִדַּעַת. תְּכַסֶּה תּוֹלַעַת. וְאִשָּׁה נִרְבַּעַת. לִבְהֵמַת הַיְּעָרִים:",
            "וְהַבָּא עַל אֲרוּסָה. וְעַל כַּלָּה כְנוּסָה. וְעַל בְּהֵמָה אֲבוּסָה. וְהַבָּא עַל זְכָרִים:",
            "וּבָא עַל אֵשֶׁת אִישׁ. מְאֹד יַחְפִּיר וְיַבְאִישׁ. וְדוֹדָתוֹ מַבְאִישׁ. שְׁנֵי אֵלֶּה אֲסוּרִים:",
            "וּבָא עַל יוֹלַדְתּוֹ. וּבִתּוֹ וּבַת אִשְׁתּוֹ. וּבַת בְּנוֹ וּבַת בִּתּוֹ. לְפִי שְׁאוֹל נִפְזָרִים:",
            "וְהַבָּא עַל אֲחוֹתוֹ. וְהַבָּא עַל חֲמוֹתוֹ. וּבָא עַל אֲחוֹת אִשְׁתּוֹ. וּבָא עַל אֲחוֹת הוֹרִים:",
            "וְעַל אִשָּׁה וּבִתָּהּ. וּבַת בְּנָהּ וּבַת בִּתָּהּ. וְעַל נִדָּה בְּשִׁבְתָּהּ. לְמַלֹּאת מִשְׁמָרִים:",
            "וְעַל אֵשֶׁת אָבִיו. וְעַל אֵשֶׁת אָחִיו. וְאֵם חֲמוֹתוֹ וְחָמִיו. כָּל אֵלֶּה אֲרוּרִים:",
            "וּמִשְׁפַּט בְּנוֹת כֹּהֵן. וּמִשְׁפַּט זוֹמְמֵיהֶן. וּמִשְׁפַּט בּוֹעֲלֵיהֶן. לְהַשְׁמִיד וּלְהַחְרִים:",
            "וְהַבּוֹעֵל אֲרַמִּית. בְּרָעָתוֹ לְהַצְמִית. וְהַגּוֹנֵב בְּתַרְמִית. קְסָווֹת נִבְחָרִים:",
            "וְהַגּוֹנֵב אָדָם. בַּשַּׁחַת יֵרָדַם. וְאוֹכֵל חֵלֶב וָדָם. יְהִי כִּיקַר כָּרִים:",
            "וְאָרוּר כָּל נוֹכֵל. אֲשֶׁר פִּגּוּל יֹאכֵל. וְהוּא רַק יֵאָכֵל. בְּאִשֵּׁי הַכִּיּוֹרִים:",
            "וְשִׁבְרוֹן מָתְנַיִם. לְאוֹחֵז עֵינַיִם. וְנִקְיוֹן שִׁנַּיִם. לְאוֹכֵל נוֹתָרִים:",
            "וְעוֹבֵד מִפְלֶצֶת. לְכָלָה וְנֶחֱרֶצֶת. וְאוֹכֵל מַחְמֶצֶת. בְּיָמִים נִשְׁמָרִים:",
            "וּפֶסַח לֹא יַעֲשֶׂה. בַּחֹשֶׁךְ שְׁמוֹ יְכוּסֶּה. וְאִישׁ אוֹכֵל וְעוֹשֶׂה. בְּיוֹם הַכִּפּוּרִים:",
            "וְאִישׁ סָךְ וּמְפַטֵּם. בְּעֶבְרָתִי אֶשְׁפְּטֵם. וְאִישׁ אָזְנוֹ יַאְטֵם. לְמִשְׁפַּט הַמּוֹרִים:",
            "וְהַשּׁוֹחֵט מִחוּץ. וְהַמַּעֲלֶה בַּחוּץ. וּשְׁאֵינוֹ רָחוּץ. בְּמֵימֵי כִיּוֹרִים:",
            "וְעוֹבֵר עַל דַּם בְּרִית. תְּהִי נַפְשׁוֹ לְהַכְרִית. וְהִיא תִקְוָה וְאַחֲרִית. לְשַׁלֵּח הָאֲסִירִים:",
            "וְהַטָּמֵא יוּדָּשׁ. בְּבוֹאוֹ לַמִּקְדָּשׁ. וְהָאוֹכֵל נִקְדָּשׁ. בְּטוּמְאַת הַבְּשָׂרִים:",
            "וְהְָאוֹכֵל טֶבֶל. יְבוֹאֵהוּ חֶבֶל. וְיִיגַע לַהֶבֶל. וְיֹאחֲזוּהוּ צִירִים:",
            "וְזָר אוֹכֵל תְּרוּמָה. תְּבוֹאֵהוּ מְהוּמָה. וְכֹהֵן כִּי יִטְמָא. בְּעָבְרוֹ מַאֲמָרִים:",
            "וּמִתֵּבֵל יוּסָר. טְבוּל יוֹם הַנִּמְסָר. לְשַׁמֵּשׁ וּמְחוּסָּר. בְּגָדִים נִסְפָּרִים:",
            "וְהַזָּר הָעוֹבֵד. בְּמוֹתוֹ אֶכָּבֵד. וּמֵאֶרֶץ יֹאבֵד. מְחוּסַּר כִּפּוּרִים:",
            "וְהַמָּוֶת רָתוּי. לְפָרוּעַ וְשָׁתוּי. וְטָמֵא הָאָתוּי. לְשַׁמֵּשׁ בַּחֲדָרִים:"
        ],
        "Postscript": [
            "כָּלוּ מִצְוֹת עֲשֵׂה. וּמִצְוֹת לֹא תַעֲשֶׂה. בְּעֶזְרַת צוּר מַחְסֶה. וּמָגֵן לַיְשָׁרִים:",
            "אֵלֶּה הַתּוֹרוֹת. יְסוֹדוֹת נִבְחָרוֹת. וְלָהֵנָּה פֹּארוֹת. כְּסַנְסִנֵּי תְמָרִים:",
            "יְמַהֵר אֵל עֶלְיוֹן. לְקַבֵּץ עַם אֶבְיוֹן. וְיִבְנֶה הַר צִיּוֹן. וְעֵמֶק הַפְּגָרִים:",
            "וְיָקִים אֶת סוּכּוֹ. וְיַגִּיהַּ חֶשְׁכּוֹ. וְיִתֵּן עוֹז לְמַלְכּוֹ. וְקַרְנֵנוּ יָרִים:",
            "וְיִרְאוּ מְתֵי מִסְפָּר. בְּקוּם יְשֵׁנֵי עָפָר. וְכִתְקוֹעַ שׁוֹפָר. וְכִנְשׂוֹא נֵס הָרִים:",
            "וּמֵרֹאשׁ הוֹמִיּוֹת. תְּרַנֵּנָּה פִּיוֹת. וּמִמְּעוֹנוֹת אֲרָיוֹת. וּמֵהַרְרֵי נְמֵרִים:",
            "וְאָז כָּל עַם שׁוֹגֵג. בְּרָעָה יִתְמוֹגֵג. לְקוֹל הָמוֹן חוֹגֵג. בְּשִׂמְחָה וּבְשִׁירִים:",
            "וְעַל הַר הַגָּלִיל. נְהַלֵּךְ בֶּחָלִיל. וְאָז תַּחְפֹּץ כָּלִיל. וְאָז יַעֲלוּ פָרִים:"
        ]
    },
    "versions": [
        [
            "Vilna, 1879 -- vocalized",
            "https://www.nli.org.il/he/books/NNL_ALEPH001872727/NLI&local_base=NNL01"
        ]
    ],
    "heTitle": "אזהרות לרבי שלמה אבן גבירול",
    "categories": [
        "Liturgy",
        "Piyutim"
    ],
    "schema": {
        "heTitle": "אזהרות לרבי שלמה אבן גבירול",
        "enTitle": "Azharot of Solomon ibn Gabirol",
        "key": "Azharot of Solomon ibn Gabirol",
        "nodes": [
            {
                "heTitle": "רשות",
                "enTitle": "Prelude"
            },
            {
                "heTitle": "מצוות עשה",
                "enTitle": "Positive Commandments"
            },
            {
                "heTitle": "מצוות לא תעשה",
                "enTitle": "Negative Commandments"
            },
            {
                "heTitle": "חתימה",
                "enTitle": "Postscript"
            }
        ]
    }
}