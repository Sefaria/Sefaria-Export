Ohr LaYesharim on Jerusalem Talmud Peah
אור לישרים על תלמוד ירושלמי פאה
Machon HaYerushalmi, Rabbi Yehoshua Buch, 2021
https://www.nli.org.il/he/books/NNL_ALEPH997009798756205171/NLI

אור לישרים על תלמוד ירושלמי פאה

הקדמה

<b>התלמוד הירושלמי וכתב יד ליידן</b><sup class="footnote-marker">*</sup><i class="footnote">המקורות: מ' עסיס, הערך 'תלמוד ירושלמי', האנציקלופדיה העברית; י' זוסמן, מבוא, תלמוד ירושלמי (על פי כתב יד ליידן), האקדמיה ללשון העברית</i>
מטרתו של<b> התלמוד הירושלמי</b> היא ביאור המשנה, כפי שנלמדה בישיבות אמוראי ארץ ישראל (400-200 למניינם לערך).
דרכי התהוותו של התלמוד הירושלמי היו דומות לאלו של הבבלי: מתחילה סמכו האמוראים למשנה ברייתות מפרשות או חולקות; אחר כך הוסיפו פירושים ופסקי הלכות של ראשוני האמוראים, הלכות שהסיקו אותן מהמשנה ומהברייתות, הלכות שלא נזכרו במשנה ובעיות חדשות ומעשים שבאו לפניהם; ולבסוף הוסיפו את המשא והמתן של האמוראים האחרונים בדברי קודמיהם, חידושיהם הם והמשא והמתן שעליהם.
פעמים שונה משנת הירושלמי ממשנת הבבלי. במשניות רבות יש חילופי נוסח מהותיים בין הירושלמי לבבלי.
התלמוד הירושלמי השתמש בברייתות רבות שמקורן בתוספתא שלנו, ובקבצים שונים הנקובים בשמות ('תני חכם פלוני'). ברייתות מרובות מובאות בסתם.
בתלמוד הירושלמי נזכרים מאות אמוראים, והם נחלקים לשישה דורות. אין מסורת מפורשת לגבי זמן חתימתו של התלמוד הירושלמי (בסוף המאה ה-4 למניינם) ותהליך עריכתו (עד ראשית המאה ה-5 למניינם). לעריכה האחרונה קדמו תלמודים שונים, בזמנים ובבתי מדרש שונים. העריכה האחרונה מורכבת משכבות שונות ומתלמודן של ישיבות שונות בארץ ישראל. שיטות ועקרונות העריכה של התלמוד הירושלמי שונות מאלה של הבבלי.
<b>בעית המקבילות</b>. בתלמוד הירושלמי רגילה התופעה, שסוגיות מועברות ממקום למקום בשלמותן וכצורתן, וזאת מחמת שייכותן המלאה או החלקית למקומן המשני. תופעה זו, המצויה בכל ספרות חז"ל, מתעצמת במיוחד בתלמוד הירושלמי. יש בו סוגיות כפולות ואף משולשות, מהן שאבדו בגלגולי ההעתקה ממקומן העיקרי, ומהן שאינן מתפרשות כלל במקומן המשני. העברת הסוגיות נעשתה על ידי העורכים האחרונים.
לתופעה זו חשיבות רבה לתיקון שיבושי נוסח. לעיתים טעה הסופר בגבולות ההעתקה, והתחיל להעתיק מנקודה שלפני תחילת הסוגיה הכפולה, או שהמשיך להעתיק עד נקודה שאחרי סוף הסוגיה (העתקת יתר), או שהתחיל להעתיק מאמצע הסוגיה במקום מתחילתה, או שסיים להעתיק באמצע הסוגיה במקום בסופה (העתקת חסר). פעמים השמיט הסופר את אמצע הסוגיה.
<b>המקבילות למדרשי ארץ ישראל העתיקים</b>. ספרות האגדה נקבעה בכתב זמן רב לפני ספרות ההלכה, כבר בימי האמוראים הראשונים ("ספרא דאגדתא"). בבראשית רבה, ויקרא רבה, ופסיקתא דרב כהנא ישנן סוגיות מקבילות בהלכה ובאגדה לתלמוד ירושלמי, מהן קצרות ומהן ארוכות ושלמות, מהן הקבלות מלאות ומדויקות ומהן בשינויי לשון רבים. מכאן, ששני המקורות, התלמוד הירושלמי ומדרשי האגדה, שאבו זה מזה, או ממקור שלישי שקדם לשניהם.
<b>לשון</b>. לשון התלמוד הירושלמי היא ארמית גלילית מעורבת בלשון חכמים. יש בה מילים רבות ביוונית ומעט בלטינית. הגרוניות נתערערו בה, וחילופי אחה"ע שכיחים בה. עוד מצויים בה חילופי האותיות השפתיות, חילופי ג"כ וחילופי ס"צ. האל"ף נופלת בראש תיבה. שכיחה הרכבת שתי מילים. צורות אלו משקפות מבטא עממי של הארמית הגלילית ושל לשון חכמים, אלא שבנוסח שלפנינו החליפו לעיתים צורות בבליות את צורות הארמית של ארץ ישראל, על פי רוב מחמת הרגל הסופרים. שמות האמוראים רובם עבריים וחלקם ארמיים, יווניים ורומיים.
<b>מינוח</b>. התלמוד הירושלמי משתמש בביטויים מיוחדים, ופיתח מערכת מונחים, המקבילה לזו שבתלמוד הבבלי.
<b>סגנון</b>. לשון התלמוד הירושלמי קצרה. הבעיות קצרות, ורבות מהן נותרות ללא תשובה. קצב הסוגיות נינוח ורחוק מפלפול. דרכו של התלמוד הירושלמי לתרץ קושיה בדרך פשוטה. יש שאינו מפרש משנה סתומה או משנה שיש בתוכה סתירה, ויש שהוא מקשה על משנה ואינו מתרץ. כשיש קושי בהבנת משנה, אינו פותח בקושיה ומתרץ אותה, אלא אומר את פירושה של המשנה. הרבה פעמים הוא רומז למשנה ואינו מביא אותה כלל, וכן הוא אומר על הלכה שהיא כדעת תנא פלוני ואינו מזכיר כלל את המאמר של אותו תנא. לפעמים הוא מביא את הרישא בלבד וכוונתו להקשות מן הסיפא, ולפעמים הוא מביא את הסיפא והקושיה היא מן הרישא. בהרבה מקומות נאמר ששני אמוראים חולקים, אחד אמר כך ואחר אמר כך, ולא נזכרו שמות האמוראים האלה. משפטים רבים באים בתמיהה. הסגנון בהיר ותמציתי.
<b>נוסח התלמוד הירושלמי</b>. שיבושי הנוסח מרובים בתלמוד הירושלמי. סופר כתב יד ליידן הגיה שיבושים שמצא בספר שהעתיק ממנו. אף על פי שכתב יד ליידן משובח, בכל זאת עדיין מרובים שיבושיו. ויש שדימה הסופר בטעות שהנוסח משובש.
שיבושים רגילים בתלמוד הירושלמי (כבשאר ספרים) הם: חילוף אותיות דומות; צירוף שתי אותיות או שתי מילים לאחת; חלוקת אות אחת או מילה אחת לשתיים; שיכול אותיות; ייתורים וחיסורים; אשגרות לשון; העתקות יתר וחסר; דילוגים מחמת דמיון תחילות או סופות, והשמטות מסיבות אחרות; ראשי תיבות וקיצורים שנפתרו בטעות.
שיבושים מיוחדים לתלמוד הירושלמי הם: מאמרים הפוכים, ציוני הלכות שלא במקומן ו"גופים זרים" (קטעים גדולים וקטנים שנשתרבבו בטעות מסיבות שונות. "גופים זרים" הם בדרך כלל שיבושים קדומים, ונוצרו מהעתקה לקויה של מקבילות או משיבוץ קטעים שלא במקומם). יש שנכנסו בתלמוד הירושלמי זה ליד זה שתי צורות של מילים, שני נוסחים של מילים או של משפטים, מילים וביטויים נרדפים, טעות ותיקונה, מילה או ביטוי ופירושם שחדר מן הגיליון ונכנס לפנים (כפלי גרסה).
<b>התלמוד הירושלמי והתלמוד הבבלי</b>. בתקופת האמוראים היו אמוראים שהעבירו שמועות וסוגיות בין ארץ ישראל ובבל, כך שתורת שני המרכזים היתה ידועה בשתי הארצות. בתלמוד הירושלמי מימרות של אמוראי בבל שאינן בתלמוד הבבלי, וכן יש בו נוסחאות שונות של שמועות שנמסרו בבבל. חלק מן השמועות ההדדיות שהובאו במפורש בשני התלמודים מצויות בתלמוד ארץ המוצא בלשון אחרת וחלקן סותרות זו לזו. יש גם חילופים בשמות החכמים וכן סתירות בנוסחן של הברייתות ובמימרות האמוראים.
שני התלמודים כפי שהם לפנינו היום חלוקים בהלכה בכמה דברים. עיון שיטתי משווה בשני התלמודים חושף לפני הלומד בכל אתר ואתר את השווה והשונה שבשניהם בנוסח המשנה והברייתות, בפרשנות האמוראים, בפסק ההלכה ובגישה הכללית.
<b>כתבי היד</b>. כיום נותרו בידינו כתבי היד דלקמן:
<b>א) כתב יד ליידן</b> (סוף המאה ה-13 למניינם) הוא היחיד המכיל את התלמוד הירושלמי בשלמותו. הוא גם כתב היד שממנו ישירות נדפס הירושלמי לראשונה בוונציה (בשנת 1523 למניינם). למעשה כתב יד זה הוא החוליה היחידה כמעט המקשרת בינינו לבין עורכי התלמוד הירושלמי, ומכאן ייחודו וחשיבותו.
סופרו של כתב היד הוא ר' יחיאל ממשפחת הענווים באיטליה. הוא הוסיף תיקונים, השלמות ונוסחאות אחרות על הגיליון ובין השורות. כתב יד זה הגיהו והכינו לדפוס מדפיסי ונציה. הם מחקו, תיקנו, השלימו והוסיפו מאמרים בגיליונות ובין השורות. הרבה מתיקוניהם אינם אלא שיבושים. את הנוסח הנכון שיירו בכתבי היד, כך שאפשר ללמוד הרבה ממנו. רובם המכריע של דפוסי התלמוד הירושלמי בנויים על דפוס ונציה. שיבושים גדולים וקטנים חלו בירושלמי גם לאורך כל תקופת הדפוס, למן הדפוס הראשון שנדפס ישירות מכתב יד ליידן המוגה.
נוסח הירושלמי הלך והשתבש במהלך מסירתו, למן הימים שהוא יצא מידי עורכיו. אין אנו יודעים כמה גלגולי העתקה עבר נוסח הירושלמי עד להעתקתו בידי סופר כתב יד ליידן. כל העתקה הוסיפה שיבושים משלה.
בעית הנוסח המשובש, בנוסף לבעיות המינוח והלשון, הן הגורמים להזנחת הירושלמי לאורך כל הדורות, למן ימי הראשונים ועד לימינו. מפרשי הירושלמי וחוקריו חיפשו מאז ומתמיד דרכים לתיקון נוסחו, ובעיקר על ידי כתבי יד, אך הם לא מצאו שום כתב יד שיכול היה לפתור את בעיות הנוסח. לומדי הירושלמי ומפרשיו לא ידעו על קיומו של כתב היד שהיה מונח בליידן שבהולנד. על קיומו של כתב היד נודע באמצע המאה ה-19 למניינם, אך התעלמו לחלוטין ממנו ולא נסתייעו בו. רק כעבור כ-70 שנה נודעה חשיבותו הגדולה של כתב היד לתיקון נוסח הירושלמי.
סופר כתב יד ליידן העתיק מכתב יד משובש מאוד, ונאלץ לתקן ולהגיה אותו. הגהותיו ותיקוניו של הסופר נעשו בין השורות ועל הגיליונות. יש להניח שגם בהעתקה עצמה נפלו שגיאות ושינויים בלתי מכוונים, כדרך כל העתקה.
בכתב יד ליידן נוספו משניות, פסקאות וחלוקות להלכות, בעוד שבנוסח המקורי של הירושלמי לא היו כל אלה, אלא הכול היה עשוי כחטיבה אחת רצופה של התלמוד, ללא משניות וללא פסקאות. בראש כל פרק של תלמוד בא פרק שלם של משנה ולאחריו נוסח התלמוד. בתוך פרק התלמוד חוזרות פסקות קצרות מן המשנה ואחריהן סוגיות התלמוד. סימון חלוקת ההלכות אינו אחיד. כתב היד מפוסק על ידי נקודה.
כתב היד המקורי כפי שהוא יצא מידי הסופר הוא משובש, ומצויות בו השמטות גדולות וקטנות רבות. יש בכתב היד קטעים שלמים שלא במקומם ושיבושי סופרים רגילים. הסופר גם שיבש את הלשון וצורות הכתיב הארץ ישראליות. במשך הזמן נוספו בכתב היד הגהות ותיקונים מרובים בידי כמה מגיהים, ששיפרו את נוסחו המשובש של כתב היד. המגיהים השלימו חלק גדול מההשמטות שהיו בכתב היד המקורי ותיקנו שיבושים מרובים שהיו בו. ההגהות העיקריות נעשו לצורך התקנת כתב היד לקראת הדפסתו בוונציה. הרבה מהגהותיהם נעשו על סמך כתבי יד אחרים. אין ספק שהמגיהים שיבשו לא מעט. מרובים השיבושים של המגיהים בלשון הירושלמי, בסגנונו, במונחיו ובכתיבו המיוחד. הם הותירו חסרונות ושיבושים מרובים. לא תמיד הוסיפו את השלמותיהם במקום הנכון, לעיתים לא השלימו די הצורך, ולעיתים השלימו קטעים שחשבו בטעות שהם חסרונות.
גם לאחר כל ההשלמות המרובות שנעשו בכתב היד בידי המגיהים, עדיין רבות ההשמטות בנוסח הירושלמי. כמו כן מרובים בכתב היד הייתורים, החילופים והסירוסים במשפטים שלמים ובחלקי משפטים, ו"גופים זרים" שהשתרבבו. מרובות גם טעויות ההעתקה הרגילות בכל הספרים. בשל השפעת התלמוד הבבלי, כתב יד ליידן שונה מהנוסח המקורי של הירושלמי בכל תחומי הלשון: באוצר המילים, בצורות דקדוקיות, בכתיב, בסגנון ובמינוח. מרובים השיבושים גם בשמות החכמים ובדרך מסירת מאמריהם. למרות כל חסרונותיו, ניתן לתקן את נוסחו על פי כתבי יד נוספים, מקבילות, מובאות הראשונים והכרה טובה של לשונו, סגנונו ומונחיו של התלמוד הירושלמי, וכך להעמיד את הנוסח המקורי של התלמוד הירושלמי.
<b>ב) כתב יד רומי</b> כולל את סדר זרעים ואת מסכת סוטה. נכתב כנראה במאה ה-13 למניינם. הוא מלא שיבושים ורצוף השמטות גדולות, אך יש בו נוסחאות מקוריות, ובמקומות רבים הוא משלים חסרונות שבכתב יד ליידן.
<b>ג) "שרידי הירושלמי"</b> הוא אוסף גדול של קטעי התלמוד הירושלמי, ששרדו בגניזת קהיר. <b>"גנזי הירושלמי"</b> הוא אוסף של כל קטעי התלמוד הירושלמי מגניזת קהיר ומספריות העולם. קטעי הגניזה הקדומים ביותר הם כנראה מן המאה ה-9 למניינם. חשיבותם של קטעי הגניזה בכך, ששמרו על צורתו המקורית של התלמוד הירושלמי, על כתיבו ועל גרסאות משובחות לרוב.
<b>ד) כתב יד ספרדי.</b> כתב יד כמעט שלם של מסכת נזיקין מהתלמוד הירושלמי. נכתב כנראה במאה ה-15 למניינם. מסורת הנוסח שלו טובה ומשובחת.
<b>ה) כתב יד אשכנזי.</b> נמצאו קטעים מהתלמוד הירושלמי, ששרדו בגרמניה והוצאו מכריכות ספרים. כתב יד זה נכתב במאה ה-13 למניינם. בכתב יד זה הוכנסו לגוף הנוסח הוספות רבות על פי מקורות שונים. כתב יד זה הוא מעין "ספר הירושלמי" שהיה לפני ראשונים באשכנז כמו ראבי"ה ובעל או"ז ("אור זרוע").
*******************
<b>נוסחיה של ירושלמי מסכת פאה</b>
לירושלמי פאה 2 כתבי יד שלמים:
כתב יד ליידן (המסירה שלפנינו)
כתב יד רומי
<b>קטעי גניזה של ירושלמי מסכת פאה</b>
(ציוני הדפים הם לתלמוד ירושלמי דפוס ונציה)
<b>גניזה</b>
<b>6675	JTS: ENA 3278.20</b>
טו ע"א 34 - 45
(תחילת המסכת) - [שבולת ה]ר[א]שו[נה]
<b>גנזי הירושלמי, עמ' 69-70</b>
<b>גניזה</b>
<b>2954	CUL: T-S 16.319</b>
שני דפים לא רצופים
(א) יח ע"ד 32 - 64
איזו היא קמה - [וכא] הוא א' ה[כן]
(ב) כ ע"ב 51 - ע"ג 13
נטע(!) רבעי כל עיקר - במעשרות א' ליה
שרידי הירושלמי, עמ' 37-38 (דף א), 43 (דף ב ע"א)
<b>גנזי הירושלמי, עמ' 71-73, 78-79</b>
<b>גניזה</b>
<b>CUL: T-S AS 93.476</b>
פאה ה,ב:יח ע"ד – יט ע"א
<b>גניזה</b>
<b>2945	CUL: T-S 12.746</b>
שני דפים לא רצופים
(א) יט ע"א 3 - 33
תני המר[בץ] - [פ]לוני
(ב) כ ע"ב 19 - 50
א' לו השקע ידיך - אין לו(!) לנוכרי
שרידי הירושלמי, עמ' 39-42
<b>גנזי הירושלמי, עמ' 71, 74-77</b>
<b>אחר (ירושלים בית הספרים הלאומי והאוניברסיטאי)</b>
<b>7753	1428.1 0 4</b>
יט ע"א 3 - ע"ג 34
המרבץ את(!) שדהו - כ[ד סלק] להכא
אשכנז, מאה י"ב.
מתוך כריכה. שני טורים.
בראש ע"א סוף משנה ה,ג (אומרים מותר! מפני שאיפשר). בע"א הגהות בין הטורים.
<b>גנזי הירושלמי, עמ' 80-82</b>
קטעי גניזת קהיר מוצגים באתר כתבי היד היהודיים של פרידברג (http://www.jewishmanuscripts.org/)
*******************
<b>הפירוש למסכת פאה</b>
הפירוש מחולק לשני חלקים עיקריים: פירוש הסוגיה לחלקיה, ולאחריו הבאת מקורות ומקבילות והשוואה ביניהם, ועיונים והרחבות בנושאים שבסוגיה.
העיקרון של הפירוש הוא פירוש דברי חכמינו בירושלמי על פי דבריהם בכל המקורות: משנה, תוספתא, מסכתות קטנות, תלמוד ירושלמי, תלמוד בבלי, מדרשי הלכה ומדרשי אגדה. הדבר נעשה על ידי חיפוש ועיון מדוקדקים בכל המקורות. בתוך הפירוש מובאים המקורות בתוספת ביאור ותרגום חלקי.
הפירוש מתייחס ללשון הארמית הארץ ישראלית ולמונחי הדיון והלימוד שבתלמוד הירושלמי, תוך השוואת מקבילות ללשון ולמונחים במקומות אחרים בתלמוד הירושלמי ובמדרשי אגדה ארץ-ישראליים, ותוך הסתמכות על חוקרים בדורותינו.
הפירוש הוא פרי לימוד ועיון מעמיקים בפירושיהם ובדבריהם של רוב המתייחסים לדברי הירושלמי: מפרשי הירושלמי, ראשונים ואחרונים, ומחקרים בתחומים שונים.
הפירוש מבחין בין דברי תנאים ובין דברי אמוראים, ומתייחס לשלשלת המסירה של דבריהם, תוך ציון דורות התנאים והאמוראים.
רבים מהמקורות התנאיים בירושלמי הם ברייתות מן התוספתא המובאות בשלמות או בקיצור. העיון בתוספתא מסייע לפירוש נכון של הירושלמי, והוא הכרחי כאשר הירושלמי מביא ציטוט חלקי או ניסוח מקוצר של דברי התוספתא או כאשר הירושלמי קוטע את דברי התוספתא לצורך פירוש או לצורך שאלה ותשובה. בתוך הפירוש מובאים דברי התוספתא בשלמות בתוספת ביאור.
המקורות האמוראיים בירושלמי הם דברי אמוראים ארץ ישראליים ובבליים לדורותיהם. הפירוש מתייחס לקשרים בין האמוראים, ומשווה בין דברי האמוראים בתלמוד הירושלמי ובין דבריהם בתלמוד הבבלי. השוואה זו מסייעת לעיתים לפירוש נכון של הירושלמי. בתוך הפירוש מובאות הסוגיות המקבילות בתלמוד הבבלי בתוספת ביאור ותרגום חלקי.
הפירוש מבאר את הקשרים בין סוגיות ואת ייחוסן למשנה ולתוספתא המתאימים.
הפירוש מתייחס לסוגיות כפולות בתלמוד הירושלמי שהועתקו ממקום למקום ולשיבושים שנוצרו בהעתקות אלו על ידי מעתיקי הסוגיות.
הפירוש משלים פסוקים המובאים בירושלמי, מציין את הקשרם במקרא, ומבאר את אופן דרשתם.
הפירוש מתייחס למנהגי ארץ ישראל בתקופת המשנה והתלמוד, ומתאר אישים, מקומות, אירועים, חברה ותרבות בתקופה הזו.
<b>הנוסח</b>
נוסח התלמוד הירושלמי שנקבע לצורך הפירוש למסכת פאה (להלן: הנוסח) מיוסד על כתב יד ליידן שלפנינו (להלן בתוך הפירוש: המסירה שלפנינו / כתב היד שלפנינו), שיצא לאור במהדורה משוכללת על ידי האקדמיה ללשון העברית. הנוסח נסמך על הסימנים המתארים את כתב היד ועל הסימנים שנוספו בידי מתקיני המהדורה. הסימנים של מתקיני המהדורה אינם מצוינים בתוך הנוסח.
הנוסח נקבע על פי ההגהות (מחיקה, תוספת, נוסח חלופי) של הסופר ושל המגיהים בכתב יד ליידן. בדרך כלל הובא בתוך הנוסח מה שסומן כתוספת, ולא הובא מה שסומן כמחיקה. הגהות אלו לא סומנו בתוך הנוסח, אך הגהות משמעותיות צוינו בתוך הפירוש. תוספות של המגיהים שהן שיבוש בסגנון הירושלמי לא הובאו בתוך הנוסח. תוספות של המגיהים שהן ייתור במסירה (במקומות שלא סומנו בידי מתקיני המהדורה) הובאו בתוך הנוסח וסומנו כייתור.
כשחוברו בכתב היד בטעות שתי תיבות לאחת הן הופרדו (במקום שההפרדה משמעותית הדבר צוין בתוך הפירוש).
הסימנים בתוך הנוסח שונים מהסימנים של מתקיני המהדורה. השלמת חיסרון בנוסח המסירה (במקום שהושלם חיסרון בידי מתקיני המהדורה או במקום שהשלמת החיסרון מוכרחת) סומנה בתוך הנוסח בסוגריים מרובעות - [א]. ייתור במסירה (במקום שסומן בידי מתקיני המהדורה או במקום שהייתור מוכרח) סומן בתוך הנוסח בסוגריים עגולות - (א). ההשלמות והייתורים הם לפי מקבילות או לפי כתבי יד או לפי קטעי גניזה.
היחס לסימנים שנוספו בידי מתקיני המהדורה (כגון: ייתור במסירה, נוסח תמוה, תיקון בסדר התיבות) הוא ביקורתי. יש מקומות שסומנו בידי מתקיני המהדורה, אך על פי שיקול הדעת לא היה הנוסח טעון תיקון. במקום שהנוסח תמוה הוצע תיקון לנוסח בתוך הפירוש.
סופר כתב יד ליידן כתב על פי רוב בכתיב מלא. הכתיב של הסופר נשמר בתוך הנוסח.
תיבת "של" המחוברת לתיבה שלאחריה הופרדה (אף על פי שההפרדה היא שיבוש צורת הלשון הארץ ישראלית). במקום שהיידוע של התיבה שלאחריה מובלע בתיבה "של", נוספה בתוך הפירוש ה"א היידוע זעירה בראש התיבה שלאחריה.
כל הקיצורים הושלמו (מלבד "כול'" בהבאת פסקה מהמשנה ו"וגו'" בהבאת פסוק מהמקרא), וכל ראשי התיבות נפתרו (מלבד "הקב"ה"=הקודש ברוך הוא).
פסוקי המקרא סומנו במרכאות, ולא נרשמו להם מראי מקום (מראי מקום נרשמו בתוך הפירוש).
סופר כתב יד ליידן רשם פסוקים מתוך זיכרון והביא פסוקים בשינוי. נוסח הפסוקים תוקן בתוך הפירוש על פי המסורה שבידינו (הדבר לא צוין בתוך הפירוש). הסופר כתב פסוקים בכתיב מלא יותר מאשר במקרא, והכתיב של הסופר נשמר בתוך הנוסח.
תפילות וברכות, לרבות קטעים מהן, סומנו במרכאות. פסוקים שהובאו בתוך תפילות וברכות לא סומנו במרכאות.
לנוסח הוכנסו סימני פיסוק.
חלוקת הנוסח הכתוב נעשתה לפי הפרק וההלכה על פי החלוקה המקובלת, כמו שהוא במהדורת האקדמיה ללשון העברית (כשסימוני ההלכות שבדפוסים שונים מהחלוקה המקובלת הדבר מצוין). החלוקה המשנית לפסקאות ולקטעים נעשתה לפי העניין. בכל הלכה מובא נוסח המשנה ולאחריו נוסח התלמוד כמקובל בדפוסים המאוחרים.
נוסח המשנה שנקבע לצורך הפירוש למסכת פאה מיוסד על שלושת כתבי היד החשובים של המשנה: כתב יד פרמה, כתב יד קאופמן וכתב יד קיימברידג'.
מראי המקום בגיליונות שמימין ומשמאל לנוסח הם לירושלמי דפוס וילנא.
<b>הפירוש</b>
בתוך הפירוש בא הנוסח הכתוב באותיות בולטות, וכל חלקי הפירוש באו בדרך כלל באותיות רגילות. כל קטע של הנוסח הכתוב שבתוך הפירוש מחולק למשפטים ולחלקי משפטים, ולאחריהם בא הפירוש להם, כשביניהם מקף מפריד.
למשפטים ולחלקי משפטים בעברית נוספו לעיתים בנוסח הכתוב שבתוך הפירוש מילים, בסוגריים או שלא בסוגריים, הבאות לפרש את המילים שלפניהן או להשלים מילים חסרות. בפירוש שלאחרי משפטים וחלקי משפטים בארמית ניתן תחילה תרגום המילים, ואחר כך, בסוגריים או שלא בסוגריים, ניתן פירוש העניין. לעיתים נוספו בתוך תרגום המילים מילים בסוגריים, הבאות לפרש את המילים שלפניהן או לתת פירוש משמעי (כשהפירוש המשמעי של המילים בארמית שונה מהתרגום המילולי) או להשלים מילים חסרות.
בנוסח הכתוב שבתוך הפירוש צוין בסוגריים, באותיות רגילות או בולטות, תיקון גרסה או חילוף נוסח לנוסח הכתוב. תיקוני גרסה וחילופי נוסח הם על פי כתבי יד נוספים, מקבילות, מובאות הראשונים והכרה של לשונו, סגנונו ומונחיו של התלמוד הירושלמי. כתבי היד וקטעי הגניזה ששימשו לצורך הפירוש למסכת פאה נרשמו לעיל.
בנוסח הכתוב שבתוך הפירוש צוינה בסוגריים הצורה הרגילה של מילה שבאה בצורה הארץ ישראלית.
בנוסח הכתוב שבתוך הפירוש צוינו בסוגריים, שבתוכם סימן שוויון, המילים שמהן הורכבו המילים שבנוסח הכתוב – (=אב).
בנוסח הכתוב שבתוך הפירוש צוינו בסוגריים מרובעות, שבתוכם סימן ~, אותיות שהוחלפו אלה באלה בנוסח הכתוב – [א ~ ב].
בנוסח הכתוב שבתוך הפירוש צוין בסוגריים בסמוך לשם חכם דור התנאים או האמוראים של החכם, ולעיתים צוינו גם פרטים על החכם. לא צוין כך, כשהחכם כבר נזכר בסמוך לעיל, או כשבשם זה נקראו כמה חכמים ומתוך ההקשר אין ברור במי מהם מדובר.
בנוסח הכתוב שבתוך הפירוש צוינו בסוגריים בסמוך לשם מקום פרטים על המקום.
המילה "כול'" הושמטה מהנוסח הכתוב שבתוך הפירוש כשבמקומה הושלמה פסקה מהמשנה.
בנוסח הכתוב שבתוך הפירוש נרשמו מראי מקום לפסוקי המקרא, והושלמו פסוקי המקרא שהובאו בקיצור והיה צריך להשלימם. המילה "וגו'" הושמטה מהנוסח הכתוב שבתוך הפירוש כשבמקומה הושלם פסוק.
לפני כל קטע בתוך הפירוש באה פתיחה, שמציינת את הפסקה מהמשנה או מברייתא שהקטע מדבר עליה, את הקשר של הקטע לקטעים שלפניו, ואת המקבילות בירושלמי לקטע. גם לפני כל מאמר או לפני כל שאלה ותשובה או לפני כל קושיה ותירוץ באו מילות פתיחה וקישור.
אחרי כל קטע בתוך הפירוש מובאים מקבילות לקטע, מקורות לפירוש הקטע, השוואות בין הירושלמי ובין הבבלי, ועיונים והרחבות לנושאים שנזכרו בקטע.
בנוסח הכתוב של המקבילות והמקורות נוספו מילים בסוגריים הבאות לפרש את המילים שלפניהן או להשלים מילים חסרות. הנוסח הכתוב וחלק מהפירוש של המקבילות והמקורות הם על פי המהדירים שלהם, אף שלרוב הם לא צוינו בתוך הפירוש (ראה רשימת מקורות להלן).
כשהמקבילות והמקורות נבדלים זה מזה בלשון ובתוכן הם הובאו בדרך כלל בנפרד. כשהמקבילות והמקורות אינם נבדלים זה מזה בלשון ובתוכן הם הובאו בדרך כלל ביחד. כשהמקבילות והמקורות הובאו ביחד, אף שיש ביניהם הבדלים, נבחר הנוסח של אחד מהם או שנקבע נוסח המשלב בין הנוסחים השונים או שצוינו הנוסחים השונים (נוסחים שונים מופרדים בלוכסן - /).
הנוסח של מקבילות ומקורות, לרבות פסוקים שהובאו בהם, הוא בכתיב מלא (צורת זכר רבים המסתיימת ב-ן הוחלפה ב-ם, אף על פי שההחלפה היא שיבוש צורת לשון חכמים).
משפטים וחלקי משפטים בארמית של מקבילות ומקורות הובאו לעיתים בתרגומם לעברית מבלי שהובא הנוסח המקורי ומבלי שצוין שבמקומו הובא תרגומו.
מקבילות ומקורות מן התלמוד הירושלמי צוינו לפי הפרק וההלכה על פי החלוקה המקובלת, כמו שהוא במהדורת האקדמיה ללשון העברית.
הנוסח של מקבילות ומקורות מן התלמוד הבבלי תוקן לעיתים על פי כתבי יד של הבבלי. במקבילות ובמקורות מן התלמוד הבבלי הובא בדרך כלל פירושו של הרב ע' אבן ישראל.
פרויקט השו"ת של אוניברסיטת בר אילן סייע בחיפוש ובהעתקה של מקבילות ומקורות. מערכת המידע לתלמוד הירושלמי של המכללה האקדמית בנתניה (http://yerushalmidb.compuall.co.il/) סייעה במציאת הפניות לציטוטי ירושלמי בראשונים ולספרות מחקר על הירושלמי.
תודה לידידי מיכאל אדלר שקרא את הפירוש למסכת והעיר עליו.
<b>רשימת מקורות נבחרים</b>
<b>משנה, תוספתא ותלמודים</b>
מפרשי המשנה (ריבמ"ץ, רמב"ם, ר"ש משנץ, רא"ש)
ששה סדרי משנה (חנוך אלבק)
משניות מבוארות (פינחס קהתי)
משנת ארץ ישראל (שמואל ספראי וזאב ספראי)
תוספתא (משה שמואל צוקרמנדל)
תוספתא (שאול ליברמן)
תוספתא כפשוטה (שאול ליברמן)
תוספת ראשונים (שאול ליברמן)
מסכת סופרים (מיכאל היגר)
מסכתות קטנות (מיכאל היגר)
תלמוד ירושלמי על פי כתב יד ליידן (האקדמיה ללשון העברית)
תלמוד ירושלמי (דפוס ונציה)
תלמוד ירושלמי (דפוסים קדומים)
שרידי הירושלמי (לוי גינצבורג)
גנזי הירושלמי (יעקב זוסמן)
פירושי רמב"ן לירושלמי (יואל פלורסהיים)
מפרשי התלמוד הירושלמי (רש"ס, "יפה מראה", "שדה יהושע", רא"ף, "קורבן העדה", "פני משה", "נועם ירושלמי", "ספר ניר", רידב"ז)
אהבת ציון וירושלים (דב בר רטנר)
הירושלמי כפשוטו - מסכתות שבת, עירובין ופסחים (שאול ליברמן)
ירושלמי נזיקין (אליעזר שמשון רוזנטל, שאול ליברמן)
שערי תורת ארץ ישראל (זאב וולף רבינוביץ)
משבי"ח (משה שמעון זיוויץ)
זהב הארץ (דוב מלאכי)
תלמוד ירושלמי סדר זרעים (זכריה פרנקל)
תלמוד ירושלמי סדר זרעים (אברהם משה לונץ)
תלמוד ירושלמי מסכת פאה (עדין שטיינזלץ)
תלמוד ירושלמי מסכת שביעית (יהודה פליקס)
תלמוד ירושלמי מסכת מעשרות (יהודה פליקס)
תלמוד ירושלמי מסכת קידושין (מנחם כ"ץ)
תלמוד בבלי (על פי כתבי יד)
תלמוד בבלי (עדין שטיינזלץ)
מפרשי התלמוד הבבלי
מקורות ומסורות - ביאורים בתלמוד (דוד הלבני)
<b>מדרשי הלכה ואגדה</b>
מכילתא דרבי ישמעאל (חיים שאול הורוביץ וישראל רבין)
מכילתא דרבי ישמעאל (מאיר איש שלום)
מכילתא דרבי שמעון בר יוחאי (יעקב נחום אפשטיין ועזרא ציון מלמד)
ספרא (יצחק אייזיק וייס)
ספרא דבי רב (אליעזר אריה פינקלשטיין)
ספרי במדבר (חיים שאול הורוביץ)
ספרי זוטא (חיים שאול הורוביץ)
ספרי דברים (אליעזר אריה פינקלשטיין)
מדרש תנאים לדברים (דוד צבי הופמן)
מדרשי רבה (וילנא)
בראשית רבה (יהודה תיאודור וחנוך אלבק)
קטעי בראשית רבה מן הגניזה (מיכאל סוקולוף)
שמות רבה (אביגדור שנאן)
ויקרא רבה (מרדכי מרגליות)
דברים רבה (שאול ליברמן)
מדרש רבה (משה אריה מירקין)
רות רבה (מירון ביאליק לרנר)
איכה רבה (שלמה בובר)
פסיקתא דרב כהנא (דוב מנדלבוים)
פסיקתא דרב כהנא (שלמה בובר)
פסיקתא רבתי (מאיר איש שלום)
מדרש תנחומא (שלמה בובר)
מדרש תנחומא (ורשא)
מדרש שמואל (שלמה בובר)
מדרש תהילים (שלמה בובר)
מדרש משלי (שלמה בובר)
פרקי דרבי אליעזר (מיכאל היגר)
פרקי דרבי אליעזר (ורשא)
אוצר המדרשים (יהודה דוד אייזנשטיין)
ילקוט שמעוני
<b>ספרי עזר, מחקרים ועבודות</b>
אוצר לשונות ירושלמיים (משה עסיס)
אנציקלופדיה לחכמי התלמוד והגאונים (מרדכי מרגליות)
אנציקלופדיה תלמודית (יד הרב הרצוג)
אריאל - אנציקלופדיה לידיעת ארץ ישראל (זאב וילנאי)
ארץ הגליל: מימי העליה מבבל עד חתימת התלמוד (שמואל קליין)
דעת מקרא (מוסד הרב קוק)
החקלאות בארץ ישראל בתקופת המשנה והתלמוד (יהודה פליקס)
הטרמינולוגיה של הירושלמי: מחקרים בטרמינולוגיה של המשא-ומתן האמוראי (עבודה - לייב מוסקוביץ)
הטרמינולוגיה של הירושלמי: המונחים העיקריים (לייב מוסקוביץ)
הירושלמי והגר"א (שלמה גורן)
הלכות ארץ ישראל מן הגניזה (מרדכי מרגליות)
המילון החדש (אברהם אבן שושן)
המקרא בפרשנות חז"ל: כרך שני - יואל ועמוס (מנחם בן-ישר ויצחק ש' פנקובר)
חכמי המשנה והתלמוד: הגותם פועלם ומנהיגותם (משה בר)
יהודי בבל בתקופת התלמוד: חיי החברה והרוח (ישעיהו גפני)
יוונית ויוונות בארץ ישראל (שאול ליברמן)
יחס היהודים לגויים בתקופה התנאית (עבודה - אברהם שפיר)
כלאי זרעים והרכבה (יהודה פליקס)
כלי החרס בספרות התלמוד (יהושע בראנד)
לוד וחכמיה בימי המשנה והתלמוד (בן-ציון רוזנפלד)
לתורתם של תנאים (שמא יהודה פרידמן)
מאלף עד תו - מילון עברי שימושי (מאיר מדן)
מבוא הירושלמי (זכריה פרנקל)
מבוא לנוסח המשנה (יעקב נחום אפשטיין)
מבוא לתלמודים (חנוך אלבק)
מבואות לספרות האמוראים (יעקב נחום אפשטיין)
מבואות לספרות התנאים (יעקב נחום אפשטיין)
מדרשי הלכה של האמוראים בתלמוד ירושלמי (עזרא ציון מלמד)
מדרשי הלכה של התנאים בתלמוד ירושלמי (עזרא ציון מלמד)
מחקרים בלשון חכמים א (משה בר-אשר)
מחקרים בלשון חכמים ג (משה בר-אשר)
מחקרים בספרות התלמוד (יעקב נחום אפשטיין)
מחקרים בתורת ארץ ישראל (שאול ליברמן)
מטעי התמר בארץ ישראל בתקופת בית שני המשנה והתלמוד (עבודה - עקיבא לונדון)
מילון לארמית ארץ ישראלית יהודית - DJPA (מיכאל סוקולוף)
מעמד החכמים בארץ ישראל בתקופת התלמוד (ישראל ל' לוין)
משפט ופעולה: מונחי חיוב וקניין במשפט העברי (ברכיהו ליפשיץ)
נשים ונשיות בסיפורי התלמוד (שולמית ולר)
סוגיות בחקר התלמוד הבבלי (שמא יהודה פרידמן)
סוגיות חקלאיות במטע בתקופת המשנה והתלמוד לאור מקורות חז"ל והספרות הקלאסית (עבודה - עקיבא לונדון)
סוגיות מקבילות בירושלמי (עבודה - משה עסיס)
סיפור האגדה - אחדות של תוכן וצורה (יונה פרנקל)
עולם הצומח המקראי (יהודה פליקס)
על הירושלמי (שאול ליברמן)
ערכי - המילון החדש לספרות חז"ל א-ב
פיוטי יניי: ביאורים ופירושים (נחום מאיר ברונזניק)
פירוש הגאונים לטהרות (יעקב נחום אפשטיין)
פרקי לשון (חנוך ילון)
פרקים בהשתלשלות ההלכה (יצחק דב גילת)
שיח ועץ במורשת ישראל (נגה הראובני)
שמות מקומות קדומים בארץ ישראל (יואל אליצור)
תורה לכל באי העולם (מנחם הירשמן)
תורת ארץ ישראל בבבל (צבי משה דור)
תורת הצורות של הארמית שבתלמוד הירושלמי על פי קטעי גניזה (שי היימנס)
תלמוד ירושלמי מסכת קידושין פרק ראשון (עבודה - מנחם כ"ץ)
תלמודה של קיסרין (שאול ליברמן)
Dictionary of Greek and Latin Legal Terms in Rabbinic Literature (דניאל שפרבר)
Roman Palestine 200-400: Money and Prices (דניאל שפרבר)
<b>מאמרים בכתבי עת ובספרי מחקר, יובל וזיכרון</b>
אסופות ח &gt; 'לישן מתניתא' (לייב מוסקוביץ)
אסופות יא &gt; לדרכי שילובן של האגדות בירושלמי (לייב מוסקוביץ)
אסופות - ביטאון לענייני אגדה א &gt; אמו של רבי ישמעאל בירושלמי ובבבלי (מנחם כ"ץ)
ארץ ישראל מחורבן בית שני ועד הכיבוש המוסלמי - היסטוריה מדינית, חברתית ותרבותית, כרך א &gt; ארץ ישראל במאה השלישית (ישראל ל' לוין)
גבע: תגליות ארכיאולוגיות &gt; המבנה הכלכלי של גבע (זאב ספראי ומיכה לין)
דברי הקונגרס העולמי למדעי היהדות ה, כרך ב, חטיבה ב &gt; המצב הכלכלי בארץ ישראל במאה השלישית לסה"נ (דניאל שפרבר)
דיני ישראל כט &gt; תולדות ההלכה והופעת ההלכה (משה הלברטל)
הגיגי גבעה ה &gt; יחסם של חכמים לשפה ולספרות היוונית בתקופת התנאים (אברהם שפיר)
המעין מט,א &gt; עוד על 'מחשבה טובה הקב"ה מצרפה' (נחום ברונזניק)
חינוך והיסטוריה &gt; חינוך קטנים בתקופת התלמוד - מסורת ומציאות (ישעיהו גפני)
לשוננו כט &gt; דברי חכמים וחידותם (שרגא אברמסון)
לשוננו מג &gt; שתי תיבות מורכבות שלא הוכרו (משה בר-אשר)
לשוננו מה &gt; שתי מלים מלשון חכמים (זאב פלק)
לשוננו סו &gt; הלשון הארמית של היצירה הארץ ישראלית בתלמוד הבבלי (א) (אליקים וייסברג)
לשוננו סז &gt; מהדרין מן המהדרין (שמא יהודה פרידמן)
לשוננו סט &gt; לזיהוי שמותיהם של זני פירות בלשון חכמים (מרדכי א' כסלו, יונית תבק ואורית שמחוני)
לשוננו עב &gt; לקראת הוצאה חדשה של שרידי הירושלמי (בנימין אליצור)
מגילות י &gt; בע"ר ובע"י בעברית ובארמית (חנן אריאל ואליהו יודיצקי)
מחקרי תלמוד ג כרך ב &gt; 'אתא ר' פלוני' (לייב מוסקוביץ)
מחקרי תלמוד ג כרך ב &gt; על הקיצור והשלמתו: פרק בעריכת התלמוד הבבלי (דוד רוזנטל) 
מחקרים בלשון העברית ובספרות התלמודית &gt; ללקסיקון התלמודי (דניאל בויארין)
מלאכת מחשבת &gt; חטיבת סוגיות בירושלמי: מגמות עריכה ומשמעותן (מנחם כ"ץ)
מעשה סיפור - מחקרים בסיפורת היהודית &gt; מה בין איסור צלמים לשעת מותם של חכמים? - לשאלת שיקולי העריכה של סוגיה בירושלמי (עפרה מאיר)
מקור ראשון [כ"ד אלול תשע"ג] &gt; התנ"ך של התנאים (רפאל זר)
סידרא ח &gt; 'לישני אחריני' בירושלמי (לייב מוסקוביץ)
סיני סו &gt; 'עני מצוי ללוות' (דניאל שפרבר)
סיני עט &gt; לעריכת התלמוד הירושלמי (יואל פלורסהיים)
ספר היובל לכבוד אלכסנדר מארכס &gt; משהו על מפרשים קדמונים לירושלמי (שאול ליברמן)
עטרה לחיים &gt; 'ויידא אמרה דא' (לייב מוסקוביץ)
על אתר טו &gt; ביאור 'מגלגלין בטופח' על פי הרמב"ם (דרור פיקסלר)
ציון נד &gt; משיכת עורלה ותקנת הפריעה (ניסן רובין)
שנתון המשפט העברי ח &gt; יחס התלמוד הירושלמי והתלמוד הבבלי לסטיית שופט מן הדין (חנינה בן-מנחם)
קתדרה 17 &gt; כך היה וכך יהיה - יהודי ארץ ישראל ויהדות העולם בתקופת המשנה והתלמוד (שאול ליברמן)
קתדרה 92 &gt; מסורות ארץ ישראליות ודרכן לבבל (דוד רוזנטל) 
תרביץ יב &gt; בקורת - שערי תורת ארץ ישראל (גדליהו אלון)
תרביץ כו &gt; לצורתם המקורית של מאמרי אמוראי ארץ ישראל הראשונים (צבי דור)
תרביץ כז &gt; השפעות הלניסטיות בדייתיקי ומתנה (ראובן ירון)
תרביץ כח &gt; הערות ל-'השפעות הלניסטיות בדייתיקי ומתנה' (שלום אלבק)
תרביץ מא &gt; כרם דורון (ירון דן)
תרביץ נ &gt; הגהות בירושלמי כתב יד ליידן על פי כתב יד רומי (עזרא ציון מלמד)
תרביץ ס &gt; סוגיות מוחלפות בירושלמי (לייב מוסקוביץ)
תרביץ ס &gt; סוגיות מקבילות ומסורת נוסח הירושלמי (לייב מוסקוביץ)
תרביץ ס &gt; 'בני התלמוד הפסיקו וקפצו להקשות בתוך הברייתא': בבלי כתובות עח ע"א-ע"ב (דוד רוזנטל)
תרביץ סד &gt; לחקר הגופים הזרים האגדיים בירושלמי (לייב מוסקוביץ)
תרביץ סד &gt; 'ויאהב אומן' - קרובה קלירית לפורים בעיצוב מורחב (שולמית אליצור)
תרביץ סו &gt; כפלי גרסה בירושלמי (לייב מוסקוביץ)
תרביץ עא &gt; תלמוד ירושלמי במהדורת האקדמיה ללשון העברית (שלמה נאה)
תרביץ פא &gt; עוד לבעיית עריכתה של מסכת נזיקין ירושלמי (משה עסיס)
HUCA 69 &gt; 'מצווה לקיים דברי המת': על תוקפה של הצוואה בספרות חז"ל (אריה אדרעי)
<b>"אור לישרים"</b>
בשו"ת "מן השמים" (לרבי יעקב ממרויש, מבעלי התוספות) סימן סא נסתפק בבבלי מסכת ראש השנה והשיבו לו: "זרח בחושך אור לישרים" (תהילים קיב,ד).
ונכתב שם בהערה: יעוין בספר "תוספות אהרן" מהגר"א מפינסק בחידושי מסכת ראש השנה שהביא תשובה זו וביאר על פי אומרם: "במחשכים הושיבני" (איכה ג,ו) - זה תלמודה של בבל (בבלי סנהדרין כד,א), ו"לישרים" אותיות "יר(ו)שלמי", ורצונו לומר שיש לפרש סוגית הבבלי על פי דברי הירושלמי שם.
לאור הדברים האלה, ומשום שהפירוש למסכת זו בא להאיר אור חדש על התלמוד הירושלמי, על כן נקרא הפירוש הזה בשם "<b>אור לישרים</b>".
<b>יהושע </b>ב"ר משה<b> בוך</b>
מכון הירושלמי - תלמודה של ארץ ישראל
וישיבת ההסדר "מאיר הראל" מודיעין






Chapter 1



Halakhah 1

<big><strong>משנה</strong></big><br>משנה זו, הפותחת את המסכת, באה ללמד שאין לפאה שיעור קצוב מן התורה, ואגב עניין פאה היא מונה עוד דברים שאין להם שיעור קצוב.<br><b>אֵילּוּ דברים</b> – המפורטים להלן, <b>שאין להן שיעור</b> – התורה לא קבעה להם שיעור, ואדם יוצא ידי חובתו בהם מן התורה אפילו בכל שהוא<b>: הפיאה</b> – כינוי לתבואה שמשאיר הקוצר בקצה השדה לעניים בשעת הקציר (ויקרא יט,ט; כג,כב)<b>, והבכורים</b> – ראשית פרי העץ שמביאים למקדש ונותנים לכוהנים (שמות כג,יט; דברים כו,א-יא)<b>, והראיון</b> – העלייה לרגל למקדש להיראות לפני ה' ולהקריב שם קורבנות (דברים טז,טז)<b>, וגמילות חסדים</b> – עשיית טובות לאנשים אחרים<b>, ותלמוד תורה</b> – לימוד התורה<b>.</b><br><b>אֵילּוּ דברים</b> – המפורטים להלן, <b>שאדם אוכל מפירותיהן</b> – נהנה מפרי מעשיו, <b>בעולם הזה והקרן</b> – שכר המצווה, <b>קיימת לו לעולם הבא: כיבוד אב ואם, וגמילות חסדים, והבאת שלום בין אדם לחבירו; ותלמוד תורה כנגד כולן</b> – לימוד התורה שקול כנגד כולם<b>.</b><br>• • •
<big><strong>תלמוד</strong></big><br>במשנה שנינו: <b>"אֵילּוּ דברים שאין להן שיעור</b>: הפיאה והביכורים<b>".</b>
<br><b>למה לא שנינו תרומה?</b><br>מביאים שיחה בין חכמים העוסקת בפרשנות המשנה.
<br><b>רבי בנימן בר לוי</b> (אמורא ארץ ישראלי בדור הרביעי) <b>אמר: רבי יצחק</b> (נפחא, אמורא ארץ ישראלי בדור השני והשלישי) <b>ורבי אימי</b> (רבי אמי, אמורא ארץ ישראלי בדור השלישי) <b>הוון יתיבין מקשוי</b> (בכתב יד רומי: 'מקש<b>י</b>י', ובנוסח רש"ס: 'מקשיין') – היו יושבים [ו]מקשים (כאמור להלן)<b>. אמרון</b> (במסירה שלפנינו: 'אמ'', ובקטע גניזה ובכתב יד רומי: 'אמרין', ואינו בנוסח רש"ס)<b>:</b> – אמרו (רבי יצחק ורבי אמי): <b>למה לא תנינן תרומה עמהון</b> (נראה שיש לגרוס כאן: 'עמה<b>י</b>ן'. וטעם הדבר, שהקושיה מתייחסת למשנתנו בפאה ששנתה: "אילו דברים שאין להן שיעור", ו"דברים" בארמית הם בלשון נקבה - "מילין" או "מילייא" ("אוצר לשונות ירושלמיים", עמוד 570, הערה 1132))<b>?</b> – למה לא שנינו תרומה איתם (עם הדברים שאין להם שיעור)? (והרי גם לתרומה אין שיעור קבוע מן התורה, שכן חיטה אחת פוטרת את הכרי (ערימת גרעיני התבואה)!)
<br>ומשיבים תשובה אחת: <b>אמר רבי אימי: מפני המחלוקת</b> – משנתנו אינה שונה תרומה עם הדברים שאין להם שיעור, מפני שיש מחלוקת בדבר בין החכמים, שנחלקו תנאים במשנה תרומות ד,ה עד כמה אדם רשאי להרבות בתרומה, ומשנתנו מונה רק את הדברים שאין בהם מחלוקת בין החכמים (לדעת רבי אליעזר אדם רשאי להרבות בתרומה עד עשירית מהכרי, ולדעת רבי ישמעאל אדם רשאי להרבות בתרומה עד מחצית מהכרי, ולדעת רבי טרפון ורבי עקיבא אדם רשאי להרבות בתרומה עד שלא ישאיר מהכרי אלא מקצת חולין)<b>.</b><br><br><small>כבר נחלקו הראשונים בפירוש הביטוי "מפני המחלוקת", וכן נחלקו בו מפרשי הירושלמי רש"ס ו"פני משה", האם הוא מלשון מחלוקת בין החכמים או מלשון חלוקה והבדל בדינים. פירשנו כמו ב"אוצר לשונות ירושלמיים" עמוד מ שהכריע כ"פני משה", וכן פירש רא"מ לונץ. וכסגנון זה גם בירושלמי קידושין א,ג: "ולמה לא תנינן...? - מפני המחלוקת; אית תניי תני... אית תניי תני...".</small><br>
<br>ומשיבים תשובה שנייה: <b>אמר רבי יוסי</b> (מגדולי אמוראי ארץ ישראל בדור הרביעי)<b>: אדם עושה כל שדהו ביכורים</b> (משנה ביכורים ב,ד) – אדם רשאי לעשות כל שדהו ביכורים<b>, ואין אדם עושה כל שדהו תרומה</b> – אין אדם רשאי לעשות כל שדהו תרומה. לכן משנתנו אינה שונה תרומה עם הדברים שאין להם שיעור, מפני שהיא שונה רק דברים שאין להם שיעור כלל כמו ביכורים, שאם ירצה יכול לעשות כל שדהו ביכורים, מה שאין כן בתרומה<b>.</b><br>
<br>ומציעים קושיה (כדי לפרוך את תשובת רבי יוסי): <b>התיבון:</b> – הם (אנשי הישיבה) השיבו (הקשו): <b>הרי (הוא אומר</b> (מילים אלו יתירות ואינן בקטע גניזה ובכתב יד רומי ובנוסח רש"ס)<b>) פיאה! הרי אין אדם עושה כל שדהו פיאה</b> – אלא הוא צריך לקצור מקודם שיבולת אחת<b>, ותניתַהּ</b> – ושָׁנה אותה (את פאה עם הדברים שאין להם שיעור. בקטע גניזה ובכתב יד רומי: 'ותנינתה' - ושנינו אותה)<b>!</b> – ולכן יש לפרוך את דברי רבי יוסי שאמר שמשנתנו אינה שונה תרומה מפני שאין אדם עושה כל שדהו תרומה.<br>
<br>ומתרצים את הקושיה (בהצעת הבחנה בין פאה לתרומה): <b>אמר רבי יוסי: קצירת שיבולת הראשונה</b> – בפאה, <b>דומה למירוחו</b> (צריך להוסיף כמו בקטע גניזה: '<b>של כרי</b>') – בתרומה (מירוח הוא החלקת ערימת גרעיני התבואה לאחר הזרייה וצבירת הגרעינים בערימה. המירוח הוא סיום מלאכת הגורן, ומעתה חלה חובת תרומה ומעשרות על התבואה)<b>. עד שלא קצר שיבולת הראשונה - לא נתחייבה שדהו פיאה</b> – לפני שהתחיל לקצור את השדה לא חל חיוב פאה על שדהו<b>, משקצר שיבולת הראשונה - נתחייבה כל שדהו פיאה</b> – אחרי שהתחיל לקצור חל חיוב פאה על שדהו<b>, ביקש לעשות כל שדהו פיאה</b> – אחרי שהתחיל לקצור, <b>- עושה</b> (מילה זו הושלמה במסירה שלפנינו על ידי מגיה) – יכול לעשות כל שדהו פאה. הרי שפאה אין לה שיעור<b>. ברם הכא</b> (מילה זו הושלמה במסירה שלפנינו על ידי מגיה) – אבל כאן (בתרומה)<b>, עד שלא נתמרח הכרי - לא נתחייב כריו</b> (שתי המילים האחרונות תוקנו במסירה שלפנינו על ידי מגיה) <b>תרומה</b> – לפני שמירח את הכרי לא חל חיוב תרומה על כריו<b>, [משנתמרח הכרי - נתחייב כריו תרומה</b> – אחרי שמירח את הכרי חל חיוב תרומה על כריו (הושלם על פי הגהה בגיליון של כתב יד רומי, וכן הוא בקטע גניזה ובנוסח רש"ס, וכן השלים ב"שערי תורת ארץ ישראל")<b>], ביקש לעשות כל כריו תרומה</b> – אחרי שנתמרח הכרי, <b>- אינו עושה</b> – אינו יכול לעשות כל כריו תרומה. הרי שתרומה יש לה שיעור. ולכן אין משנתנו שונה תרומה עם הדברים שאין להם שיעור<b>.</b> ומציעים משנה המסייעת לקביעה: <b>דתנינן תמן:</b> – ששנינו שם (משנה חלה א,ט): <b>האומר: כל גורני תרומה</b> – אחרי שנתחייב בתרומה, <b>וכל עיסתי חלה - לא אמר כלום</b> – שאין אדם יכול לעשות כל גורנו תרומה או כל עיסתו חלה<b>, עד שישייר מקצת</b> – הוא רשאי לעשות אפילו את רוב גורנו תרומה עד שישאיר ממנו מקצת חולין (כדעת רבי טרפון ורבי עקיבא במשנה תרומות)<b>.</b><br><br><small>ב<b>תוספתא פאה</b> א,א שנו: העושה כל שדהו פיאה (לפני שקצר אפילו שיבולת אחת) - אינה פיאה.<br><br>ב<b>בבלי נדרים</b> ו,ב אמרו: תניא: מניין שאם רוצה לעשות כל שדהו פאה עושה? תלמוד לומר: "פאת שדך" ("כל שדהו" לאו דווקא, שצריך לקצור מקודם שיבולת אחת כדי לחייב את השדה בפאה).</small><br>• • •
<b>שיבולת הראשונה</b><br>מציעים שאלה: <b>שיבולת הראשונה, מהו שתהא חייבת בפיאה?</b> – כשאדם נותן פאה משדהו כשיעור שקבעו חכמים, האם השיבולת ראשונה שקצר חייבת בפאה ויש להביאה בחשבון כמות הפאה שהוא נותן משדהו?
<br>ומשיבים: <b>איפשר לומר: היא חייבה כל שדהו פיאה והיא חייבת בפיאה?!</b> (בתמיהה) – הרי חיוב פאה על שדהו אינו חל אלא אחרי שקצר שיבולת ראשונה, ואיך ייתכן שהיא תהיה חייבת בפאה? והרי אין מה שיחייב אותה בפאה, כי קודם קצירתה כל השדה פטורה מפאה! ולכן היא פטורה מפאה ואין צריך לתת פאה בשבילה.<br>
<br>ומציעים בעיה: <b>קצר שיבולת הראשונה ונשרפה, מהו שיהא צריך לקצור פעם שנייה?</b> – האם הוא צריך לקצור שיבולת פעם שנייה כדי שיחול חיוב פאה על שדהו, כיוון שנשרפה השיבולת הראשונה שחייבה את שדהו, או שמא אינו צריך לקצור שיבולת פעם שנייה?
<br>ופושטים את הבעיה ממקור תנאי בתוספת דיון קצר: <b>נשמעינה מן הדא:</b> – נשמע (נלמד) אותה מזאת (מברייתא): <b>קצר חצייה</b> – של השדה, <b>ומכר</b> (במסירה שלפנינו נוסף על ידי מגיה בטעות 'חציה ומכר') <b>מה שקצר</b> (בכתב יד רומי: 'קצר חצייה ומכר חצייה', ואין 'ומכר מה שקצר'. ובנוסח רש"ס כבנוסח הסופר במסירה שלפנינו)<b>,</b> או <b>קצר חצייה</b> – של השדה, <b>והקדיש מה שקצר - נותן מן המשואר על הכל</b> – בכל אחד מן המקרים הללו הוא חייב לתת פאה מחצייה של השדה שנשאר שלא קצר בתחילה גם על חצייה של השדה שקצר ומכר או הקדיש<b>.</b> ויש לתמוה: <b>והקדש לאו</b> (בכתב יד רומי: 'לא') <b>כשרוף הוא?!</b> (בתמיהה) – הרי אם הקדיש חצייה של השדה - הוא פטור מלתת פאה מן הנשאר על חצייה של השדה שהקדיש, ומכאן שמה שהקדיש נחשב כאילו נשרף ואינו קיים בשעת נתינת הפאה, ואם כן, מדוע אם קצר חצייה של השדה והקדיש מה שקצר - הוא חייב לתת פאה מן הנשאר גם על חצייה של השדה שקצר והקדיש, והרי מה שהקדיש נחשב כאילו נשרף ואינו קיים בשעת נתינת הפאה? אלא מכאן ראיה שכשהוא מתחיל לקצור חל חיוב פאה על כל שדהו, ואף אם אחר כך נשרף חלק ממה שקצר. ויש להציע את פשיטת הבעיה: <b>הדא אמרה:</b> – זאת אומרת (יש להסיק): <b>קצר שיבולת הראשונה ונשרפה - אינו צריך לקצור פעם שנייה</b> – אינו צריך לקצור שיבולת פעם שנייה כדי שיחול חיוב פאה על שדהו, מפני שכשקצר את השיבולת הראשונה, חל חיוב פאה על כל שדהו, ואף אם נשרפה השיבולת הראשונה<b>.</b><br><br><small>ב<b>תוספתא פאה</b> א,ט שנו: קצר חציה ומכר את הקצור, קצר חציה והקדיש את הקצור - נותן פאה מן המשוייר על הכול.</small>
ומציעים מקרה ואת הדין החל בו כפתיח לדיון באותו עניין בהמשך: <b>כילה את שדהו</b> – אם בעל השדה קצר את כל שדהו ועשה את התבואה עומרים, ולא נתן פאה מן הקמה שקצר, <b>- את אמר:</b> – אתה אומר: <b>חזרה פיאה לע</b>ו<b>מרין</b> – חיוב פאה שחל על הקמה חל מעתה על העומרים, וצריך לתת פאה מן העומרים (כמו ששנו בתוספתא פאה א,ה)<b>.</b>
<br>ומציעים בעיה: <b>מהו שתחזור פיאה לקצירת שיבולת הראשונה?</b> – כשהוא נותן פאה מן העומרים, האם הוא חייב לתת פאה גם בשביל השיבולת הראשונה שקצר, אף שאם הוא נותן פאה מן הקמה, השיבולת הראשונה פטורה מפאה, כאמור לעיל?
<br>ופושטים את הבעיה: <b>אמר רבי יוסי</b> (מגדולי אמוראי ארץ ישראל בדור הרביעי)<b>: נילף</b> (נוסף במסירה שלפנינו על ידי מגיה, כמו בהגהה בכתב יד רומי) <b>פיאת עומרין מפיאת קמה</b> – נלמד דין פאה הניתנת מן העומרים מדין פאה הניתנת מן הקמה<b>. מה פאת קמה</b> – כשם שאם הוא נותן פאה מן הקמה, <b>- לא חזרה קמה</b> (צריך לומר כמו בכתב יד רומי ובנוסח רש"ס: '<b>פיאה</b>') <b>לקצירת שיבולת הראשונה</b> – אינו חייב לתת פאה בשביל השיבולת הראשונה שקצר<b>, אף פאת עומרין</b> – כך גם אם כילה את שדהו והוא נותן פאה מן העומרים, <b>- לא תחזור פיאה לקצירת ש</b>י<b>בולת הראשונה.</b><br><br><small>ב<b>תוספתא פאה</b> א,ה שנו: לא נתן מן הקמה - ייתן מן העומרים.</small><br>• • •
<b>שיעור הפאה מלמטה</b><br>מביאים ברייתא: (בנוסח הרש"ס נוסף 'אית תניי תני:' - יש תנא [ש]שונה:) <b>הפיאה יש לה שיעור מלמטן</b> – יש לה שיעור מזערי (הקטן ביותר האפשרי), שאין פוחתים מאחד משישים בשדה (כמפורש במשנה פאה א,ב), <b>ואין לה שיעור מלמעלן</b> – אין לה שיעור מרבי (הגדול ביותר האפשרי), שאחרי שקצר שיבולת אחת שחייבה את שדהו בפאה, יכול להשאיר את כל הנותר לעניים בתורת פאה (כאמור בירושלמי לעיל: "משקצר שיבולת הראשונה - נתחייבה כל שדהו פיאה, ביקש לעשות כל שדהו פיאה - עושה")<b>. הביכורים ו</b>ה<b>ראיון אין להם שיעור לא מלמעלן ולא מלמטן</b> – אין להם שיעור מרבי, שיכול לעשות כל שדהו ביכורים, ואין להם שיעור מזערי<b>.</b>
<br>ומציעים גרסה חלופית של הברייתא: <b>אית תני תנא</b> (צריך לומר: '<b>תניי תני</b>')<b>:</b> – יש תנא [ש]שונה: <b>הפיאה והביכורים ו</b>ה<b>ראיון אין להם שיעור לא</b> מ<b>למעלן ולא</b> מ<b>למטן</b> – אין להם שיעור מרבי, שיכול לעשות כל שדהו פאה, ואין להם שיעור מזערי, שיכול לפחות לפאה עד שיבולת אחת<b>.</b><br><br><small>לפי הברייתא הראשונה, הפיאה יש לה שיעור למטה מן התורה, שהתורה קבעה לה את השיעור של אחד משישים. ולפי הברייתא השנייה, הפיאה אין לה שיעור למטה מן התורה, והחכמים קבעו לה את השיעור של אחד משישים. לפי הברייתא הראשונה, הקביעה הכללית במשנה "אלו דברים שאין להם שיעור" מתפרשת באופן אחד בנוגע לפאה, שאין לה שיעור מן התורה רק למעלה, ובאופן אחר בנוגע לביכורים ולריאיון ולשאר המנויים במשנה, שאין להם שיעור מן התורה לא למעלה ולא למטה, והוא פירוש שחולשתו בולטת לעין. אבל לפי הברייתא השנייה, הקביעה הכללית במשנה מתפרשת באותו אופן בנוגע לכל המנויים במשנה, שאין להם שיעור מן התורה לא למעלה ולא למטה.<br><br>בכתב יד רומי יש כאן גיליון: 'ואית תנוי (=תניי) תני: הפיאה יש לה שיעור למט'''. נראה שגיליון זה נוסף אחר כך ולא היה לפני מגיה כתב יד ליידן (שהשלים כאן מכתב יד רומי השמטה של הסופר) ("הגהות בירושלמי כתב יד ליידן על פי כתב יד רומי", "תרביץ" נ, עמוד 112, הערה 7).<br>גיליון זה השלים את ה'אית תניי תני' השני שנראה שנשמט, שכן במקומות רבים 'אית תניי תני' בא פעמיים. אבל במקומות אחרים 'אית תניי תני' בא רק פעם אחת אחרי המקור העיקרי שעליו הוא מוסב ושלו הוא מציב חלופה, כמו כאן. לכן אין כאן חיסרון בנוסח המסירה שלפנינו שהשלים המגיה ואין צורך להשלים אותו. בתלמוד הירושלמי של מהדורת האקדמיה ללשון העברית סימנו מתקיני המהדורה חיסרון זה והשלימו אותו לפי הגיליון של כתב יד רומי, ואף סימנו חיסרון נוסף אחרי השלמה זו (הכוונה שיש להשלים עוד: 'ואין לה שיעור למעלן'), אך לדעתי אין כאן כל חיסרון ולא היה למתקיני המהדורה לסמן אותו.<br>בנוסח הרש"ס נוסף 'אית תניי תני' לפני המקור הראשון, אך גם בכך אין צורך.</small><br>
<br>ומציעים מקרה נפקות בין שתי הדעות התנאיות: <b>מה נפיק מן ביניהון?</b> – מה יוצא מביניהם? (מה ההבדל המעשי בין שתי הדעות? והרי לדעת הכול אין פוחתים לפאה מאחד משישים בשדה!) <b>והן חד מן ששים</b> (בכתב יד רומי: 'והן אחד מששים'. נראה שצריך לומר במקום מילים אלו: '<b>נתן פחות</b> מששים'. 'נתן' השתבש ל'והן', ו'פחות' השתבש ל'אחד'. או שצריך לומר: '<b>א</b>הן / <b>ה</b>הן חד מן ששים' (אחד משישים הזה). - בהבאת הירושלמי בבעלי התוספות בבבלי חגיגה ו,ב: 'אם פיחת מששים', וכן הגיה הגר"א. ובהבאת הירושלמי בר"ש משנץ במשנתנו כמו בירושלמי שלפנינו, ולפי דבריו מילים אלו הן המשך השאלה 'מה נפיק מן ביניהון?', אך אין זה סגנון הירושלמי בשום מקום. אבל לפי הגהתנו ופירושנו, וכן לפי הגהת הגר"א, הירושלמי מציע בזה את מקרה הנפקות בתשובה לשאלה 'מה נפיק מן ביניהון?', כמו שהוא בכל מקום בירושלמי) – במקרה שהפריש פחות מאחד משישים. - ומפרטים את הנפקות בין הדעות: <b>מן דמר:</b> – מי (התנא של הברייתא הראשונה) שאומר: <b>הפיאה יש לה שיעור מלמטן ואין לה שיעור מלמעלן</b> (הסופר במסירה שלפנינו השמיט בשל שוויון סופות מ-'יש לה שיעור מלמטן ואין לה שיעור מלמעלן' בתחילת הסוגיה עד 'יש לה שיעור מלמטן ואין לה שיעור מלמעלן' כאן, ומגיה השלים מכתב יד רומי) <b>- מה שנתן</b> – פחות מאחד משישים שהפריש, <b>- נתן</b> – ואינו יכול לחזור ולזכות בו, משום שחל עליו דין פאה<b>, חזר והוסיף</b> – על מה שנתן תחילה, <b>- חייב במעשר</b>ות (צריך לומר כמו שהגיה הגר"א: '<b>פטור מן המעשרות</b>') – כיוון שלפי תנא זה שיעור אחד משישים בפאה הוא מן התורה, לכן גם מה שהוסיף - פטור מן המעשרות, משום שעדיין יש לו דין פאה מן התורה, ופאה פטורה מן המעשרות, <b>עד שעה שישלים</b> – לאחד משישים, שכל מה שנתן לפני שהשלים - פטור מן המעשרות, אפילו נתן בין הכול יותר מאחד משישים, אבל מה שנתן אחרי שהשלים - יש לו דין מתנה וחייב במעשרות<b>. מאן דמר:</b> – [ו]מי (התנא של הברייתא השנייה) שאומר: <b>הפיאה והביכורים והריאיון</b> (שתי מילים אלו יתירות כי בפאה אנו עסוקים, ואינן בשני דפוסים מאוחרים של הירושלמי) <b>אין לה</b>(<b>ן</b>) <b>שיעור לא מלמעלן ולא מלמטן - מה שנתן</b> – פחות מאחד משישים שהפריש, <b>- כבר נפטר</b> – כבר יצא בכך ידי חובת פאה מן התורה, כיוון שלפי תנא זה שיעור אחד משישים בפאה אינו מן התורה<b>, חזר והוסיף</b> – על מה שנתן תחילה, <b>- חייב במעשרות</b> – משום שמה שהוסיף אין לו דין פאה מן התורה (נוסח הירושלמי שהיה לפני בעלי התוספות ור"ש משנץ הוא כמו בירושלמי שלפנינו, אך הנוסח והפירוש קשים, וברור הוא שהגהת הגר"א היא הנכונה, אף שאין גרסה זו מצויה בכתבי יד ובראשונים (ראה "הירושלמי והגר"א" עמודים 29-30))<b>.</b><br><br><small>ב<b>תוספתא פאה</b> א,א שנו: הפיאה יש לה שיעור מלמטה ואין לה שיעור מלמעלה.<br><br>הברייתא הראשונה בירושלמי מקבילה לתוספתא.</small>
ומציעים קושיה: <b>רבי ברכיה</b> (אמורא ארץ ישראלי בדור הרביעי) <b>בעי</b> – שואל (מקשה)<b>: ולמה לא תנינן</b> – ולמה לא שנינו <b>עפר סוטה</b> (עפר הניתן במים שמשקים את הסוטה)<b>? ולמה לא תנינן</b> – ולמה לא שנינו <b>אפר פרה</b> (אפר של פרה אדומה הניתן במים שמזים על הטמאים כדי לטהרם)<b>? ולמה לא תנינן</b> – ולמה לא שנינו <b>רוק יבמה</b> (רוק שהיבמה יורקת בפני היבם לאחר שהיא חולצת את נעלו)<b>? ולמה לא תנינן</b> – ולמה לא שנינו <b>דם ציפור של מצורע</b> (דם ציפור שחוטה הניתן במים שמזים על המצורע כדי לטהרו)<b>?</b> – למה לא שנה התנא של המשנה פרטים אלה שלכאורה היה ראוי לשנותם? למה לא שנינו במשנתנו עפר סוטה ואפר פרה ורוק יבמה ודם ציפור של מצורע עם הדברים שאין להם שיעור? והרי גם להם אין שיעור!
<br>ומתרצים את הקושיה: <b>[אמר ליה</b> – אמר לו <b>רבי יוסי</b> (מגדולי אמוראי ארץ ישראל בדור הרביעי)<b>:</b> (הושלם כמו בכתב יד רומי. ובהבאת הירושלמי בבעלי התוספות ובר"מ המאירי בבבלי חגיגה ז,א וכן בר"ש משנץ: 'אמר רבי יוסי')<b>] לא אתינן מתניתא</b> (צריך לומר: '<b>מתני</b>'. - ברור שכך צריך לומר, אף על פי שאין עדי נוסח שגורסים כך ("הטרמינולוגיה של הירושלמי", עמוד 308, הערה 56)) <b>אלא</b> – לא באנו לשְׁנות אלא (המשנה אינה מזכירה פרטים שלכאורה היה מקום להזכירם, מכיוון שהמשנה באה לשנות רק פרטים מסוג מסוים) <b>דברים שהוא מוסיף עליהן ויש בעשייתן מצוה</b> – משנתנו מונה רק דברים שאם הוא מוסיף על השיעור המזערי הוא עושה מצווה בהוספה עליהם<b>. אֵילּוּ</b> – עפר סוטה ואפר פרה ורוק יבמה ודם ציפור של מצורע, <b>אף על פי שהוא מוסיף עליהן אין בעשייתן מצוה</b> – אם הוא מוסיף על השיעור המזערי אינו עושה מצווה בהוספה עליהם, ולכן אין משנתנו מונה דברים אלו (הגר"א מגיה 'בתוספתן' במקום 'בעשייתן' בשני מופעי המילה. משמעות הדברים היא ללא ספק כגרסה זו, שהרי כל הדברים שנמנו כאן הם מצוות, אלא שאין מצווה בהוספה עליהם ("תלמוד ירושלמי מסכת פאה", מהדורת שטיינזלץ). אפשר שהלשון כאן 'יש / אין בעשייתן מצווה' הוא אשגרה ממקומות אחרים בירושלמי)<b>.</b><br><br><small>ב<b>תוספתא סוטה</b> א,ח שנו: שלושה צריכים שייראו: אפר פרה ועפר סוטה ודם ציפור. אפר פרה כדי שייראה על פני המים, עפר סוטה כדי שייראה על פני המים, דם ציפור של מצורע כדי שייראה על פני המים, רוק יבמה כדי שייראה לעיני הזקנים.<br>וב<b>ירושלמי סוטה</b> ב,ב אמרו: שלשה דברים צריכין שיהו נראין: אפר פרה ועפר סוטה ורוק יבמה. תני רבי ישמעאל: אף דם צפור מצורע.<br>וב<b>בבלי סוטה</b> טז,ב אמרו: תנו רבנן: שלושה צריכים שייראו: עפר סוטה ואפר פרה ורוק יבמה. משום רבי ישמעאל אמרו: אף דם ציפור של מצורע.<br><br>עפר סוטה ואפר פרה ורוק יבמה ודם ציפור של מצורע אין להם שיעור למטה מן התורה, והחכמים קבעו להם את השיעור כדי שייראו.</small><br>• • •
<b>שיעור קורבנות עולת ראייה ושלמי חגיגה ומקורם</b><br>במשנה שנינו: <b>"</b>אילו דברים שאין להן שיעור: ...<b>והריאיון".</b>
<br>מציעים פרשנות מצמצמת למשנה: <b>מתניתא</b> – המשנה (שאמרה שהריאיון אין לו שיעור), <b>- בראיית (קרבן) [פנים]</b> – (עוסקת) בחובת המוטלת על כל אחד להיראות לפני ה' במקדש בשלושה רגלים בשנה, ורק לעניין חובה זו המשנה קובעת שאין לה שיעור מן התורה, שהתורה לא קבעה את מספר הפעמים שאדם חייב להיראות לפני ה' ברגל<b>, אבל בראיית (פנים) [קרבן]</b> – בחובה המוטלת על כל אחד להביא קורבן עולת ראייה וקורבן שלמי חגיגה בעלותו לרגל לירושלים, <b>- יש לה שיעור</b> – מזערי מן התורה, שהתורה קבעה את הסכום הקטן ביותר לשווי הקורבנות, כאמור להלן (נוסח הירושלמי שלפנינו הוא אשגרה בטעות מהירושלמי חגיגה א,א על המשנה "הכל חייבים בראייה, חוץ מקטן": 'מתניתא - בראיית קרבן, אבל בראיית פנים - אפילו קטן חייב'. נוסח הירושלמי תוקן לפי הבאת הירושלמי בבעלי התוספות בבבלי חגיגה ז,א וכן לפי ר"ש משנץ במשנתנו ("הגרסה הפוכה בירושלמי בטעות סופר"), וכן הוא בנוסח רש"ס)<b>.</b><br><br><small>מן הפרשנות השונה למשנה בפאה ובחגיגה עולה, ש"ריאיון" הוא ראיית פנים ו"ראייה" היא ראיית קורבן.</small><br>
<br>ומציעים קשר בין הקביעה שלפני כן ובין דברי אמורא: <b>ואתייא כיי דמר</b> – ו[הקביעה] באה (הולכת) כמו [המימרה] ההיא שאומר (<small>כאן התחלת מקבילה בירושלמי חגיגה א,ב</small>) <b>רבי יוחנן</b> (גדול אמוראי ארץ ישראל בדור השני)<b>: מעה כסף</b> – שהוא הסכום הקטן ביותר לשווי קורבן עולת ראייה, ו<b>שתי כסף</b> – שתי מעות כסף, שהוא הסכום הקטן ביותר לשווי קורבן שלמי חגיגה, <b>- דבר תורה</b> – השיעורים האלה הם מן התורה<b>.</b>
<b>תנא</b> – שנה (ברייתא) <b>רבי יסא</b> (רבי אסי, אמורא ארץ ישראלי בדור השלישי) <b>קומי</b> – לפני <b>רבי יוחנן: ראייה כל שהוא</b> – אין לקורבן עולת ראייה ולקורבן שלמי חגיגה שיעור מן התורה<b>, חכמים הן שאמרו: מעה כסף</b> ו<b>שתי כסף</b> – החכמים הם שקבעו את השיעורים האלה<b>. אמר ליה:</b> – אמר לו (רבי יוחנן): <b>ויש כָּן</b> (כאן) <b>זו?!</b> (בתמיהה) – האם אפשר לקיים ברייתא זו? רבי יוחנן סובר שהתורה נתנה שיעורים אלה ולא חכמים, ולכן אמר שאין כאן זו, כלומר, מחוק מכאן ברייתא זו (על פי "הירושלמי כפשוטו" עמודים 64-65. - כלשון זה אמר רבי יוחנן כמה פעמים לרבי יסא כששנה לפניו ברייתא).
<br>ותמהים: <b>אמר רבי יונה</b> (מגדולי אמוראי ארץ ישראל בדור הרביעי)<b>: וכל השיעורין לא חכמים הן שנתנו: כזית מן המת</b> – השיעור הקטן ביותר של בשר המת שמטמא<b>, וכזית מן הנבילה</b> – השיעור הקטן ביותר של הנבילה שמטמא<b>, וכעדשה מן השרץ</b> – השיעור הקטן ביותר של השרץ שמטמא<b>?!</b> (בתמיהה) – הרי גם שיעורים אחרים, כגון השיעורים שהזכיר רבי יונה, לא נאמרו בתורה אלא החכמים הם שקבעו אותם, שהתורה נתנה רשות לחכמים לקבוע אותם, ומדוע תמה רבי יוחנן על הברייתא ששנה לפניו רבי יסא? (מניחים כאן שתמיהתו של רבי יוחנן מתייחסת לכל השיעורים ולא רק לשיעור עולת ראייה ושלמי חגיגה, ולכן תמה רבי יונה על כך)
<br>ומשיבים: <b>לא אתייא מישאול אלא כהדא</b> (על הדא) <b>דתני רבי הושעיא</b> (מגדולי אמוראי ארץ ישראל בדור הראשון) – לא בא (הולך) [הדבר] לשאול (להקשות) אלא כ[ברייתא] הזאת ששונה רבי הושעיא (כלומר, אין הקושיה הזאת של רבי יוחנן מתאימה אלא על הברייתא של רבי הושעיא)<b>: "</b>וְ<b>לֹא יֵרָאוּ פָנַי רֵיקָם"</b> (שמות כג,טו; לד,כ) – כשתבואו למקדש ברגל תביאו עימכם קורבנות; ויש ללמוד מן הכתוב הזה: <b>- אפילו כל שהוא</b> – אין לקורבן עולת ראייה ולקורבן שלמי חגיגה שיעור מן התורה, ושוויים יכול להיות אפילו כל שהוא, שבזה אינו נראה לפני ה' ריקם<b>, חכמים הן שאמרו: מעה כסף</b> ו<b>שתי כסף.</b> ומפרטים את הקושיה שתחילתה הוצעה לפני כן: <b>וקשיא!</b> – ו[הדבר] קשה! <b>מן דו סמך [לה</b> (הושלם כמו במקבילה, וכן הוא בנוסח רש"ס)<b>] לדבר תורה, הוא [אמר</b> (הושלם כמו בכתב יד רומי ובמקבילה)<b>]:</b> – משהוא סומך אותה לדבר תורה, הוא אומר: <b>חכמים הן (שנתנו: כזית מן המת, וכזית מן הנבילה, וכעדשה מן השרץ</b> (כך גם בכתב יד רומי, והוא אשגרה בטעות מלעיל)<b>) [שאמרו: מעה כסף ושתי כסף?!</b> (בתמיהה) (תוקן כמו במקבילה, וכן הוא בנוסח רש"ס)<b>]</b> – מאחר שרבי הושעיא סומך לפסוק בתורה את ההלכה שהראייה אפילו כל שהוא, כיצד הוא אומר שלמרות זאת החכמים קבעו לה שיעור? שאין לחכמים לקבוע שיעור אלא במקום שהתורה לא פירשה כלום, אבל במקום שהתורה פירשה שאפילו כל שהוא אין לחכמים לקבוע שיעור (מסבירים כאן שתמיהתו של רבי יוחנן מתייחסת רק לשיעור עולת ראייה ושלמי חגיגה ועל סמך דרשתו של רבי הושעיא בעניין שיעור זה).<br>
<br>ומציינים ששני בעלי המחלוקת הולכים לשיטתם: <b>אמר רבי יוסי בירבי בון</b> (מגדולי אמוראי ארץ ישראל בדור החמישי)<b>: [רבי יוחנן כדעתיה</b> – כדעתו, <b>ורבי הושעיה כדעתיה</b> – כדעתו (כל חכם הולך לשיטתו)<b>.</b> (משפט זה נשמט, כנראה על ידי הדומות, והושלם כמו בכתב יד רומי ובמקבילה, וכן הוא בנוסח רש"ס)<b>]</b> ומקשרים בין האמרות של כל אחד משני בעלי המחלוקת: <b>רבי יוחנן כדעתיה</b> – כדעתו<b>, דרבי יוחנן אמר:</b> (במקבילה: 'רבי יוחנן דו אמר:' - רבי יוחנן שהוא אומר:) <b>כל השיעורין הלכה למשה מסיני</b> – כל השיעורים הם מן התורה, ובכלל זה שיעור עולת ראייה ושלמי חגיגה<b>. [הוא</b> (הושלם כמו בכתב יד רומי)<b>] דו אמר:</b> – הוא שהוא אומר: 
<b>מעה כסף</b> ו<b>שתי כסף - דבר תורה</b> – כך הוא מאמרו של רבי יוחנן לעיל<b>.</b> ו<b>רבי הושעיא כדעתיה</b> – כדעתו<b>, דרבי הושעיא אמר:</b> (במקבילה: 'רבי הושעיא דו אמר:' - רבי הושעיא שהוא אומר:) <b>האוכל איסור</b> – בשגגה, שחייבים עליו קורבן, כגון חֵלֶב או דם, <b>בזמן הזה</b> – לאחר חורבן הבית, שאין מקריבים קורבן, ועליו לחכות עד שייבנה המקדש ויוכל להביא את קורבנו, <b>צריך לרשום עליו</b> (צריך לומר כמו בכתב יד רומי ובמקבילה: '<b>לפניו</b>') <b>את השיעורין</b> – את השיעור שאכל<b>, שמא יעמוד בית דין אחר וישנה עליו את השיעורין</b> – שמא יקבע בית דין בעתיד, ששיעור זה שאכל, שבזמנו נחשב כאסור מן התורה והאוכלו חייב להקריב קורבן, אינו אסור מן התורה והאוכלו פטור מלהקריב קורבן, ולכן צריך לרשום את השיעור שאכל<b>, ויהא יודע</b> – בעתיד, <b>מאי</b> (בהבאת הירושלמי ב"ערכי תנאים ואמוראים" לר' יהודה בן קלונימוס: 'אי') <b>זה שיעור אכל</b> – והאם הוא חייב להקריב קורבן. הרי שלדעת רבי הושעיא השיעורים שלא נאמרו במפורש בתורה הם מדברי חכמים ותלויים בקביעת החכמים ועשויים להשתנות, ובכלל זה שיעור עולת ראייה ושלמי חגיגה, שאילו היו השיעורים מן התורה לא ישתנו<b>. [הוא דו אמר:</b> – הוא שהוא אומר: <b>ראייה כל שהוא, חכמים הן שאמרו: מעה כסף ושתי כסף</b> – כך היא הברייתא ששנה רבי הושעיא לעיל, ומן הסתם הוא סובר כברייתא שלו. - רבי יוסי בירבי בון חולק על מה שאמרו לעיל שרבי יוחנן תמה רק על דרשתו של רבי הושעיא בעניין קורבן ראייה, ולדעת רבי יוסי בירבי בון יש כאן מחלוקת יסודית לגבי קביעת השיעורים בכלל (רידב"ז)<b>.</b> (משפט זה נשמט גם בכתב יד רומי, והושלם כמו במקבילה, וכן הוא בנוסח רש"ס)<b>]</b>
<b>רבי יונה ורבי יוסי</b> (גדולי אמוראי ארץ ישראל בדור הרביעי) <b>תרויהון</b> (צריך לומר: 'תריהון') <b>אמרין</b> – שניהם אומרים<b>: לא חזר ביה</b> (בכתב יד רומי נוסף: 'רבי יוחנן') – לא חזר בו (רבי יוחנן מדעתו)<b>.</b>
<br>ומציעים סיוע ממקור אמוראי (לטענה שלא נתמכה לפני כן על ידי מקור אחר): <b>ועוד מן הדא דאמר</b> – ועוד (ראיה שלא חזר בו רבי יוחנן מדעתו) מן [המימרה] הזאת שאומר <b>רבי לא</b> (רבי אלעאי, אמורא ארץ ישראלי בדור השלישי) <b>בשם רבי אמי</b> (אמורא ארץ ישראלי בדור השלישי)<b>: איתפלגון</b> – נחלקו <b>חזקיה</b> (אמורא ארץ ישראלי בדור הראשון, בנו של רבי חייא) <b>ורבי יוחנן. חזקיה אמר: אדם חולק את חובתו</b> – את קורבן שלמי חגיגה שהוא חייב להביא ברגל, <b>לשתי בהמות</b> – שמביא שתי בהמות ששווי שתיהן יחד שתי כסף, שלדעתו שיעור שתי כסף בשלמי חגיגה אינו מן התורה, ודי שיביא שיעור זה אפילו כשהוא על ידי צירוף שתי בהמות (חזקיה הולך בשיטתו של רבי הושעיא שהשיעורים הם מדברי חכמים)<b>. רבי יוחנן אמר: אין אדם חולק את חובתו לשתי בהמות, אלא</b> – אם הוא רוצה להקריב בהמות נוספות לשלמי חגיגה, <b>צריך שיהא בידו שתי כסף לכל אחת ואחת</b> – מן הבהמות, כפי השיעור הקבוע לכך. הקפדתו של רבי יוחנן על שיעור שתי כסף לכל קורבן היא ראיה שלדעתו שיעור שתי כסף בשלמי חגיגה הוא מן התורה, שאילו היה שיעור זה מדברי החכמים היה אדם רשאי לחלק חובתו<b>.</b><br><br><small>'ועוד מן הדא' מציע מקור נוסף המסייע לאמור לפניו. במקום אחד (כאן) נראה שהמונח מציע סיוע ממקור לטענה שלא נתמכה לפני כן על ידי מקור אחר ("הטרמינולוגיה של הירושלמי", עמודים 510-511).<br><br>אפשר שצריך לגרוס: 'ר' יונה ור' יוסי תריהון אמרין: לא חזר ביה ר' יוחנן מן הדא, דאמר ר' לא...', והמילה 'ועוד' יתירה (וכן כתב ב"ספר ניר"). לשון זו זהה ללשון במשפט שלפני כן: 'אמרין: חזר ביה ר' יוחנן מן הדא'.<br><br>ב<b>מכילתא דרבי שמעון בר יוחאי</b> שמות כג,טו נאמר: "ולא ייראו פניי ריקם" - אפילו כל שהוא, וחכמים אומרים: אין פחות לעולת ראייה ממעה כסף ולחגיגה שתי כסף.<br><br>ב<b>בבלי חגיגה</b> ו,ב-ז,א אמרו: תנן התם (משנה פיאה א,א): אלו דברים שאין להם שיעור: הפיאה, והביכורים, והריאיון, וגמילות חסדים, ותלמוד תורה. - אמר רבי יוחנן: כסבורים אנו לומר: הריאיון אין לו שיעור למעלה, אבל יש לו שיעור למטה (והשיעור הוא מעה כסף ושתי כסף שהוא מן התורה). עד שבא רבי אושעיא ברבי ולימד: הריאיון אין לו שיעור (מן התורה) לא למעלה ולא למטה, אבל חכמים אומרים / אמרו חכמים: הראייה מעה כסף והחגיגה שתי כסף.</small>
<br>מאי "הריאיון" (הנזכר במשנה)? - רבי יוחנן אמר: ראיית פנים בעזרה, וריש לקיש אמר: ראיית פנים בקורבן.<br><br><small>המסורת הסתמית בירושלמי שרבי יוחנן חזר בו נסמכת כנראה על המסורת המובאת בבבלי, שממנה אפשר להבין שלאחר ששמע רבי יוחנן את דברי רבי הושעיא חזר בו משיטתו הקודמת וקיבל את שיטת רבי הושעיא (רש"ס).<br><br>ב<b>בבלי יומא</b> פ,א אמרו: אמר רבי אלעזר: אכל חלב (בשגגה) בזמן הזה - צריך שיכתוב שיעורו (כמה אכל), שמא יבוא בית דין אחר (לעתיד) וירבה בשיעורים.<br>אמר רבי יוחנן: שיעורים ועונשים (עונשי כל העבירות) - הלכה למשה מסיני. - עונשים? מכתב כתיבי! - אמר רבי יודן: הכי קאמר: שיעורים של עונשים (השיעור של כל עבירה) - הלכה למשה מסיני.<br><br>מימרת רבי אלעזר בבבלי היא מימרת רבי הושעיא בירושלמי.<br>רבי יוחנן חלוק על רבי אלעזר ורבי הושעיא, והוא סבור שאם אכל איסור בזמן הזה אינו צריך לכתוב שיעורו, כי שיעורים של עונשים מן התורה ואין ביד בית דין לשנותם.<br><br>קצת סמך לדבר שרבי יוחנן חזר בו מדעתו אפשר להביא גם מבבלי יומא פ,א, המייחס לרבי יוחנן את המאמר "שיעורים של עונשים - הלכה למשה מסיני". לפי זה, לא כל השיעורים הלכה למשה מסיני לדעת רבי יוחנן, אלא רק שיעורים של עונשים ("פרקים בהשתלשלות ההלכה", עמוד 64).</small><br>• • •
<b>טפילה ודחייה בקורבן שלמי חגיגה</b><br>מביאים מחלוקת בעניין קורבן שלמי חגיגה.
<br><b>רבי שמעון בן לקיש</b> (מגדולי אמוראי ארץ ישראל בדור השני) אמר <b>בשם חזקיה</b> (אמורא ארץ ישראלי בדור הראשון, בנו של רבי חייא)<b>: אדם טופל</b> (מחבר, מצרף) <b>בהמות לבהמה</b> – מותר לצרף בהמות שנקנות במעות מעשר שני לבהמה שנקנית במעות חולין ולהקריב אותן לשם חגיגה, ואף שכל דבר שהוא בא חובה אינו בא אלא מן החולין, מכל מקום, מאחר והוא יוצא ידי חובת חגיגה בבהמה שבאה מן החולין, הוא יכול לצרף לה בהמות אחרות שבאות ממעשר שני, <b>ואין אדם טופל מעות למעה</b> – אסור לצרף מעות מעשר שני למעות חולין ולקנות בהן בהמות ולהקריב אותן לשם חגיגה, משום שיש להביא לקורבן חגיגה לפחות בהמה אחת שכולה מן החולין<b>.</b>
<br><b>[רבי יוחנן</b> (גדול אמוראי ארץ ישראל בדור השני) <b>אמר: אדם טופל מעות למעה</b> – מותר לצרף מעות מעשר שני למעות חולין ולקנות בהן בהמות ולהקריב אותן לשם חגיגה, כיוון שבכל בהמה יש חלק שבא מן החולין שהוא יוצא בו ידי חובת חגיגה, <b>ואין אדם טופל בהמות לבהמה</b> – אסור לצרף בהמות שנקנות במעות מעשר שני לבהמה שנקנית במעות חולין ולהקריב אותן לשם חגיגה, משום שאין להביא לקורבן חגיגה אפילו בהמה אחת שכולה ממעשר שני (שיעור מעות החולין הוא לפחות שתי מעות כסף, שהוא הסכום הקטן ביותר לשווי קורבן שלמי חגיגה)<b>.</b> (משפט זה נשמט גם בכתב יד רומי, והושלם כמו במקבילה, וכן הוא בנוסח רש"ס)<b>]</b>
<br><b>היך עבידא?</b> – איך עשוי [הדבר]? (באיזה מקרה מדובר?) - נראה שיש למחוק את המונח 'היך עבידא' מסוגיה זו (הצעת הגר"א, וכן העלה "קורבן העדה"). ושמא אפשר להביא סיוע להצעה זו מן העובדה שהראשונים (בעלי התוספות ור"מ המאירי) שמביאים את הירושלמי כאן מצטטים רק מ'היו לפניו' ולא מ'היך עבידה'. אפשר ש'היך עבידה' הועתק באשגרה מלהלן בפאה, ואחר כך הועבר נוסח משובש זה למקבילה בחגיגה, כרגיל במקבילות ("הטרמינולוגיה של הירושלמי" (עבודה), עמודים 259-261).<br>
<br>ומציעים שאלה: <b>היו לפניו עשר בהמות</b> – שהפריש לשם חגיגה, <b>והקריב חמש</b> – מהן, <b>ביום טוב הראשון, והמוֹתָר</b> – שאר חמש הבהמות, <b>מהו שידחה</b> (במקבילה נוסף 'את') <b>יום טוב האחרון?</b> – מה הדין במקרה זה? האם מותר להקריב את שאר הבהמות ביום טוב האחרון של החג משום ששאר הבהמות הן חלק מקורבן חגיגה, ודינו של קורבן חגיגה שהוא קרב ביום טוב, או שמא לאחר שהקריב קורבן חגיגה ביום טוב הראשון אין שאר הבהמות אלא קורבן נדבה, ודינו של קורבן נדבה שאינו קרב ביום טוב?
<br>ומשיבים בהצעת מחלוקת אמוראים: <b>רבי קריספא</b> (אמורא ארץ ישראלי בדור השלישי) <b>אמר: איתפלגון</b> – נחלקו <b>רבי יוחנן ורבי שמעון בן לקיש. חד אמר:</b> – [חכם] אחד אומר: <b>דוחה</b> – מותר להקריב את שאר הבהמות ביום טוב האחרון<b>, וחרנה אמר:</b> – ו[החכם] האחר אומר: <b>אינו דוחה</b> – אסור להקריב את שאר הבהמות ביום טוב האחרון<b>.</b>
<br>ומסתפקים: <b>ולא ידעין מה</b> (במקבילה: 'מאן', וכן הוא בכתב יד רומי) <b>אמר דא ומה</b> (במקבילה: 'ומאן') <b>אמר דא</b> – ולא יודעים מי אומר זאת ומי אומר זאת (מי משני החכמים אומר: דוחה, ומי מהם אומר: אינו דוחה)<b>.</b>
<br>ומציעים הכרעה בעניין המסופק: <b>אמר רבי זעירא</b> (רבי זירא, מגדולי אמוראי ארץ ישראל בדור השלישי)<b>: נפרש מיליהון דרבנ</b>י<b>ן מן מ</b>י<b>ליהון</b> – נפרש את דבריהם של החכמים מדבריהם (שממחלוקת אחרת של שני החכמים נוכל לדעת מה דעותיהם במחלוקת הזאת. - הביטוי 'נפרש מיליהון דרבנין מן מיליהון' מיוחד לבירור דעותיהם של רבי יוחנן ושל רבי שמעון בן לקיש בפי רבי זעורה ולבירור דעתו של רבי יוחנן בפי רבי יוסה)<b>. רבי</b> (במסירה שלפנינו נוספה דל"ת לפני 'ר'' על ידי מגיה, ואין גורסים אותה, כמו שמוכיחה המקבילה) <b>יוחנן דו אמר</b> – שהוא אומר<b>: אדם טופל מעות למעות</b> (במקבילה ובכתב יד רומי: 'למעה') <b>ואין אדם טופל בהמות לבהמה</b> – מותר לצרף מעות מעשר שני למעות חולין ולקנות בהן בהמות ולהקריב אותן לשם חגיגה, כיוון שבכל בהמה יש חלק שבא מן החולין שהוא יוצא בו ידי חובת חגיגה<b>, הוא דו אמר:</b> – הוא שהוא אומר: <b>דוחה</b> – היו לפניו עשר בהמות והקריב חמש ביום טוב הראשון, מותר להקריב את שאר הבהמות ביום טוב האחרון, כיוון שבכל בהמה יש חלק שהוא יוצא בו ידי חובת חגיגה<b>. ורבי שמעון בן לקיש דו אמר</b> – שהוא אומר<b>: אדם טופל בהמה</b> (במקבילה ובכתב יד רומי: 'בהמות') <b>לבהמה ואין אדם טופל מעות למעה</b> – מותר לצרף בהמות שנקנות במעות מעשר שני לבהמה שנקנית במעות חולין ולהקריב אותן לשם חגיגה, כיוון שהוא יוצא ידי חובת חגיגה בבהמה שבאה מן החולין ואינו יוצא ידי חובת חגיגה בבהמות שבאות ממעשר שני<b>, הוא דו אמר:</b> – הוא שהוא אומר: <b>אינו דוחה</b> – היו לפניו עשר בהמות והקריב חמש ביום טוב הראשון, אסור להקריב את שאר הבהמות ביום טוב האחרון, כיוון שיצא ידי חובת חגיגה בבהמות שהקריב ביום טוב הראשון ואינו יוצא ידי חובת חגיגה בשאר הבהמות<b>.</b>
<br>ומציעים מסורת המכריעה בעניין שהיה מסופק: <b>אתא</b> – בא <b>שמעון בר ווה</b> (אמורא בדור השלישי) [ואמר] <b>בשם רבי יוחנן: לעולם הוא מוסיף והולך</b> – אף אם הביא בהמות לשם חגיגה ביום טוב הראשון, הוא מביא בהמות נוספות לשם חגיגה, <b>ודוחה את יום טוב</b> – האחרון, <b>עד שיאמר:</b> (צריך להוסיף כמו במקבילה ובכתב יד רומי: '<b>עוד</b>' - שוב) <b>אין בדעתי להוסיף</b> – שכשיאמר כך אין הבהמות הנוספות שיביא אחר כך אלא כקורבן נדבה שאינו דוחה יום טוב (המסורת שאמר שמעון בר בא בשם רבי יוחנן מאשרת את דברי רבי זעורה. - במקבילה אין המילה 'אתא'. לא ברור האם התיבה 'אתא' נשמטה בטעות, או האם חילוף מקורי לפנינו, שנוצר בשעה שגרסנים אחדים שנו את הסוגיה עם המונח ואחרים בלעדיו ("'אתא ר' פלוני'", "מחקרי תלמוד" ג, עמוד 506))<b>.</b><br><br><small>עד כאן המקבילה בירושלמי חגיגה, שתחילתה בסוגיה הקודמת וסופה בסוגיה הזו.<br>הסוגיה הקודמת בעניין שיעור קורבנות ראייה וחגיגה (ממאמרו של רבי יוחנן "מעה כסף שתי כסף - דבר תורה") מקורה בירושלמי חגיגה א,ב על המשנה שדנה בשיעור קורבנות ראייה וחגיגה, והועתקה לפאה. גם הסוגיה הזו בעניין טפילה ודחייה בקורבן חגיגה מקורה בירושלמי חגיגה, והועתקה לפאה אגב הסוגיה הקודמת. הסוגיה המקבילה בבבלי לסוגיה הזו מובאת על המשנה חגיגה א,ג שדנה בהבאת קורבנות ראייה וחגיגה מן החולין וממעשר שני, וזה מקומה הטבעי של הסוגיה הזו, שכן בשני התלמודים להלכה א,ג עוסקים בטפילה בקורבן חגיגה. נראה שעורכי הירושלמי שיבצו את הסוגיה הזו בירושלמי חגיגה בסוף הלכה א,ב כסוגיית מעבר בין הלכה א,ב ובין הלכה א,ג.<br><br>ב<b>בבלי חגיגה</b> ח,א אמרו: אמר חזקיה: טופלים בהמה לבהמה ואין טופלים מעות למעות. ורבי יוחנן אמר: טופלים מעות למעות ואין טופלים בהמה לבהמה.<br><br>בבבלי: חזקיה. ובירושלמי: רבי שמעון בן לקיש בשם חזקיה.<br><br>וב<b>בבלי חגיגה</b> ח,ב-ט,א אמרו: אמר עולא אמר ריש לקיש: הפריש עשר בהמות לחגיגתו והקריב חמש ביום טוב ראשון - חוזר ומקריב חמש ביום טוב שני (ביום טוב אחרון של החג). ורבי יוחנן אמר: כיוון שפסק (שלא הקריב את כולן ביום טוב ראשון), שוב אינו מקריב (את השאר ביום טוב שני).<br>אמר רבי אבא: ולא פליגי. כאן (שחוזר ומקריב) - בסתם (שהפריש בהמות סתם לחגיגתו, שלא היתה כוונתו להקריב את כולן ביום טוב ראשון), כאן (ששוב אינו מקריב) - במפרש (שאמר בפירוש בשעת נדבתו שיקריב את כולן ביום טוב ראשון).<br>והכי נמי מסתברא (שרבי יוחנן מודה במפרש), דכי אתא רבין אמר רבי יוחנן: הפריש עשר בהמות לחגיגתו והקריב חמש ביום טוב ראשון - חוזר ומקריב חמש ביום טוב שני. קשיין אהדדי (השמועה שמסר רבין בשם רבי יוחנן והשמועה שמסר עולא בשם רבי יוחנן)! אלא לאו שמע מינה: כאן - בסתם, כאן - במפרש, שמע מינה.<br>איתמר נמי: אמר רב שמן בר אבא אמר רבי יוחנן: לא שנו (ששוב אינו מקריב) אלא שלא גמר, אבל גמר - חוזר ומקריב. מאי גמר? אילימא גמר קורבנותיו (ושוב אין בידו קורבנות) - מאי מקריב? אלא לא שנו אלא שלא גמר היום (שלא הסתיים היום, ואף על פי כן לא הקריב את כל קורבנותיו), אבל גמר היום (ולא הספיק להקריב את כל קורבנותיו) - חוזר ומקריב.<br><br>בבבלי מסרו עולא ורבין שמועות סותרות בדעתו של רבי יוחנן בעניין הקרבת המותר ביום טוב האחרון.<br>בירושלמי הסתפקו בדעותיהם של ריש לקיש ושל רבי יוחנן בעניין זה, ופשטו באופן שמתאים לשמועה שמסר רבין בשם רבי יוחנן ומנוגד לשמועה שמסר עולא בשם ריש לקיש ורבי יוחנן.<br>לדברי רבי אבא בבבלי ריש לקיש ורבי יוחנן אינן חולקים, וכך יישבו בבבלי את הסתירה בין השמועה שמסר רבין בשם רבי יוחנן ובין השמועה שמסר עולא בשם רבי יוחנן.<br>בירושלמי, שלא כבבבלי, קישרו בין דעותיהם של ריש לקיש ורבי יוחנן בעניין טפילת בהמות וטפילת מעות ובין דעותיהם בעניין הקרבת המותר ביום טוב האחרון.<br>דברי שמעון בר בא (רב שמן בר אבא) בשם רבי יוחנן בירושלמי אינם מתאימים לדבריו בבבלי אלא לדברי רבי אבא בבבלי.</small><br>• • •
<b>שיעור צדקה ושיעור ניווי מצווה</b><br>במשנה שנינו: <b>"</b>אילו דברים שאין להן שיעור: ...<b>וגמילות חסדים".</b>
<br>מצמצמים את תחולת הקביעה: <b>הדא דתימר</b> – זאת שאתה אומר (דבר זה שאתה אומר, שגמילות חסדים אין לה שיעור), <b>- בגופו</b> – גמילות חסדים הנעשית בגופו של האדם המטיב, כגון ביקור חולים וקבורת מתים וניחום אבלים ושימוח חתן וכלה<b>, אבל בממונו</b> – גמילות חסדים הנעשית בממונו של האדם המטיב, כגון הלוואה לנצרכים והאכלת רעבים והלבשת ערומים ופדיון שבויים, <b>- יש לו</b> (בכתב יד רומי: 'לה') <b>שיעור</b> – למעלה (שיעור מרבי)<b>.</b>
<br>ומציעים קשר בין הקביעה שלפני כן ובין דברי אמורא: <b>ואתייא כיי דמר</b> – ו[הקביעה] באה (הולכת) כמו [המימרה] ההיא שאומר (<small>כאן התחלת מקבילה בירושלמי כתובות ד,ו</small>) <b>רבי שמעון בן לקיש</b> (מגדולי אמוראי ארץ ישראל בדור השני) <b>בשם רבי יהודה בן חנינא</b> (אמורא ארץ ישראלי בדור הראשון)<b>: נמנו</b> (נספרו קולותיהם בהצבעה לשם החלטה בעניין מסוים) <b>באושא</b> (עיר בגליל התחתון) – כשישבה הסנהדרין באושא (בדור שלאחר מרד בר כוכבא) <b>שיהא אדם מפריש חומש מנכסיו</b> – עד חמישית ולא יותר, <b>למצות</b> – לצדקה לעניים (בהבאת הירושלמי בספר "כפתור ופרח" וב"אור זרוע": 'למצוה'. בירושלמי ובמדרשי האגדה המילה "מצווה" משמשת במובן 'צדקה'. ראה ירושלמי פאה ח,ט). הרי שיש שיעור למעלה לצדקה ולגמילות חסדים בממונו (מהמשך הסוגיה משמע שצריך לפרש את לשון הירושלמי "יהא מפריש חומש" כמו הבבלי "אל יבזבז יותר מחומש", כלומר, שהתקנה היתה בקביעת שיעור מרבי למתן צדקה ולא שיעור מחייב. - היו שנטו לתת את כל רכושם במעשי צדקה, והדבר הביא לנפילתם למעמסה על הציבור. כדי למנוע זאת הותקנה תקנת אושא האוסרת על אדם את הנתינה העולה על חומש כדי שלא יירד מנכסיו)<b>.</b><br>
<br>ושואלים: <b>עד היכן?</b> – עד כמה השיעור למטה (שיעור מזערי) של צדקה וגמילות חסדים בממונו שממנו אין לפחות?
ומשיבים בהצעת מחלוקת אמוראים: <b>רבי גמליאל בן איניניא</b> (בן חנינא. במקבילה: 'ר' ירמיה'. - מעולם לא מצאנו מחלוקת בין רבי ירמיה בן הדור הרביעי לרבי אבא בר כהנא בן הדור השלישי, ועוד, שאין זה סגנון הירושלמי בצירוף כזה של 'חד אמר... וחרנה אמר...' ("עוד לבעיית עריכתה של מסכת נזיקין ירושלמי", "תרביץ" פא, עמוד 271. - כוונתו לצירוף מחלוקת בין חכמים בני דורות שונים)) <b>ורבי אבא בר כהנא</b> (אמוראים ארץ ישראלים בדור השלישי)<b>. חד אמר:</b> – [חכם] אחד אומר: <b>עד כדי תרומה ותרומת מעשר</b> – יהא מפריש מממונו עד שיעור של תרומה ותרומת מעשר (3%) ולא פחות מכך, שתרומה שיעורה הבינוני אחד מחמישים (2%) ותרומת מעשר שיעורה מעשר מן המעשר שהוא אחד ממאה (1%)<b>, וחרנה אמר:</b> – ו[החכם] האחר אומר: <b>"כַּבֵּד אֶת י'י מֵהוֹנֶךָ וּמֵרֵאשִׁית כָּל תְּבוּאָתֶךָ"</b> (משלי ג,ט) – כבד את ה' מעושרך בזה שתיתן ממון לעניים ותרומה לכוהנים (תרומה היא ראשית התבואה - במדבר יח,יב; דברים יח,ד); ויש לדרוש את הכתוב: <b>- כמראשית כל תבואתך</b> – תן מממונך לעניים כשיעור של תרומה (2%) ולא פחות מכך (הוי"ו של "ומראשית" נדרשת כוי"ו הפירוש)<b>.</b><br>
<br><b>רבי גמליאל בר איניניא בעא קומי</b> – שאל לפני <b>רבי מנא</b> (הראשון, אמורא ארץ ישראלי בדור הראשון)<b>: מה?</b> – מה פירוש "חומש מנכסיו"? <b>חומש בכל שנה</b> (בירושלמי כתובות הסופר קיצר את המקבילה ולא העתיק אותה מכאן עד סופה) <b>ושנה?!</b> (בתמיהה) – וכי אפשר לפרש שיש להפריש חומש מהנכסים בכל שנה?! ויש להקשות על אפשרות זו: <b>לחמש שנים הוא מפסיד כולא</b> (בכתב יד רומי: 'כולה') – במשך חמש שנים הוא מפסיד את הכל<b>!</b>
<br><b>אמר ליה:</b> – אמר לו (רבי מנא): <b>כתחילה</b> – בשנה ראשונה, <b>לקרן</b> – ייתן חומש מהקרן של נכסיו<b>, מיכן</b> (מכאן) <b>ואילך</b> – בכל שנה ושנה, <b>לשכר</b> – ייתן חומש מן הרווח של נכסיו שהוא מרוויח באותה שנה (רבי גמליאל בן איניניא ורבי מנא הבינו שהתקנה היתה בקביעת שיעור מחייב של חומש מנכסיו בכל שנה למתן צדקה, שלא כמו שמשמע בסוגיה)<b>.</b><br><br><small>ב<b>בבלי כתובות</b> נ,א אמרו: אמר רבי אילעא: באושא התקינו, המבזבז (הנותן צדקה לעניים) - אל יבזבז יותר מחומש (מנכסיו). תניא נמי הכי: המבזבז - אל יבזבז יותר מחומש, שמא יצטרך לבריות.</small>
<br>אמר רב נחמן בר יצחק, ואיתימא רב אחא בר יעקב: מאי קראה (המרמז על שיעור זה לצדקה)? "וכל אשר תיתן לי עשר אעשרנו לך" (בראשית כח,כב) (שני מעשרות יחד הם חומש).<br><br><small>בבבלי כתובות מסר רבי אילעא שלוש מתקנות אושא: הראשונה בשם ריש לקיש משום רבי יהודה בר חנינא, השנייה בשם ריש לקיש, והשלישית ("המבזבז - אל יבזבז יותר מחומש") סתם. ואמרו על כך בבבלי שם: "שמועות הללו מתמעטות והולכות". אבל בירושלמי כתובות נאמרו שלוש התקנות הללו על ידי ריש לקיש בשם רבי יהודה בן חנינא, כמו כאן.<br><br>ב<b>פסיקתא רבתי</b> פסקה כה נאמר: אמר רבי שמעון בן לקיש בשם רבי יהודה ברבי חנינה: נמנו באושא שיהא אדם מפריש חומש נכסיו. מה טעם? כדי תרומה ומעשרות (שתי מעשרות, מעשר ראשון ומעשר שני או עני).</small>
<b>רב הונא</b> (גדול אמוראי בבל בדור השני) <b>אמר: למצות - עד שליש</b> – לצורך קיום מצוות יהא אדם מוציא עד שליש מנכסיו ולא יותר<b>.</b>
<br>ומציעים שאלה: <b>מה?</b> (במסירה שלפנינו המגיה הוסיף וי"ו בסוף המילה) – מה פירוש "למצוות - עד שליש"? (איזו משתי אפשרויות המפורטות בהמשך היא נכונה?) <b>לכל המצות עד שליש, או</b> (בכתב יד רומי אין 'או', כדרך הירושלמי שאין 'או' בין שתי האפשרויות, ונוסף 'אף') <b>למצוה אחת?</b> – האם הפירוש הוא שיוציא עד שליש לכל המצוות יחד שיזדמנו לו, או שהפירוש הוא שיוציא עד שליש אפילו למצווה אחת שתזדמן לו?
<br>ומציעים פרשנות שחכם חולק עליה בהמשך: <b>סברין מימר:</b> – סוברים לומר: <b>לכל המצות - עד שליש.</b>
<br>ומביאים דעה חולקת: <b>רבי אבון</b> (מגדולי אמוראי ארץ ישראל בדור החמישי) <b>אמר: אפילו למצוה אחת.</b>
<br>ומציעים פרשנות המיוחסת לחכמי בבל: <b>רב חביבה</b> (אמורא בבלי בדור השישי) אמר <b>בשם רבנין דתמן</b> – בשם החכמים של שָׁם (בשם חכמי בבל. - גם בירושלמי מגילה א,א יש 'רב חביבה בשם רבנין דתמן' כמו כאן. רב חביבה לא נזכר עוד בירושלמי)<b>: מהו שליש?</b> – מה פירוש "למצוות - עד שליש"? <b>לדמים</b> – יהא מוסיף עד שליש על דמי המצווה שהוציא כבר ולא יותר<b>.</b>
<br>וממחישים את הדבר שלפני כן על ידי מתן דוגמה: <b>היך עבידא?</b> – איך עשוי [הדבר]? (כיצד הוא שליש לדמים?) <b>לקח אדם מצוה</b> (בכתב יד רומי נוסף 'אחת', וכן הוא בהלכות הירושלמי לרמב"ם כתובות פרק ד. והסופר במסירה שלפנינו כתב: 'לקח אחת מצוה', וגם הוא נכון ("מבואות לספרות האמוראים", עמוד 374, הערה 6)) – קנה דבר למצווה, <b>וראה</b> (בהלכות הירושלמי לרמב"ם כתובות פרק ד: 'ומצא'. ובכתב יד רומי נוסף 'מצוה') <b>אחרת נאה הימינה</b> (ממנה) – דבר אחר לאותה מצווה שמחירו יותר מהדבר הראשון שקנה<b>, עד כמה מטריחין עליו</b> – להוסיף על הדמים שהוציא כבר ולקנות את הדבר הנאה יותר<b>? עד שליש</b> – מוסיף עד שליש מדמי הדבר הראשון שקנה (מפני שיש לאדם לעשות את המצוות בנוי וביופי כאמור להלן)<b>.</b><br><br><small>ב<b>בבלי בבא קמא</b> ט,א אמרו: אמר רבי זירא אמר רב הונא: במצווה - עד שליש.<br>מאי שליש? אילימא שליש ביתו (רכושו) - אלא מעתה, אי איתרמו ליה תלתא מצוותא, מזבן ליה / יהיב לכוליה ביתיה? - אלא: בהידור (ייפוי) מצווה - עד שליש במצווה.<br><br>דברי רב הונא שווים בשני התלמודים.<br>השאלה על דברי רב הונא בבבלי היא כשאלה לעיל על תקנת אושא בירושלמי ("מה? חומש בכל שנה ושנה?! לחמש שנים הוא מפסיד כולא!").<br>פירושו של סתם הבבלי לדברי רב הונא הוא כפירושו של רב חביבה בשם חכמי בבל בירושלמי.<br><br>בדברי התנאים ואף בדברי האמוראים לא מצאנו את המונח "הידור מצווה", כי אם בדברי סתם התלמוד בבבלי ביישוב דברי רב הונא. הביטוי נעדר בסוגיה המקבילה בירושלמי. בעלי סתם התלמוד (הבבלי) ביקשו מונח מופשט קולע, וראו לנכון לבחור בשורש הד"ר (במובן 'שבח') על פני מילה הנגזרת מן נו"י, על אף שדרשת "ואנווהו" היא ההקשר של דברי רב הונא ("מהדרין מן המהדרין", "לשוננו" סז, עמודים 156-157 = "לתורתם של תנאים", עמודים 261-262).</small>
ומציעים ברייתא (בעניין נוי במצוות): <b>תני</b> – שונה <b>רבי ישמעאל</b> (מגדולי התנאים בדור השלישי)<b>:</b> נאמר בשירת הים: <b>"זֶה אֵלִי וְאַנְוֵהוּ"</b> (שמות טו,ב) – ה' הוא אלוהיי ואפארהו ואשבחהו ("וְאַנְוֵהוּ" מלשון נוי); <b>- וכי איפשר לו לאדם</b> (בכתב יד רומי: 'לבשר ודם') <b>לנוות</b> (ליפות, לפאר) <b>את בוראו?! אלא אֶנַּוֶּוה</b> (אהיה נאה, יפה. בכתב יד רומי: 'אֶנָּאֶה') <b>לו</b> (בשבילו. בכתב יד רומי: 'לפניו', וכך הגיה מגיה במסירה שלפנינו) <b>במצות</b> – אעשה מצוותיו בנוי וביופי<b>: אעשה לפניו לולב נאה, סוכה נאה, שופר נאה, ציצית נאה, תפילין נאין.</b>
<br><b>אבא שאול</b> (תנא בדור השלישי והרביעי) <b>אומר: אֶדַּמֶּה לו</b> – אהיה דומה לה' (במידותיו, בדרכיו. - אחת המשמעויות של 'נוה' היא 'להיות דומה', והכוונה היא לחקות אותו במעשים. ראה "ערכי" ב, עמוד 20)<b>. מהו</b> (מה הוא) – כמו שה', <b>חנון ורחום, אף את</b> – כך גם אתה (האדם), <b>תהא חנון ורחום.</b><br><br><small>ב<b>מכילתא דרבי ישמעאל</b> מסכתא דשירה פרשה ג נאמר: "ואנוהו" - רבי ישמעאל אומר: וכי אפשר לבשר ודם להנוות / להתנאות לקונו?! אלא אנווה / אנאה לו במצוות. אעשה לפניו לולב נאה, סוכה נאה, ציצית נאה, תפילה נאה. אבא שאול אומר: אדמה לו. מה הוא רחום וחנון, אף אתה רחום וחנון.<br><br>"תני רבי ישמעאל" בירושלמי כאן מציין את קובץ הברייתות של המכילתא דרבי ישמעאל, ואינו מקביל ל"רבי ישמעאל אומר" שבמכילתא (כמו שהירושלמי נוהג לפעמים ב"תני רבי פלוני"), שהרי אין הירושלמי כאן מביא מתוך המכילתא את דברי רבי ישמעאל בלבד אלא גם את דברי אבא שאול ("מבואות לספרות התנאים", עמוד 557 ועמוד 665).<br><br>ב<b>בבלי שבת</b> קלג,ב אמרו: תניא: "זה אלי ואנווהו" - התנאה לפניו במצוות: עשה סוכה נאה, לולב נאה, שופר נאה, ציצית נאה, כתוב לו ספר תורה לשמו בדיו נאה ובקולמוס נאה ובלבלר אומן וכורכו בשיראים (אריג משי) נאים. אבא שאול אומר: "ואנווהו" - הווי דומה לו. מה הוא חנון ורחום, אף אתה היה חנון ורחום.</small><br>• • •
<b>מעשה ברבי ישבב ומעשה במונבז המלך</b><br>מביאים ברייתא (בעניין שיעור צדקה): <b>מעשה ברבי ישבב</b> (הסופר, תנא בדור השלישי) <b>שעמד והחליק</b> (במסירה שלפנינו היה כתוב כנראה 'והחליט' ("מבואות לספרות האמוראים", עמוד 374, הערה 8), ומגיה הגיה 'והחליק'. ובכתב יד רומי: 'וחילק', וכן הוא בנוסח רש"ס וב"ילקוט שמעוני". ויש לגרוס: 'וחילט' - הפקיע, החרים) <b>את כל נכסיו לעניים</b> (הלשון 'חלט נכסים' נמצא בארמית של הירושלמי בכמה מקומות)<b>. שלח לו רבן גמליאל</b> (ראש בית הדין ביבנה ותנא בדור השני)<b>: והלא אמרו</b> – חכמים<b>: חומש מנכסיו למצות!</b> – יהא אדם מפריש חומש מנכסיו לצדקה לעניים ולא יותר. ולכן לא היה לך לתת את כל נכסיך לעניים<b>.</b>
<br>ותמהים: <b>ורבן גמליאל, לא קודם לאושא היה?!</b> (בתמיהה) – הרי רבן גמליאל חי לפני שהיתה הסנהדרין באושא, ואיך ייתכן שהוא שלח שאמרו שיהא אדם מפריש חומש מנכסיו לצדקה, שהוא מה שתיקנו הסנהדרין באושא כאמור לעיל?
<br><small>כאן התחלת מקבילות בירושלמי שביעית א,ו; שבת א,ד; סוכה ד,א וכתובות ח,ח.</small>
<br>ומתרצים את התמיהה: <b>רבי יוסי בירבי בון</b> (מגדולי אמוראי ארץ ישראל בדור החמישי) אמר <b>בשם רבי לוי</b> (אמורא ארץ ישראלי בדור השלישי. - במקבילות בשביעית ובסוכה ובקטע גניזה בשבת: 'בשם לוי')<b>: כך היתה הלכה בידם</b> – של הראשונים, שתיקנו שיהא אדם מפריש חומש מנכסיו לצדקה, <b>ושכחוה</b> – ההלכה השתכחה במשך הדורות<b>, ועמדו השניים</b> – החכמים שלאחריהם, והם חכמי הסנהדרין בדור אושא, <b>והסכימו על דעת הראשונים</b> – וחזרו ותיקנו תקנה זו, ואף שלא ידעו מתקנתם של הראשונים כיוונו לדעתם<b>. ללמדך שכל דבר שבית דין נותנין נפשן עליו</b> – מתאמצים לקיים את הדבר במלואו<b>, סוף הוא מתקיים</b> (בכתב יד רומי ובמקבילה בכתובות: 'סוף <b>ש</b>הוא מתקיים', ובשאר המקבילות: 'סופו להתקיים'. בכתב יד רומי ובמקבילות נוסף '<b>בידם</b>') <b>כְּמה שנאמר למשה בסיני</b> – באופן שבו נאמרו הדברים בסיני. ואף אם הדבר שהם מתקנים משתכח, הוא מתקיים לאחר זמן, כמו שמצינו כאן שהתקנה שתיקנו הראשונים ושכחוה סופה שהתקיימה, שעמדו השניים וחזרו ותיקנוה<b>.</b>
<br>ומציעים קשר בין דברי אמוראים: <b>ואתייא כיי דמר רבי מנא</b> – ו[המימרה] באה (הולכת) כמו [המימרה] ההיא שאומר רבי מנא (היא מתאימה לדרשתו של רבי מנא על הכתוב)<b>: "כִּי לֹא דָבָר רֵק הוּא</b> מִכֶּם, כִּי הוּא חַיֵּיכֶם<b>"</b> (דברים לב,מז) – התורה אינה דבר ריק שעליכם להתרחק ממנה. והיה צריך לומר: 'כי לא דבר ריק הוא לכם', ודורש "כי לא דבר ריק" - אין בתורה דבר שהוא ריק<b>, ואם הוא רֵק</b> – אם קרה שדבר מדברי התורה נתרוקן ונתחסר, שאינו מתקיים בידכם, <b>- "מִכֶּם"</b> – הרי זה בגללכם, אתם אשמים בכך<b>. למה? שאין אתם יגיעין בו</b> – מכיוון שאינכם עמלים לקיים את הדבר כראוי<b>. "כִּי הוּא חַיֵּיכֶם" - אימתי הוא חייכם?</b> – מתי הדבר מתקיים בידכם? <b>בשעה שאתם יגיעין בו.</b><br><br><small>עד כאן המקבילות בירושלמי שביעית, שבת, סוכה וכתובות ח,ח.<br><br>ב<b>בבלי כתובות</b> נ,א אמרו: תניא: המבזבז (הנותן צדקה לעניים) - אל יבזבז יותר מחומש (מנכסיו), שמא יצטרך לבריות. ומעשה באחד שבקש לבזבז יותר מחומש ולא הניחו חבירו, ומנו? (ומיהו חבירו?) רבי ישבב. ואמרי לה: רבי ישבב (ביקש לבזבז יותר מחומש), ולא הניחו חבירו, ומנו? (ומיהו חבירו?) רבי עקיבא.<br><br>לפי הבבלי רצה רבי ישבב לתת יותר מחומש נכסיו לצדקה ולא הניחו רבי עקיבא. ולפי הירושלמי נתן רבי ישבב את כל נכסיו לצדקה ורבן גמליאל מיחה בו.</small>
<b>רבי תנחומא</b> (בר אבא, אמורא ארץ ישראלי בדור החמישי) אמר <b>בשם רב</b>י <b>הונא</b> (אמורא ארץ ישראלי בדור הרביעי)<b>:</b> נאמר במעשה המשכן: <b>"וּבְצַלְאֵל בֶּן אוּרִי בֶן חוּר לְמַטֵּה יְהוּדָה עָשָׂה אֵת כָּל</b> אֲשֶׁר צִוָּה י'י אֶת מֹשֶׁה<b>"</b> (שמות לח,כב) – בצלאל היה האחראי לבניית המשכן ועשה את העבודה בדיוק כמו שציווה ה' את משה<b>. 'אשר צוה אותו משה' אין כתוב כאן</b> – שכך היה צריך לומר, כיוון שבצלאל לא היה יכול לדעת מה שציווה ה' את משה<b>, אלא "אֲשֶׁר צִוָּה י'י אֶת מֹשֶׁה" - אפילו דברים שלא שמע מפי רבו הסכימה דעתו כמה שנאמר למשה מסיני</b> – אף דברים שה' אמר למשה, ובצלאל לא שמע אותם ממשה, הסכים בצלאל מדעתו עליהם כפי שאמר ה' למשה, כיוון שנתן בצלאל נפשו עליהם ויגע בהם (בכך מתקשר המאמר הזה והמאמרים הבאים למאמר לעיל)<b>.</b><br>
<br><b>רבי יוחנן</b> (גדול אמוראי ארץ ישראל בדור השני) אמר <b>בשם רבי בנייה</b> (רבי בנאה, בדור המעבר שבין התנאים לאמוראים)<b>:</b> נאמר בכיבוש ממלכות הצפון: <b>"כַּאֲשֶׁר צִוָּה י'י אֶת מֹשֶׁה עַבְדּוֹ</b>, <b>כֵּן צִוָּה מֹשֶׁה אֶת יְהוֹשֻׁעַ</b>, <b>וְכֵן עָשָׂה יְהוֹשֻׁעַ</b>, <b>לֹא הֵסִיר דָּבָר</b> מִכֹּל אֲשֶׁר צִוָּה י'י אֶת מֹשֶׁה<b>"</b> (יהושע יא,טו)<b>. 'מכל אשר צוה אותו משה' אין כתוב כאן, אלא "מִכֹּל אֲשֶׁר צִוָּה י'י אֶת מֹשֶׁה" - אפילו דברים שלא שמע מפי רבו הסכימה דעתו כמה שנאמר למשה בסיני</b> – אף דברים שה' אמר למשה, ויהושע לא שמע אותם ממשה, הסכים יהושע מדעתו עליהם כפי שאמר ה' למשה, כיוון שנתן יהושע את נפשו עליהם ויגע בהם<b>.</b><br>
<br><b>רבי יוחנן בשם רבי בניה</b> (בכתב יד רומי אין מילים אלו, וכן אינו בבראשית רבה ו"בילקוט שמעוני")<b>, רב</b>(<b>י</b>) <b>חונה</b> (רב הונא, גדול אמוראי בבל בדור השני) אמר <b>בשם רב</b>(<b>י</b>) (אמורא בבלי בדור הראשון, מגדולי האמוראים)<b>:</b> נאמר בנבואה אל הכוהנים: <b>"תּוֹרַת אֱמֶת הָיְתָה בְּפִיהוּ"</b> (מלאכי ב,ו) – הלוי (הכוהנים) הורה את העם דברי אמת; <b>- (אפילו) [אֵילּוּ]</b> (תוקן כמו בכתב יד רומי, וכן הוא בבראשית רבה וב"ילקוט שמעוני") <b>דברים ששמע מפי רבו. "וְעַוְלָה לֹא נִמְצָא בִשְׂפָתָיו"</b> (שם) – הורה לעם משפטי צדק; <b>- (אפילו) [אֵילּוּ]</b> (תוקן כמו בכתב יד רומי, וכן הוא ב"ילקוט שמעוני" ובהלכות הירושלמי לרמב"ם כתובות פרק ד) <b>דברים שלא שמע מפי רבו</b> – כיוון שנתן את נפשו עליהם ויגע בהם. כך יש לדרוש את כפל לשון הכתוב שהוא מיותר, שאם תורת אמת היתה בפיו, בוודאי ובוודאי שעוולה לא נמצא בשפתיו (בבראשית רבה נשמט חלקה השני של דרשת הכתוב)<b>.</b>
<b>ורבנין אמרין:</b> – והחכמים אומרים: <b>"כִּי י'י יִהְיֶה בְכִסְלֶךָ וְשָׁמַר רַגְלְךָ מִלָּכֶד"</b> (משלי ג,כו) (בכתב יד רומי ובנוסח רש"ס אין כאן שלוש המלים האחרונות של הכתוב, וכן אינו בבראשית רבה וב"ילקוט שמעוני") – ה' יהיה מבטחך שלא תילכד ברשת הרשעים (כֶּסֶל - מבטח, תקווה); ויש לדרוש את חלקו הראשון של הכתוב: "כִּי י'י יִהְיֶה בְכִסְלֶךָ" <b>- אפילו</b> (כן הוא בבראשית רבה. ובכתב יד רומי: 'אֵילו', וכן הוא ב"ילקוט שמעוני") <b>דברים שאת</b> (שאתה) <b>כסיל בהן</b> – ה' יהיה עזר לך אף בדברים שאינך יודע, שלא שמעת אותם מפי רבך, אם תיתן את נפשך עליהם. דורש "כסלך" מלשון כסילות - טיפשות, חוסר דעה<b>.</b><br>
<br>ודורשים את חלקו השני של הכתוב: <b>"וְשָׁמַר רַגְלְךָ מִלָּכֶד"</b> (משלי ג,כו) <b>- רבי דרוסא</b> (אמורא ארץ ישראלי בדור החמישי) (כך הוא 'דרוסה' גם בכתב יד רומי. אבל מגיה במסירה שלפנינו הגיה 'דוסא', וכן הוא בבראשית רבה וב"ילקוט שמעוני". רבי דוסא - אמורא ארץ ישראלי בדור השלישי. ובהלכות הירושלמי לרמב"ם כתובות פרק ד: 'רבי יסא') <b>אמר: מן ההורייה</b> – ה' ישמור אותך מהוראת הלכה שלא תיכשל בהוראה שלא כהלכה<b>.</b>
<br><b>ורבנ</b>י<b>ן אמרי</b> (צריך לומר: 'אמרי<b>ן</b>', כמו בכתב יד רומי. אבל בבראשית רבה ובהלכות הירושלמי לרמב"ם כתובות פרק ד: 'רבי אבהו אמר')<b>:</b> – והחכמים אומרים: <b>מן העבירה</b> – ה' ישמור אותך מהעבירה שלא תיכשל בעשייתה (ב"ילקוט שמעוני" אין מימרה זו)<b>.</b>
<br><b>רבי לוי</b> (אמורא ארץ ישראלי בדור השלישי) <b>אמר: מן המזיקין</b> (כינוי לשדים ולרוחות רעות) – ה' ישמור אותך מהמזיקים שלא יפגעו בך<b>.</b><br><br><small>לביטוי 'ורבנין אמרין' שימוש מיוחד באגדה, שהוא חותם מחלוקת קודמת בין חכמים יחידים בהבאת דעת רוב החכמים ("אוצר לשונות ירושלמיים"). כך הוא במופע הראשון של ביטוי זה בסוגיה: 'ורבנין אמרין: "כי י'י יהיה בכסלך"...'. מה שאין כן במופע השני של ביטוי זה בסוגיה: 'ורבנן אמרין: מן העבירה', שיש אחריו דעת חכם יחיד: 'רבי לוי אמר: מן המזיקין'. ולכן נראה שבמקום 'ורבנן אמרין' במופע השני יש לגרוס כמו בבראשית רבה: 'רבי אבהו אמר'.</small><br>
<br><b>אמר רבי אבא</b> (אמורא בדור השלישי. - בבראשית רבה: 'אמר רבי אבדימוס')<b>:</b> יש לדרוש את הכתוב "כִּי י'י יִהְיֶה בְכִסְלֶךָ וְשָׁמַר רַגְלְךָ מִלָּכֶד" בעניין אחר: (בכתב יד רומי נוסף 'מכיס', וב"ילקוט שמעוני" נוסף 'מכיס לך') <b>אם נתת מכיסך צדקה, הקב"ה משמרך מן הפיסין</b> (מיסי קרקע (מקור המילה ביוונית ובלטינית)) <b>ומן הזימיות</b> (קנסות כספיים שהוטלו כעונש (מקור המילה ביוונית)) <b>ומן הגולגוליות</b> (מיסי גולגולת ששולמו לפי מספר הנפשות בבית) <b>ומן הארנוניות</b> (מיסים לצורכי הצבא שהוטלו על בעלי הקרקע מיבוליהם (מקור המילה בלטינית)) – דורש "בכסלך" - בכיס שלך, שה' יהיה בכיסך, שישמור את כיסך שלא תצטרך לתת ממנו מיסים (השלטון הרומי הטיל מיסים כבדים ומרובים על התושבים בארץ ישראל)<b>.</b><br><br><small>לקטע מ"רבי תנחומא בשם רבי הונא" ואילך יש מקבילה בבראשית רבה א,יד בדפוסים בלבד, בעקבות דרשת הכתוב "כִּי לֹא דָבָר רֵק הוּא מִכֶּם, כִּי הוּא חַיֵּיכֶם", שהובאה שם לפני כן בתוך דברי רבי ישמעאל לרבי עקיבא, שהיא זהה לדרשה כאן.<br>לקטע מ"מעשה ברבי ישבב" ואילך יש מקבילה ב"ילקוט שמעוני" יהושע רמז כב, ולקטע מ"רב חונה" ואילך יש מקבילה גם ב"ילקוט שמעוני" משלי רמז תתקלה.</small>
ומביאים ברייתא: <b>מונבז המלך עמד וביזבז</b> (נתן צדקה) <b>את כל נכסיו לעניים. שלחו לו קרוביו ואמרו לו: אבותיך הוסיפו על שלהן ועל של אבותיהן, ואת</b> (ואתה) <b>ביזבזתה את שלך ואת של אבותיך.</b>
<br><b>אמר להן: כל שכן</b> – בוודאי ובוודאי שהוספתי על שלי ועל של אבותיי, כמפורש בהמשך הדברים<b>. אבותיי גנזו</b> אוצרות <b>בארץ, ואני גנזתי בשמים, שנאמר: "אֱמֶת מֵאֶרֶץ תִּצְמָח וְצֶדֶק מִשָּׁמַיִם נִשְׁקָף"</b> (תהילים פה,יב) – כשהאמת תשרור בארץ, יתגלה הצדק מהשמים. ויש לדרוש את חלקו השני של הכתוב, שהצדקה שאדם עושה גנוזה לו בשמים<b>.</b>
<br><b>אבותיי גנזו אוצרות שאין עושין פירות, ואני גנזתי אוצרות שהן עושין פירות, שנאמר: "אִמְרוּ צַדִּיק כִּי טוֹב</b>, <b>כִּי פְרִי מַעַלְלֵיהֶם יֹאכֵלוּ"</b> (ישעיהו ג,י) – אִמרו על הצדיק שטוב לו, שהרי הם עצמם נהנים מתוצאות מעשיהם הטובים. ויש לדרוש את הכתוב, שהצדקה שאדם עושה היא כנטיעה העושה פירות<b>.</b>
<br><b>אבותיי כנסו</b> (צברו. בכתב יד רומי ובנוסח רש"ס: 'גנזו') אוצרות <b>במקום שהיד שולטת בו</b> – שאפשר שייגנבו או שייגזלו<b>, ואני כנסתי</b> (בכתב יד רומי ובנוסח רש"ס: 'גנזתי') <b>במקום שאין היד שולטת בו, שנאמר: "צֶדֶק וּמִשְׁפָּט מְכוֹן כִּסְאֶךָ"</b> (תהילים פט,טו) – כיסא ה' מיוסד על צדק ומשפט. ויש לדרוש את הכתוב, שהצדקה שאדם עושה גנוזה ושמורה במכון כסאו של ה', ואין שום יד יכולה לשלוט בו<b>.</b>
<br><b>אבותיי כנסו ממון, ואני כנסתי נפשות</b> – שהצדקה שנתתי לעניים הצילה את נפשותיהם ממוות ברעב<b>, שנאמר: "</b>פְּרִי צַדִּיק עֵץ חַיִּים <b>וְלֹקֵחַ נְפָשׁוֹת חָכָם"</b> (משלי יא,ל) – מעשי הצדיק הם כפרי עץ הנותן חיים לאדם, והוא מושך אליו את לב הבריות. ויש לדרוש את הכתוב, שבמעשה הצדקה שאדם עושה הוא רוכש לו נפשות<b>.</b>
<br><b>אבותיי כנסו לאחרים</b> – שהורישו את אוצרותיהם לצאצאיהם<b>, ואני כנסתי לעצמי, שנאמר</b> – בעניין לקיחת משכון והחזרתו לעני<b>: "וּלְךָ תִּהְיֶה צְדָקָה"</b> (דברים כד,יג) – החזרת משכון לעני כשהוא נצרך לו תיחשב לך למעשה חסד. ויש לדרוש את הכתוב, שהצדקה שאדם עושה תהיה לעצמו<b>.</b>
<br><b>אבותיי כנסו בעולם הזה, ואני כנסתי לעולם הבא, שנאמר: "וּצְדָקָה תַּצִּיל מִמָּוֶת"</b> (משלי י,ב) – עושר שנעשה בדרך הצדק תציל את עושיו ממוות. ויש לדרוש את הכתוב לעניין הצדקה שאדם עושה<b>.</b> ויש לתמוה על הכתוב: <b>ולא מית</b> (בכתב יד רומי: 'מת', ובמקבילה: 'מות')<b>?!</b> (בתמיהה) – וכי מי שעושה צדקה איננו מת?! והרי המוות הוא פקודת כל אדם! <b>אלא שלא ימות מיתה</b> (מילה זו אינה בכתב יד רומי ובמקבילה) <b>לעתיד לבוא</b> (בכתב יד רומי: 'בעולם הבא לעתיד לבוא', והוא כפל גרסה) – הצדקה שאדם עושה מצילה אותו שיחיה ולא ימות לעתיד לבוא (נוסח הירושלמי ב"ילקוט המכירי" למשלי: 'ולא ממיתה ממש אלא שלא ימות לעתיד לבוא')<b>.</b><br><br><small>עד כאן המקבילה בירושלמי כתובות ד,ו שקוצרה.<br>סוגיית כתובות עוסקת בתקנות אושא. סוגיית פאה עוסקת בדיני צדקה. נראה שמקור הסוגיה בפאה.<br><br>ב<b>תוספתא פאה</b> ד,יח שנו: מעשה במונבז המלך שעמד ובזבז את כל אוצרותיו לעניים בשני בצרות. שלחו לו אחיו ואמרו לו: אבותיך גנזו אוצרות והוסיפו על של אבותם, ואתה עמדת ובזבזת שלך ושל אבותיך. אמר להם: אבותיי גנזו אוצרות למטה, ואני גנזתי אוצרות למעלה, שנאמר: "אמת מארץ תצמח וצדק משמים נשקף" (תהילים פה,יב). אבותיי גנזו אוצרות במקום שהיד שולטת בו, ואני גנזתי אוצרות במקום שאין היד שולטת בו, שנאמר: "צדק ומשפט מכון כסאך" (תהילים פט,טו). אבותיי גנזו אוצרות שאין עושים פירות, ואני גנזתי אוצרות שעושים פירות, שנאמר: "אמרו צדיק כי טוב כי פרי מעלליהם יאכלו" (ישעיהו ג,י). אבותיי גנזו אוצרות של ממון, ואני גנזתי אוצרות של נפשות, שנאמר: "פרי צדיק עץ חיים ולוקח נפשות חכם" (משלי יא,ל). אבותיי גנזו לאחרים, ואני גנזתי לעצמי, שנאמר: "ולך תהיה צדקה" (דברים כד,יג). אבותיי גנזו אוצרות בעולם הזה, ואני גנזתי אוצרות לעולם הבא, שנאמר: "והלך לפניך צדקך" (ישעיהו נח,ח).<br><br>ב<b>בבלי בבא בתרא</b> יא,א אמרו: תנו רבנן: מעשה במונבז המלך שבזבז אוצרותיו ואוצרות אבותיו בשני בצרות. חברו עליו אחיו ובית אביו ואמרו לו: אבותיך גנזו אוצרות והוסיפו על של אבותיהם, ואתה מבזבזם! אמר להם: אבותיי גנזו אוצרות למטה, ואני גנזתי אוצרות למעלה, שנאמר: "אמת מארץ תצמח וצדק משמים נשקף". אבותיי גנזו במקום שהיד שולטת בו, ואני גנזתי במקום שאין היד שולטת בו, שנאמר: "צדק ומשפט מכון כסאך". אבותיי גנזו במקום / דבר שאין עושה פירות, ואני גנזתי במקום / דבר שעושה פירות, שנאמר: "אמרו צדיק כי טוב כי פרי מעלליהם יאכלו". אבותיי גנזו אוצרות ממון, ואני גנזתי אוצרות נפשות, שנאמר: "פרי צדיק עץ חיים ולוקח נפשות חכם". אבותיי גנזו לאחרים, ואני גנזתי לעצמי, שנאמר: "ולך תהיה צדקה". אבותיי גנזו בעולם הזה, ואני גנזתי לעולם הבא, שנאמר: "והלך לפניך צדקך כבוד ה' יאספך".<br><br>נוסח התוספתא קרוב יותר לנוסח הבבלי. בירושלמי לא נזכר שהמעשה היה בשני בצורת ("תוספתא כפשוטה").<br><br>בתוספתא ובבבלי מובא הפסוק "והלך לפניך צדקך" במקום הפסוק "וצדקה תציל ממוות", ובהתאם לכך גם חסר ההמשך שבירושלמי.<br><br>ב<b>פסיקתא רבתי</b> פסקה כה נאמר: מעשה במונבז המלך שהיה מבזבז את ממונו לעניים. שלחו אחיו ואמרו לו: מה שכינסו אבותיך את מבזבז? אמר להם: אבותיי כינסו בעולם הזה, ואני כינסתי מצוות שמתן שכרן בעולם הזה וקרנן קיימת לעולם הבא. אבותיי כינסו למטן, ואני כינסתי למעלן. "ולך תהיה צדקה" (דברים כד,יג), "חכם לב יקח מצוות" (משלי י,ח), "ולוקח נפשות חכם" (משלי יא,ל).<br><br>מונבז השני או מונבז המלך היה בנם של הלני המלכה ומונבז הראשון. הוא התגייר כמו אימו ואחיו הצעיר איזטס השני. לאחר מותו של אחיו איזטס בערך בשנת 55 לספירה, מונבז שלט כמלך של חדייב (ממלכה עתיקה באשור).</small><br>• • •
<b>צדקה וגמילות חסדים</b><br>מביאים ברייתא: <b>צדקה</b> – נדבה לעניים, <b>וגמילות חסדים</b> – עשיית טובות לאנשים אחרים, <b>שוקלת</b> (צריך לומר כמו בנוסח רש"ס: 'שקולות'. ובכתב יד רומי: 'שקולים') <b>כנגד כל מצותיה של</b> ה<b>תורה, אלא</b> – אף על פי ששתיהן שקולות כנגד כל המצוות, מכל מקום גמילות חסדים עדיפה מצדקה, <b>שהצדקה נוהגת בחיים</b> – צדקה אפשר לעשות רק עם אנשים חיים, <b>וגמילות חסדים נוהגת בחיים ובמתים</b> – בחיים: ביקור חולים וניחום אבלים ושימוח חתן וכלה, ובמתים: קבורת מתים<b>, הצדקה נוהגת לעניים</b> (בכתב יד רומי ובנוסח רש"ס: 'בעניים') – צדקה אפשר לעשות רק עם עניים, <b>וגמילות חסדים נוהגת לעניים ולעשירים</b> (בנוסח רש"ס: 'בעניים ובעשירים') – גמילות חסדים אפשר לעשות גם עם עשירים<b>, הצדקה נוהגת בממונו של</b> ה<b>אדם</b> – צדקה אפשר לאדם לעשות רק בממונו, <b>וגמילות חסדים נוהגת בין בממונו בין בגופו</b> – בממונו: הלוואה לנצרכים והאכלת רעבים והלבשת ערומים ופדיון שבויים, ובגופו: ביקור חולים וקבורת מתים וניחום אבלים ושימוח חתן וכלה<b>.</b><br><br><small>ב<b>תוספתא פאה</b> ד,יט שנו: צדקה וגמילות חסדים שקולים כנגד כל מצוות שבתורה, אלא שהצדקה בחיים, גמילות חסדים בחיים ובמתים, צדקה בעניים, גמילות חסדים בעניים ובעשירים, צדקה בממונו, גמלות חסדים בממונו ובגופו.<br><br>ב<b>בבלי בבא בתרא</b> ט,א אמרו: אמר רב אסי: שקולה צדקה כנגד כל המצוות.<br>וב<b>בבלי סוכה</b> מט,ב אמרו: תנו רבנן: בשלושה דברים גדולה גמילות חסדים יותר מן הצדקה: צדקה - בממונו, גמילות חסדים - בין בגופו בין בממונו. צדקה - לעניים, גמילות חסדים - בין לעניים בין לעשירים. צדקה - לחיים, גמילות חסדים - בין לחיים בין למתים.</small><br>
<br><b>רבי יוחנן בר מריא</b> (אמורא ארץ ישראלי בדור החמישי) אמר <b>בשם רבי יוחנן</b> (גדול אמוראי ארץ ישראל בדור השני. - אין שלשלת מסירה כזו במקום אחר. ואולי צריך לומר כמו בירושלמי מעשרות א,ב: 'רבי תנחום בר מריון בשם רבי יוחנן')<b>: אין אנו יודעין אי זה מהן חביב, או</b> (מילה זו יתירה, ובכתב יד רומי: 'אם') <b>צדקה או</b> (בכתב יד רומי: 'אם') <b>גמילות חסדים. כשהוא</b> – הכתוב, <b>אומר</b> (בכתב יד רומי: 'אלא כמה (צריך לומר: ממה או מן מה) דכתיב')<b>: "וְחֶסֶד י'י מֵעוֹלָם וְעַד עוֹלָם עַל יְרֵאָיו וְצִדְקָתוֹ לִבְנֵי בָנִים"</b> (תהילים קג,יז) – ה' גומל חסד ליראיו בכל הזמנים, ומשלם את שכר מעשיהם הטובים אף לצאצאיהם<b>, הדא אמרה</b> – זאת אומרת (מזה יש להסיק), <b>שגמילות חסדים חביבה יותר מן הצדקה</b> (בכתב יד רומי אין המילה 'יותר') – שהרי בגמילות חסדים כתוב "מעולם ועד עולם", ואילו בצדקה כתוב "לבני בנים"<b>.</b><br>• • •
במשנה שנינו: <b>"</b>אילו דברים שאין להן שיעור: ...<b>ותלמוד תורה".</b>
<br><b>לימוד יוונית לבן ולבת</b><br><small>כאן התחלת מקבילה בירושלמי סוטה ט,יד.</small>
<br>ב<b>משנה סוטה</b> ט,יד שנינו: בפולמוס (מלחמה) של קיטוס (שר צבאו של טריינוס, שנלחם ביהודים ארבעים וחמש שנה לאחר החורבן) גזרו ...שלא ילמד אדם את בנו יוונית.
<br>מביאים ברייתא: <b>שאלו את רבי יהושע</b> (בן חנניה, מגדולי התנאים בדור השני)<b>: מהו שילמד אדם את בנו יוונית? אמר להם: ילמדנו</b> – יוונית, <b>בשעה שאינה לא יום ולא לילה</b> (בכתב יד רומי כאן: 'לא מן היום ולא מן הלילה') – הרי שאין לאדם אף פעם פנאי ללמד את בנו יוונית; כלומר, אסור ללמד את בנו יוונית<b>, דכתיב:</b> – (משום) שכתוב: <b>"וְהָגִיתָ בּוֹ יוֹמָם וָלַיְלָה"</b> (יהושע א,ח) – עליך להתבונן ולקרוא בספר התורה תמיד. מכאן שצריך לעסוק בתורה ביום ובלילה ואין להיבטל מלימוד תורה כלל. ולכן לימוד יוונית אסור מפני שהוא מביא לידי ביטול תורה<b>.</b>
<br>ומציעים קושיה כדי לפרוך את הדעה שהובאה לפני כן: <b>מעתה</b> – אם הדברים שלפני כן נכונים, מתעורר קושי כמוצע בהמשך<b>, אסור לאדם ללמד את בנו אומנות, בגין דכתיב:</b> – לפי שכתוב: <b>"וְהָגִיתָ בּוֹ יוֹמָם וָלַיְלָה"</b> – יהיה אסור ללמד את בנו אומנות, משום ביטול תורה<b>, והתני</b> – והרי שונה <b>רבי ישמעאל</b> (מגדולי התנאים בדור השלישי)<b>: "וּבָחַרְתָּ בַּחַיִּים"</b> (דברים ל,יט) – עליך לבחור בדרך החיים; ויש לדרוש את המילה "חיים": <b>- זו אומנות</b> – מצווה ללמד את בנו אומנות כדי שיהיה לו ממה לחיות (ברייתא זו מובאת בירושלמי קידושין א,ז)<b>!</b> – הרי שמותר להיבטל מלימוד תורה כדי ללמד את בנו דבר אחר שיש בו צורך, ולכן יהיה מותר ללמד את בנו יוונית, שלא כדברי רבי יהושע!
<br>ומתרצים את הקושיה: <b>רבי בא</b> (אמורא ארץ ישראלי בדור השלישי) <b>בריה ד-</b> – בנו של <b>רבי חייא בר ווא (</b>בר אבא, אמורא ארץ ישראלי בדור השלישי) אמר בשם <b>רבי חייא (</b>בר אבא) שאמר <b>בשם רבי יוחנן</b> (גדול אמוראי ארץ ישראל בדור השני)<b>: מפני המסורות</b> (המלשינים) – לימוד יוונית לבנים עשוי להעמיד או לסייע מסורות בישראל, כי הוא עשוי למשוך צעירים להיעשות ריטורים (מליצים, סניגורים) ולפגוע במתכוון או שלא במתכוון בטובת הכלל ובטובת יחידים ("יוונית ויוונות בארץ ישראל", עמוד 226 והערה 13). - זה הטעם שאסור לאדם ללמד את בנו יוונית, והכתוב שהביא רבי יהושע אינו אלא סמך בלבד<b>.</b><br><br><small>לא בכדי הקשו על האיסור ללמוד יוונית מכוחה של אומנות. היוונית נתפסה כצורה של אומנות, כלומר, כאפשרות להתפרנס. אנו יודעים שכישרון רטורי פתח דלתות פרנסה רבות בתקופה הזו. ומכאן הסבר התירוץ שהעיסוק ביוונית אפילו לשם פרנסה נאסר בגלל בעיית המסורות, שמא הקשר למלכות יביא את היהודי להלשין על אחיו ("תורה לכל באי העולם", עמודים 145-146).<br><br>ב<b>תוספתא עבודה זרה</b> א,כ שנו: שאלו את רבי יהושע: מהו שילמד אדם את בנו ספר יווני? אמר להם: ילמד בשעה שאינה לא יום ולא לילה / לא מן היום ולא מן הלילה, שנאמר: "והגית בו יומם ולילה".<br><br>ב<b>בבלי מנחות</b> צט,ב אמרו: שאל בן דמה בן אחותו של רבי ישמעאל את רבי ישמעאל: כגון אני, שלמדתי כל התורה כולה, מהו ללמוד חוכמת יוונית? קרא עליו (רבי ישמעאל) מקרא זה: "לא ימוש ספר התורה הזה מפיך והגית בו יומם ולילה" (</small>אפילו מי שלמד כבר את כל התורה כולה מצווה לעסוק בה כל היום וכל הלילה<small>) - צא ובדוק (חפש) שעה שאינה לא מן היום ולא מן הלילה ולמוד בה חוכמת יוונית.<br><br>במקורות הארץ ישראלים רבי יהושע אוסר הוראת לשון יוונית / ספר יווני לבנים, אבל בבבלי רבי ישמעאל אוסר לימוד חוכמה יוונית למבוגרים ואפילו לתלמידי חכמים. בירושלמי פרכו את תשובת רבי יהושע, אבל בבבלי לא הקשו על תשובת רבי ישמעאל.<br><br>בכל המקורות שלמעלה אין כל רמז לאיסור על למידת חוכמה יוונית או לשון יוונית. הגזירה ("בפולמוס של קיטוס גזרו שלא ילמד אדם את בנו יוונית") מדברת בלימוד הבנים דווקא. החשש שהוראת יוונית עשויה להעמיד או לסייע מסורות בישראל, יש לו מקום רק לגבי בנים שאין יודעים עדיין מה יהא עליהם, אך לא לגבי אנשים מבוגרים המבקשים ללמוד לעצמם.<br>שום מקור קדום אינו מזכיר שאסור לאדם ללמוד לשון יוונית או חוכמה יוונית. איסור קדום היה קיים על הוראת חוכמה יוונית לילדים. בזמנו של קיטוס (נציב יהודה בשנת 117 לספירה) נתרחב האיסור גם על הוראת הלשון היוונית. אבל גם הוא לא כלל אלא הוראה לילדים בלבד. הלימוד לעצמו לא נאסר ("יוונית ויוונות בארץ ישראל", עמוד 226).<br><br>ההבדל החשוב ביותר בין הברייתא בירושלמי והתוספתא הוא השמטת המלה 'ספר'. הנוסח בירושלמי והדיון בעקבותיו מלמדים באופן חד משמעי שמדובר בלימוד השפה היוונית בלבד. יכול להיות ששאלת התוספתא דווקא רחבה יותר וכוללת תרבות ולא רק שפה. מכל מקום, ודאי שבן דמה (בבבלי) מרמז לכך שהוא מחפש חוכמה מעבר לחוכמת התורה, שאותה הוא כבר רכש ("תורה לכל באי העולם", עמוד 145).<br><br>א"א הלוי מבחין בין עמדתם של חכמי ארץ ישראל ובין זו של חכמי בבל לגבי היוונית. בארץ ישראל לא הבחינו בין לשון יוונית ובין חוכמה יוונית, ומי שלמד לשון יוונית למד גם חוכמה יוונית. בארץ ישראל למדו יוונית לא לשם מקצוע של פרנסה אלא לשם מעמד חברתי וקשרים חברתיים, אולם הבחינו בין הוראת חוכמה יוונית לילדים (האסור) ובין לימוד עצמי של חוכמה יוונית (המותר). לעומת זאת, בבבל התירו למוד הלשון היוונית ואסרו את החוכמה היוונית לא רק ללמד לילדים אלא גם לשם לימוד עצמי.<br>א"א הלוי מסביר את סיבת הבדלי הגישות בין הבבלי והירושלמי בכך, שגישת חכמי בבל לחוכמה יוונית היתה חד משמעית: היא אסורה בשל קרבתה לכפירה, ולכן הבבלי מבחין בין לשון וחוכמה, כי בלשון עצמה אין שום פסול. הבעיה בבבלי היתה תיאורטית, כי הם לא ידעו יוונית. לעומת זאת, גישתם של חכמי ארץ ישראל לחוכמה יוונית היתה דו ערכית, מחד הם ידעו שיש בה פסול, אך מאידך ידעו שיש חוכמה בגויים, ולכן אסרו אותה רק בנוגע להוראת ילדים ולא לימוד עצמי של מבוגרים ("יחס היהודים לגויים בתקופה התנאית" (עבודה) = "יחסם של חכמים לשפה ולספרות היוונית בתקופת התנאים", "הגיגי גבעה" ה).<br><br>ב<b>ספרא</b> "אחרי מות" פרשה ט נאמר: "ללכת בהם" (ויקרא יח,ד) - ...שמא תאמר: למדתי חוכמת ישראל, אלך ואלמד חוכמת אומות העולם. תלמוד לומר: "ללכת בהם" - שלא תיפטר מתוכם.<br>וב<b>ספרי דברים</b> פסקה לד נאמר: "ודיברת בם" (דברים ו,ז) - ...שמא תאמר: למדתי חוכמת ישראל, אלך ואלמד חוכמת האומות. תלמוד לומר: "ללכת בהם" - ולא ליפטר מתוכם.<br><br>שני המקורות התנאיים האלה הם מחלקי מדרשי ההלכה האלה שמקורם בבית מדרשו של רבי ישמעאל (המקור בספרא הוא ממכילתא דעריות). אפשר שהבבלי שָׂם בפי רבי ישמעאל שאסור ללמוד חוכמת יוונית על פי שני המקורות התנאיים האלה שמקורם בבית מדרשו של רבי ישמעאל. השאלה שנשאל רבי ישמעאל לפי הבבלי "כגון אני, שלמדתי כל התורה כולה, מהו ללמוד חוכמת יוונית?" נוסחה על פי השאלה שבשני המקורות התנאיים האלה "שמא תאמר: למדתי חוכמת ישראל, אלך ואלמד חוכמת אומות העולם". המילה "חוכמת" בביטוי המוקשה בבבלי "חוכמת יוונית" (הביטוי הזה נמצא רק בבבלי, בעוד שהביטוי הנכון הוא "חוכמת יוון" או "חוכמה יוונית") מקורה בשני המקורות התנאיים האלה המזכירים "חוכמת ישראל" ו"חוכמת האומות": הבבלי סמך למילה "יוונית" סתם שבמקורות הארץ ישראלים שלמעלה את המילה "חוכמת". הבבלי שָׂם את השאלה בפי בן דמה בן אחותו של רבי ישמעאל, וזאת על פי הסיפור על בן דמה ורבי ישמעאל בבבלי ברכות נו,ב הפותח: "שאל בן דמה בן אחותו של רבי ישמעאל את רבי ישמעאל". כך יצר הבבלי מן הסיפור שבמקורות הארץ ישראלים סיפור אחר. הבבלי יצר סיפור אחר משום שהבבלי (סוטה מט,ב ובבא קמא פג,א) מבחין בין לשון יוונית שהיא מותרת לכול ובין חוכמת יוונית שהיא אסורה לכול.</small><br>
<br>ב<b>בבלי מנחות</b> צט,ב נאמר: תנא דבי רבי ישמעאל: דברי תורה לא יהו עליך חובה (אל תעסוק בהם מתוך מחויבות), ואי אתה רשאי לפטור עצמך מהם.<br><br><small>ברייתא זו של בית מדרשו של רבי ישמעאל מובאת בבבלי בסמוך לאחר הסיפור על בן דמה ורבי ישמעאל בעניין לימוד חוכמת יוונית. לשון הברייתא הזו "ואי אתה רשאי לפטור עצמך מהם" דומה ללשון שני המקורות התנאיים לעיל "ולא ליפטר מתוכם", ומכאן מוכח שהבבלי ידע שהמקורות התנאיים האלה הם של בית מדרשו של רבי ישמעאל. הבאת ברייתא זו בסמוך לאחר הסיפור על בן דמה ורבי ישמעאל מגלה שהבבלי ניסח את השאלה שנשאל רבי ישמעאל על פי המקורות התנאיים האלה.<br><br>כאן התחלת מקבילה גם בירושלמי שבת ו,א.</small>
<br><b>רבי אבהו</b> (אמורא ארץ ישראלי בדור השלישי) אמר <b>בשם רבי יוחנן: מותר לאדם ללמד את בתו יוונית, מפני שהוא תכשיט לה</b> – ידיעת היוונית היא תוספת יופי לבת, משום שיש יופי ביוונית. ואין לחשוש מפני המסורות, לפי שאין נשים נעשות ריטורים<b>.</b>
<br><b>שמע שמעון בר ווה</b> (רבי שמעון בר אבא, אמורא בדור השלישי) ו<b>אמר: בגין דו בעה</b> (בכתב יד רומי ובמקבילות: 'בעי') <b>מלפה בנתיה</b> (במקבילה בשבת נוסף 'יוונית')<b>, הוא תלי ליה ברבי יוחנן</b> – בשביל (מפני) שהוא (רבי אבהו) מבקש ללמד את בנותיו (יוונית), הוא תולה אותו (את ההיתר) ברבי יוחנן (הוא אומר דבר זה בשם רבי יוחנן, וקשה להאמין שאמר רבי יוחנן דבר זה)<b>. יבא עלי</b> – ביטוי של שבועה שפירושו: יבוא עליי דבר רע, <b>אם שמעתיה</b> (בהבאת הירושלמי בר"מ המאירי: 'אם שמעה') <b>מרבי יוחנן</b> – כלומר, נשבע אני שלא שמעתי דבר זה מרבי יוחנן, ויבוא עליי כל רע אם שמעתי דבר זה מרבי יוחנן (משפט זה הוא המשך דברי שמעון בר בא. והקושי בזה הוא, שאם הוא לא שמע דבר זה מרבי יוחנן, אבל ייתכן שרבי אבהו כן שמע דבר זה מרבי יוחנן. נוסח אחר במקבילה בשבת: 'שמע רבי אבהו ומר: יבא עלי אם לא שמעתיה מן רבי יוחנן'. לפי נוסח זה, רבי אבהו הוא שאמר משפט זה. - במקבילה בסוטה במסירה שלפנינו: 'אם לא שמעתיה' כמו בשבת, ואפשר שנשמט בסוטה לפני כן 'שמע רבי אבהו ומר:', אבל בכתב יד רומי בסוטה: 'אם שמעתיה')<b>.</b><br><br><small>עד כאן המקבילות בירושלמי סוטה ושבת.<br><br>מקור הקטע "רבי אבהו בשם רבי יוחנן..." הוא בסוטה, בסוגיה שלמה שדנה בלימוד יוונית. שכן שנינו שם: "ושלא ילמד אדם את בנו יוונית" (משנה סוטה ט,יד), ועל זה שנו בתלמוד שם: "שאלו את רבי יהושע: מהו שילמד אדם את בנו יוונית?", ובהמשך בא על זה: "רבי אבהו בשם רבי יוחנן: מותר לאדם ללמד את בתו יוונית", כלומר שיש חילוק בין בנו לבתו. והועתק לשבת, אגב מה שבא למעלה ממנו: "ושיהו מלמדין את בניהן יוונית". באשר לפאה, כל הסוגיה מועתקת מסוטה על הפסקה "ותלמוד תורה", לפי שבתשובת רבי יהושע נזכר הפסוק "והגית בו יומם ולילה" ("סוגיות מקבילות בירושלמי" (עבודה), עמוד 52).<br><br>בירושלמי יבמות ד,ז מובאת לידיעתו של רבי יוחנן פסיקה הלכתית בשם רבו, רבי הושעיה, והוא מתפלא על כך במילים: "זימנין סגין יתבית קומי רבי הושעיה ולא שמעית מיניה הדא מילתא". התשובה הניתנת לו באמצעות רבי אבהו המסרן היא: "ולית בר נש הוי שמיע מילה דלית חבריה שמיע לה?!" (ואין אדם עשוי לשמוע דבר שלא שמע אותו חברו?!). באופן דומה מתפלא רבי חלבו בירושלמי מגילה א,א על שלא שמע על המסורת המיוחסת לקשיש ממנו ומי שלפניו נהג ללמוד - רבי שמואל בר נחמן. התשובה הניתנת שם על ידי בנו של רבי שמואל בר נחמן המסרן היא: "כל מה דהוה אנא שמיע את שמיע?!". ראה גם ירושלמי עירובין ט,ב.<br>במקרה שבירושלמי כאן, אילו היה שמעון בר ווה אומר את דברו לפני רבי אבהו, ודאי שרבי אבהו היה משיב לו כסגנון שבמקרים דומים אחרים בירושלמי.<br><br><b>יבוא עלי</b><br>בירושלמי ובמדרשים אנו מוצאים לשון רגיל של שבועה: "יבוא עליי, אם...". "יבוא עליי" אינו אלא קיצור של קללה שהיתה מעיקרה חלק מנוסח של שבועה ("יוונית ויוונות בארץ ישראל", עמודים 92-93).</small><br>• • •
במשנה שנינו: <b>"</b>אילו דברים שאדם אוכל מפירותיהן בעולם הזה והקרן קיימת לו לעולם הבא: <b>כיבוד אב ואם".</b>
<br><b>עד היכן הוא כיבוד אב ואם?</b><br><small>כאן התחלת מקבילה בירושלמי קידושין א,ז.</small>
<br><b>רבי אבהו</b> (אמורא ארץ ישראלי בדור השלישי) אמר <b>בשם רבי יוחנן</b> (גדול אמוראי ארץ ישראל בדור השני)<b>: שאלו את רבי אליעזר</b> (בן הורקנוס, תנא בדור השני)<b>: עד היכן הוא כיבוד אב ואם?</b> – עד כמה השיעור המרבי (הגדול ביותר האפשרי) של כיבוד אב ואם? <b>אמר להן</b> – רבי אליעזר<b>: ולי אתם שואלין? לכו ושאלו את דמה בן נתינה</b> – כלומר, תלמדו ממעשיו של דמה בן נתינה, כמסופר להלן, שכן אי אפשר לקבוע שיעור מרבי לכיבוד אב ואם, שאין שיעור לדבר<b>.</b><br>
<br><b>דמה בן נתינה ראש</b> (מילה זו יתירה, ואינה בכתב יד רומי, אך ישנה במקבילה) <b>פטרכולי</b> (במסירה שלפנינו הופרדה המילה לשתי מילים בטעות. וצריך לומר כמו בכתב יד רומי: 'פטר<b>ב</b>ולי') <b>היה</b> – היה אב מועצת העיר, ראש מועצת העיר (מקור המילה 'פטרבולי' ביוונית: 'פטר' - אב, 'בולי' - מועצת העיר. 'ראש' היא גלוסה למילה 'פטר', וכאן מסירת כתב יד רומי היא המדויקת. גלוסה - פירוש למילה קשה, הנרשם בדרך כלל בשולי הגיליון)<b>. פעם אחת היתה אמו</b> – של דמה בן נתינה, <b>מסטרתו</b> – סטרה אותו על פניו, <b>בפני כל בולי</b> (במסירה שלפנינו חוברו שתי המילים למילה אחת בטעות. המילה 'כל' אינה במקבילה) <b>של(י)[ו]</b> (תוקן כמו בכתב יד רומי ובמקבילה) – בפני אנשי מועצת העיר שלו<b>, ונפל קורדקון</b> (בכתב יד רומי: 'קורדקין', ובמקבילה: 'קורדקסין') – נעל העשויה מקליפות צמחים ובעיקר מקליפת האלון (מקור המילה ביוונית ובלטינית) <b>שלה מידה</b> – כשסטרה לו בנעלה ששלפה מרגלה והחזיקה בידה, <b>והושיטו לה</b> – את הנעל שנפלה מידה, כדי <b>שלא תצטער</b> – בהרמת נעלה (הכאה בסנדל היא מעשה ביזיון. היוונים נהגו לטפח בסנדלים על הילדים לשם חינוך ("תוספתא כפשוטה", מועד ב, עמוד 909))<b>.</b><br>
<br><b>אמר רבי חזקיה</b> (אמורא ארץ ישראלי בדור הרביעי)<b>: גוי אשקלוני היה</b> – דמה בן נתינה ישב באשקלון<b>, וראש</b> (מילה זו יתירה) <b>פטרכולי</b> (צריך לומר: 'ופטר<b>ב</b>ולי'. ובכתב יד רומי: 'וראש של בולי'. - בכתב יד רומי החליפה 'ראש' את המילה 'פטר', ואילו במסירה שלפנינו נוספה 'ראש' על יד המילה 'פטר' (שתי תופעות שכיחות בגלוסות)) <b>היה, ואבן שישב עליה אביו</b> – שנהג אביו לשבת עליה, <b>לא ישב עליה מימיו</b> – שמורא אב הוא שאין הבן יושב במקומו של אביו<b>, וכיון שמת אביו עשה אותה</b> – את האבן שישב עליה אביו, <b>יראה</b> (כינוי לאליל) <b>שלו</b> – מפני כיבוד אביו<b>.</b><br>
<br><b>פעם אחת אבדה ישפה של בנימן</b> – ישפה היתה אבנו של שבט בנימין שהיתה בחושן של הכוהן הגדול<b>. אמרו</b> (בכתב יד רומי ובמקבילה: 'אמרין') – חכמי ישראל<b>: מאן דאית ליה</b> (בכתב יד רומי נוסף 'אבן') <b>טבא דכוותה?</b> – מי יש לו אבן טובה (יקרה) כמותה (כמו האבן שאבדה)? <b>אמרו</b> (בכתב יד רומי ובמקבילה: 'אמרין')<b>: אית</b> – יש <b>לדמה בן נתינה.</b>
<br><b>אזלון לגביה ופסק לונה</b> (צריך לומר במילה אחת: 'ופסקלוניה'. מילה זו היא מהשורש המרובע פסק"ל, שמובנו: פסק, קבע מחיר. - במסירה שלפנינו הוגה 'ופסקו' ונמחק 'לונה' על ידי מגיה. בכתב יד רומי יש במילה זו כתיבה על גבי כתיבה, וקשה להחליט מה הן שתי הצורות. ובמקבילה בטעות: 'ופסקו ליה') <b>עמיה במאה דינרין</b> – הלכו אצלו (אצל דמה בן נתינה) ופסקו מחיר עליה (על האבן) עימו במאה דינרים<b>. סליק</b> (מילה זו נוספה במסירה שלפנינו על ידי מגיה כמו בכתב יד רומי ובמקבילה) <b>בעי</b> (במקבילה: 'בעא') <b>מייתה</b> (צריך לומר: 'מייתייה'. במקבילה: 'מייתית(א)[ה]') <b>להו</b> (צריך לומר: 'להון') <b>ואשכח אבוה</b> (צריך לומר כמו בכתב יד רומי ובמקבילה: 'לאבוי') <b>דמיך</b> – עלה (לעלייה, לקומה השנייה) ורצה להביא אותה (את האבן) להם ומצא את אביו ישן<b>.</b> ומציעים מסורות חלופיות עלומות שֵׁם המוסיפות על האמור לפניהן: <b>ואית</b> (צריך לומר: 'אית') <b>דאמרין:</b> – יש אומרים: <b>מפתחא דתיבותא הוה י(ת)[ה]יב</b> (תוקן כמו בכתב יד רומי ובמקבילה) <b>גו אצבעתיה</b> (בכתב יד רומי: 'אצבעה', ובמקבילה: 'אצבעיה') <b>דאבוי</b> – המפתח של התיבה (שבה היתה האבן) היה נתון בתוך אצבעותיו של אביו. <b>פירוש אחר:</b> המפתח של התיבה היה נתון בתוך (מתחת) כסוי העור של המיטה שהיה ישן עליה אביו. 'אצבעתיה' הוא העוצבה במשנה כלים כו,ז, שהוא כלי עור המוזכר בכמה מקומות גם ככלי מיטה שעליו אדם ישן. 'גו אצבעתיה' בירושלמי כאן הוא "תחת מראשותיו" בבבלי קידושין לא,א ("מבואות לספרות התנאים", עמוד 487; "פירוש הגאונים לטהרות", עמוד 201)<b>. ואית דמרין:</b> – ויש אומרים: <b>ריגליה דאבוה</b> (מילה זו נוספה במסירה שלפנינו על ידי מגיה. וצריך לומר: 'דאבוי') <b>הוות פשיטא על תיבותא</b> – רגלו של אביו היתה פשוטה על התיבה<b>.</b>
<br><b>נחת לגבון</b> – ירד אצלם<b>, אמר לון:</b> – אמר להם: <b>לא יכילית מייתותיה</b> (צריך לומר: 'מייתייתיה'. בכתב יד רומי: 'מייתינה', ובמקבילה: 'מייתיתה') <b>לכון</b> – לא יכלתי להביא אותה לכם (שלא רצה להעיר את אביו כדי לתת להם את האבן)<b>. אמרין:</b> – אמרו (האנשים שבאו אצלו אמרו בינם לבין עצמם): <b>דילמא דו בעי פריטין טובן</b> (מילה זו נוספה במסירה שלפנינו על ידי מגיה. ובכתב יד רומי ובמקבילה: 'תובן'. - 'טובן' היא צורה בבלית) – שמא הוא רוצה פרוטות (כסף) יותר (ולכן אמר שלא יכל להביא אותה להם)<b>. אסקוניה למאתים</b> – העלו אותו (את סכום הכסף) למאתים (דינרים)<b>, אסקוניה לאלף</b> – העלו אותו (את סכום הכסף) לאלף (דינרים. - ועדיין לא נתן להם)<b>.</b>
<br><b>כיון דאיתעיר אבוה</b> (צריך לומר: 'אבוי') <b>מן שינתיה סלק ואייתותיה</b> (צריך לומר: 'ואייתיתיה'. במקבילה: 'ואייתיתה') <b>לון</b> – כיוון שהתעורר אביו משנתו עלה והביא אותה להם<b>. בעו</b> (בכתב יד רומי: 'בעון') <b>מייתון</b> (צריך לומר: 'מיתון'. בכתב יד רומי ובמקבילה: 'מיתן') <b>ליה בפסיקוליה</b> (צריך לומר: '<b>כ</b>פיסקוליה'. בכתב יד רומי: 'בפיסקולה'. ובמקבילה בטעות: 'כדפסקו לה') <b>אחרייא ולא קביל עלוי</b> – רצו לתת לו (את הכסף) לפי פסיקת המחיר האחרונה (אלף דינרים), ולא קיבל עליו (לא הסכים לקבל את המחיר הגבוה)<b>. אמר</b> – להם דמה בן נתינה<b>: מה?!</b> (בתמיהה) <b>אנא מזבין לכון איקרא דאבהתי בפריטין?!</b> – (וכי) אני מוכר לכם את הכבוד של אבותיי בפרוטות (בעד כסף)?! <b>איני נהנה מכבוד אבותיי כלום</b> – איני רוצה לקבל בעד כיבוד אבי כלום, ולכן לא אקח מכם אלא לפי פסיקת המחיר הראשונה (מאה דינרים)<b>.</b><br>
<br>ושואלים: <b>מה פרע</b> (שילם) <b>לו הקב"ה שכר</b> – על שכיבד את אביו עד כדי כך<b>?</b>
<br>ומשיבים: <b>אמר רבי יוסי בירבי בון</b> (מגדולי אמוראי ארץ ישראל בדור החמישי)<b>: בו בלילה ילדה פרתו פרה אדומה ושקלו לו כל</b> (בכתב יד רומי ובמקבילה אין מילה זו) <b>ישראל משקלה זהב ונטלוה</b> (לקחו אותה)<b>.</b><br>
<br><b>אמר רבי שובתי</b> (אמורא ארץ ישראלי בדור השני)<b>: כתוב: "וּמִשְׁפָּט וְרֹב צְדָקָה לֹא יְעַנֶּה"</b> (איוב לז,כג) – האלוהים, שהוא אל המשפט והצדק, אינו מענה את יצוריו; ויש לדרוש את הכתוב: <b>- אין הקב"ה מַשְׁהֶא</b> (מעכב, גורם לאיחור) <b>מתן שכרן של עושי מצות בגוים</b> – אין הוא מענה (דוחה) את מתן שכרם של הגויים על המצוות שהם עושים, אלא משלם להם את שכרם מיד, כמסופר על דמה בן נתינה (הדרשה מבוססת על פירוש המילה "יענה" במשמעות 'השהיה', מלשון 'עינוי דין')<b>.</b><br><br><small>לסוגיה זו מקבילות בפסיקתא לעשרת הדיברות - פסיקתא רבתי פסקה כג, בדברים רבה א,טו, ובבבלי קידושין לא,א ועבודה זרה כג,ב-כד,א.<br>פסיקתא לעשרת הדיברות שבפסיקתא רבתי הוא מדרש עצמאי השונה משאר חלקי פסיקתא רבתי. ביסודו הוא מדרש אמוראי קדום, ויש בו תוספות ועיבודים.<br><br><b>ירושלמי פאה</b> א,א:<br>(‏1) רבי אבהו בשם רבי יוחנן: שאלו את רבי אליעזר...<br>(‏2) דמה בן נתינה ראש פטרבולי היה...<br>(‏3) אמר רבי חזקיה: גוי אשקלוני היה...<br>(‏4) פעם אחת אבדה ישפה של בנימן... </small>מה פרע לו הקב"ה שכר? אמר רבי יוסי בירבי בון: בו בלילה ילדה פרתו פרה אדומה<small>...<br>(‏5) אמר רבי שבתי: כתיב: "ומשפט ורב צדקה לא יענה"...<br><br>פסקה ‏4 בירושלמי היא המשכה הישיר של פסקה 1, והיא עיקר הסיפור, מפי רבי אבהו בשם רבי יוחנן. ההרצאה הישירה נקטעה על ידי שתי הוספות מאוחרות יותר. הערתו של רבי חזקיה (פסקה ‏3) על הכבוד שהעניק דמא לאביו בחייו ולאחר מותו, וכן ההערה הסתמית בפסקה 2 על מעשי הכבוד הגדולים שלו כלפי אימו, מיועדות להגביר את ההערצה לדמא, ולשם כך הוכנסו ושובצו בראש ההרצאה, לפני גוף הסיפור. אולם הן אינן מעיקר המבנה המקורי, כפי שעולה מן הבחינה הכרונולוגית ומבדיקת פיתוח המוטיבים. שהרי דומה שבראשונה סיפרו את מעשה הישפה והפרה; אחר כן באו להציג את הקיום המיוחד של כיבוד אב בידי דמא כשם דבר המפורסם לעצמו. בהוספה הראשונה, בסתם ללא שם המוסר, הובא המעשה באימו של דמא, ובשנייה מוסיף רבי חזקיה על אביו. גרעין הסיפור כולל אפוא פתיחה (פסקה 1), ומיד לאחריה "פעם אחת" של פסקה ‏4, גוף הסיפור, ללא הפרעה וחציצה של "פעם אחת" נוספת, זו שבפסקה 2 ("סוגיות בחקר התלמוד הבבלי", עמוד 440).<br><br><b>בבלי קידושין</b> לא,א:<br>(‏2) אמר רב יהודה אמר שמואל: שאלו את רבי אליעזר: עד היכן כיבוד אב ואם? אמר להם: צאו וראו מה עשה גוי אחד באשקלון, ודמא בן נתינה שמו.<br>פעם אחת ביקשו (לקנות) ממנו חכמים אבנים לאפוד (שבבגדי הכוהן הגדול) בשישים ריבוא שכר (רווח), ורב כהנא מתני: בשמונים ריבוא שכר, והיה מפתח (של קופתו) תחת מראשותיו של אביו, ולא ציערו (להעירו משנתו ולא קנו ממנו את האבנים, ומשום כך הפסיד את רווח העסקה שלא התבצעה).<br>לשנה אחרת נתן לו הקב"ה שכרו, ונולדה לו פרה אדומה בעדרו (והיו ישראל זקוקים לה), ונכנסו חכמי ישראל אצלו. אמר להם: יודע אני בכם, אם אני תובע מכם כל ממון שבעולם (תמורת הפרה) אתם נותנים לי, אלא אין אני מבקש מכם אלא אותו ממון שהפסדתי בשביל כבוד אבא (דמא בן נתינה הבין שנולדה לו פרה אדומה כפיצוי על העסקה שלא התבצעה בגלל כיבוד אביו).<br>(‏4) כי אתא רב דימי (מארץ ישראל לבבל), אמר: פעם אחת היה (דמא בן נתינה) לבוש סירקון של זהב והיה יושב בין גדולי רומי, ובאתה אימו וקרעתו (את הבגד) ממנו, וטפחה לו על ראשו וירקה לו בפניו, ולא הכלימה (לא בייש אותה).<br><br>המעשה באימו של דמא (פסקה ‏2 בירושלמי) הועבר לבבל בידי רב דימי (מן הנחותאי, דור שלישי-רביעי), אלא שלא שובץ בתוך גוף הסיפור כבירושלמי, אלא כנספח בסופו (פסקה 4), ובשינוי כל שהוא, כרגיל בין הבבלי והירושלמי. אבל זהות שני המעשים על כיבוד האם (בירושלמי ובבבלי) ושורשם המשותף גלויים לעין. למרות ההבדלים בפרטי שתי המסירות, אירוע אחד מונח לפנינו בבבלי ובירושלמי. אמנם בירושלמי אירע האירוע "לפני בולי שלו", מן הסתם באשקלון, ואילו בבבלי "היה יושב בין גדולי רומי", אלא שאף שינוי זה אינו צריך לעמוד בפני הזיהוי בין שני הסיפורים, שהרי "גדולי רומי" הוא לשון בבלי מובהק, ולרוב הוא מתאר את פקידי רומא בארץ ישראל. "היה יושב בין גדולי רומי" הוא אפוא חילוף לשון נוח שיבוא בבבלי במקום הצירוף המקורי הכולל מילה יוונית: "לפני בולי שלו". אשר למשמעות שני המונחים, היא זהה, והכול בארץ ישראל, ובנידון הזה, באשקלון ("סוגיות בחקר התלמוד הבבלי", עמודים 440-441).<br><br>לקראת סוף פסקה ‏4 בירושלמי באים דברי רבי יוסי בירבי בון שהם סיומו של סיפור דמא: "מה פרע לו הקב"ה שכר? אמר רבי יוסי בירבי בון: בו בלילה ילדה פרתו פרה אדומה" וכו'. עניין זה בא בבבלי בתוך רצף הסיפור, וכאילו מפיו של רבי אליעזר. ובאמת דומה שגם בירושלמי אי אפשר לנתק את מתן השכר מעיקר סיפור דמא וחכמי ישראל; הוא אירוע הסמוך ונמשך מן האירוע דלעיל מיניה, ולכן הוצע בלשונות "בו בלילה" (ירושלמי), "לשנה אחרת" (בבלי). וזהו אף שיא העלילה, המבטא הכרה שמימית במעשיו של דמא, וכפי שהסיקו נכונה בפרק הסיום שבירושלמי (פסקה 5): "אין הקב"ה משהה מתן שכרן של עושי מצוות בגויים". מתוך כל זאת, קשה אפוא לנתק את הנמסר בדברי רבי יוסי בירבי בון מעצם הסיפור, ולדונו כטפל לעיקר. אמנם עיקר הסיפור נמסר על ידי רבי אבהו בשם רבי יוחנן, אולם כבר מצאנו את רבי יוסי בירבי בון מוסר משם רבי אבהו בשם רבי יוחנן. דומה אפוא שרבי יוסי בירבי בון הוא המוסר את הסיפור כולו בירושלמי משם רבי אבהו בשם רבי יוחנן, וכאן סיום הסיפור ושיאו נמסר משמו שלו.<br>לאחר שיאו של הסיפור, לידת פרה אדומה כשכר על מעשהו של דמא, בא, הן בירושלמי הן בבבלי, מעין "מפטיר" על נושא שכרן של מצוות. בירושלמי: "אין הקב"ה משהא מתן שכרן של עושי מצוות בגויים", ובבבלי: "ומה מי שאינו מצווה" וכו' (שם, עמודים 443-444).</small><br>• • •
<b>אימו של רבי טרפון ואימו של רבי ישמעאל</b><br><small>כאן המשך המקבילה בירושלמי קידושין א,ז.</small>
<br><b>אמו של רבי טרפון</b> (תנא בדור השני) <b>ירדה לטייל לתוך חצירה בשבת [ונפסק קורדייקין שלה</b> – נקרעה הנעל שלה<b>]</b> (המוסגר הושלם כמו במקבילה)<b>. והלך רבי טרפון והניח שתי ידיו תחת פרסותיה</b> (כינוי למקום דריכת רגלי האדם) – תחת כפות רגליה, כי לא יכלה אימו ללכת בנעלה, משום שנקרע ואי אפשר היה לתקנו בשבת<b>, והיתה מהלכת עליהן עד שהגיעה למיטתה. פעם אחת חלה ונכנסו חכמים לבקרו. אמרה להן</b> – אימו לחכמים<b>: התפללו על טרפון בני</b> – שיבריא<b>, שהוא נוהג בי כבוד</b> (בכתב יד רומי ובמקבילה: 'בכיבוד') <b>יותר מדאי</b> (למעלה מן המקובל) – ובשל כך תיענה תפילתכם עליו<b>. אמרו</b> (בכתב יד רומי: 'אמרון', ובמקבילה: 'אמרין') <b>לה</b> – החכמים<b>: מהו עבד ליך?</b> – מה הוא עושה לך (שהוא נוהג בך בכיבוד יותר מדיי)? <b>ותניית להון עובדא</b> – ושנתה (סיפרה) להם את המעשה<b>. אמרו</b> (בכתב יד רומי: 'אמרון', ובמקבילה: 'אמרין') <b>לה</b> – החכמים<b>: אפילו</b> (בכתב יד רומי ובמקבילה נוסף 'הוא') <b>עושה כן אלף אלפים</b> – אלפי פעמים<b>, אדיין</b> (עדיין) <b>לחצי כבוד</b> (במקבילה: 'הכיבוד') <b>שאמרה תורה לא הגיע</b> – החכמים ביקשו להראות בכך עד היכן מגיע כיבוד אב ואם<b>.</b>
<b>אמו של רבי ישמעאל</b> (מגדולי התנאים בדור השלישי) <b>באה וקבלה</b> (התלוננה) <b>עליו</b> – על רבי ישמעאל, <b>לרבותינו. אמרה להן: געורו</b> (נִזְפוּ) <b>בישמעאל בני שאינו נוהג בי בכבוד</b> (בכתב יד רומי ובמקבילה: 'כבוד')<b>. באותה שעה נתכרכמו</b> (נצבעו כעין צבע הכרכום, מבושה או מצער או מרוגז) <b>פניהן של רבותינו</b> – על שאחד מהם אינו מכבד את אימו<b>, אמרו</b> (בכתב יד רומי ובמקבילה: 'אמרין') – החכמים<b>: איפשר</b> (הייתכן, האם) <b>לית</b> – אין <b>רבי ישמעאל נוהג בכבוד אב</b>ו<b>תיו?!</b> (בתמיהה) <b>אמרו</b> (בכתב יד רומי: 'אמרין') <b>לה: מה</b> (בכתב יד רומי ובמקבילה: 'מהו') <b>עבד ליך?</b> – מה הוא עושה לך (שאינו נוהג בך כבוד)? <b>אמרה: כדו</b> (=כד הוא) <b>נפ</b>י<b>ק מבית וועדה</b> – כאשר הוא יוצא מבית הוועד (של החכמים, מבית המדרש)<b>, אנא בעיא משזגה ריגלוי ומישתי מהן ולא שביק לי</b> – אני רוצה לרחוץ את רגליו ולשתות מהם (ממימי רחיצת רגליו), ולא מניח (לא מרשה) לי (לעשות כך)<b>. אמרו לו</b> (המילה 'לו' יתירה. בכתב יד רומי ובמקבילה: 'אמרין') – החכמים<b>: הואיל והוא רצונה, הוא כבודה</b> (במקבילה: 'כיבודה') – הואיל והיא רוצה לעשות כך, על בנה להניח לה לעשות כך ובזה הוא מכבדה<b>.</b>
<b>אמר רבי מנא: יאות אילין טחוניא אמרין:</b> – יפה (נכון) הטָחוֹנים (העוסקים במלאכת הטחינה) האלה אומרים: <b>כל בר נש ובר נש זכותיה</b> (במקבילה: 'זכוותיה') <b>גו קופת</b>י<b>ה</b> – כל אדם ואדם זכויותיו (מעשיו הטובים) בתוך קופתו (סלו. כלומר, כל אדם מביא לטוחן את תבואתו לטחון, והקמח שמוציא הטוחן מהחיטים שונה מאדם לאדם לפי טיב התבואה וכמותה שיש ביד כל אדם)<b>.</b> ומבארים את הנמשל: <b>אימיה דרבי טרפון אמרה לכון</b> (צריך לומר כמו בכתב יד רומי ובמקבילה: 'לון') <b>אכין ואגיבוניה</b> (במקבילה: 'ואגיבונתה') <b>אכין</b> – אימו של רבי טרפון אמרה להם כך (שבנה מכבדה יותר מדיי) והשיבו לה כך (אמרו לה שעל רבי טרפון לכבדה עוד יותר)<b>. אימיה דרבי ישמעאל אמרה לון אכן ואגיבוניה</b> (בכתב יד רומי ובמקבילה: 'ואגיבונה') <b>אכן</b> – אימו של רבי ישמעאל אמרה להם כך (שראוי להם לגעור בבנה שאינו מכבדה כראוי) והשיבו לה כך (אמרו לה שעל רבי ישמעאל לעשות כרצונה). - רבי מנא משווה בין שני הסיפורים על רבי טרפון ועל רבי ישמעאל. בסיפור הראשון האם חשבה שבנה מכבדה יותר מדי ואמרו לה שעל בנה לכבדה יותר. ובסיפור השני האם חשבה שבנה אינו מכבדה ואמרו לה שעל בנה לזלזל בה. הרי שמה שאמרו החכמים לזו מנוגד למה שאמרו לזו, אלא שאמרו לכל אחת ואחת לפי זכותה<b>.</b><br><br><small>ב<b>בבלי קידושין</b> לא,ב אמרו: אמר לו רב יעקב בר אבא לאביי: כגון אני, שכשאני בא מבית המדרש, אבי מרים לי כוס ואימי מוזגת לי יין, איך אעשה? (האם אקבל מהם את הכיבוד הזה?) אמר לו: מאימך קבל, מאביך לא תקבל, שכיוון שבן תורה הוא תחלש דעתו (אם יראה שאין אתה מכבדו כראוי).<br>רבי טרפון היתה לו אם זקינה, שכל אימת שהיתה רוצה לעלות למיטה היה גוחן והיתה עולה עליו, וכל אימת שהיתה יורדת (מן המיטה) היה גוחן והיתה יורדת עליו. בא והשתבח בבית המדרש (שהוא מקיים מצוות כיבוד הורים בשלמות). אמרו לו: עדיין לא הגעת לחצי כיבוד. כלום זרקה ארנקך (של כסף) בפניך לים ולא הכלמתה (על כך)?<br><br>בבבלי, לעומת הירושלמי, מופיע הסיפור על רבי טרפון ואימו בשינויים, אך הסיפור על רבי ישמעאל, ובעקבותיו גם ההשוואה בין שני הסיפורים, אינם מופיעים. אך לפני הסיפור על רבי טרפון ואימו מופיע סיפור אמוראי שונה לגמרי. אם מעיינים במטרתו ובמרכיביו השונים נוכל להראות, שככל הנראה הבבלי הכיר את הסיפור על רבי ישמעאל והמיר אותו בסיפור אחר, אם כי למטרה דומה.<br>כשנשווה בין הסיפור על רבי ישמעאל בירושלמי לסיפור על רב יעקב בר אבא בבבלי נראה כי: בשני הסיפורים מדובר שהבן חוזר מבית המדרש לביתו; אימו ואביו רוצים לכבדו בצורה מיוחדת; בשני הסיפורים חכמים מכריעים שאף על פי שהבן אינו רוצה בכך הוא צריך לקבל את התנהגות אימו, את הצורה שבה היא מכבדת אותו; בשני הסיפורים הסיפור נסוב על שתייה, על רצון לשתות / להשקות.<br>על סמך כל הנתונים האלו נראה לי, שהבבלי המיר את הסיפור על רבי ישמעאל ואימו בסיפור אחר, אמוראי, אך מטרתו דומה מאוד. בירושלמי הסיפור מלמד שאם האם רוצה לכבד את בנה הנערץ, אפילו בצורה שאינה נראית לבן, עליו לכבד את רצונה ובזה הוא מכבדה: 'הואיל והוא רצונה הוא כיבודה'. וגם בבבלי מורה אביי לרב יעקב בר אבא, שלמרות שהוא אינו מעוניין בכבוד שמכבדים אותו הוריו, מאימו יקבל.<br>מה הסיבה שהבבלי המיר את הסיפור שבירושלמי על רבי ישמעאל בסיפור אחר? את זאת אין לנו אלא לשער. נראה שלא יהיה רחוק לומר שיש כאן רצון לעידון, והסיפור הקיצוני שבירושלמי נראה לבבלי יותר מדיי משונה ("אמו של רבי ישמעאל בירושלמי ובבבלי", "אסופות - ביטאון לענייני אגדה" א, עמודים 108-109 = "תלמוד ירושלמי מסכת קידושין פרק ראשון" (עבודה), עמודים 347-348).</small><br>
<br><b>רבי זעירא</b> (רבי זירא, מגדולי אמוראי ארץ ישראל בדור השלישי) <b>הוה מצטער ואמר</b> – היה מצטער ואומר<b>: הלואי היה</b> (בכתב יד רומי ובמקבילה: 'הוה') <b>לי אבא ואימא דאיקרינהון</b> (בכתב יד רומי ובמקבילה: 'דאוקרינהון') <b>דנירת</b> (בכתב יד רומי: 'ונירת', ובמקבילה: 'ואירת') <b>גן עדן</b> – הלוואי היה לי אב ואם שאכבדם (שהייתי מכבד אותם) ואירש גן עדן (רבי זעירא הצטער על שהוא יתום ואינו יכול לנהוג כבוד בהוריו ולרשת גן עדן )<b>. כד שמע אילין תרתין</b> (צריך לומר כמו בכתב יד רומי ובמקבילה: 'תרין') <b>אולפניא</b> – כאשר שמע (רבי זעירא) את שני התלמודים (כלומר, השמועות, והם הסיפורים על רבי טרפון ועל רבי ישמעאל) האלה<b>, אמר: בריך רחמנא דלית לי לא אבא ואימא</b> (בכתב יד רומי ובמקבילה: 'ולא אימא') – ברוך הרחמן (כינוי לה') שאין לי לא אב ולא אם (שמתו בילדותו)<b>. לא כרבי טרפון הוה יכילנא</b> (בכתב יד רומי ובמקבילה: 'הוינא יכיל') <b>עביד</b> – לא כרבי טרפון הייתי יכול לעשות (לא הייתי מסוגל לכבד את אבי ואימי כפי שנהג רבי טרפון)<b>, ולא כרבי ישמעאל הוינא מקבלה עלי</b> – ולא כרבי ישמעאל הייתי מקבל עליי (לא הייתי יכול להניח לאימי להתבזות כפי שנדרש רבי ישמעאל לנהוג. - רבי זעירא הודה לה' על יתמותו משום שהבין שלא יכול היה לקיים מצוות כיבוד אב ואם כראוי)<b>.</b><br>
<br><b>אמר רבי אבון</b> (מגדולי אמוראי ארץ ישראל בדור החמישי)<b>: פטור אני מכיבוד אב ואם</b> – בכך רבי אבון הודה לה' על שהוא פטור ממצווה קשה זו<b>.</b>
<br><b>אמרו</b> (בכתב יד רומי ובמקבילה: 'אמרין') – על רבי אבון<b>: כד עברת ליה</b> (בכתב יד רומי ובמקבילה: 'ביה') <b>אימיה מית אבוי</b> – כאשר התעברה בו (הרתה אותו) אימו - מת אביו<b>. כד ילדתיה מיתת</b> – כאשר ילדתו (אימו) - מתה (והיה יתום מאביו ומאימו, ולכן היה פטור מכיבוד אב ואם)<b>.</b><br><br><small>לסוגיה זו מקבילה בפסיקתא לעשרת הדיברות - פסיקתא רבתי פסקה כג.<br><br>ב<b>בבלי קידושין</b> לא,ב אמרו: אמר רבי יוחנן: אשרי מי שלא חמאן (לא ראה מעולם את אביו ואת אימו, מפני שקשה מאוד לכבדם כראוי). - רבי יוחנן, עיברתו אימו - מת אביו, ילדתו - מתה אימו (ולא ראה אותם מעולם); וכן אביי.<br><br>למימרה של רבי יוחנן בבבלי יש מקבילה בדברי רבי זעירא ורבי אבון בירושלמי.<br><br>ב<b>בראשית רבה</b> נח,ב נאמר: יום שמת רב אבון נולד רבי אבון בריה.</small><br>• • •
<b>שכר מצוות כיבוד אב ואם והפסדה</b><br><small>כאן המשך המקבילה בירושלמי קידושין א,ז.</small>
<br><b>יש שהוא מאכיל את אביו פְּטוּמוֹת</b> (בהמות או עופות מפוטמים) <b>ויורש גיהנם</b> – אף על פי שהאכיל את אביו מאכלים משובחים<b>, ויש שהוא כּוֹדְנוֹ</b> (קושר, אוסר, כובל אותו (מקור המילה באכדית)) – את אביו, <b>בריחים</b> – למוט הריחיים, והוא מסובב והולך סביב הריחיים וגורס את החיטים (עבודה זו נעשית על ידי בהמה או עבד, ונחשבה כקשה במיוחד), <b>ויורש גן עדן</b> – אף על פי שהעביד את אביו בעבודה קשה<b>.</b>
<br>ושואלים: <b>כיצד מאכיל את אביו פטומות ויורש גיהנם?</b>
<br>ומשיבים: <b>חד בר נש הוה מייכיל לאבוי תרנוגלין פטימין</b> – אדם אחד היה מאכיל את אביו תרנגולים מפוטמים<b>. חד זמן אמר ליה אבוי:</b> – פעם אחת אמר לו אביו: <b>ברי, אילין מנן לך?</b> – בני, אלה (התרנגולים המפוטמים) מניין לך? <b>אמר ליה:</b> – אמר לו: <b>סבא, סבא, אכול ואדיש, דכלביא אכלין ומדשין</b> – זקן, זקן! אכול ושתוק / והתעלם (אל תשים לב מניין לי התרנגולים המפוטמים), (כמו) שהכלבים אוכלים ושותקים / ומתעלמים<b>. נמצא מאכיל את אביו פטומות ויורש גיהנם</b> – מפני שבהאכלתו פטומות דיבר אל אביו בזלזול, שהורה לו לשתוק / להתעלם ככלבים (יש לאדם לכבד את אביו לא רק במעשה אלא אף בדיבור, שיהא דיבורו אליו בנחת ובכבוד)<b>.</b>
<br>ושואלים: <b>כיצד כודנו לריחים ויורש גן עדן?</b>
<br>ומשיבים: <b>חד בר נש הוה איטחין</b> (במקבילה: 'טחין') <b>בריחיא</b> – אדם אחד היה טוחן בריחיים<b>. אתת צמות לטחונייא</b> – באה אסיפה (צו של השלטונות לבעלי מקצוע מסוים להתגייס לצורך עבודה ציבורית בכפייה) לטָחוֹנים (העוסקים במלאכת הטחינה)<b>. אמר ליה:</b> – אמר לו (האדם לאביו): <b>אבא, עול טחון תחתיי</b> – אבי, היכנס וטחון (בריחיים) תחתיי (במקומי כדי להתפרנס, ואני אלך במקומך לעבודה הציבורית)<b>. אין מטת מבזייא - טב לי אנא ולא את</b> – אם מגיע להתבזות (על ידי השלטונות בעת העבודה הציבורית) - טוב לי אני ולא אתה (מוטב שאתבזה אני ולא אתה)<b>. אין מטות</b> (צריך לומר כמו בכתב יד רומי ובמקבילה: 'מטת') <b>מילקי - טב לי אנא ולא את</b> – אם מגיע ללקות (על ידי השלטונות בעת העבודה הציבורית) - טוב לי אני ולא אתה (מוטב שאלקה אני ולא אתה)<b>. נמצא כודנו בריחים ויורש גן עדן</b> – מפני שבהעבדתו בריחיים הציל את אביו מעלבונות וממכות בעבודה הציבורית<b>.</b><br><br><small>לסוגיה זו מקבילה בפסיקתא לעשרת הדיברות - פסיקתא רבתי פסקה כג.<br><br>ב<b>בבלי קידושין</b> לא,א-ב אמרו: תני אבימי בריה דרבי אבהו: יש מאכיל לאביו פסיוני וטורדו (מוציאו) מן העולם (הבא), ויש מטחינו (גורם לו לטחון) בריחיים (שהיא עבודה קשה ביותר) ומביאו לחיי העולם הבא.<br><br>שני המעשים שבירושלמי ממחישים את כוונת בעל המאמר בבבלי. זו דוגמה לתופעה שהבבלי לפעמים רומז למסורות המובאות בירושלמי בצורה מפורטת.</small><br>• • •
<b>מצוות מורא וכיבוד</b><br><small>כאן המשך המקבילה בירושלמי קידושין א,ז.</small>
<br>מביאים ברייתא: <b>נאמר: "אִישׁ אִמּוֹ וְאָבִיו תִּירָאוּ"</b> (ויקרא יט,ג) <b>ונאמר: "אֶת י'י אֱלֹהֶיךָ תִּירָא וְאֹתוֹ תַעֲבֹד"</b> (דברים ו,יג) <b>- הקיש</b> (השווה, דימה) <b>מורא</b> (יראה) <b>אב ואם למורא שמים</b> (במקבילה כמו להלן: 'המקום' - כינוי לאלוהים) – הכתוב שנקט לשון מורא בשניהם השווה אותם לעניין חובת מוראם, שחובה על אדם לירא את אביו ואת אימו כמו שחובה עליו לירא את ה'<b>.</b>
<br><b>נאמר: "כַּבֵּד אֶת אָבִיךָ וְאֶת אִמֶּךָ"</b> (שמות כ,יא) <b>ונאמר: "כַּבֵּד אֶת י'י מֵהוֹנֶךָ"</b> (משלי ג,ט) <b>- הקיש כיבוד אב ואם לכיבוד המקום</b> – הכתוב שנקט לשון כיבוד בשניהם השווה אותם לעניין חובת כיבודם, שחובה על אדם לכבד את אביו ואת אימו כמו שחובה עליו לכבד את ה'<b>.</b>
<br><b>נאמר: "וּמְקַלֵּל אָבִיו וְאִמּוֹ מוֹת יוּמָת"</b> (שמות כא,יז) <b>ונאמר: "אִישׁ אִישׁ כִּי יְקַלֵּל אֱלֹהָיו וְנָשָׂא חֶטְאוֹ"</b> (ויקרא כד,טו) <b>- הקיש קללת אב ואם לקיללת המקום</b> – הכתוב שנקט לשון קללה בשניהם השווה אותם לעניין העונש על קללתם, שעונשו של אדם המקלל את אביו ואימו גדול כמו עונשו של המקלל את ה'<b>.</b>
<br><b>אבל אי איפשר לומר מכה כלפי למעלן</b> – כלפי הקב"ה, ולכן לא נאמר כתוב בעניין העונש על הכאת הקב"ה, ולכן אין להקיש הכאת אב ואם להכאת ה' (בהכאת אב ואם נאמר: "וּמַכֵּה אָבִיו וְאִמּוֹ מוֹת יוּמָת" (שמות כא,טו))<b>.</b>
<br><b>וכן בדין</b> – כך ראוי להיות (דין - שורת הדין), שיהיו מורא וכיבוד וקללה של אב ואם שווים למורא ולכיבוד ולקללה של הקב"ה<b>, מפני ששלשתן שותפין בו</b> – האב והאם והקב"ה שותפים באדם ביצירתו<b>.</b><br><br><small>לברייתא זו מקבילות בספרי ובמכילתות (ראה להלן). הברייתא שבירושלמי מקורה בספרי ולא במכילתות, ולכן הסדר בה: מורא, כיבוד, כמו בספרי ושלא כמו במכילתות.</small>
ומביאים ברייתא: <b>אי זהו מורא? לא יושב במקומו</b> – במקום הקבוע לאביו לשבת בו, <b>ולא מדבר במקומו</b> – במקום הקבוע לאביו לדבר בו, <b>[ולא סותת את דבריו]</b> (המוסגר הושלם כמו בכתב יד רומי ובמקבילה) <b>ולא סותר</b> (מפריך, מבטל) <b>את דבריו</b> (בכתב יד רומי נשמטו מילים אלו, ונוסף 'ולא מכריעו'. "ולא מכריעו" ישנו רק במקבילה בבבלי, ואפשר שבכתב יד רומי הוא תוספת בהשפעת הבבלי. - במקבילה מגיה מחק במסירה שלפנינו את המילים 'ולא סותת את דבריו', מפני שחשב שהן כפילות מוטעית של 'ולא סותר את דבריו'. ראה "הירושלמי כפשוטו", עמוד טז. - 'לא סותת את דבריו' פירושו: לא מכריע את דבריו. - סתת = הסית = הכריע, היטה ("פרקי לשון", עמוד 398)) – חובת המורא היא שלא לפגוע בכבוד אב ואם. חובת המורא מתבטאת בדברים שאין לעשות<b>.</b>
<br><b>אי זה הוא כיבוד? מאכיל ומשקה, מלביש ומנעיל, מכניס ומוציא</b> – חובת הכיבוד היא לסייע לאב ולאם בהאכלה ובהלבשה ובסיוע בניידות, ככל הנראה בעיקר לעת זקנה או מחלה. חובת הכיבוד מתבטאת בדברים שיש לעשות<b>.</b><br><br><small>בירושלמי פאה הומר "מכסה" שבמקבילות במדרשי ההלכה ובבבלי ב"מנעיל". אפשר ש"מלביש ומנעיל" בירושלמי פאה הוא אשגרה ממקומות אחרים שבהם מופיע צמד פעלים אלה.<br>הקטע "אי זהו מורא?... אי זהו כיבוד?..." מופיע בירושלמי קידושין פעמיים. המופע הראשון בא שם לפני תחילת המקבילה "רבי אבהו בשם רבי יוחנן: שאלו את רבי אליעזר: עד היכן הוא כיבוד אב ואם?". המופע השני המקביל לקטע הזה בירושלמי פאה הועתק מפאה לקידושין בתהליך של השלמה הדדית בין סוגיות פאה וקידושין.<br>בירושלמי קידושין במופע הראשון של קטע זה: 'מלביש ומכסה ומנעיל'. "מנעיל" שם הוא כנראה תוספת מאוחרת בהשפעת המקבילה בירושלמי פאה.<br>בתוספתא קידושין נוסף "מרחיץ את פניו ידיו ורגליו" שלא נזכר בשאר המקבילות.</small><br>
<br>ושואלים: <b>מן דמאן?</b> – משל מי? (מממון של מי הבן מכבד את אביו?)
<br>ומשיבים (בהבאת מחלוקת): <b>הונא בר חייא</b> (אמורא בבלי בדור השני והשלישי) <b>אמר: משל זקן</b> – הבן מכבד את אביו מממון של האב (סגנון בני ארץ ישראל לכנות את האב החכם בשם 'זקן' (ראה "בקורת - שערי תורת ארץ ישראל", "תרביץ" יב, עמוד 95). כאן 'זקן' במובן 'אב' ולאו דווקא אם הוא חכם)<b>.</b>
<br>ומציעים דעה חלופית עלומת שֵׁם: <b>ואית דבעי מימר:</b> – ויש [מי] שרוצה לומר: <b>משלו</b> – הבן מכבד את אביו מממון של הבן<b>.</b>
<br>ומציעים קושיה ממימרה אמוראית כדי לפרוך דעה שהובאה לפני כן: <b>לא כן אמר</b> – (וכי) לא כך אומר <b>רבי אבהו</b> (אמורא ארץ ישראלי בדור השלישי) <b>בשם רבי יוסי בן חנינה</b> (אמורא ארץ ישראלי בדור השני)<b>: מניין אפילו אמר לו אביו: השלך את הארנק</b> (כיס של עור לשמור בו כסף (מקור המילה ביוונית). - בכתב יד רומי ובמקבילה: 'הארנקי הזו') <b>לים - שישמע לו?!</b> (בתמיהה) – הרי שהבן מחויב אפילו להפסיד את ממונו בשביל לכבד את אביו, וכל שכן שהבן מחויב להוציא מממונו בשביל לכבד את אביו, שלא כדברי הונא בר חייא! (נראה שחסר סופה של המימרה האמוראית שמביא כתוב שממנו למדים שהבן ישמע לאביו)
<br>ומתרצים את הקושיה: <b>בההוא דאית ליה חורין</b> (בכתב יד רומי: 'חורן', ובמקבילה: 'חורנין') – באותו שיש לו אחר (במקרה שיש לאביו ארנק אחר לתת לבנו במקום ארנקו שהוא משליך לים, ואין הבן מפסיד את ממונו)<b>, ובעושה הנחת רוחו של אביו</b> – במקרה שהבן עושה נחת רוח לאביו כשהוא משליך את ארנקו לים על פי ציוויו. - רק באופן זה אמרו שהבן מחויב לשמוע לאביו ולהשליך את ארנקו לים. ולכן אין להוכיח מכאן שהבן מחויב לכבד את אביו מממון של הבן (כשהבן אינו עושה נחת רוח לאביו כשהוא משליך את ארנקו לים, אין הבן מחויב לשמוע לאביו, מפני שאסור לאדם לאבד את ממונו בחינם, משום 'בל תשחית')<b>.</b>
ומביאים ברייתא: <b>אחד האיש ואחד האשה</b> – גם איש וגם אישה חייבים בכיבוד אב ואם<b>, אלא שהאיש סְפֵיקָה</b> (יכולת, אפשרות) <b>בידו</b> – לקיים מצווה זו<b>, והאשה אין ספיקה בידה, מפני שיש רשות לאחרים עליה</b> – כשהיא נשואה היא ברשות בעלה, והיא חייבת לעסוק במלאכות ביתה, ולכן אין בידה לקיים מצווה זו<b>. נתארמלה או נתגרשה</b> – האישה מבעלה, <b>- כמי שהיא ספיקה בידה היא</b> – היא נחשבת כמו מי שיש יכולת בידה, מפני שאינה ברשות בעלה<b>.</b>
ומציעים מקור החולק על דעה המובאת לפני כן: <b>מילתיה דרבי חייא בר ווא [פליגא</b> – דבריו של רבי חייא בר ווא (רבי חייא בר אבא, אמורא ארץ ישראלי בדור השלישי) חלוקים (רבי חייא בר ווא אומר שאמורא שנה ברייתא, וברייתא זו חולקת על הברייתא שהובאה לעיל)<b>, דרבי חייא בר ווא] אמר:</b> (המוסגר הושלם על פי כתב יד רומי והמקבילה. הסופר השמיט במסירה שלפנינו מ-'דרבי חייא בר ווא' עד 'דרבי חייא בר ווא'. בכתב יד רומי חסרה המילה 'פליגא') <b>תנא רבי יודן בן דורתי דרבי שמעון בן יוחי</b> – שנה רבי יודן בן דורתי (אמורא) [ברייתא] של רבי שמעון בן יוחי (תנא בדור הרביעי)<b>, דתני</b> – ששונה <b>רבי שמעון בן יוחי אומר:</b> (המילה 'אומר' יתירה ואינה בכתב יד רומי ובמקבילה. - המילים 'דתני רבי שמעון בן יוחי' נוספו בטעות ("מחקרים בספרות התלמוד" ב, עמוד 293, הערה 3). - במקומות אחרים שיש 'תנא רבי פלוני1 דרבי פלוני2' אין אחריו 'דתני רבי פלוני2') <b>גדול הוא כיבוד אב ואם שהעדיפו הקב"ה יותר מכיבודו. נאמר</b> (בכתב יד רומי ובמקבילה נוסף 'כאן') – בכיבוד אב ואם<b>: "כַּבֵּד אֶת אָבִיךָ וְאֶת אִמֶּךָ"</b> (שמות כ,יא) <b>ונאמר</b> (במקבילה נוסף 'להלן') – בכיבוד ה'<b>: "כַּבֵּד אֶת י'י מֵהוֹנֶךָ"</b> (משלי ג,ט) – מהונך שלך<b>. במה</b> (מגיה הגיה במסירה שלפנינו 'ממה') <b>את</b> (אתה) <b>מכבדו</b> – את ה'<b>?</b> (בכתב יד רומי ובמקבילה נוסף 'מהונך'. מגיה הוסיף במסירה שלפנינו 'משיחננך', וצריך לומר: 'ממה שחננך', כמו שהוא בנוסח רש"ס ובהבאת הירושלמי ב"ספר הישר" לרבנו תם ובר"ש משנץ. ודורש "מהונך" כאילו כתוב 'מחונך', בחילוף ה' ו-ח', שמשמעו: ממה שחננך, כלשון בתוספות ובתוספות רבנו שמואל) <b>מפריש לקט שכחה ופיאה</b> – מהשדות שיש לך<b>, מפריש תרומה ומעשר ראשון ומעשר שיני ומעשר עני וחלה</b> – מהשדות שיש לך<b>, ועושה סוכה ולולב ושופר ותפילין וציצית</b> – מהממון שיש לך<b>, ומאכיל</b> (<b>את העניים ו</b>)<b>את הרעיבים</b> (בכתב יד רומי ובמקבילה אין המילים המוסגרות) <b>ומשקה את הצמיאים</b> – מהממון שיש לך<b>. אם יש לך</b> – הון, <b>- את</b> (אתה) <b>חייב בכל אֵילּוּ</b> – אתה חייב לכבד את ה' בכל האופנים האלה<b>, ואם אין לך</b> – הון, <b>- אין את</b> (אתה) <b>חייב באחת מהן</b> – אין אתה חייב לכבד את ה' באחד מהאופנים האלה<b>. אבל כשהוא</b> – הכתוב, <b>בא אצל כיבוד אב ואם, בין שיש לך הון בין שאין לך הון</b> (במקבילה אין המילה 'הון' בשני מופעיה) – אתה חייב לכבדם, שהכתוב אומר: <b>- "כַּבֵּד אֶת אָבִיךָ וְאֶת אִמֶּךָ"</b> (שמות כ,יא) – ואינו אומר: "מהונך"<b>, ואפילו את</b> (אתה) <b>מסבב על הפתחים</b> – אם אין לך הון - אתה חייב לחזר על הפתחים (ללכת מבית לבית לקבץ נדבות) כדי לכבד את אביך ואת אימך. - לפי ברייתא זו גדול כיבוד אב ואם מכיבוד המקום, שלא כברייתא לעיל שלפיה שווה כיבוד אב ואם לכיבוד המקום, ואם אין לך הון - אתה פטור מלכבדם<b>.</b><br><br><small>מה שהתלמוד אומר "מילתיה דרבי חייא בר ווא פליגא" אינו מוסב על דברי הונא בר חייא, אלא על הברייתא שנאמר בה שהשווה כיבוד אב ואם לכיבוד המקום, ואילו בברייתא של רבי שמעון בן יוחי נאמר "גדול הוא כיבוד אב ואם שהעדיפו הקב"ה יותר מכיבודו" ("לעריכת התלמוד הירושלמי", "סיני" עט, עמוד מב).<br>המפרשים פירשו מה שאמרו בירושלמי "מילתיה דרבי חייא בר ווא פליגא..." שחלוק על מי שאומר "משל זקן". אבל נראה יותר שחלוק על הברייתא שהובאה שם לעיל "הקיש כיבוד אב ואם לכיבוד המקום" ("מקורות ומסורות", נשים, עמוד תרנג).<br>המאמר "מילתיה דרבי חייא בר ווא פליגא" חוזר לברייתא ששנתה לעיל: "הקיש כיבוד אב ואם לכיבוד המקום". ואילו כאן שנה התנא: "גדול הוא כיבוד אב ואם שהעדיפו הקב"ה יותר מכיבודו", ופשוט שלפי דרשה זו הכיבוד הוא משלו. ברם לא בא רבי חייא בר ווא לפרש "ואית דבעי מימר" הסתמי החולק על דברי הונא בר חייא כמתייחס לרבי שמעון בן יוחי ("אוצר לשונות ירושלמיים", עמוד 1018, הערה 1097).<br><br>הקטעים "אי זהו מורא?... אי זהו כיבוד?...", "מן דמאן?..." ו-"אחד האיש ואחד האשה...", שמופיעים בירושלמי קידושין לפני תחילת המקבילה (המופע הראשון של קטעים אלו בקידושין), הם מקוריים בקידושין.<br>הקטע "נאמר: 'איש אמו ואביו תיראו'..." הוא מקורי בקידושין ובפאה. <br>הקטע "מילתיה דרבי חייא בר ווא פליגא..." הוא מקורי בקידושין.<br>הקטעים "אי זהו מורא?... אי זהו כיבוד?...", "מן דמאן?..." ו-"אחד האיש ואחד האשה..." והקטע "מילתיה דרבי חייא בר ווא פליגא..." הועתקו מקידושין לפאה ושולבו בפאה מיד לאחר הקטע "נאמר: 'איש אמו ואביו תיראו'..." שהיה במקור גם בקידושין וגם בפאה ובנוסף לכך הוא עוסק באותו עניין (מורא וכיבוד).<br>כשהועתקו קטעים אחרים של הסוגיה מפאה לקידושין, הועתקו גם הקטעים "אי זהו מורא?... אי זהו כיבוד?..." ו-"מן דמאן?..." ושולבו בקידושין מיד לאחר הקטע "נאמר: 'איש אמו ואביו תיראו'..." (כך נוצר המופע השני של קטעים אלו בקידושין) (על ניתוח הסוגיה ראה "תלמוד ירושלמי מסכת קידושין פרק ראשון" (עבודה), עמודים 179-188).<br>הרי שבמקור בקידושין בא הקטע "מילתיה דרבי חייא בר ווא פליגא..." מיד לאחר הקטע "נאמר: 'איש אמו ואביו תיראו'...", ולכן בהכרח הקטע "מילתיה דרבי חייא בר ווא פליגא..." מוסב על הקטע "נאמר: 'איש אמו ואביו תיראו'...", ואינו מוסב על אחד מהקטעים שביניהם שהועתקו לפאה ואחר כך שוב לקידושין. גם בפסיקתא רבתי שני הקטעים האלה סמוכים זה לזה.<br><br>לסוגיה זו מקבילה בפסיקתא לעשרת הדיברות - פסיקתא רבתי פסקה כג.<br><br>ב<b>פסיקתא רבתי</b> פסקה כג נאמר: תני רבי שמעון בן יוחי: גדול הוא כיבוד אב ואם שהשווה הקב"ה כיבודם לכיבודו ומוראם למוראו וברכתם לברכתו. כיבודם לכיבודו - "כבד את אביך ואת אימך" "כבד את י'י מהונך" (משלי ג,ט). מוראם למוראו - "איש אימו ואביו תיראו" (ויקרא יט,ג) "את י'י אלוהיך תירא" (דברים ו,יג). ברכתם לברכתו - "מקלל אביו ואימו מות יומת" (שמות כא,יז) "איש איש כי יקלל אלוהיו ונשא חטאו" (ויקרא כד,טו). אבל אי אפשר לומר מכה כלפי למעלה. וכן בדין, מפני ששלושתם שותפים בו.<br>רבי יודן ברבי דורתי בעא קומי רבי חייא בר בה על הדא דרבי שמעון בן יוחי: גדול הוא כיבוד אב ואם, שהעדיפם הקב"ה יותר על כיבודו, שבכיבודו של הקב"ה כתוב: "כבד את י'י מהונך" (משלי ג,ט). כיצד מכבדו מהונו? מפריש לקט שכחה ופאה ומעשר ראשון ומעשר שני וחלה, עושה שופר סוכה לולב, ומאכיל רעבים ומשקה צמאים ומלביש ערומים. אם יש לך הון - את חייב בכולם, ואם אין לך הון - אין את חייב באחת מהם. אבל כשאתה בא אצל כיבוד אב ואם, מה כתוב? "כבד את אביך ואת אימך", אפילו את מסבב על הפתחים.<br><br>לפי פסיקתא רבתי, רבי יודן בר דורתי הקשה לפני רבי חייא בר אבא מהברייתא השנייה ("גדול הוא כיבוד אב ואם שהעדיפם הקב"ה יותר על כיבודו") על הברייתא הראשונה ששנה רבי שמעון בן יוחי ("גדול הוא כיבוד אב ואם שהשווה הקב"ה כיבודם לכיבודו"). על אף השינויים בין הירושלמי ובין הפסיקתא, הן בלשון הצעת המקור החולק על הדעה המובאת לפני כן (בירושלמי: "מילתיה דרבי חייא בר ווא פליגא, דרבי חייא בר ווא אמר: תנא רבי יודן בן דורתי דרבי שמעון בן יוחי", ובפסיקתא: "רבי יודן ברבי דורתי בעא קומי רבי חייא בר בה על הדא דרבי שמעון בן יוחי"), והן בזיהוי הברייתא ששנה רבי שמעון בן יוחי (בירושלמי: "תני רבי שמעון בן יוחי: גדול הוא כיבוד אב ואם שהעדיפו הקב"ה יותר מכיבודו", ובפסיקתא: "תני רבי שמעון בן יוחי: גדול הוא כיבוד אב ואם שהשווה הקב"ה כיבודם לכיבודו"), יש להוכיח מהפסיקתא שהמקור המוצע חולק על הברייתא המובאת לפני כן, כמו שפירשנו בירושלמי.<br><br>ב<b>ספרא</b> "קדושים" פרשה א נאמר: "איש" - אין לי אלא איש. אישה מניין? תלמוד לומר: "תיראו" - הרי כאן שניים. אם כן, למה נאמר "איש"? אלא שהאיש ספיקה בידו, והאישה אין ספיקה בידה, מפני שיש רשות אחרים עליה.<br>נאמר: "איש אימו ואביו תיראו" ונאמר: "את י'י אלוהיך תירא" - הקיש מורא אב ואם למורא המקום. נאמר: "כבד את אביך ואת אימך" ונאמר: "כבד את י'י מהונך" - הקיש כיבוד אב ואם לכיבוד המקום. נאמר: "מקלל אביו ואימו מות יומת" ונאמר: "איש איש כי יקלל אלוהיו ונשא חטאו" - הקיש קללת אב ואם לקללת המקום. אבל אי אפשר לומר מכה כלפי למעלן. וכן בדין, מפני ששלושתם שותפים בו.<br>איזה הוא מורא? לא יושב במקומו ולא מדבר במקומו ולא סותר את דבריו. איזה הוא כיבוד? מאכיל ומשקה, מלביש ומכסה, מכניס ומוציא.<br><br>ב<b>מכילתא דרבי שמעון בר יוחאי</b> כ,יב נאמר: "כבד את אביך ואת אימך" - כיבוד זה איני יודע מהוא. כשהוא אומר: "כבד את י'י מהונך" (משלי ג,ט), אמור מעתה: מאכיל ומשקה, מלביש ומכסה, מכניס ומוציא.<br>נאמר כָּן: "כבד את אביך ואת אימך" ונאמר להלן: "כבד את י'י מהונך" - שקול כיבוד אב ואם ככיבוד המקום. נאמר: "איש אימו ואביו תיראו" (ויקרא יט,ג) ונאמר "את י'י אלוהיך תירא" (דברים ו,יג) - שקול מורא אב ואם כמורא המקום. נאמר: "מקלל אביו ואימו מות יומת" (שמות כא,יז) ונאמר: "ונוקב שם י'י מות יומת (ויקרא כד,טז) - שקולה קללת אב ואם כקללת המקום. אבל אי אפשר לומר מכה כלפי מעלה. וכן בדין, מפני ששלושתם שותפים בו.<br><br>ב<b>מכילתא דרבי ישמעאל</b> מסכתא ד"בחודש" פרשה ח נאמר: רבי אומר: חביב כיבוד אב ואם לפני מי שאמר והיה העולם, ששקל כיבודם ככיבודו ומוראם כמוראו וקללתם כקללתו. כתוב: "כבד את אביך ואת אימך" וכנגדו כתוב: "כבד את י'י מהונך" (משלי ג,ט) - הקיש כיבוד אב ואם לכיבוד המקום. כתוב "איש אימו ואביו תיראו" (ויקרא יט,ג) וכנגדו כתוב: "את י'י אלוהיך תירא" (דברים ו,יג; י,כ) - הקיש מורא אב ואם למורא המקום. כתוב: "ומקלל אביו ואימו מות יומת" (שמות כא,יז) וכנגדו כתוב: "איש איש כי יקלל אלוהיו ונשא חטאו" (ויקרא כד,טו) - הקיש קללת אב ואם לקללת המקום.<br><br>ב<b>תוספתא קידושין</b> א,יא שנו: אי זו היא מצוות הבן על האב (מצוות שהבן מצווה על אביו)? מאכיל ומשקה, מלביש ומכסה, מוציא ומכניס, ומרחיץ את פניו, ידיו ורגליו. אחד האיש ואחד האישה, אלא שהאיש ספיקה בידו לעשות, והאישה אין ספיקה בידה לעשות, מפני שיש רשות אחרים עליה.<br><br>ב<b>בבלי קידושין</b> ל,ב אמרו: תנו רבנן: "איש" - אין לי אלא איש, אישה מניין (שאף היא חייבת בכיבוד אב ואם)? כשהוא אומר: "תיראו" - הרי כאן שניים (איש ואישה). אם כן, מה תלמוד לומר "איש"? איש סיפק (אפשרות, יכולת) בידו לעשות, אישה אין סיפק בידה לעשות, מפני שרשות אחרים (בעלה) עליה.<br>תנו רבנן: נאמר: "כבד את אביך ואת אימך", ונאמר: "כבד את י'י מהונך" - השווה הכתוב כיבוד אב ואם לכיבוד המקום. נאמר: "איש אימו ואביו תיראו", ונאמר: "את י'י אלוהיך תירא ואותו תעבוד" - השווה הכתוב מורא אב ואם למורא המקום. נאמר: "מקלל אביו ואימו מות יומת", ונאמר: "איש איש כי יקלל אלוהיו ונשא חטאו" - השווה הכתוב ברכת (קללת, בלשון נקייה) אב ואם לברכת המקום. אבל בהכאה - ודאי אי אפשר (לומר כן כלפי הקב"ה). וכן בדין (שיש להשוותם), מפני ששלושתם שותפים בו.<br><br>ב<b>בבלי קידושין</b> לא,ב-לב,א אמרו: תנו רבנן: איזהו מורא ואיזהו כיבוד? מורא - לא עומד במקומו (הקבוע של אביו) ולא יושב במקומו ולא סותר את דבריו ולא מכריעו (לא מכריע נגד דברי אביו בוויכוח של אביו עם אדם אחר). כיבוד - מאכיל ומשקה, מלביש ומכסה, מכניס ומוציא.<br>איבעיא להו: משל מי? - רב יהודה אמר: משל בן. רב נתן בר אושעיא אמר: משל אב.</small>
<br>תא שמע: שאלו את רבי אליעזר: עד היכן כיבוד אב ואם? אמר להם: כדי שייטול (האב) ארנקי ויזרקנו לים בפניו (של בנו) ואינו מכלימו. ואי אמרת: משל אב, מאי נפקא ליה מינה? (מה אכפת לבן אם האב זורק ארנק של עצמו?) - בראוי ליורשו (וכיוון שהוא סבור שכסף זה יגיע לבסוף לרשותו, לכן צריך לומר שלא יכלים).<br><br><small><b>שלשתן שותפין בו</b><br>ב<b>ירושלמי כלאיים</b> ח,ד אמרו: הלובן מן האיש, שממנו מוח ועצמות והגידים, והאודם מן האשה, שממנה העור והבשר והדם, והרוח והנפש והנשמה משל הקב"ה, ושלשתן שותפין בו.<br>וב<b>בבלי נידה</b> לא,א אמרו: תנו רבנן: שלושה שותפים יש בו באדם: הקב"ה ואביו ואימו. אביו מזריע הלובן, שממנו עצמות וגידים וציפורניים ומוח שבראש ולובן שבעין. אימו מזרעת אודם, שממנו עור ובשר ודם ושיער ושחור שבעין. והקב"ה נותן בו רוח ונשמה וקלסתר פנים וראיית העין ושמיעת האוזן ודיבור שפתיים והילוך רגליים ודעה ובינה והשכל.</small><br>• • •
<b>דרשות על שכר מצוות</b><br><small>כאן המשך המקבילה בירושלמי קידושין א,ז.</small>
<br><b>רבי אחא</b> (אמורא ארץ ישראלי בדור הרביעי) אמר <b>בשם רבי אבא בר כהנא</b> (אמורא ארץ ישראלי בדור השלישי)<b>: כתוב: "אֹרַח חַיִּים פֶּן תְּפַלֵּס</b>, <b>נָעוּ מַעְגְּלֹתֶיהָ</b>, <b>לֹא תֵדָע"</b> (משלי ה,ו) – אל תפלס לך דרך אצל אישה זונה, כי דרכיה נעות לשאול ולא תדע להיזהר עד שתיפול; ויש לדרוש את הכתוב: <b>- טילטל</b> (לא קבע, לא בירר) <b>הקב"ה מתן שכרן של עושי מצות כדי שיהו</b> (שיהיו) <b>עושין אותן באמונה</b> (ביושר) – כדי שלא ישקול אדם אילו מצוות לקיים ואילו מצוות להניח (-"אורח חיים פן תפלס"), אלא יקיים את כל המצוות באמונה, נעות (מטולטלות) דרכי התורה (-"נעו מעגלותיה") כך שאין אדם יודע שכרן של המצוות (-"לא תדע"). אילו היה הקב"ה מגלה את שכר המצוות, היה אדם עושה מצוות ששכרן מרובה ולא היה עושה מצוות ששכרן מועט<b>.</b><br><br><small>ב<b>דברים רבה</b> ו,ב נאמר: "אורח חיים פן תפלס, נעו מעגלותיה לא תדע" (משלי ה,ו). מהו "אורח חיים פן תפלס"? - אמר רבי אבא בר כהנא: אמר הקב"ה: לא תהא יושב ושוקל במצוותיה של תורה. לא תהא אומר: הואיל והמצווה הזו גדולה אני עושה אותה, ששכרה מרובה, והואיל וזו מצווה קלה איני עושה אותה. מה עשה הקב"ה? לא גילה לבריות מהו מתן שכרה של כל מצווה ומצווה, כדי שיעשו כל המצוות בתום. מניין? שנאמר: "נעו מעגלותיה לא תדע".<br>וב<b>מדרש תהילים</b> ט,ג נאמר: רבי אחא בשם רבי אבא בר כהנא אמר: טלטל הקב"ה מתן שכרן של מצוות בעולם הזה, כדי שיהיו ישראל עושים אותן משלם (בשלמות).</small><br>
<br><b>רבי אחא</b> אמר <b>בשם רבי יצחק</b> (נפחא, אמורא ארץ ישראלי בדור השני והשלישי)<b>: כתוב: "מִכָּל מִשְׁמָר נְצֹר לִבֶּךָ כִּי מִמֶּנּוּ תּוֹצְאוֹת חַיִּים"</b> (משלי ד,כג) – שמור את מחשבות ליבך יותר מכל דבר הטעון שמירה, כי דרכך בחיים היא תוצאה ממחשבותיך; ויש לדרוש את הכתוב: <b>- מכל מה שאמרו</b> (צריך לומר כמו בכתב יד רומי ובמקבילה: '<b>שאמרתי</b>'. 'שאמרו' - אולי שיבוש של: שאמר') <b>לך בתורה השמר, שאין את</b> (אתה) <b>יודע מאי זה מהן יוצא לך חיים</b> – עליך לשמור ולעשות את כל המצוות שבתורה (-"מכל משמר נצור ליבך"), כי שמא המצווה שלא תשמור היא זו שתגרום לך חיים אילו תשמור אותה (-"כי ממנו תוצאות חיים"). - דרשה זו היא מעין הדרשה הקודמת<b>.</b><br><br><small>ב<b>משנה אבות</b> ב,א שנינו: הווי זהיר במצווה קלה כחמורה (כמו במצווה חמורה), שאין אתה יודע מתן שכרן של המצוות.<br><br>שתי הדרשות הראשונות הובאו אגב הדרשות הבאות העוסקות בכיבוד אב ואם, נושאה העיקרי של הסוגיה. תופעה זו של הבאת קטעי אגדה משום סופם שכיחה בירושלמי ("לדרכי שילובן של האגדות בירושלמי", "אסופות" יא, עמוד רד והערה 36).</small><br>
<br><b>אמר רבי בא בר כהנא: הִשְׁוָה הכתוב מצוה קלה שבקלות למצוה חמורה שבחמורות. מצוה קלה שבקלות זה שילוח הקן</b> – מצווה זו קל מאוד לעשותה, שאין בה טורח וחסרון כיס<b>, ומצוה חמורה שבחמורות זה כיבוד אב ואם</b> – מצווה זו קשה מאוד לעשותה, שיש בה טורח וחסרון כיס<b>, ובשתיהן כתוב: "וְהַאֲרַכְתָּ יָמִים"</b> (במקבילה: 'הַאֲרָכַת ימים') – בשתי המצוות האלו כתוב ששכרן הוא אריכות ימים. בשילוח הקן כתוב: "שַׁלֵּחַ תְּשַׁלַּח אֶת הָאֵם וְאֶת הַבָּנִים תִּקַּח לָךְ לְמַעַן יִיטַב לָךְ וְהַאֲרַכְתָּ יָמִים" (דברים כב,ז), ובכיבוד אב ואם כתוב: "כַּבֵּד אֶת אָבִיךָ וְאֶת אִמֶּךָ לְמַעַן יַאֲרִכוּן יָמֶיךָ" (שמות כ,יב) – הכתוב השווה את שכרן של שתי המצוות האלו, כדי ללמדנו שאין קשר בין חומר המצווה ובין שכר המצווה (יש מצווה נוספת ששכרה הוא אריכות ימים, והיא מצוות משקלות ומידות (דברים כה,יג-טו), אלא שמצווה זו אינה לא קלה שבקלות ולא חמורה שבחמורות)<b>.</b><br>
<br><b>אמר רבי אבון</b> (מגדולי אמוראי ארץ ישראל בדור החמישי)<b>: ומה אם דבר שהוא פריעת החוב</b> (צריך לומר כמו בכתב יד רומי ובמקבילה בקטע גניזה: '<b>ב</b>פריעת חוב'. ובמקבילה במסירה שלפנינו: 'כפריעת חוב') – כיבוד אב ואם, שהוא בגדר פריעת חוב של הבן לאביו ולאימו, שהבן פורע חוב לאביו ולאימו שגידלוהו וגמלוהו טוב, <b>- כתוב בו: "לְמַעַן יַאֲרִיכֻן יָמֶיךָ וּלְמַעַן יִיטַב לָךְ"</b> (דברים ה,טז)<b>, דבר שיש בו חסרון כיס וסיכון נפשות</b> – שאר המצוות שבתורה, שיש בחלק מהן חסרון כיס, כגון הפרשת תרומות ומעשרות או מתן צדקה, ויש בחלק מהן סיכון נפשות, כגון מצוות מילה או תענית של יום הכיפורים או יציאה למלחמה, <b>- לא כל שכן?!</b> – בוודאי ובוודאי שבשכרן של המצוות האלו תזכה לאריכות ימים. - הרי שממצוות כיבוד אב ואם ניתן ללמוד כמה גדול שכר המצוות.<br><br><small>ב<b>משנה חולין</b> יב,ה שנינו: מה אם מצווה קלה שהיא באיסר (שההפסד שנגרם לו על ידי קיום מצוות שילוח הקן מועט הוא ושוויו איסר, שהוא אחד מעשרים וארבעה בדינר) - אמרה התורה: "למען ייטב לך והארכת ימים" (דברים כב,ז), קול וחומר מצוות חמורות שבתורה (ששכרו גדול וזוכה לאריכות ימים).</small><br>
<br><b>אמר רבי לוי</b> (אמורא ארץ ישראלי בדור השלישי)<b>, והוא</b> (צריך לומר כמו בכתב יד רומי ובמקבילה בהשלמת מגיה במסירה שלפנינו: '<b>וההיא</b>', וכן הוא במקבילה בקטע גניזה) <b>דרובא</b> (מגיה במסירה שלפנינו הגיה 'דרבה') <b>מנה:</b> – וההיא גדולה ממנה (אותו דבר של כיבוד אב ואם גדול מדבר אחר): <b>גדול הוא דבר שהוא בפריעת</b> (כן הוא גם בכתב יד רומי ובמקבילה בקטע גניזה. ובמקבילה במסירה שלפנינו: 'כפריעת') <b>חוב</b> – כיבוד אב ואם, שהוא מצווה שיש בה גם משום פריעת חוב של הבן להורים, חשוב <b>מדבר שאינו בפריעת</b> (כן הוא גם בכתב יד רומי ובמקבילה בקטע גניזה. ובמקבילה במסירה שלפנינו: 'כפריעת') <b>חוב</b> – ממצוות שאדם עושה שאין בהם משום פריעת חוב, או ממעשי חסד שאדם עושה למי שאינו חייב להם דבר ("אוצר לשונות ירושלמיים", עמוד 496, הערה 509. וראה "הטרמינולוגיה של הירושלמי", עמוד 554 והערות 33-35). - רבי לוי חולק על רבי אבון, וסובר שדבר שהוא כפריעת חוב גדול מדבר שאינו כפריעת חוב וקשה יותר לעשותו<b>.</b><br>
<br>ומציעים ברייתא: <b>תני</b> – שונה <b>רבי שמעון בן יוחי</b> (תנא בדור הרביעי)<b>: כשם שמתן שכרן</b> – של עשיית מצוות כיבוד אב ואם ומצוות שילוח הקן, <b>שוה, כך פורענותן</b> – העונש של אי עשיית מצוות אלו, <b>שוה. מה טעם?</b> – מה המקור בכתוב לדבר זה? <b>"עַיִן תִּלְעַג לְאָב וְתָבוּז לִיקְּהַת אֵם</b>, יִקְּרוּהָ עֹרְבֵי נַחַל וְיֹאכְלוּהָ בְנֵי נָשֶׁר<b>"</b> (משלי ל,יז) – בן הלועג לאביו והבז למָרוּת אימו ראוי שעופות טורפים ינקרו את עיניו ויאכלו אותן ("יקהת" - משמעת); ויש לדרוש את הכתוב: <b>- עין שהלעיגה על כיבוד אב ואם</b> – "עין תלעג לאב", <b>וביזת</b> (וביזתה) <b>על</b> (בכתב יד רומי ובמקבילה אין מילה זו) <b>"לֹא תִקַּח הָאֵם עַל הַבָּנִים"</b> (דברים כב,ו) – מצוות שילוח הקן - "ותבוז ליקהת אם" (דורש "ליקהת אם" - לא ייקח את האם, בחילוף ה' ו-ח')<b>, "יִקְּרוּהָ עֹרְבֵי נַחַל"</b> (משלי ל,יז) <b>- יבוא עורב שהוא אכזרי</b> – על בניו (לפי אגדה נפוצה העורב מתאכזר לבניו ומפקירם ואינו דואג לפרנסת גוזליו), <b>ויִקְּרֶנָּה</b> – העורב האכזר ייפרע מהאדם האכזר וינקר אותה עין החוטאת שלעגה לכיבוד אב ואם וביזתה את מצוות שילוח הקן (הלועג לכיבוד אב ואם מתאכזר להוריו, והבז לשילוח הציפור האם מתאכזר לציפור האם, שכן טעמה של מצוות שילוח הקן הוא שנהיה רחמנים על כל הבריות (ראה ירושלמי ברכות ה,ג ומגילה ד,ט)), <b>ואל יהנה ממנה</b> – העורב האכזר לא ייהנה מהאדם האכזר<b>, "וְיֹאכְלוּהָ בְנֵי נָשֶׁר"</b> (משלי ל,יז) <b>- יבוא נשר שהוא רחמן</b> – על בניו, <b>ויאכלנה</b> – הנשר יאכל אותה עין, <b>ויהנה ממנה</b> – הנשר הרחמן ייהנה מהאדם האכזר. - רבי שמעון בן יוחי משווה בין כיבוד אב ואם לשילוח הקן<b>.</b><br><br><small>לסוגיה זו מקבילה בפסיקתא לעשרת הדיברות - פסיקתא רבתי פסקה כג, במדרש תנחומא (בובר) פרשת "עקב" סימן ג ובמדרש תנחומא (ורשא) פרשת עקב סימן ב.<br><br>ב<b>מדרש שמואל</b> ז,ב נאמר: תני רבי שמעון בן יוחי: שתי מצוות בתורה גילה הקב"ה מתן שכרן, אחת קלה שבקלות ואחת חמורה שבחמורות. הקלה שבקלות - שילוח הקן, שנאמר: "שלח תשלח את האם... למען ייטב לך והארכת ימים" (דברים כב,ז), והחמורה שבחמורות - כיבוד אב ואם, שנאמר: "כבד את אביך ואת אימך למען יאריכון ימיך" (שמות כ,יב).<br>רבי אבא בר כהנא בשם רבי שמעון בן יוחי: כשם שמתן שכרן מרובה, כך עונשן מרובה. הדא היא דכתיב: "עין תלעג לאב ותבוז ליקהת אם" (משלי ל,יז). "עין תלעג לאב" - זה שהלעיג לכיבוד, "ותבוז ליקהת אם" - [זה שביזה] "לא תיקח האם על הבנים" (דברים כב,ו). "יקרוה עורבי נחל ויאכלוה בני נשר" (משלי ל,יז) - דין נקיר ודין אכיל (אחד מנקר והאחר אוכל), אלא אמר הקב"ה: יבוא עורב שהוא אכזרי וינקר אותה ואל יהנה ממנה, ויבוא נשר שהוא רחמן ויאכל אותה.</small><br>• • •
<b>כופים את הבן לזון את האב</b><br><small>כאן המשך המקבילה בירושלמי קידושין א,ז.</small>
<br>מספרים: <b>רבי יונתן ורבי ינאי</b> (בכתב יד רומי ובמקבילה: 'רבי ינאי ורבי יונתן') (אמוראים ארץ ישראלים בדור הראשון) <b>הוו</b> (בכתב יד רומי ובמקבילה: 'הוון') <b>יתיבין</b> – היו יושבים<b>. אתא חד בר נש ונשק ריגלוי דרבי יונתן</b> – בא אדם אחד ונשק את רגליו של רבי יונתן (נשיקה על הרגל היתה אופן של הבעת תודה. - אנשים שנעזרו על ידי חכם היו עשויים לברכו בשלום בצורה רגשית יותר, כפי שעשה אותו אדם שנישק את רגליו של רבי יונתן ("מעמד החכמים בארץ ישראל בתקופת התלמוד", עמוד 66))<b>.</b>
<br><b>אמר ליה</b> – אמר לו <b>רבי יניי</b> – לרבי יונתן<b>: מה טיבו הוה</b> (בכתב יד רומי ובמקבילה: 'הוא') <b>שלים לך מן יומוי?</b> – מה טובה הוא חייב לך מימיו? (על איזו טובה שעשית לאותו אדם הוא מכבדך כל כך?)
<br><b>אמר ליה:</b> – אמר לו (רבי יונתן): <b>חד זמן אתא קבל לי על בריה דיזוניניה</b> – פעם אחת קבל לי (התלונן אותו אדם לפניי) על בנו שיזון (יפרנס) אותו (שלא רצה הבן לזונו)<b>, ואמרית ליה:</b> – ואמרתי לו: <b>איזיל צור כנישתא עלוי ובזיתיה</b> – לך ונעל את בית הכנסת עליו (על בנך, שייאלץ להישאר בבית הכנסת) ובזה אותו (ברבים, שתודיע לציבור בבית הכנסת שבנך אינו רוצה לפרנס אותך, ובשל כך יסכים לפרנס אותך. - ומכיוון שבשל כך חזר בו הבן ופרנס אותו, הכיר אותו אדם טובה לרבי יונתן על כך)<b>.</b>
<br><b>אמר ליה:</b> – אמר לו (רבי ינאי): <b>ולמה לא כפיתיניה?</b> – ומדוע לא כפית (אילצת) אותו (את הבן לזון את אביו, והסתפקת בביזוי הבן בבית הכנסת)?
<br><b>אמר ליה:</b> – אמר לו (רבי יונתן): <b>וכופין ליה</b> (בכתב יד רומי ובמקבילה אין מילה זו)<b>?</b> (בתמיהה) – והאם יש רשות לכוף את הבן לזון את אביו? והרי אין הבן חייב להוציא משלו לכיבוד אביו!
<br><b>אמר ליה:</b> – אמר לו (רבי ינאי): <b>ואדיין את לזו?!</b> – ועדיין אתה [צריך] לזאת?! (וכי עדיין אתה מסופק בדבר?! וכי אין הדבר ברור לך שכופים את הבן לזון את אביו?!)
<br><b>חזר ביה</b> – חזר בו <b>רבי יונתן</b> – מדעתו שהחזיק בה, <b>וקבעה שמועה מן שמיה</b> – וקבע אותה (את ההלכה) שמועה משמו (רבי יונתן קבע את השמועה שכופים את הבן לזון את אביו משמו של רבי ינאי)<b>.</b><br><br><small>רבי יונתן סבר בתחילה שכיבוד אב ואם נעשה מרכושו של האב, כדעת הונא בר חייא לעיל שיש לפרנס את האב "משל זקן", ולכן אי אפשר לכוף את הבן לממן מרכושו את מזונות אביו. רבי יונתן חזר בו מדעה זו וסבר שכיבוד אב ואם נעשה מרכושו של הבן, כדעת החולקים על הונא בר חייא ("ואית דבעי מימר") שיש לפרנס את האב משל בן. וכך נאמר בפסיקתא לעשרת הדיברות - פסיקתא רבתי פסקה כג: "עד דלא חזר ביה - כהונא בר חייא, מן דחזר ביה - כרבנן".</small><br>
<br>ומציעים מסורת שמאשרת את הדבר שבא לפני כן: <b>אתא</b> – בא <b>רבי יעקב בר אחא</b> (אמורא ארץ ישראלי בדור השלישי והרביעי) ואמר בשם <b>רבי שמואל בר נחמן</b> (אמורא ארץ ישראלי בדור השני והשלישי) שאמר <b>בשם רבי יונתן: שכופין את הבן לזון את האב</b> – רבי יעקב בר אחא מאשר את הדבר שאכן חזר בו רבי יונתן (כאן לא נזכר רבי ינאי (לא אמר בשם רבי ינאי), אלא שמנהגם היה לקצר לעיתים בשלשלת המוסרים. ורבי שמואל בר נחמן תפס את האחרון (ששמע ממנו את השמועה), ורבי יעקב בר אחא המסרן מסר בנאמנות מה ששמע ממנו ("אוצר לשונות ירושלמיים", עמוד 638, הערה 152). - הגרסה שלפנינו, עם שי"ן הזיקה לפני 'כופין', מקוימת על ידי כתב יד ליידן, כתב יד רומי והמקבילה, אולם נראה שצריך לומר 'כופין' (הלשון 'שכופין' הוא אשגרה מלהלן), שהרי ברגיל מוצעת אחרי 'אתא רבי פלוני' המסקנה השייכת לעניין ללא שי"ן הזיקה לפניה ("הטרמינולוגיה של הירושלמי", עמוד 99, הערה 511))<b>.</b><br>
<br><b>אמר רבי יוסי בירבי בון</b> (מגדולי אמוראי ארץ ישראל בדור החמישי)<b>: הלואי הוון כל שמועתא ברירין</b> (צריך לומר כמו במקבילה בקטע גניזה: '<b>הוין</b> כל <b>שמועתי</b> <b>בר</b>(<b>ו</b>)[<b>י</b>]<b>רן</b>') <b>לי כהדא</b> – הלוואי היו כל השמועות שלי ברורות (ודאיות) לי כמו [השמועה] הזאת, <b>שכופין את הבן לזון את האב</b> ('הוון' - עבר לנסתרים; 'הוין' - עבר לנסתרות. 'ברירין' - לשון רבים; 'ברירן' - לשון רבות)<b>.</b><br><br><small>לסוגיה זו מקבילה בפסיקתא לעשרת הדיברות - פסיקתא רבתי פסקה כג.<br><br>עד כאן המקבילה בירושלמי קידושין.<br>על ניתוח הסוגיות בקידושין ובפאה ראה "תלמוד ירושלמי מסכת קידושין פרק ראשון" (עבודה), עמודים 179-188.<br><br>ב<b>בבלי כתובות</b> מט,ב אמרו (תרגום): אמר רבי אילעא אמר ריש לקיש: באושא התקינו: הכותב כל נכסיו לבניו (הנותן במתנה בחייו את כל נכסיו לבניו, עד שנותר ללא פרנסה) - הוא ואשתו ניזונים מהם.<br>...רבי חנינא ורבי יונתן היו עומדים. בא אדם אחד, גחן ונישק את רבי יונתן על רגלו. אמר לו רבי חנינא: מה זה? (למה הוא מכיר לך טובה כל כך?) אמר לו (רבי יונתן): כותב נכסיו לבניו היה (אותו אדם), ועשיתים (כפיתי את בניו שיזונו אותו) וזנוהו (ולכן הוא מודה לי).<br><br>מסיפור זה מסיק התלמוד הבבלי שתקנת אושא לא התקבלה כהלכה מחייבת. כיצד? שאלת המפתח להבנת הסיפור היא משמעותו של הביטוי "ועשיתים וזנוהו". הוראתו העיקרית של הפועל 'עשה' בצורותיו השונות בהקשר של בית דין הוא כפייה ממש ולא שכנוע בדברים.<br>נראה כי מסקנת התלמוד מבוססת על צורת ההודיה המיוחדת שהודה האב לרבי יונתן. הכריעה והנשיקה על הרגל מלמדות על מעשה חריג שעשה רבי יונתן ושבשלו מודה האב: רבי יונתן כפה את הבן, בניגוד לדין, לזון את אביו, והאב, ביודעו שההלכה לא קובעת כפייה במקרה זה, הודה לו כפי שהודה.<br>למרות השינויים בפרטים שבין שני הסיפורים בבבלי ובירושלמי, נראה כי שניהם מתייחסים לאותו מאורע. בירושלמי לא מוזכרת תקנת אושא, והבסיס לתביעת האב הוא, מן הסתם, צדקה. רבי יונתן מייעץ לאב לנקוט באמצעי לחץ חברתיים-ציבוריים נגד הבן ולבזותו בפרהסיא, ועל עצה זו, שכנראה הועילה, מודה האב לרבי יונתן.<br>על תמיהתו של רבי ינאי "ולמה לא כפיתיניה?" עונה רבי יונתן "וכופין?". רבי יונתן שבירושלמי הוא דיין הדבק בהלכה ואינו סוטה ממנה. כפייה שלדעתו אינה מותרת על פי ההלכה אינה באה בחשבון. מאחר ואי אפשר היה לדעתו להשיג את המטרה, דהיינו פרנסת האב, על סמך שיקולים הלכתיים ובאמצעים משפטיים, הוא פונה ללחצים חברתיים, אך אינו משתמש בכוחו לכוף את הבן לזון את אביו ("יחס התלמוד הירושלמי והתלמוד הבבלי לסטיית שופט מן הדין", "שנתון המשפט העברי" ח, עמודים 119-121).<br><br>בירושלמי הסיפור בא במסגרת דיון על חובות הבן לאביו, כדי לתמוך בדעה שהבן חייב לזון את אביו משלו. ואילו בבבלי הסיפור בא במסגרת דיון על הכותב כל נכסיו לבניו, שלפי תקנת אושא הוא ואשתו ניזונים מהם. שינוי זה אינו מקרי. במקום אחר (קידושין לב,א) אנו רואים שלפי הבבלי חובת הכיבוד היא משל אב. לכן לא יכול היה הבבלי להביא את הסיפור במסגרת הדיון על חובת כיבוד אב במסכת קידושין. במקום זה קיבל הסיפור לבוש אחר בהקשר שונה. במסכת כתובות דנים על מקרה שאב כתב כל נכסיו לבניו, ושם מוזכר שרבי יונתן כפה את בניו לפרנס את אביהם. ההקשר ההלכתי בבבלי מובלט ונכנס לתוך הסיפור עצמו: "אמר לו: כותב נכסיו לבניו היה". לעומת זאת, בירושלמי מדובר בחובה רגילה של כיבוד אב ואם, שלפי רבי יונתן היא באה משל בן ("תלמוד ירושלמי מסכת קידושין פרק ראשון" (עבודה), עמודים 349-350).<br><br>ב<b>בבלי חולין</b> קי,ב אמרו (תרגום): ...הביאו (לפני בית דינו של רב חסדא) אדם אחד שלא היה מכבד אביו ואימו, כפתוהו (קשרו אותו לעמוד על מנת להלקותו). אמר להם (רמי בר תמרי): הניחו לו (אל תלקוהו), דתניא: כל מצוות עשה שמתן שכרה בצידה - אין בית דין שלמטה מוזהרים עליה (אין כופים על קיומה על ידי ענישה, כמלקות, ובמצוות כיבוד אב ואם נאמר "למען יאריכון ימיך").</small><br>• • •
<b>גמילות חסדים</b><br>במשנה שנינו: <b>"</b>אילו דברים שאדם אוכל מפירותיהן בעולם הזה והקרן קיימת לו לעולם הבא: <b>וגמילות חסדים".</b>
<br>מניין שגמילות חסדים היא מהדברים שאדם אוכל מפירותיהן בעולם הזה והקרן קיימת לו לעולם הבא? -
<br><b>דכתיב</b> – שכתוב (בכתב יד רומי: 'כתוב')<b>: "רֹדֵף צְדָקָה וָחָסֶד יִמְצָא חַיִּים צְדָקָה וְכָבוֹד"</b> (משלי כא,כא) – הטורח לעשות מעשי צדקה וחסד (מעשים טובים), יזכה לאריכות ימים ולישועה ולכבוד; ויש לדרוש את סופו של הכתוב: <b>- "כבוד" בעולם הזה ו"חיים" לעולם הבא</b> – מכאן שגמילות חסדים היא מהדברים שאדם אוכל מפירותיהן בעולם הזה והקרן קיימת לו לעולם הבא (אורך ימים ("חיים") שייך לעולם הבא, כמו שדרשו בכמה מקומות: "והארכת ימים" (דברים כב,ז) / "יאריכון ימיך" (דברים ה,טז) - לעולם / בעולם שכולו ארוך)<b>.</b><br><br><small>ב<b>בראשית רבה</b> נט,ד נאמר: רבי שמואל בר רב יצחק פתח: "רודף צדקה וחסד ימצא חיים צדקה וכבוד" (משלי כא,כא) (והלוא היינו "צדקה" היינו "חסד"! אלא "צדקה" - לחיים, "וחסד" - למתים) - "רודף צדקה" - זה אבינו אברהם, שנאמר: "ושמרו דרך י'י לעשות צדקה" (בראשית יח,יט), "וחסד" - שגמל חסד לשרה (קבר אותה), "ימצא חיים צדקה וכבוד" - שנאמר: "ואלה ימי שני חיי אברהם אשר חי מאת שנה" וגו' (בראשית כה,ז) (הקב"ה נהג באברהם בצדק ("צדקה") והעניק לו אריכות ימים ("חיים") וזקנה ("כבוד")).</small><br><br><small><b>"כבוד" בעולם הזה ו"חיים" לעולם הבא</b><br>ב<b>ספרי דברים</b> פסקה מח וב<b>בראשית רבה</b> נט,ב נאמר: "אורך ימים בימינה" (משלי ג,טז) - לעולם הבא / לעתיד לבוא, "בשמאלה עושר וכבוד" (שם) - בעולם הזה.</small><br>
<br>ומספרים: <b>רבי שמואל בר רב יצחק</b> (אמורא בדור השלישי) <b>הוה נסיב שיבשבתיה והוה מקלס קומי כליא</b> – היה לוקח את ענפו והיה מקלס (משבח) לפני הכלות (היה מנענע בענף ואומר דברי שבח והלל לכלות. ראה "תוספתא כפשוטה", מועד ב, עמוד 652)<b>. והוה</b> – והיה <b>רבי זעירא</b> (רבי זירא, מגדולי אמוראי ארץ ישראל בדור השלישי) <b>חמי ליה ומיטמר מן קומוי</b> – רואה אותו (שהוא לוקח ענף ומקלס לפני הכלה) ומתחבא מפניו (מתוך בושה)<b>. אמר</b> – רבי זעירא<b>: חמי</b> (צריך לומר כמו בכתב יד רומי: 'חמון') <b>להדין סבא איך הוא מבהית לן</b> – רְאו את הזקן הזה (רבי שמואל בר רב יצחק) איך הוא מבייש אותנו (את החכמים במה שהוא מזלזל בכבודו כשהוא לוקח ענף ומקלס לפני הכלה)<b>.</b>
<br><b>וכיון דדמך, הוה</b> (צריך לומר כמו בכתב יד רומי: '<b>הוון</b>') <b>תלת שעין קלין וברקין בעלמא</b> – וכיוון ששכב (שמת רבי שמואל בר רב יצחק) היו שלוש שעות קולות (רעמים) וברקים בעולם<b>. נפקת ברת קלא ואמרת:</b> – יצאה בת קול ואמרה: <b>דמך</b> – מת <b>רבי שמואל בר רב יצחק גמיל חסדיא</b> – גומל החסדים (שהיה גומל חסד במה שהיה לוקח ענף ומקלס לפני הכלה)<b>.</b>
<br><b>נפקון למיגמול ליה חסד</b> – יצאו (הציבור) לגמול לו חסד (ללוותו ולקוברו)<b>. נחתת אישתא מן שמיא ואיתעבידת כמין שבשבה דנור בין ערסא</b> (בכתב יד רומי: 'ערסיה') <b>לציבורא</b> – ירדה אש מן השמים ונעשתה (האש) כמין ענף של אש בין המיטה (אלונקת המתים) לציבור (המלווים את המת)<b>, והוון ברייתא אמרין:</b> – והיו הבריות (בני האדם) אומרים: <b>חיוי דד</b>י<b>ן</b> (אולי צריך לומר: '<b>הדין</b>')<small> </small><b>סבא דקמת</b> (בכתב יד רומי: 'קאמת') <b>ליה שבישתיה</b> (צריך לומר כמו בכתב יד רומי: '<b>שבשבתיה</b>') – רְאֵה! הזקן הזה עמדה לו (עזר לו, הועיל לו) ענפו (שבו היה מקלס לפני הכלה). - הרי שברבי שמואל בר רב יצחק נתקיים הפסוק "רֹדֵף צְדָקָה וָחָסֶד יִמְצָא חַיִּים צְדָקָה וְכָבוֹד", שרדף צדקה וחסד וזכה לכבוד במותו: בזכות ריקודו עם ענף הופיעה בלווייתו אש בצורת ענף, ובזכות החסד שעשה באו הכול לגמול לו חסד<b>.</b><br><br><small>ב<b>ירושלמי עבודה זרה</b> ג,א סיפרו: כד דמך רבי שמואל בר רב יצחק איתעקרון ארזייא דארעא דישראל. אמרון, דהוה נסיב שושיבתה (צריך לומר: שבשבתיה) ומקלס קומי כלייה. והוון רבנן מרננין ביה. אמר לון רבי זעירא: ארפון ליה. לית אהן סבא ידע מה עביד?! (בתמיהה ("אוצר לשונות ירושלמיים", עמוד 851). ב"מבואות לספרות האמוראים" (עמוד 278) מוחק 'לית', והדברים אמורים בניחותא) כיון דדמך נחתת אישתא מן שמייא ואפסקת בין ערסא לקהלא, והוון תלת שעין קלין וברקין בעלמא. (חייא) [אמרין: חוון (קטע גניזה)] דאהן סבא דעבדת ליה שושבתא. ונפקת בת קלא ואמרה: ווי דדמך שמואל בר רב יצחק גמיל חיסדא.</small>
<br>תרגום: כאשר מת רבי שמואל בר רב יצחק נעקרו ארזי ארץ ישראל. אמרו, שהיה (רבי שמואל בר רב יצחק) לוקח את ענפו ומקלס לפני הכלות. והיו חכמים מרננים עליו. אמר להם רבי זעירא: הרפו לו (הניחו לרבי שמואל בר רב יצחק). אין הזקן הזה יודע מה הוא עושה?! כיוון שמת (רבי שמואל בר רב יצחק) ירדה אש מן השמים והפסיקה (הפרידה) בין המיטה לקהל, והיו שלוש שעות קולות וברקים בעולם. אמרו: רְאו שהזקן הזה עשתה (האש) לו ענף. ויצאה בת קול ואמרה: ווי שמת שמואל בר רב יצחק גומל החסד.<br><br><small>בירושלמי עבודה זרה המעשה מובא בתוך שורה של סיפורים על שינויים שנתחוללו בטבע בעקבות פטירתם של חכמים מסוימים.<br><br>ב<b>בראשית רבה</b> נט,ד סיפרו:<br>נוסח אחד: כד דמך רבי שמואל בר רב יצחק נפקון רוחין ועלעולין (רוחות סערה) ועקרון כל אילניה טביה דארעא דישראל. למה כן? דהוה לקט מינהון (מהאילנות) שבשובן ומהלך קודם כלייה (ואם אין מי שייקח מהאילנות ענפים לצורך מצווה, אין צריכים אותם). אמרין ליה תלמידוי: הכדין את מבזי אורייתך? אמר להון רבי זעירא: שיבקותה, דהוא גבר סב, ואילולי דהוא ידע מה הוא חיילה דמלתה לא הוה מעבד כן. כיוון דדמך נחת שבשבה דנור מן שמייא ופסקת בין ערסה לציבורא, והוות מהלכה קודמוי עד זמן דמטת בית עלמא. אמר ליה רבי זעירא: חייך סבה דעבדת לך שבשבתך פירין.<br>נוסח שני: כד דמך רבי שמואל בר רב יצחק אתעקרון ארזייה דארעא דישראל. אמרון, דהוה נסיב שפשפתיה ומקלס / ומרקד קומי כלייה. והוון רבנן ... אמרין: חיוי (רְאֵה (ציווי של "חוי" בבניין קל)) דהן (צריך לומר: הדן) סבא דעבדת שפשפתיה.<br><br>בבראשית רבה המעשה מובא בתוך דרשה של רבי שמואל בר רב יצחק על הפסוק "רֹדֵף צְדָקָה וָחָסֶד יִמְצָא חַיִּים צְדָקָה וְכָבוֹד" (ראה לעיל), שבעצמו נתקיים הפסוק הזה, שרדף צדקה וחסד וזכה לכבוד.<br>בנוסח השני הסופר קיצר את הסיפור, שהיה לפניו בנוסח של ירושלמי עבודה זרה. ניסוח אחר מופיע בשאר כתבי היד של בראשית רבה ובמקבילה בירושלמי פאה.<br>סיפור זה הגיע אלינו בחמישה נוסחים. בבראשית רבה יש שלושה בשלושה כתבי יד. בתלמוד הירושלמי יש שניים: עבודה זרה ופאה.<br><br>ב<b>בבלי כתובות</b> יז,א סיפרו: רב שמואל בר רב יצחק מרקד אתלת. אמר רבי זירא: מכסיף לן סבא! - כי נח נפשיה, איפסיק עמודא דנורא בין דידיה לכולי עלמא, וגמירי דלא מיפסיק עמודא דנורא אלא או לחד בדרא או לתרין בדרא. אמר רבי זירא: אהניא ליה שוטיתיה לסבא.</small>
<br>תרגום: רב שמואל בר רב יצחק היה מרקד (לפני הכלה) בשלושה (ענפים). אמר רבי זירא: מבייש אותנו הזקן! כשמת, הפסיק (הפריד) עמוד אש בינו ובין כל העולם, ולמודים אנו שאין עמוד אש מפסיק אלא או לאחד בדור או לשניים בדור. אמר רבי זירא: הועיל לו ענפו לזקן.<br><br><small>היו בזה מסורות שונות. מסורת הבבלי מתאימה לירושלמי פאה, ובראשית רבה מתאימה לירושלמי עבודה זרה ("מבואות לספרות האמוראים", עמוד 278).<br><br>סיפור זה נמסר בארבע מסורות נוסח שונות, שתיים בבראשית רבה ושתיים בירושלמי. הנוסחאות בבראשית רבה משקפות מסורת אחידה מצד תוכן הסיפור, למרות הבדלי הניסוח הרבים שביניהן. מצד תוכנו, הסיפור בירושלמי עבודה זרה דומה כמעט בכול לסיפור בבראשית רבה.<br>הסיפור בירושלמי פאה שונה מכל הנוסחאות האחרות של הסיפור מצד תוכנו: רק לפי סוגיה זו נחבא רבי זעירא כדי להתחמק מרב שמואל בר רב יצחק. ברור שלפנינו מקבילות מוחלפות ("סוגיות מוחלפות בירושלמי", "תרביץ" ס, עמודים 56-59).<br><br>בבבלי מסופר על רבי שמואל בר רב יצחק שהיה מרקד. במקורות הארץ ישראלים לא נאמר בפירוש שרבי שמואל בר רב יצחק היה מרקד.<br>בירושלמי עבודה זרה ובבראשית רבה תוהים החכמים על מעשהו של רבי שמואל בר רב יצחק ורבי זירא מסנגר עליו. בבראשית רבה תגובת החכמים קיצונית, ולדבריהם הוא מבזה את התורה. בירושלמי פאה ובבבלי אין תגובה של חכמים. אולם גם בין שני מקורות אלה יש הבדל: בירושלמי פאה רבי זירא נחבא ומגיב בדברים על המעשה, ובתגובתו אין הוא פונה לרב שמואל בר רב יצחק אלא אל קהל נעלם (אולי אל החכמים). בבבלי, לעומת זאת, יש פנייה ישירה של רבי זירא לרב שמואל בר רב יצחק בטענה: "מבייש אותנו הזקן!".<br>בירושלמי עבודה זרה ובירושלמי פאה מסתיימים הסיפורים בתיאור שבו שלושה מרכיבים, המסודרים בכל סיפור באופן שונה: אש מן השמים, קולות וברקים ובת קול. בבבלי הסיום קצר וכולל מרכיב אחד בלבד, עמוד אש, ובדברי ההסבר מוצג רבי שמואל בר רב יצחק לא רק כגומל חסדים אלא כיחיד בדורו.<br>במקורות הארצישראליים מוסר ההשכל מובא בפי הציבור, והוא מקשר את הניסים שקרו בשעת מותו של רב שמואל בר רב יצחק למעשה הענף. בדברי רבי זירא בבבלי, הקישור בין האירוע שאירע במותו של רב שמואל בר רב יצחק ובין מעשיו הוא קצר וברור: "הועיל לו ענפו".<br>מן ההבדלים שצוינו והוסברו עולה באופן ברור למדי כי הסיפור בבבלי הוא קיצור ועיבוד של הסיפור הארץ ישראלי, וכן עולה מגמת המעבד להציג את מעשהו של רב שמואל בר רב יצחק דווקא כריקוד לפני הכלה. המעבד בבבלי מציג את שני צדדיו של הריקוד: מצד אחד את הגיחוך במעשה הריקוד ומצד שני את הגדולה שבו, ולצורך זה הוא משמיט מן הסיפור המקורי את החלקים הטפלים ("נשים ונשיות בסיפורי התלמוד", עמודים 28-36).<br><br>קשה לדעת האם עורך הסוגיה בפאה הכיר את נוסחת הסיפור בעבודה זרה או להפך, והאם כל אחד מהם הכיר נוסחה בלתי תלויה בזולתה. מאחר וההבדלים הולמים את ההקשרים השונים (בפאה ההקשר הוא גמילות חסדים), אני נוטה להנחה שכל אחד מעורכי הסוגיות עיבד את הסיפור בהתאם לסוגייתו. ממיקום הסיפור בסוגיה בעבודה זרה לאחר המסורת על המפתנים שנעקרו כשנפטר רבי יצחק, עולה עניינה של הסוגיה להתבונן בחכמים שלא זכו להוקרה בחייהם, ולהציע את שעת מותם כשעת גילוי צדיקותם לעיני הבריות. משנבחר הסיפור על רבי שמואל המיוסד בדיוק על עניין זה, הוא אורגן ועובד באופן שמשפט הפתיחה אינו חורג ממשפטי פתיחה אחרים. העיבוד הופך את גמילות החסד למרכיב בעלילה שעיקרה המתח בין התנהגותו הראויה של היחיד לקוצר ההבנה של החברה, והולם את מיקודה של הסוגיה בקשר שבין דרכו של האדם בחייו לגמול שהוא זוכה לו במותו ("מה בין איסור צלמים לשעת מותם של חכמים? - לשאלת שיקולי העריכה של סוגיה בירושלמי", "מעשה סיפור - מחקרים בסיפורת היהודית", עמודים 22-24).</small><br>• • •
<b>הבאת שלום בין אדם לחברו</b><br>במשנה שנינו: <b>"</b>אילו דברים שאדם אוכל מפירותיהן בעולם הזה והקרן קיימת לו לעולם הבא: <b>והבאת שלום בין אדם לחבירו".</b>
<br><b>כתוב: "סוּר מֵרָע וַעֲשֵׂה טוֹב</b>, <b>בַּקֵּשׁ שָׁלוֹם וְרָדְפֵהוּ"</b> (תהילים לד,טו) – התרחק מעשות רע ועשה רק טוב, והשתדל להשיג שלום בין בני אדם; ויש לפרש את כפל הלשונות "בַּקֵּשׁ... וְרָדְפֵהוּ": <b>- 'בקשיהו' במקומך, "וְרָדְפֵהוּ" במקום אחר</b> – אתה חייב לדאוג לעשיית שלום גם מחוץ למקומך, שלא די בזה בלבד שבמקומך שורר שלום, אלא עליך להשתדל שישרור שלום בכל מקום<b>.</b><br><br><small>ב<b>מסכת אבות דרבי נתן</b> נוסח א פרק יב נאמר: רבי שמעון בן אלעזר אומר: אם יושב אדם במקומו ושותק, האיך רודף שלום בישראל בין כל אחד ואחד? אלא ייצא ממקומו ויחזר בעולם וירדוף שלום בישראל, שנאמר: "בקש שלום ורודפהו" (תהילים לד,טו) - הא כיצד? בקשהו במקומך, רודפהו במקום אחר.<br>וב<b>מסכת דרך ארץ</b> פרק שלום הלכה ד נאמר: אמר חזקיה: גדול הוא השלום, שכל מצוות שבתורה כתוב בהן "כי": "כי תראה", "כי תפגע", "כי ייקרא", "כי תבנה", כשתבוא המצווה לידך אתה זקוק לעשותה, אבל השלום מה כתוב בו: "בקש שלום ורודפהו" - בקשהו במקומך, ורודפהו במקום אחר.<br>וב<b>ויקרא רבה</b> ט,ט (וב</small><b>במדבר רבה</b> יט,כז) <small>נאמר: חזקיה אמר: גדול שלום, שבכל המצוות כתוב: "כי תראה" (שמות כג,ה), "כי תפגע" (שמות כג,ד), "כי ייקרא" (דברים כב,ו), אם באת מצווה לידך - אתה זקוק לעשותה, ואם לאו - אי אתה זקוק לעשותה, ברם הכא (לעניין השלום): "בקש שלום ורודפהו" (תהילים לד,טו) - בקשהו במקומך ורודפהו במקום אחר.</small><br>
<br>מניין שהבאת שלום בין אדם לחבירו היא מהדברים שאדם אוכל מפירותיהן בעולם הזה והקרן קיימת לו לעולם הבא? -
<br><b>אמר רבי טביומא</b> (אמורא ארץ ישראלי בדור הרביעי)<b>: נאמר 'רדיפה'</b> – כאן בהבאת שלום: "סוּר מֵרָע וַעֲשֵׂה טוֹב, בַּקֵּשׁ שָׁלוֹם <b>וְרָדְפֵהוּ</b>" (תהילים לד,טו), <b>'רדיפה'</b> – להלן בגמילות חסדים: "<b>רֹדֵף</b> צְדָקָה וָחָסֶד יִמְצָא חַיִּים צְדָקָה וְכָבוֹד" (משלי כא,כא) (הלשון 'נאמר רדיפה רדיפה' הוא קיצור הלשון 'נאמר כאן רדיפה ונאמר להלן רדיפה', שהוא הסגנון הרגיל בכל מקום)<b>.</b> ויש ללמוד בדרך של גזירה שווה: <b>מה 'רדיפה' שנאמר להלן - כבוד בעולם הזה וחיים לעולם הבא</b> – זה שכרו של הרודף לגמול חסדים, כמו שדרשו לעיל<b>, אף 'רדיפה' שנאמר כאן - כבוד בעולם הזה וחיים לעולם הבא</b> – זה שכרו של הרודף להביא שלום (בדפוס ונציה נשמט בטעות על ידי הסדר מ-'וחיים לעולם הבא' עד 'וחיים לעולם הבא' מחמת דמיון הסופות)<b>.</b><br><br><small>ב<b>בבלי קידושין</b> מ,א אמרו: רמי ליה רבא לרב נחמן: אלו דברים שאדם אוכל פירותיהן בעולם הזה והקרן קיימת לעולם הבא: כיבוד אב ואם, וגמילות חסדים, והבאת שלום בין אדם לחבירו, ותלמוד תורה כנגד כולם. בכיבוד אב ואם כתיב: "למען יאריכון ימיך ולמען ייטב לך"; בגמילות חסדים כתיב: "רודף צדקה וחסד ימצא חיים צדקה וכבוד"; בהבאת שלום כתיב: "בקש שלום ורודפהו", ואמר רבי אבהו: אתיא רדיפה רדיפה, כתיב הכא: "בקש שלום ורודפהו", וכתיב התם: "רודף צדקה וחסד ימצא חיים צדקה וכבוד"; בתלמוד תורה כתיב: "כי הוא חייך ואורך ימיך"...<br><br>בבבלי אמר רבי אבהו מה שבירושלמי אמר רבי טביומא.</small><br>• • •
<b>תלמוד תורה כנגד כולם</b><br>במשנה שנינו: <b>"</b>אילו דברים שאדם אוכל מפירותיהן בעולם הזה והקרן קיימת לו לעולם הבא: ... <b>ותלמוד תורה</b> כנגד כולן<b>".</b>
<br><b>רבי ברכיה</b> (אמורא ארץ ישראלי בדור הרביעי) <b>ורבי חייא דכפר תחמין</b> (בכתב יד רומי: 'תחומין'. - אמורא ארץ ישראלי בדור השלישי מהיישוב כפר תחומין. ייתכן שכפר תחומין היה בגבול בין הגליל התחתון לגליל העליון) – נחלקו שני החכמים<b>. חד אמר:</b> – [חכם] אחד אומר: <b>אפילו כל העולם כולו אינו שוה אפילו</b> (מילה זו יתירה, ואינה בכתב יד רומי) <b>לדבר אחד</b> – ללימוד של דבר אחד, <b>מן התורה, וחד אמר:</b> – ו[חכם] אחד אומר: <b>אפילו כל מצותיה של</b> ה<b>תורה אינן שוות לדבר אחד מן התורה</b> – שלימוד התורה שקול כנגד עשיית כל המצוות<b>.</b><br>
<br><b>רבי תנחומה</b> (בר אבא, אמורא ארץ ישראלי בדור החמישי) <b>אמר: [רבי אלעזר</b> (אמורא בדור השני)<b>] ורבי יוסי בן זימרא</b> (נראה שצריך לומר: '<b>ורבי יוסי בן חנינה</b>' - אמורא ארץ ישראלי בדור השני) – נחלקו שני החכמים<b>. חד אמר כהדא, וחד אמר כהדא</b> (כך תיקן המגיה במסירה שלפנינו, והסופר כתב: 'חד בהדא, וחד בהדא'. וצריך לומר כמו בכתב יד רומי: '<b>חד אמר כהדין, וחד אמר כהדין</b>', וכן הוא בהבאת הירושלמי בר"ש משנץ) – [חכם] אחד אומר כ[חכם] זה, ו[חכם] אחד אומר כ[חכם] זה (אחד אמר כמו שאמר רבי ברכיה, והאחר אמר כמו שאמר רבי חייא דכפר תחומין) (במסירה שלפנינו כתב הסופר: 'ר' תנחומה אמ': ר' יוסי בן זימרא', ומגיה מחק את המילה 'אמ'' והוסיף ו' לפני 'רבי יוסי'. ובכתב יד רומי: 'ר' תנחומה א': ר' אלעזר בן זמרה'. ובהבאת הירושלמי בר"ש משנץ: 'ר' תנחומא א': ר' אליעזר ור' יוסי בן זמרא'. - רבי אלעזר הוא אמורא בדור השני, ורבי יוסי בן זמרא הוא בדור המעבר שבין התנאים לאמוראים. במקומות רבים אמר רבי אלעזר בשם רבי יוסי בן זמרא אך לא חלק עליו, ולכן יש לדחות את גרסת הר"ש. - גם אין לגרוס: 'ר' תנחומא ור' אלעזר בשם ר' יוסי בן זמרא', כי בכל מקום שנחלקו שני חכמים בסגנון זה הם בני אותו דור או בהפרש של דור אחד. ואין זה דומה לירושלמי סוטה ב,ה, שר' אלעזר אמר בשם ר' יוסי בן זמרא, ורבי תנחומא דחה. ולכן יש לדחות מה שכתב ב"מבוא לתלמודים" עמוד 402, שרבי תנחומא נחלק עם ר' יוסי בן זמרא בירושלמי פאה א,א וסוטה ב,ה. - במקומות רבים נחלקו רבי אלעזר ורבי יוסי בן חנינה, ולכן הצענו גרסה שמתקנת את גרסת הר"ש משנץ בהחלפת השם 'זמרא' בשם 'חנינה')<b>.</b><br>
<br><b>רבי אבא אבוי ד-</b> – אביו של <b>רבי אבא בר</b> (בכתב יד רומי אין מילה זו) <b>מרי</b> (אמורא ארץ ישראלי בדור החמישי) אמר <b>בשם רבי אחא</b> (אמורא ארץ ישראלי בדור הרביעי)<b>: כתוב אחד אומר</b> – בשבח החוכמה<b>: "וְכָל חֲפָצִים לֹא יִשְׁווּ בָהּ"</b> (משלי ח,יא) – כל דברי החפץ היקרים אין ערכם שווה לערכה של החוכמה. לפי כתוב זה, כל מה שנקרא חפץ אינו שווה לתורה<b>, וכתוב אחר</b> (בכתב יד רומי: 'אחד') <b>אומר</b> – בשבח החוכמה<b>: "וְכָל חֲפָצֶיךָ לֹא יִשְׁווּ בָהּ"</b> (משלי ג,טו) – כל דברי החפץ היקרים שלך אין ערכם שווה לערכה של החוכמה. לפי כתוב זה, חפציו של האדם אינם שווים לתורה. - כיצד ניישב את הסתירה בין שני הכתובים<b>?</b> אלא: <b>"חפצים"</b> (מילה זו נוספה במסירה שלפנינו על ידי מגיה, וכן הוא בהבאת הירושלמי בר"ש משנץ. ונראה שצריך לומר כמו בבראשית רבה: '<b>"חפציך"</b>') <b>- אֵילּוּ אבנים טובות ומרגליות</b> – "חפציך" הם החפצים החומריים השייכים לאדם<b>, "חפציך" - אֵילּוּ דברי תורה</b> (נראה שצריך לומר כמו בבראשית רבה: '<b>"חפצים" - אילו מצוות ומעשים טובים</b>') – "חפצים" סתם הם חפצי שמים, שהם מצוות ומעשים טובים, כי לגבי הקב"ה אין חפצים אחרים<b>, דכתיב:</b> – שכתוב: <b>"</b>אֲנִי י'י עֹשֶׂה חֶסֶד מִשְׁפָּט וּצְדָקָה בָּאָרֶץ, <b>כִּי בְאֵלֶּה חָפַצְתִּי</b>, <b>נְאֻם י'י"</b> (ירמיהו ט,כג) – ה' חפץ שיעשו גם בני אדם חסד ומשפט וצדקה כדרכיו של ה'. מכאן שמצוות ומעשים טובים קרויים חפצי ה'. הרי ששני הכתובים הם שני דברים, ושניהם, גם חפצי ה' וגם חפצי האדם, לא ישוו לתורה, והיא יקרה מהם<b>.</b><br><br><small>ב<b>בראשית רבה</b> לה,ג נאמר: כתוב אחד אומר: "וכל חפצים לא ישוו בה" (משלי ח,יא), וכתוב אחר אומר: "וכל חפציך לא ישוו בה" (משלי ג,טו)? "חפצים" - אלו מצוות ומעשים טובים, "חפציך" - אלו אבנים טובות ומרגליות. רבי אחא בשם רבי תנחומא ברבי חייה: חפציי וחפציך לא ישוו בה, אלא: "</small>כִּי אִם בְּזֹאת יִתְהַלֵּל הַמִּתְהַלֵּל: הַשְׂכֵּל וְיָדֹעַ אוֹתִי, כִּי אֲנִי ה' עֹשֶׂה חֶסֶד מִשְׁפָּט וּצְדָקָה בָּאָרֶץ, כִּי בְאֵלֶּה חָפַצְתִּי, נְאֻם ה'<small>" (ירמיהו ט,כג).<br><br>ב<b>בבלי מועד קטן</b> ט,ב אמרו: ...כתיב: "יקרה היא מפנינים וכל חפציך לא ישוו בה" (משלי ג,טו), הא חפצי שמים - ישוו בה, וכתיב: "וכל חפצים לא ישוו בה" (משלי ח,יא), דאפילו חפצי שמים - נמי לא ישוו בה! - לא קשיא. כאן - במצווה שאפשר לעשותה על ידי אחרים (כל חפצים, ואפילו חפצי שמים, לא ישוו לתורה), כאן - במצווה שאי אפשר לעשותה על ידי אחרים (התורה חשובה רק מחפציו, ולא מחפצי שמים).<br><br>בבבלי יישבו את סתירת הכתובים בדרך שונה מבירושלמי.</small>
ומספרים: <b>ארטבן</b> – המלך האחרון של הפרתים, <b>שלח לרבינו הקדוש</b> (רבי יהודה הנשיא, תנא בדור החמישי) <b>חד</b> (צריך לומר: 'חד<b>א</b>') <b>מרגלי טבא אטימיטון</b> – מרגלית אחת טובה שאין לה ערך (שלא ניתן להעריך אותה, יקרה מאוד. - מקור המילה 'אטימיטון' ביוונית)<b>. אמר ליה:</b> – אמר לו (ארטבן לרבי): <b>שלח לי</b> (בכתב יד רומי נוסף 'חד<b>א</b>') <b>מילה דטבה דכוותה</b> – שְׁלַח לי דבר שטוב (ששווה) כמוה<b>. שלח ליה חד</b> (צריך לומר כמו בכתב יד רומי: 'חד<b>א</b>') <b>מזוזה</b> – שלח לו (רבי לארטבן) מזוזה אחת<b>. אמר ליה:</b> – אמר לו (ארטבן לרבי אחרי שקיבל את המזוזה): <b>מה?!</b> (בתמיהה) <b>אנא שלחית לך מילה דלית לה טימי</b> – אני שלחתי לך דבר (מרגלית) שאין לו ערך<b>, ואת שלחת לי מילה דטבא חד פולר</b> – ואתה שלחת לי דבר (מזוזה) שטוב (ששווה) פולר אחד (מטבע בעלת ערך נמוך מאוד)<b>?! אמר ליה:</b> – אמר לו (רבי לארטבן): <b>חפציך וחפציי לא ישוו בה</b> – כל רכושך ורכושי לא ישוו לתורה, הכלולה במזוזה, שהיא יקרה מהם<b>. ולא עוד אלא</b> – לא זו בלבד אלא גם <b>דאת שלחת לי מילה דאנא</b> (צריך להוסיף כמו בכתב יד רומי: 'צריך', וכן הוא בהבאת הירושלמי בראשונים) <b>מנטר לה</b> – שאתה שלחת לי דבר שאני צריך לשמר אותו (שלא ייגנב ושלא יאבד)<b>, ואנא שלחית לך מילה דאת דמך לך והיא מנטרה לך</b> – ואני שלחתי לך דבר שאתה ישֵׁן לך והיא (המזוזה) משמרת אותך (סגולת המזוזה כמשמרת את דיירי הבית מופיעה בכמה מקורות)<b>, דכתיב:</b> – שכתוב: <b>"בְּהִתְהַלֶּכְךָ תַּנְחֶה אֹתָךְ</b>, בְּשָׁכְבְּךָ תִּשְׁמֹר עָלֶיךָ<b>"</b> (משלי ו,כב) – כשאתה מהלך ביום התורה תדריך אותך בדרך טובה, וכשאתה ישן בלילה היא תשמור עליך שלא יאונה לך רע בשנתך. - כך שכנע רבי את המלך מאומות העולם בעליונות תורת ישראל על פני הערכים החומריים שלו<b>.</b><br><br><small>גם בבראשית רבה וגם בסיפור המזוזה ששלח רבי לארטבן מופיע הלשון "חפציי וחפציך לא ישוו בה" על פי הכתוב בספר משלי, אלא שמשמעו של הלשון בכל אחד מהמקורות שונה: בבראשית רבה - חפצי ה' וחפצי האדם, ובסיפור המזוזה - חפצי רבי וחפצי ארטבן.</small><br><br><small><b>המזוזה משמרת</b><br>ב<b>בבלי מנחות</b> לג,ב אמרו: מצווה להניחה בטפח הסמוך לרשות הרבים... כי היכי דתינטריה (כדי שתשמור אותו המזוזה מבחוץ).<br>וב<b>בבלי שם</b> ו<b>עבודה זרה</b> יא,א אמרו: בוא וראה שלא כמידת הקב"ה מידת בשר ודם. מלך בשר ודם יושב מבפנים ועבדיו משמרים אותו מבחוץ. אבל הקב"ה אינו כן, עבדיו (ישראל) יושבים מבפנים והוא משמרם מבחוץ (על ידי המזוזה).<br>וב<b>דברים רבה</b> (ליברמן) פרשת 'ואתחנן' נאמר: "וכתבתם על מזוזות ביתך ובשעריך" (דברים ו,ט) - אדם שוכר שומר לשמור ואינו מקבל עליו לשמור בחוץ. אבל הקב"ה אינו כן, אלא אדם ישן בתוך ביתו והקב"ה משמרו מבחוץ.</small>
<b>רבי מנא</b> (השני, מגדולי אמוראי ארץ ישראל בדור החמישי) <b>שמע כולהון מן הדין קריא</b> – שומע (לומד) את כולם (את כל הדברים השנויים במשנה שאדם אוכל מפירותיהם בעולם הזה והקרן קיימת לו לעולם הבא) מן הפסוק הזה<b>: "כִּי לֹא דָבָר רֵק הוּא מִכֶּם"</b> (דברים לב,מז) – דברי התורה אינם דבר ריק, חסר ערך, שעליכם להתרחק ממנו. <b>- זה תלמוד תורה</b> – כמשמעו של הפסוק<b>, "כִּי הוּא חַיֵּיכֶם"</b> (שם) – חייכם תלויים בקיום דברי התורה; ויש לדרוש: <b>- זה כיבוד אב ואם</b> – שכתוב בו: "כבד את אביך ואת אמך למען יאריכון ימיך"<b>, "וּבַדָּבָר הַזֶּה תַּאֲרִיכוּ יָמִים</b> עַל הָאֲדָמָה...<b>"</b> (שם) – על ידי שמירת דברי התורה תמשיכו לחיות בארץ ישראל לעולם; ויש לדרוש: <b>- זו גמילות חסדים</b> – שכתוב בה: "רודף צדקה וחסד ימצא חיים צדקה וכבוד" - "כבוד" בעולם הזה ו"חיים" לעולם הבא, כאמור לעיל<b>, "וּבַדָּבָר הַזֶּה"</b> (שם) (כך הוא גם בכתב יד רומי. מגיה במסירה שלפנינו מחק מילים אלו וכתב '"על האדמה"' שבהמשך הפסוק) <b>- זה הבאת שלום בין אדם לחבירו</b> – שלמדנו הבאת שלום מגמילות חסדים בדרך של גזירה שווה ('רדיפה' 'רדיפה'), שאף בהבאת שלום "כבוד" בעולם הזה ו"חיים" לעולם הבא, כאמור לעיל, ולכן מן "ובדבר הזה תאריכו ימים" למדים אף הבאת שלום<b>.</b><br><br><small>מאמרו של רבי מנא חותם את חטיבת הסוגיות על חצייה השני של המשנה (ראה "חטיבת סוגיות בירושלמי: מגמות עריכה ומשמעותן", "מלאכת מחשבת", עמודים 71-73).</small><br>• • •
<b>ארבעה כנגד ארבעה</b><br>מביאים ברייתא: <b>וכנגדן</b> – בהקבלה לארבעה דברים השנויים במשנה שאדם אוכל מפירותיהם בעולם הזה והקרן קיימת לו לעולם הבא, <b>ארבעה דברים שהן</b> (מילה זו יתירה, ואינה בכתב יד רומי) ש<b>נפרעין</b> – עונשים עליהם, <b>מן האדם</b> – העושה אותם, <b>בעולם הזה</b>, <b>והקרן</b> – עיקר העונש עליהם, <b>קיימת לו לעולם הבא, ואֵילּוּ הן: עבודה זרה וגילוי עריות ושפיכות דמים</b> – שהן שלוש העבירות החמורות ביותר<b>, ולשון הרע כנגד כולן</b> – כנגד שלוש עבירות אלו<b>.</b>
<br><b>עבודה זרה מניין? -</b> שנאמר בעבודה זרה: <b>הִכָּרֵת תִּכָּרֵת הַנֶּפֶשׁ הַהִוא</b>, <b>עֲוֹנָה בָהּ"</b> (במדבר טו,לא) – אדם החוטא במזיד ייענש בעונש כרת<b>. מה תלמוד לומר</b> – מה יש ללמוד מהכתוב היתר: <b>"עֲוֹנָה בָהּ"? מלמד</b> – דבר זה מורה, <b>שהנפש נכרתה</b> (צריך לומר: 'נכרת<b>ת</b>') – בעולם הזה, <b>ועונה עמה</b> – לעולם הבא, שנענש על עוונו גם בעולם הבא, ואין העוון מתכפר במיתת כרת<b>. וכתוב</b> – בתפילת משה אל ה' בעד העם שיסלח להם על חטא העגל<b>: "אָנָּא חָטָא הָעָם הַזֶּה חֲטָאָה גְדֹלָה וַיַּעֲשׂוּ לָהֶם אֱלֹהֵי זָהָב"</b> (שמות לב,לא) – בני ישראל חטאו חטא גדול בעשותם להם אלוהי זהב. הרי שחטא עבודה זרה נקרא 'גדול'<b>.</b>
<br><b>גילוי עריות מניין? -</b> שנאמר: <b>"וְאֵיךְ אֶעֱשֶׂה הָרָעָה הַגְּדֹלָה הַזֹּאת</b>, <b>וְחָטָאתִי לֵאלֹהִים</b>?<b>"</b> (בראשית לט,ט) – יוסף אמר לאשת פוטיפר שפיתתה אותו לשכב (לבוא ביחסי מין) עימה: אם אעשה את החטא הגדול הזה של מעשה הניאוף, אחטא לאלוהים. הרי שחטא גילוי עריות נקרא 'גדול', ומזה למדים שנפרעים על חטא גילוי עריות גם לעולם הבא, כשם שנפרעים על חטא עבודה זרה שנקרא 'גדול' גם לעולם הבא<b>.</b>
<br><b>שפיכות דמים מניין? -</b> שנאמר: <b>"וַיֹּאמֶר קַיִן אֶל י'י</b>: <b>גָּדוֹל עֲוֹנִי מִנְּשֹׂא"</b> (בראשית ד,יג) – קין, שנענש על ידי ה' מפני שרצח את הבל אחיו, אמר לה': עווני גדול מכדי שאפשר יהיה לסלוח לי. הרי שחטא שפיכות דמים נקרא 'גדול', ומזה למדים שנפרעים על חטא שפיכות דמים גם לעולם הבא, כשם שנפרעים על חטא עבודה זרה שנקרא 'גדול' גם לעולם הבא<b>.</b>
<br><b>כשהוא</b> – הכתוב, <b>בא אצל לשון הרע מהו</b> (=מה הוא (הכתוב)) <b>אומר? לא 'גדול'</b> – כמו שנאמר בשפיכות דמים: "גדול עווני", <b>ולא 'גדולה'</b> – כמו שנאמר בעבודה זרה: "חטאה גדולה", <b>ולא 'הגדולה'</b> – כמו שנאמר בגילוי עריות: "הרעה הגדולה", <b>אלא "גְּדֹלוֹת"</b> – בלשון רבים, <b>-</b> שנאמר: <b>"יַכְרֵת י'י כָּל שִׂפְתֵי חֲלָקוֹת</b>, <b>לָשׁוֹן מְדַבֶּרֶת גְּדֹלוֹת"</b> (תהילים יב,ד) – ה' ישמיד את כל האנשים המדברים דברי חנופה ודברי גאווה ובוז. ויש לדרוש כתוב זה בלשון הרע. הרי שחטא לשון הרע נקרא 'גדול', ומזה למדים שנפרעים על חטא לשון הרע גם לעולם הבא, כשם שנפרעים על חטא עבודה זרה שנקרא 'גדול' גם לעולם הבא, וכן למדים שחטא לשון הרע שנקרא 'גדולות' שקול כנגד שלושת החטאים האחרים שכל אחד מהם נקרא 'גדול' ("גדולות" = "גדול" + "גדולה" + "הגדולה")<b>.</b><br><br><small>זו ברייתא המציגה רשימה נגדית, רשימה שלילית של דברים שעליהם נענשים הן בעולם הזה והן בעולם הבא. לאחריה באה חטיבת סוגיות המתייחסת לכל אחד ואחד מן הרכיבים של הברייתא. ברייתא זו נמצאת בשינויים קלים בתוספתא הצמודה למשנה. אפשר לומר שחטיבת הסוגיות המתייחסת לברייתא היא בבחינת תלמוד על התוספתא.<br>אנו עדים כאן לתופעה מעניינת: בעלי הירושלמי אינם מסתפקים בתלמוד על המשנה אלא מסדרים סוגיות כתלמוד על התוספתא שהיא בבחינת המשכה של משנה זו ("חטיבת סוגיות בירושלמי: מגמות עריכה ומשמעותן", "מלאכת מחשבת", עמודים 73-74).<br><br>ב<b>תוספתא פאה</b> א,ב שנו: על אלו דברים נפרעים מן האדם בעולם הזה והקרן קיימת לו לעולם הבא: על עבודה זרה ועל גילוי עריות ועל שפיכות דמים, ועל לשון הרע כנגד כולם.<br><br>ב<b>ספרי במדבר</b> פסקה קיב נאמר: "עוונה בה" - כל המתים במיתה מתכפרים, אבל זו עוונה בה.<br><br>ב<b>בבלי ערכין</b> טו,ב אמרו: תנא דבי רבי ישמעאל: כל המספר לשון הרע - מגדיל עוונות כנגד שלוש עבירות: עבודה זרה וגילוי עריות ושפיכות דמים. כתיב הכא: "לשון מדברת גדולות", וכתיב בעבודה זרה: "אנא חטא העם הזה חטאה גדולה", ובגילוי עריות כתיב: "ואיך אעשה הרעה הגדולה הזאת?", ובשפיכות דמים כתיב: "גדול עווני מנשוא".<br><br>ב<b>מדרש תהילים</b> יב,ב ו-נב,ב נאמר: קשה לשון הרע משלוש עבירות: עבודה זרה וגילוי עריות ושפיכות דמים. בעבודה זרה כתיב: "אנא חטא העם הזה חטאה גדולה" (שמות לב,לא), בגילוי עריות כתיב: "ואיך אעשה הרעה הגדולה הזאת?" (בראשית לט,ט), בשפיכות דמים כתיב: "גדול עווני מנשוא" (בראשית ד,יג), ובלשון הרע כתיב: "יכרת ה' כל שפתי חלקות, לשון מדברת גדולות".</small><br>• • •
<b>לשון הרע - יוסף ואחיו</b><br>מציעים מחלוקת תנאים: <b>כתוב: "וַיָּבֵא יוֹסֵף אֶת דִּבָּתָם רָעָה אֶל אֲבִיהֶם"</b> (בראשית לז,ב) – יוסף היה מספר ליעקב אביו את דבריהם (מעשיהם) הרעים של אחיו<b>. מה אמר</b> – יוסף לאביו על אחיו<b>? רבי מאיר ורבי יהודה ורבי שמעון</b> – נחלקו שלושת החכמים<b>.</b>
<br><b>רבי מאיר</b> (גדול התנאים בדור הרביעי) <b>אמר: חשודין הן על אבר מן החי</b> (אבר או נתח בשר שנחתך או נקרע מבעל חיים בעודנו חי) – כדרך הרועים שקוטעים אבר מן החי ואוכלים, ותולים את חיסור האבר בחיה רעה<b>.</b>
<br><b>רבי יהודה</b> (בר אלעאי, מגדולי התנאים בדור הרביעי) <b>אומר: מזלזלין הן</b> – בני לאה, <b>בבני השפחות</b> – בני בלהה ובני זלפה, <b>ונוהגין בהן</b> (מתייחסים אליהם) <b>כעבדים.</b>
<br><b>ורבי שמעון</b> (בן יוחאי, תנא בדור הרביעי) <b>אומר: נותנין הן עיניהן</b> (מתאווים, חומדים) <b>בבנות הארץ</b> – מבקשים לזנות עם בנות הארץ<b>.</b><br>
<br><b>אמר רבי יודה בן פזי</b> (רבי יהודה בר סימון, אמורא ארץ ישראלי בדור השלישי והרביעי)<b>: "פֶּלֶס וּמֹאזְנֵי מִשְׁפָּט לַי'י</b>, <b>מַעֲשֵׂהוּ כָּל אַבְנֵי כִיס"</b> (משלי טז,יא) – משפט ה' משול לשקילה. לה' יש פלס ומאזניים שבהם הוא שוקל את מעשי הצדיקים והרשעים. ה' דן כל אדם לפי מעשיו במידה ובמשקל, ושוקל את העונש לפי טיבו של החטא. - כתוב זה נאמר על שלושת הדברים שאמר יוסף על אחיו לפי החכמים לעיל, כי הפורעניות שהביא ה' על יוסף היו במידה כנגד מידה של מה שבדה מליבו על אחיו:
<br><b>מה אמר</b> – יוסף על אחיו לפי רבי מאיר<b>? חשודין הן על אבר מן החי. אמר הקב"ה</b> – ליוסף<b>: כך</b> (ב"יפה מראה" תיקן '<b>בך</b>', וכן הגיה רא"מ לונץ) <b>אני מוכיח עליהן שהן שוחטין ואוכלין</b> – מדבר שיארע בך עצמך אני מוכיח שהם נזהרים מלאכול אבר מן החי, שנאמר: <b>- "וַיִּשְׁחֲטוּ שְׂעִיר עִזִּים וַיִּטְבְּלוּ אֶת הַכֻּתֹּנֶת בַּדָּם"</b> (בראשית לז,לא) – האחים לכלכו את הכותונת של יוסף בדם השעיר כדי שתהא הוכחה שיוסף נהרג (הכותונת הובאה ליעקב והוא הסיק ממה שהראו לו שיוסף נטרף על ידי חיה רעה). והיה הכתוב יכול לומר: 'וייקחו את כותונת יוסף ויטבלו את הכותונת בדם שעיר עיזים', ואמר: "וישחטו", לומר לנו ששחטו ואכלו את אותו שעיר העיזים<b>.</b>
<br><b>מה אמר</b> – יוסף על אחיו לפי רבי יהודה<b>? מזלזלין הן בבני השפחות ונוהגין בהן כעבדים -</b> אמר הקב"ה ליוסף: תימכר לעבד כעונש על מה שאמרת עליהם, שנאמר: <b>"לְעֶבֶד נִמְכַּר יוֹסֵף"</b> (תהילים קה,יז)<b>.</b>
<br><b>מה אמר</b> – יוסף על אחיו לפי רבי שמעון<b>? נותנין</b> הן <b>עיניהן בבנות הארץ -</b> אמר הקב"ה ליוסף: <b>הא דובא מתגריא לך</b> – הנה הדובה מתגרה (תוקפת, מתנפלת) בך (כעונש על מה שאמרת עליהם, שנאמר)<b>: "וַתִּשָּׂא אֵשֶׁת אֲדֹנָיו אֶת עֵינֶיהָ אֶל יוֹסֵף</b> וַתֹּאמֶר: שִׁכְבָה עִמִּי<b>"</b> (בראשית לט,ז) – אשתו של פוטיפר נתנה עיניה ביוסף וציוותה עליו לשכב עימה. אשת פוטיפר נמשלה לדובה. - הרי שכל הצרות שהגיעו ליוסף לא הגיעו אלא על לשון הרע שסיפר על אחיו (בכמה מקומות במדרש מדמה את הלהוט אחר זנות לדובה, אולי בגלל להיטותו של הדוב אחרי הדבש, וכן דבר הזונה: "מים גנובים ימתקו" (משלי ט,יז). גם פוטיפר שקנה את יוסף לתשמיש נמשל לדובה, עיין בראשית רבה פו,ג)<b>.</b><br><br><small>ב<b>בראשית רבה</b> פד,ז נאמר: "ויבא יוסף את דיבתם רעה" וגו' - מה אמר? - רבי מאיר אומר: חשודים הם בניך על אבר מן החי. רבי יהודה אומר: מזלזלים הם בבני השפחות וקורים אותם עבדים. רבי שמעון אומר: תולים הם עיניהם בבנות הארץ.<br>רבי יהודה ברבי סימון אמר: על תלתיהון (על שלושתם הוא אומר:) - "פלס ומאזני משפט לי'י" (משלי טז,יא) - אמר לו הקב"ה: אתה אמרת: חשודים הם על אבר מן החי - חייך אפילו בעת הקלקלה (בשעה שחטאו ומכרו את יוסף) שוחטים הם: "וישחטו שעיר עיזים" (בראשית לז,לא). אתה אמרת: מזלזלים הם בבני השפחות וקורים אותם עבדים - "לעבד נמכר יוסף" (תהילים קה,יז). אתה אמרת: תולים הם עיניהם בבנות הארץ - אני מגרה בך את הדוב: "ותישא אשת אדוניו את עיניה אל יוסף" וגו' (בראשית לט,ז).</small><br>• • •
<b>האומר לשון הרע כופר בעיקר</b><br><b>רבי יסא</b> (רבי אסי, אמורא ארץ ישראלי בדור השלישי) אמר <b>בשם רבי יוחנן</b> (גדול אמוראי ארץ ישראל בדור השני)<b>: זה שהוא אומר לשון הרע אינו אומר</b> (צריך לומר כמו בכתב יד רומי: 'אומר<b>ו</b>') <b>עד שהוא כופר בעיקר</b> – מכחיש את מציאות הבורא, מורד באלוהים<b>. ומה טעמא?</b> – ומה הטעם? (מה המקור בכתוב לדבר זה?) <b>"אֲשֶׁר אָמְרוּ</b>: <b>לִלְשֹׁנֵנוּ נַגְבִּיר</b>, <b>שְׂפָתֵינוּ אִתָּנוּ</b>; <b>מִי אָדוֹן לָנוּ</b>?<b>"</b> (תהילים יב,ה) – הרשעים אמרו: נתחזק בכוח הדיבור של לשוננו, ונשתמש בשפתינו לדבר כרצוננו, ולפיכך לא יהא מי שימשול בנו. בדיבור זה נרמז שהם מעיזים פניהם גם כלפי מעלה וסוברים שאין אדון להם. ויש לדרוש כתוב זה באומרים לשון הרע. הרי שהמספרים לשון הרע כופרים בעיקר<b>.</b><br>
<br><b>כל העבירות אדם חוטא בארץ</b> – חוטא כלפי בני האדם הגרים בארץ (או כלפי אלוהים השוכן בשמים)<b>, ואֵילּוּ</b> – האומרים לשון הרע, <b>חוטאין בשמים ובארץ</b> – חוטאים גם כלפי אלוהים השוכן בשמים וגם כלפי בני האדם הגרים בארץ<b>. מה טעמא?</b> – מה הטעם? (מה המקור בכתוב לדבר זה?) <b>"שַׁתּוּ בַשָּׁמַיִם פִּיהֶם וּלְשׁוֹנָם תִּהֲלַךְ בָּאָרֶץ"</b> (תהילים עג,ט) – הרשעים אומרים דברים רעים כלפי אלוהים השוכן בשמים וכלפי האדם הגר בארץ. ויש לדרוש כתוב זה באומרים לשון הרע שהם חוטאים בשמים ובארץ (שמות מוסרי מאמר זה שנשמטו בירושלמי נזכרים בקוהלת רבה)<b>.</b><br>
<br><b>אמר רבי יצחק</b> (נפחא, אמורא ארץ ישראלי בדור השני והשלישי)<b>: "בִּינוּ נָא זֹאת</b>, <b>שֹׁכְחֵי אֱלוֹהַּ</b>, <b>פֶּן אֶטְרֹף וְאֵין מַצִּיל"</b> (תהילים נ,כב) – שימו ליבכם לכך, אתם הרשעים השוכחים את אלוהים, כי אם תמשיכו לשכוח את אלוהים ותוסיפו לעשות מעשים רעים, אענוש אתכם קשה, ואיש לא יוכל להציל אתכם מידי. הכתוב שלפניו (המובא במימרה הבאה) מדבר באומר לשון הרע, ומכאן שהאומרים לשון הרע שוכחים את אלוהים (דרשת הכתוב הזה שנשמטה בירושלמי נזכרת בקוהלת רבה: "אלו שהם אומרים לשון הרע")<b>.</b><br>
<br><b>אמר רבי יהושע בן לוי</b> (אמורא ארץ ישראלי בדור הראשון)<b>: "תֵּשֵׁב בְּאָחִיךָ תְדַבֵּר בְּבֶן אִמְּךָ תִּתֶּן דֹּפִי"</b> (תהילים נ,כ) – כשאתה הרשע יושב עם חבריך, אתה מדבר לשון הרע על אחיך ומדבר בגנותו<b>. מה כתיב תמן?</b> – מה כתוב שם (בכתוב שלפניו)? <b>"וְלָרָשָׁע אָמַר אֱלֹהִים</b>: <b>מַה לְּךָ לְסַפֵּר חֻקָּי וַתִּשָּׂא בְרִיתִי עֲלֵי פִיךָ</b>?<b>"</b> (תהילים נ,טז) – אין לך רשות לשנן בפיך את חוקיי, ואין לך רשות לבטא בפיך את דברי תורתי. מכאן שהאומר לשון הרע אין עיסוקו בתורה רצוי לפני ה', מפני שהתורה שהוא עסוק בה אוסרת לספר לשון הרע והוא אינו שומר ומקיים את האיסור, ועוד שאין ראוי שהפה המדבר לשון הרע ידבר בדברי תורה<b>.</b><br><br><small>ב<b>בבלי ערכין</b> טו,ב אמרו: אמר רבי יוחנן משום רבי יוסי בן זימרא: כל המספר לשון הרע - כאילו כופר בעיקר, שנאמר: "אשר אמרו: ללשוננו נגביר, שפתינו איתנו; מי אדון לנו?" (תהילים יב,ה).<br>אמר ריש לקיש: כל המספר לשון הרע - מגדיל עוונות עד לשמים, שנאמר: "שתו בשמים פיהם ולשונם תהלך בארץ" (תהילים עג,ט).<br><br>ב<b>מדרש תהילים</b> יב,ב ו-נב,ב נאמר: אמר רבי יוסי ברבי חנינא: אין אדם מספר לשון הרע על חבירו עד שהוא כופר בעיקר, שנאמר: "אשר אמרו: ללשוננו נגביר, שפתינו איתנו; מי אדון לנו?" (תהילים יב,ה).<br><br>ב<b>קוהלת רבה</b> ט [יב] נאמר: רבי עזריה ורבי יונתן ברבי חגי בשם רבי יצחק בר מריון בשם רבי חנינא: יש לך אדם שהוא חוטא בארץ ואינו חוטא בשמים, בשמים ואינו חוטא בארץ, אבל כל מי שהוא אומר לשון הרע חוטא בשמים ובארץ, שנאמר: "שתו בשמים פיהם ולשונם תהלך בארץ" (תהילים עג,ט).<br>אמר רבי יוחנן: אין אדם אומר לשון הרע עד שהוא כופר בעיקר, שנאמר: "אשר אמרו: ללשוננו נגביר, שפתינו איתנו; מי אדון לנו?" (תהילים יב,ה).<br>אמר רבי יצחק: "בינו נא זאת, שוכחי אלוה" (תהילים נ,כב) - אלו שהם אומרים לשון הרע, שנאמר: "אשר אמרו: ללשוננו נגביר, שפתינו איתנו; מי אדון לנו?" (תהילים יב,ה).<br><br>ב<b>דברים רבה</b> ו,יד נאמר: אמר רבי אסי: אין אדם אומר לשון הרע עד שכופר בהקב"ה, שנאמר: "אשר אמרו: ללשוננו נגביר, שפתינו איתנו; מי אדון לנו?" (תהילים יב,ה).</small><br>• • •
<b>לשון הרע - מקור איסורו ואבקו והיתרו</b><br>שואלים: <b>אזהרה</b> (צו שלא לעשות איזה דבר) <b>ללשון הרע מניין?</b> – איפה התורה מצווה שלא לדבר לשון הרע?
<br>ומשיבים: שנאמר בפרשת טהרת המחנה במלחמה: <b>"וְנִשְׁמַרְתָּ מִכֹּל דָּבָר רָע"</b> (דברים כג,י) – (כשייצאו חיילים למחנה להילחם באויבים) החיילים חייבים להיזהר שלא לעשות דברים רעים בעיני ה'. ויש לדרוש כתוב זה לעניין לשון הרע, שאדם חייב להישמר מלדבר לשון הרע ("דבר רע" - דיבור רע). הישמרות מלעשות איזה דבר היא אחת מהלשונות בתורה שהוראתם היא אזהרה, ולכן "ונשמרת" הוא אזהרה<b>.</b>
<br>ומציעים ברייתא: <b>אמר רבי לא</b> (רבי אלעאי, אמורא ארץ ישראלי בדור השלישי)<b>: תני</b> – שונה <b>רבי ישמעאל</b> (מגדולי התנאים בדור השלישי)<b>: "לֹא תֵלֵךְ רָכִיל בְּעַמֶּיךָ"</b> (ויקרא יט,טז) – אל תלך ממקום למקום לספר לשון הרע בתוך בני עמך, <b>- זו רכילות לשון</b> (בנוסח רש"ס: '<b>ו</b>לשון', וכן תיקן רא"מ לונץ) <b>הרע</b> – מכאן אזהרה לרכילות וגם ללשון הרע (לשון הרע הוא סיפור דבר גנות על אדם, ורכילות היא סיפור דבר שאמר אדם. - כאן המופע היחיד בספרות חז"ל של המילה 'רכילות'. ונראה שמילה זו נוצרה לאחר תקופת חז"ל ובאה כאן בטעות, וצריך לומר: 'זו לשון הרע'. - רבי לא שהציע ברייתא מדרשית זו היה בקי גדול במדרש (ראה "עוד לבעיית עריכתה של מסכת נזיקין ירושלמי", "תרביץ" פא, עמוד 207))<b>.</b>
<br>ומציעים ברייתא: <b>תני</b> – שונה <b>רבי נחמיה</b> (תנא בדור הרביעי) (הסופר במסירה שלפנינו כתב 'תני רבי חייא' וניקד את התיבה 'חייא' כסימן למחיקה וכתב אחריה 'נחמיה', ומגיה מחק את התיבה 'חייא'. אפשר שהגרסה 'חייא' כאן נובעת ממסורת מקבילה ומקורית, ולפנינו שתי גרסאות שקולות ערך. לחלופין אפשר שהגרסה 'חייא' כאן היא תניינית, ומקורה בתיקון מכוון: סופר שזכר שהאמרה המובאת בסוגייתנו מצויה בספרא הגיה אולי את הנוסח מ'תני רבי נחמיה' ל'תני רבי חייא', כדי לציין שלפנינו ציטוט מן הספרא, שכן ברייתא המובאת מן הספרא מכונה 'תני רבי חייא' בכמה מקומות בירושלמי. אך שמא כלך לדרך זו: מאחר שברייתות 'תני רבי נחמיה' נדירות מאוד בירושלמי, בעוד שברייתות 'תני רבי חייא' שכיחות מאוד בתלמוד זה, אפשר שהתיבה 'חייא' אינה אלא אשגרת סופרים, ואם כך, תיבה זו איננה גרסה חלופית אלא טעות, ובדין נמחקה על ידי הסופר. הגרסה 'נחמיה', ללא אזכור של 'חייא', מקוימת על ידי כתב יד רומי ("כפלי גרסה בירושלמי", "תרביץ" סו, עמודים 195-196))<b>:</b> "לא תלך רכיל בעמיך" -<small> </small><b>שלא תהא כרוכל הזה</b> – ההולך ממקום למקום למכור סחורה<b>, מטעין</b> (מעמיס משא) <b>דבריו של זה בזה</b> (בכתב יד רומי כאן ולהלן: 'זה <b>ל</b>זה', וכן הגיה מגיה במסירה שלפנינו) <b>ודבריו של זה בזה</b> – המספר לשון הרע הולך מאדם לאדם לספר לזה על זה ולזה על זה<b>.</b><br><br><small>ב<b>ספרא</b> "קדושים" פרשה ב נאמר: "לא תלך רכיל בעמיך" - לא תהא כרוכל שהוא מטעין דברים והולך.</small>
<b>אמר רבי חנינא</b> (בר חמא, אמורא ארץ ישראלי בדור הראשון)<b>: בוא וראה כמה קשה הוא אבק</b> (קצת) <b>לשון הרע</b> – דברים שעלולים להביא לידי כך שאנשים ידברו לשון הרע<b>, שדיברו הכתובים דברי בדאי</b> (דברים בדויים, דברי שקר) <b>בשביל</b> (בכתב יד רומי: 'כדי') <b>להטיל שלום בין אברהם לשרה: "וַתִּצְחַק שָׂרָה בְּקִרְבָּהּ לֵאמֹר</b>: <b>אַחֲרֵי בְלֹתִי הָיְתָה לִּי עֶדְנָה</b>? <b>וַאדֹנִי זָקֵן"</b> (בראשית יח,יב) – (כשהודיעו לאברהם על לידת יצחק) שרה צחקה בליבה ולא האמינה שאחרי הפסקת הווסת (המחזור החודשי) הוא יתחדש, וגם אברהם אינו ראוי עוד להוליד<b>, ולאברהם אינו אומר כֵּן</b> – ה' (כנראה אחד האנשים מלאכי ה') לא אמר לאברהם כמו שאמרה שרה, כדי שלא יקפיד אברהם על שאמרה עליו שהוא זקן, <b>אלא</b> – אמר לו<b>: "לָמָּה זֶּה צָחֲקָה שָׂרָה לֵאמֹר</b>: <b>הַאַף אֻמְנָם אֵלֵד וַאֲנִי זָקַנְתִּי</b>?<b>"</b> (בראשית יח,יג) – מדוע שרה אינה מאמינה, ואומרת: האם באמת אלד שהרי כבר זקנתי?<b>, 'וַאדֹנִי זָקֵן' אין כתוב כאן</b> – אף שאין דבר זה אלא אבק לשון הרע, שהרי בדיבור זה כשלעצמו אין גנאי לאברהם כלל, אלא שמתוכו עלולים להגיע לידי כך שיספרו בגנותו של אברהם<b>, אלא: "וַאֲנִי זָקַנְתִּי"</b> – מפני השלום בין אברהם לשרה החסיר את הלשון "ואדוני זקן"<b>.</b><br><br><small>ב<b>תוספתא עבודה זרה</b> א,ד שנו: לא יסיח אדם אפילו בטובתו של חבירו, מפני אבק לשון הרע.</small><br>
<br><b>אמר רבן שמעון בן גמליאל</b> (השני, נשיא ותנא בדור הרביעי)<b>: בוא וראה כמה הוא קשה אבק לשון הרע</b> (ב"יפה מראה" הגיה: "בוא וראה כמה <b>גדול הוא השלום</b>", שכן המאמר הזה אין לו כל שייכות לאבק לשון הרע אלא לשלום, והמאמר הזה הובא אגב המאמר הקודם בשל פתיחתם הדומה)<b>, שדיברו הכתובים דברי בדאי כדי להטיל שלום בין יוסף לאחיו. הדא היא דכתיב:</b> – זה הוא [הדבר] שכתוב: <b>"וַיְצַוּוּ אֶל יוֹסֵף לֵאמֹר</b>: <b>אָבִיךָ צִוָּה לִפְנֵי מוֹתוֹ לֵאמֹר</b>: <b>כֹּה תֹאמְרוּ לְיוֹסֵף</b>: <b>אָנָּא שָׂא נָא</b> פֶּשַׁע אַחֶיךָ וְחַטָּאתָם כִּי רָעָה גְמָלוּךָ<b>"</b> (בראשית נ,טז-יז) – אחיו של יוסף ציוו על אנשים להגיד ליוסף שיעקב ציווה סמוך למותו שיאמרו ליוסף שיסלח לאחיו שמכרו אותו לעבד<b>, ולא מפקד</b> (בכתב יד רומי: 'ולא אשכחן דפקד', וכן הגיה מגיה במסירה שלפנינו. וצריך לומר: 'ולא <b>אשכחנן דפקד</b>') <b>כלום</b> – ולא מצאנו (במקרא) שציווה (יעקב) כלום (אלא האחים בדו את הדבר מליבם מפני השלום בינם ובין יוסף)<b>.</b><br><br><small>ב<b>ספרי במדבר</b> פסקה מב נאמר: גדול השלום, ששינה מעשה שרה, שנאמר: "ואני זקנתי" (בראשית יח,יג).<br><br>ב<b>מסכת דרך ארץ</b> פרק שלום הלכה ו שנו: אמר בר קפרא: גדול השלום, שכן מצינו שדיברה תורה לשון בדאי כדי להטיל שלום בין אברהם לשרה, שנאמר: "ותצחק שרה בקרבה לאמור: אחרי בלותי היתה לי עדנה? ואדוני זקן" (בראשית יח,יב), ולבסוף כתוב: "ואני זקנתי" (בראשית יח,יג).<br>ו<b>שם</b> הלכה יז שנו: רבן שמעון בן גמליאל אומר: גדול הוא השלום, שמצינו שדיברו השבטים דברי בדאות כדי להטיל שלום בין יוסף לאחיו, שנאמר: "ויצוו אל יוסף לאמור: אביך ציווה לפני מותו לאמור: כה תאמרו ליוסף: אנא שא נא פשע אחיך וחטאתם" (בראשית נ,טז-יז), ואין אנו מוצאים שציווה לו כלום.<br><br>ב<b>בראשית רבה</b> מח,יח נאמר: בר קפרא אמר: גדול השלום, שאף הכתובים דיברו דברים בדויים בשביל להטיל שלום בין אברהם לשרה: "ותצחק שרה בקרבה לאמור: אחרי בלותי היתה לי עדנה? ואדוני זקן" (בראשית יח,יב), לאברהם אינו אומר כן, אלא: "למה זה צחקה שרה לאמור: האף אומנם אלד ואני זקנתי?" (בראשית יח,יג), 'ואדוני זקן' אינו אומר כָּן, אלא: "ואני זקנתי".<br>ו<b>שם</b> ק,ח נאמר: תני: רבי שמעון בן גמליאל אומר: גדול השלום, שאף השבטים דיברו דברים בדויים בשביל להטיל שלום בין יוסף לשבטים. הדא היא דכתיב: "ויצוו אל יוסף לאמור: אביך ציווה לפני מותו לאמור: כה תאמרו ליוסף: אנא שא נא פשע אחיך וחטאתם" (בראשית נ,טז-יז), והיכן ציווה? לא מצינו שציווה.<br><br>וב<b>ויקרא רבה</b> ט,ט נאמר: בר קפרא אמר: גדול שלום, שדיברו הכתובים דברי בדיי בתורה בשביל להטיל שלום בין אברהם לשרה. הדא היא דכתיב: "ותצחק שרה בקרבה לאמור: אחרי בלותי היתה לי עדנה? ואדוני זקן" (בראשית יח,יב), אבל לאברהם לא אמר כן, אלא: "למה זה צחקה שרה לאמור: האף אומנם אלד ואני זקנתי?" (בראשית יח,יג), 'ואדוני זקן' לא אמר כָּן, אלא: "ואני זקנתי".<br>אמר רבן שמעון בן גמליאל: גדול שלום, שדיברו הכתובים דברי בדיי בתורה כדי להטיל שלום בין יוסף לאחיו. הדא היא דכתיב: "ויצוו אל יוסף לאמור: אביך ציווה לפני מותו לאמור: כה תאמרו ליוסף: אנא שא נא פשע אחיך וחטאתם" (בראשית נ,טז-יז), ולא אשכחנן דפקיד כלום.<br><br>וב<b>דברים רבה</b> ה,טו נאמר: אמר ריש לקיש: גדול הוא השלום, שאמרו הכתובים דברים של בדאי לבדן ליתן שלום בין יוסף לאחיו. בשעה שמת אביהם היו מתייראים שלא ינקום להם. ומה אמרו לו? "אביך ציווה לפני מותו לאמור: כה תאמרו ליוסף: אנא שא נא פשע אחיך וחטאתם" (בראשית נ,טז-יז), ואין אנו מוצאים שציווה יעקב אבינו, אלא אמרו הכתובים דברי בדאי מפני דרכי שלום.<br><br>ב<b>בבלי יבמות</b> סה,ב אמרו: אמר רבי אילעא משום רבי אלעזר בר' שמעון: מותר לו לאדם לשנות (מן האמת) בדבר השלום (שאם יודע שהשינוי, השקר, יכול לעשות שלום - מותר לו לשנות), שנאמר: "ויצוו אל יוסף לאמור: אביך ציווה לפני מותו לאמור: כה תאמרו ליוסף: אנא שא נא פשע אחיך וחטאתם" (בראשית נ,טז-יז).<br>תנא דבי רבי ישמעאל: גדול השלום, שאפילו הקב"ה שינה בו, דמעיקרא כתיב (שאמרה שרה): "ואדוני זקן" (בראשית יח,יב), ולבסוף כתיב (כשאמר ה' לאברהם מה אמרה שרה): "ואני זקנתי" (בראשית יח,יג).<br><br>וב<b>בבלי בבא מציעא</b> פז,א אמרו: תנא דבי רבי ישמעאל: גדול שלום, שאפילו הקב"ה שינה בו, שנאמר: "ותצחק שרה בקרבה לאמור: אחרי בלותי היתה לי עדנה? ואדוני זקן" (בראשית יח,יב), וכתיב: "ויאמר ה' אל אברהם: למה זה צחקה שרה לאמור: האף אומנם אלד ואני זקנתי?" (בראשית יח,יג).</small><br>
<br>מהכתובים בשרה ואברהם למדו בכל המקבילות לירושלמי כמה גדול הוא השלום, ואילו בירושלמי למדו מהם כמה קשה הוא אבק לשון הרע. בירושלמי מובא המאמר בשם רבי חנינא, בבבלי בשם תנא דבי רבי ישמעאל, ובשאר המקבילות בשם בר קפרא.
<br>נראה שבירושלמי נתחברו שני מאמרים דומים למאמר אחד, המאמר הראשון בעניין אבק לשון הרע והמאמר השני בעניין השלום, ובעקבות המאמר השני הובא מאמר דומה נוסף בעניין השלום, וכך צריך לומר בירושלמי כאן:
<br><b>אמר רבי חנינא: בוא וראה כמה קשה הוא אבק לשון הרע: "ותצחק שרה בקרבה לאמר אחרי בלותי היתה לי עדנה ואדני זקן", ולאברהם אינו אומר כן...</b>
<br><b>אמר בר קפרא: גדול הוא השלום, שדיברו הכתובים דברי בדאי בשביל להטיל שלום בין אברהם לשרה: "ותצחק שרה בקרבה לאמר אחרי בלותי היתה לי עדנה ואדני זקן", ולאברהם אינו אומר כן...</b>
<br><b>אמר רבן שמעון בן גמליאל: גדול הוא השלום, שדיברו הכתובים דברי בדאי כדי להטיל שלום בין יוסף לאחיו. הדא היא דכתיב: "ויצוו את יוסף לאמר...</b>
<b>רבי שמואל בר נחמן</b> (אמורא ארץ ישראלי בדור השני והשלישי) אמר <b>בשם רבי יונתן</b> (אמורא ארץ ישראלי בדור הראשון)<b>: מותר לומר לשון הרע על בעלי מחלוקת</b> (מלבים ומעוררים מריבה) – מותר לספר בגנותם לאחרים<b>. ומה טעם?</b> – מה המקור בכתוב לדבר זה? - שנאמר (בעצת נתן הנביא לבת שבע אֵם שלמה, כשאדוניהו בנו הגדול של דויד הכריז על עצמו כיורש למלכות): <b>"וַאֲנִי אָבוֹא אַחֲרַיִךְ וּמִלֵּאתִי אֶת דְּבָרָיִךְ"</b> (מלכים א א,יד) – אבוא אחרייך לבית דויד המלך ואשלים ואאשר מה שאמרת. נתן אמר לבת שבע שתאמר לדויד שאדוניהו מָלַךְ, אף על פי שבפועל עדיין לא מלך אדוניהו ולא ישב על כיסא המלוכה, אלא רק ערך סעודה פומבית, ובה קראו נאמניו את הקריאה "יחי המלך". מכאן שמותר לומר לשון הרע על בעלי מחלוקת, שהרי לא הסתפק נתן באישור דברי בת שבע אלא הוסיף והרחיב אותם<b>.</b><br>
<br><b>רבי זעירא</b> (רבי זירא, מגדולי אמוראי ארץ ישראל בדור השלישי) <b>בעא קומי</b> – שאל לפני <b>רבי יסא</b> (רבי אסי, אמורא ארץ ישראלי בדור השלישי)<b>: מפני מה נהרג אדוניה בן חגית מפני שתבע</b> (דרש, ביקש בתוקף) <b>את אבישג השונמית?</b> – מדוע הרגו את אדוניה מפני שתבע את אבישג? (שלמה המית את אדוניהו אחיו לאחר שזה ביקש שתינתן לו אבישג לאישה, כמסופר במלכים א ב,יג-כה) והרי אין זה חטא גדול שבגללו יהרגוהו! <b>אמר ליה:</b> – אמר לו (השיב רבי יסא לרבי זעירא): <b>עילא</b> (סיבה, אשמה, עוולה) <b>היו מבקשין להתיר דמן</b> (להכריז שכל מי שיהרגם יהיה פטור מעונש) <b>של בעלי מחלוקת</b> – שלמה ידע שאדוניהו יחדש את המחלוקת על המלכות כדי לזכות בה, ולכן ביקש שלמה עילה להרוג אותו, ותביעתו של אדוניהו את אבישג היתה העילה שבגללה הרג שלמה אותו<b>.</b><br><br><small>ב<b>מסכת דרך ארץ</b> פרק שלום הלכה ה שנו: אדוניה לא נהרג אלא בשביל שהיה בעל מחלוקת. ומותר לומר לשון הרע על בעל מחלוקת, שכן נתן אומר לבת שבע: "ואני אבוא אחרייך ומלאתי את דברייך" (מלכים א א,יד).</small><br>• • •
<b>לשון הרע - מלשינים גורמים סילוק שכינה</b><br><b>בעון קומי</b> – שאלו לפני <b>רבי יוחנן</b> (גדול אמוראי ארץ ישראל בדור השני)<b>: אי זהו לשון הרע?</b> השיב רבי יוחנן: <b>האומרו</b> – האומר דבר שיש בו לשון הרע בפירוש, <b>והיודעו</b> – האומר דבר שאין בו לשון הרע בפירוש אלא רק ברמז, והוא יודע שהדבר יתפרש כלשון הרע (כמו בשני המעשים שלהלן)<b>.</b>
ומספרים: <b>חנותא דכיתנאי הוה לון צומות</b> (בכתב יד רומי כאן ולהלן: 'צמות') – החנויות של הפשתניים היה להם כינוס (אסיפה על ידי השלטון הרומאי לשם גביית מיסים)<b>, והוה תמן חד מיתקרי בר חוּבָּץ ולא סלק</b> – והיה שם (בין הפשתניים) אחד שנקרא בן גבינה, ולא עלה (לא השתתף בכינוס. - הנאספים היו מעוניינים בנוכחות כל החברים, כי לפי רוב המשתתפים מתמעטת המכסה שנופלת לחלק כל אחד ואחד מהם)<b>. אמרי</b>ן<b>:</b> – אמרו (הפשתניים במעמד הפקיד הממונה על גביית המס): <b>מה אנן אכלין יומא דין?</b> – מה אנו אוכלים היום? <b>אמר חד:</b> – אמר אחד (מהם): <b>חובצין</b> – גבינות<b>. אמר</b> – הפקיד הרומאי (שהבין למה הכוונה)<b>: ייתי בר חביץ</b> (צריך לומר כמו בכתב יד רומי: 'בר חובץ') – יבוא בן גבינה (ציווה להביא לפניו את המשתמט. - ארבע המילים האחרונות הושלמו במסירה שלפנינו על ידי מגיה. - אולי יש לגרוס 'חנותא ד<b>ב</b>יתנאי' - החנויות של הבשניים (אנשי הבשן שבעבר הירדן המזרחי). ראה "שמות מקומות קדומים בארץ ישראל", עמוד 226)<b>.</b>
<br><b>אמר רבי יוחנן: זה</b> – שאמר: חובצין, <b>אמר לשון הרע בהצנע</b> (בפקחות, בעורמה) – שלא הזכיר את שמו של בר חובץ בפירוש לפקיד השלטון, אלא הזכיר לו בעקיפין שהוא חסר (יש לפרש 'בהצנע' על פי הארמית והסורית: בפקחות ("פיוטי יניי: ביאורים ופירושים", עמוד 66))<b>.</b><br><br><small>הפשתנאים קיימו אסיפה בהשתתפות נציג השלטון, כנראה לשם הטלת מס. המשתתפים זעמו על בר חובץ שניסה להשתמט מנשיאה בעול המשותף. אבל הם לא רצו להלשין עליו ישירות לשלטונות. לפיכך שוחחו כביכול על סעודה משותפת והזכירו לפקיד השלטון ברמז את שמו של בר חובץ. "לשון הרע" בהקשר זה משמעה הלשנה לשלטון הזר, דבר שנחשב עוון חמור מחד גיסא, אך גם היעדרות מנשיאה משותפת בעול היתה אסורה ומזיקה לכלל הציבור ("המבנה הכלכלי של גבע", "גבע: תגליות ארכיאולוגיות", עמוד 138).</small><br>
<br>ומספרים עוד: <b>בולווטיה דציפורין הוה להון צומות</b> – אנשי מועצת העיר של ציפורי היה להם כינוס (אסיפה)<b>, והוה תמן חד מיתקרי יוחנן ולא סלק</b> – והיה שם (בין אנשי מועצת העיר) אחד שנקרא יוחנן, ולא עלה (לכינוס)<b>. אמר</b> (בכתב יד רומי: 'אמרין') <b>חד לחד:</b> – אמרו אחד לאחד: <b>לית אנן סלקין מבקרה לרבי יוחנן יומא דין?!</b> (בתמיהה) – אין אנו עולים לבקר את רבי יוחנן היום הזה?! <b>אמרין:</b> – אמרו (הפקידים הרומאיים): <b>ייתי יוחנן</b> – יבוא יוחנן (ציוו להביא אותו)<b>.</b>
<br><b>אמר רבי שמעון בן לקיש</b> (מגדולי אמוראי ארץ ישראל בדור השני)<b>: זה</b> – שאמר: אין אנו עולים לבקר את רבי יוחנן היום הזה?!, <b>אמר לשון הרע בצדק</b> – שעשה עצמו צדיק, שאמר שצריכים לבקר את רבי יוחנן, ומתוך שהזכירו את השם יוחנן נודע שחבר אחד ששמו יוחנן חסר<b>.</b>
<b>אמר רבי אבא בר כהנא</b> (אמורא ארץ ישראלי בדור השלישי)<b>: דורו של דוד</b> – הכוונה לימים שהיה שאול חי עדיין, ודויד נרדף על ידו (במקבילה בדברים רבה ה,י: 'דורו של שאול', וכך הגיה הגר"א), <b>כולן צדיקים היו, ועל ידי</b> (מכיוון, מפני) <b>שהיה להן</b> (צריך לומר כמו בכתב יד רומי: '<b>בהם</b>') <b>דילטורין</b> (מלשינים (מקור המילה בלטינית)) <b>היו יוצאין במלחמה</b> (צריך לומר כמו בכתב יד רומי: '<b>ל</b>מלחמה') <b>והיו נופלין</b> – אפילו במלחמות שישראל ניצחו בהן רבו הנופלים<b>. הוא</b> – דבר זה, שהיו בהם מלשינים, הוא <b>שדוד אמר</b> – בקריאה לה' שיושיע אותו מאויביו<b>: "נַפְשִׁי בְּתוֹךְ לְבָאִם</b>, <b>אֶשְׁכְּבָה לֹהֲטִים</b>, בְּנֵי אָדָם שִׁנֵּיהֶם חֲנִית וְחִצִּים, וּלְשׁוֹנָם חֶרֶב חַדָּה<b>"</b> (תהילים נז,ה) – אני כאילו מוקף אריות טורפים (הכוונה לאויביו המבקשים לטורפו), ואני כאילו שוכב בתוך אש לוהטת, ואני מוקף בני אדם ששיניהם ולשונם כחנית וחיצים וכחרב חדה (המשיל את אויביו לאוכלי אדם המבקשים לטורפו)<b>. "נַפְשִׁי בְּתוֹךְ לְבָאִם" - זה אבנר</b> – שר צבא שאול המלך, <b>ועמשא</b> – שר צבא אבשלום, <b>שהיו לבאים בתורה</b> – היו גיבורים בלימוד התורה, אך לא היו מוחים בשונאיי (מכיוון שאבשלום שָׂם את עמשא לשר צבא, יש ללמוד מזה שגם עמשא נמנה בתחילתו עם אויבי דויד. לפי חז"ל, עמשא היה מאנשי שאול המלך)<b>. "אֶשְׁכְּבָה לֹהֲטִים" - זה דואג</b> – ממונה על עדרי שאול המלך, <b>ואחיתופל</b> – יועץ דויד, <b>שהיו להוטין</b> (נלהבים, משתוקקים מאוד) <b>אחר לשון הרע</b> – לדבר עליי לשון הרע (דואג הלשין על דויד ועל נוב עיר הכוהנים כמו שכתוב בשמואל א כב,ט וכן בתהילים נב,ב. ועל אחיתופל לא מפורש במקרא, ומסורת היתה בידי חז"ל)<b>. "בְּנֵי אָדָם שִׁנֵּיהֶם חֲנִית וְחִצִּים" - אֵילּוּ בעלי קעילה</b> – שכתוב בהם<b>: "הֲיַסְגִּרֻנִי בַעֲלֵי קְעִילָה בְיָדוֹ</b>? <b>הֲיֵרֵד שָׁאוּל</b>?<b>"</b> (שמואל א כג,יא) – דויד שאל בה': האם ראשי העיר קעילה יסגירו אותו לידי שאול המלך שרדף אחריו? האם יעלה שאול למלחמה על קעילה? וכתוב לאחריו: "וַיֹּאמֶר ה': יַסְגִּירוּ". הרי שהלשינו על דויד<b>. "וּלְשׁוֹנָם חֶרֶב חַדָּה" - אֵילּוּ הזיפים: "בְּבוֹא הַזִּיפִים וַיֹּאמְרוּ לְשָׁאוּל</b>: הֲלֹא דָוִד מִסְתַּתֵּר עִמָּנוּ<b>"</b> (תהילים נד,ב) – אנשי העיר זיף בנחלת יהודה באו לשאול והודיעו לו שדויד מסתתר בסביבתם במדבר זיף (ראה שמואל א כג,יט). הרי שהלשינו על דויד<b>. באותה שעה אמר דוד לפני הקב"ה: רבון העולמים</b> (כינוי לה' אדון העולם)<b>, מה שכינתך לירד</b> (צריך לומר כמו בכתב יד רומי ובמקבילות במדרשי האגדה: '<b>עושה</b>') <b>בארץ?</b> – למה שכינתך שוהה בארץ? <b>סלק שכינתך מביניהון</b>! – מביניהם (מאנשים אלה שאינם כדאי שתשרה שכינתך ביניהם)<b>. הדא היא דכתיב:</b> – זה הוא [הדבר] שכתוב (לאחריו): <b>"רוּמָה עַל הַשָּׁמַיִם</b>, <b>אֱלֹהִים</b>, <b>עַל כָּל הָאָרֶץ כְּבוֹדֶךָ"</b> (תהילים נז,ו) – הראה שאתה גבוה מן השמים, וייגלה כבודך על כל הארץ. ויש לדרוש את הכתוב, שאמר דויד לה': הרם לשמים את שכינת כבודך שהיא כעת על כל הארץ; או שאמר: הרם שכינתך לשמים, ובזה תתכבד בכל הארץ<b>.</b>
<br><b>אבל דורו של אחאב</b> – מלך ישראל, <b>עובדי עבודה זרה היו, ועל ידי</b> (מכיוון, מפני) <b>שלא היה להן</b> (צריך לומר כמו בכתב יד רומי: '<b>בהם</b>') <b>דילטוריא</b> (מלשינוּת) <b>היו יורדין</b> (בכתב יד רומי: 'יוצאים') <b>למלחמה ונוצחין. הוא</b> – דבר זה, שלא היו בהם מלשינים, הוא <b>שעובדיהו</b> – אחד משרי אחאב מלך ישראל, <b>אומר לאליהו: "הֲלֹא הֻגַּד לַאדֹנִי אֵת אֲשֶׁר עָשִׂיתִי בַּהֲרֹג אִיזֶבֶל אֵת נְבִיאֵי י'י</b>, וָאַחְבִּא מִנְּבִיאֵי י'י מֵאָה אִישׁ, חֲמִשִּׁים חֲמִשִּׁים אִישׁ בַּמְּעָרָה, וָאֲכַלְכְּלֵם לֶחֶם וָמָיִם<b>"</b> (מלכים א יח,יג) – כשהמיתה המלכה איזבל את נביאי ה' שהתנגדו לפולחן הבעל, עובדיהו לקח מאה נביאים והחביא חמישים איש בכל מערה<b>. "וָאֲכַלְכְּלֵם לֶחֶם וָמָיִם" - אם "לחם" למה "מים", ואם "מים" למה "לחם"?</b> – למה צריך לכתוב שנתן להם גם לחם וגם מים? (במקבילות רק: 'אם "לחם" למה "מים"?' - למה צריך לכתוב שנתן להם מים, והרי מים ניתנים בחינם?) <b>אלא מלמד</b> – כתוב זה מורה, <b>שהיו המים קשין לו להביא יותר מן הלחם</b> – באותם ימים של עצירת גשמים שלוש שנים יבשו המעיינות מחמת הבצורת ולא היה מים, והיה קשה להביא מים יותר מלחם, שהביאם בטורח רב, אף שבדרך כלל קשה היא הספקת לחם מהספקת מים<b>. ואליהו מכריז בראש הכרמל</b> (בכתב יד רומי נוסף 'ואומר') – כשהתאספו נביאי הבעל ובני ישראל בהר הכרמל<b>: "אֲנִי נוֹתַרְתִּי נָבִיא לַי'י לְבַדִּי"</b> (מלכים א יח,כב) – נשארתי יחידי מנביאי ה' לאחר שהרגה איזבל את כולם<b>, וכל עמא ידעין ולא מפרסמין למלכא</b> – וכל העם יודעים (על הסתרתם של נביאי ה', שהרי עובדיהו אמר לאליהו: "הלוא הוגד לאדוני...", ומשמע שהוגד על ידי אחרים) ולא מפרסמים למלך (לא הלשינו למלך שלא אליהו לבדו נשאר נביא לה'. - דבר מאה הנביאים שהחביאם עובדיהו לא היה ידוע למלך, שלא הלשינו על עובדיהו שהחיה את הנביאים. הסתרתם של מאה אנשים וכלכלתם במשך זמן רב בימי רעב לא היתה יכולה להישאר סוד כמוס, ודבר כזה ודאי מתפרסם, ואף על פי כן לא נודע למלך. מכאן שלא היו מלשינים בדורו של אחאב)<b>.</b><br><br><small>ב<b>ויקרא רבה</b> כו,ב וב<b>פסיקתא דרב כהנא</b> ד,ב (וב<b>מדרש תהילים</b> ז,ז וב<b>במדבר רבה</b> יט,ב וב<b>דברים רבה</b> ה,י) נאמר: רבי יוסי ממלחייא ורבי יהושע דסכנין בשם רבי לוי: תינוקות שהיו בימי דויד, עד שלא טעמו טעם חטא היו יודעים לדרוש את התורה ארבעים ותשע פנים טמא וארבעים ותשע פנים טהור. והיה דויד מתפלל עליהם: "אתה י'י תשמרם" (תהילים יב,ח) - תיטר אורייתהון בלבהון (תשמור תורתם בליבם); "תנצרם מן הדור זו לעולם" (שם) - מן הדור שהוא חייב כלייה. ואחר כל השבח הזה היו יוצאים למלחמה ונופלים?! אלא על ידי שהיו בהם דילטורים. הוא שדויד אומר: "נפשי בתוך לבאים, אשכבה לוהטים, בני אדם שיניהם חנית וחיצים ולשונם חרב חדה" (תהילים נז,ה). "נפשי בתוך לבאים" - זה אבנר ועמשא, שהיו לבאים בתורה. "אשכבה לוהטים" - זה דואג ואחיתופל, שהיו להוטים אחר לשון הרע. "בני אדם שיניהם חנית וחיצים" - אלו אנשי קעילה: "היסגירוני בעלי קעילה בידו?" (שמואל א כג,יא). "ולשונם חרב חדה" - אלו הזיפים: "בבוא הזיפים ויאמרו לשאול: הלא דויד מסתתר עימנו" (תהילים נד,ב). באותה שעה אמר דויד: וכי מה השכינה עושה בארץ? "רומה על השמים, אלוהים" (תהילים נז,ו) - סלק שכינתך מביניהון. אבל דורו של אחאב כולם עובדי עבודה זרה היו, ועל ידי שלא היו בהם דילטורים היו יוצאים למלחמה ונוצחים. הוא שעובדיהו אמר לאליהו: "הלא הוגד לאדוני את אשר עשיתי בהרוג איזבל את נביאי י'י" וגו' "ואכלכלם לחם ומים" (מלכים א יח,יג) - אם לחם למה מים? אלא מלמד שהיו המים קשים לו להביא יותר מן הלחם. ואליהו מכריז בהר הכרמל ואומר: "אני נותרתי נביא לי'י לבדי" (מלכים א יח,כב), וכל עמא ידעין ולא מפרסמין למלכא.</small><br>• • •
<b>לשון הרע הורג שלושה ויותר</b><br>שואלים: <b>ולמה היה</b> (צריך לומר כמו בכתב יד רומי: '<b>הוא</b>') <b>קורא אותו שלישי?</b> – מדוע לשון הרע (רכילות ומלשינות) מכונה (בפי העם ובלשון חכמים) '[לשון] שלישי'?
<br>ומשיבים: <b>שהוא</b> – לשון הרע, <b>הורג שלשה</b> – אנשים<b>: האומרו והמקבלו וזה שנאמר עליו.</b>
<br>ומספרים: <b>ובימי שאול נהרגו</b> (בכתב יד רומי: 'הרג') <b>ארבעה</b> – אנשים בגלל לשון הרע<b>: דואג</b> – ממונה על עדרי שאול המלך, <b>שאמרו</b> – אמר לשון הרע על הכוהנים שבעיר נוב (ראה שמואל א כב,ט-י), ונהרג (כמו שאמרו בפסיקתא דרב כהנא ג,טז שגר העמלקי שנהרג (שמואל ב א,טו) היה דואג)<b>, שאול שקיבלו</b> – קיבל את לשון הרע על הכוהנים, ונהרג (שמואל ב א,ט-י) (בויקרא רבה כו,ז נאמר על הכתוב "וימות שאול במעלו אשר מעל בי'י" (דברי הימים א י,יג), שעל חמש חטאות מת שאול, ואחת מהן על שהרג נוב עיר הכוהנים)<b>, אחימלך</b> – הכוהן, <b>שנאמר עליו</b> – נאמר עליו אותו לשון הרע, ונהרג (שמואל א כב,טז. - אף שלא אחימלך בלבד נהרג אלא כל כוהני נוב נהרגו, נזכר אחימלך בלבד, כי אין הכוונה למספר האנשים אלא לסוגי האנשים, ואחימלך הוא דוגמה למי שנהרג בגלל שנאמר עליו לשון הרע, והוא הדין כל כוהני נוב ("יפה מראה"))<b>, ואבנר</b> – שר צבא שאול המלך נהרג (שמואל ב ג,ל), שנענש כתוצאה מלשון הרע בעניין נוב עיר הכוהנים, שלא מיחה בשאול על עניין זה, כדעת יש אומרים להלן<b>.</b><br><br><small>'לשון שלישי' מובנו מעיקרו היה לשון המפולגת לשלוש, היא לשון הנחש. הדילטור הושווה עם הנחש ("יוונית ויוונות בארץ ישראל", עמודים 292-293).<br><br>ב<b>ויקרא רבה</b> כו,ב וב<b>פסיקתא דרב כהנא</b> ד,ב (וב<b>מדרש תהילים</b> יב,ב ו-נב,ב וב<b>במדבר רבה</b> יט,ב וב<b>דברים רבה</b> ה,י) נאמר: ולמה נקרא שמו שלישי? - שהוא הורג שלושה: האומרו, והמקבלו, וזה שנאמר עליו. ובימי שאול הרג ארבעה: דואג שאמרו, שאול שקיבלו, אחימלך שנאמר עליו, ואבנר.<br><br>ב<b>בבלי ערכין</b> טו,ב אמרו: במערבא אמרי (בארץ ישראל היו אומרים): לישן תלתיי קטיל תלתיי - הורג למספרו ולמקבלו ולאומרים עליו (לזה שאומרים עליו).<br><br>השם 'לישן תלתיי' ללשון הרע שגור בפי התרגומים הארץ ישראלים, כמו בתרגומים לפסוקים הבאים: "וַיְמָרֲרֻהוּ וָרֹבּוּ וַיִּשְׂטְמֻהוּ בַּעֲלֵי חִצִּים" (בראשית מט,כג); "לֹא תֵלֵךְ רָכִיל בְּעַמֶּיךָ" (ויקרא יט,טז); "אָרוּר מַכֵּה רֵעֵהוּ בַּסָּתֶר" (דברים כז,כד); "מְלָשְׁנִי בַסֵּתֶר רֵעֵהוּ אוֹתוֹ אַצְמִית" (תהילים קא,ה); "אִישׁ לָשׁוֹן בַּל יִכּוֹן בָּאָרֶץ" (תהילים קמ,יב). ולדבר זה כיוונו בבבלי: "במערבא אמרי: לישן תלתיי קטיל תלתיי".<br><br>בפתגם הארץ ישראלי בבבלי נשמרו צורות בארמית מערבית. שם העצם 'לישן' וכן הצורה 'תלתיי' הם מערביים. העוקץ בפתגם מבוסס על דו המשמעות של 'תלתיי': גם 'מפולגת לשלוש' וגם 'שלוש'. דו משמעות זו אינה קיימת בעברית, לכן בניסוח בעברית בירושלמי ובמקבילותיו 'לשון שלישי' אבד העוקץ של דו המשמעות של 'תלתיי'.<br>פירוש אחר מבוסס על כך ש'שליש' פירושו מתווך. 'לשון שלישי' פירושו לשון המתווך המוליך דברים של לשון הרע בין אדם לחברו (כך פירש רש"י בבבלי ערכין). לפי פירוש זה, בניסוח בעברית בירושלמי ובמקבילותיו 'לשון שלישי' נשמר העוקץ של דו המשמעות: 'שלישי' פירושו 'מתווך' וגם 'שלוש' ("הלשון הארמית של היצירה הארץ ישראלית בתלמוד הבבלי (א)", "לשוננו" סו, עמודים 266-267).<br><br>כאן התחלת מקבילה בירושלמי סוטה א,ח.</small>
<br>ושואלים: <b>אבנר למה נהרג?</b> – מדוע נענש אבנר?
<br>ומשיבים בהבאת מחלוקת אמוראים: <b>רבי יהושע בן לוי</b> (אמורא ארץ ישראלי בדור הראשון) <b>ורבי שמעון בן לקיש</b> (מגדולי אמוראי ארץ ישראל בדור השני) <b>ורבנין</b> – והחכמים (נחלקו שני חכמים יחידים ורוב החכמים)<b>.</b>
<br><b>רבי יהושע בן לוי אמר: על</b> (במקבילה: 'על ידי') <b>שעשה דמן של</b> ה<b>נערים שחוק, שנאמר</b> – בסיפור המלחמה בין אנשי איש בושת בן שאול ובין אנשי דויד<b>: "</b>וַיֹּאמֶר אַבְנֵר אֶל יוֹאָב: <b>יָקוּמוּ נָא הַנְּעָרִים וִישַׂחֲקוּ לְפָנֵינוּ</b>. <b>וַיֹּאמֶר יוֹאָב</b>: <b>יָקֻמוּ"</b> (שמואל ב ב,יד) – אבנר הציע ליואב שחיילים צעירים משני המחנות יילחמו זה בזה כאילו דרך משחק, להראות את גבורתם ואת כשרונותיהם. בקרב בין שנים עשר אנשי אבנר שר צבא איש בושת ושנים עשר אנשי יואב שר צבא דויד כולם נהרגו. על הזלזול בחייהם של הנערים נהרג אבנר שהציע הצעה זו בראשונה<b>.</b>
<br><b>וריש לקיש</b> (צריך להוסיף כמו בכתב יד רומי: '<b>אמר</b>'. ובמקבילה: 'רבי שמעון בן לקיש אמר')<b>: על</b> (במקבילה: 'על ידי') <b>שהקדים שמו לשמו של דוד. הדא היא דכתיב:</b> – זה הוא [הדבר] שכתוב (בהצעת אבנר לכרות ברית עם דויד): <b>"וַיִּשְׁלַח אַבְנֵר מַלְאָכִים אֶל דָּוִד תַּחְתָּיו לֵאמֹר</b>: <b>לְמִי אָרֶץ</b>?<b>"</b> (שמואל ב ג,יב) – אבנר שלח מלאכים אל דויד במקומו: ידוע לך כי רוב הארץ בידי<b>. כתב</b> – אבנר כתב באיגרת לדויד<b>: מן אבנר לדוד</b> – אבנר היה צריך לכתוב: לדויד מאבנר, וכתב: מאבנר לדויד, שהקדים באיגרתו את שמו לשמו של דויד. המילה "תחתיו" נדרשת, שאבנר כתב את שמו של דויד תחת (אחרי) שמו, והרי זה כאינו מכיר בעליונותו של דויד עליו, ונחשב כמורד במלכות. על הזלזול במלכות דויד נהרג אבנר<b>.</b>
<br><b>ורבנין אמרין:</b> – והחכמים אומרים: <b>על</b> (במקבילה: 'על ידי') <b>שלא הניח לשאול להתפייס מן</b> (עם) <b>דוד. הדא היא דכתיב:</b> – זה הוא [הדבר] שכתוב (כששאול הלך לחפש את דויד בעין גדי, דויד ישב בירכתי מערה ושאול בא למערה, ואף על פי שהיה בידו של דויד להרוג את שאול, חס עליו וחתך את כנף מעילו, ולאחר שיצא שאול מהמערה קרא דויד לשאול והראה לו את כנף מעילו שבידו): <b>"וְאָבִי</b>, <b>רְאֵה</b>, <b>גַּם רְאֵה אֶת כְּנַף מְעִילְךָ בְּיָדִי</b>, כִּי בְּכָרְתִי אֶת כְּנַף מְעִילְךָ וְלֹא הֲרַגְתִּיךָ דַּע וּרְאֵה כִּי אֵין בְּיָדִי רָעָה וָפֶשַׁע וְלֹא חָטָאתִי לָךְ<b>"</b> (שמואל א כד,יא) – כשם שכרתי את כנף מעילך ולא הרגשת בדבר, יכולתי גם להורגך. מהעובדה שלא הרגתיך יוצא ברור שאין בכוונתי להרע לך ושלא חטאתי לך<b>. אמר ליה:</b> – אמר לו (אבנר לשאול): <b>מה את בעי מן גולגלוי</b> (צריך לומר כמו במקבילות במדרשי האגדה: '<b>גלגוי</b>', וכן הוא בהשלמת מגיה במקבילה) <b>דהדין?</b> – מה אתה רוצה (למה אתה שָׂם לב) מהפטפוט של זה (של דויד, שהוא משמיע דבר שקר, שהוא אומר שכרת את כנף מעילך)? <b>בסירה הוערת</b> – כנף המעיל הסתבכה בקוץ ונקרעה, ודויד מצא אותה<b>. וכיון שבאו</b> – שאול וחייליו, <b>למעגל</b> (מחנה מוקף גדר אבנים עגולה) – כשדויד נמלט אל מדבר זיף ושאול רדף אחריו, דויד התגנב אל מקום משכבו של שאול הישן במעגל ולקח חנית וצפחת (צלוחית או כד) מים שהיו מעל לראשו של שאול, אך לא נגע בו לרעה, ודויד קרא אל אבנר והוכיחו על שלא שמר את מלכו כראוי, <b>אמר ליה:</b> – אמר לו (דויד לאבנר): <b>"הֲלוֹא תַעֲנֶה אַבְנֵר"</b> (שמואל א כו,יד) – הלא הפעם תענה אבנר! מה תאמר על זה?<b>. גבי</b> (אצל) – במקרה של <b>כנף אמרת: בסירה הוערת. חנית וצפחת בסירה הוערו?!</b> (בתמיהה) – האם גם החנית והצפחת הסתבכו בקוץ? כך אמר דויד לאבנר. מכאן שאבנר לא נתן לשאול להתפייס עם דויד, ועל כך נענש (דויד סבר שאבנר אשם במידה רבה בשיבוש היחסים בינו לבין שאול, ראה שמואל א כו,יט).<br>
<br>ומציעים מסורת חלופית עלומת שֵׁם: <b>ויש אומרים: על ידי</b> (מכיוון, מפני) <b>שהיתה סְפֵיקָה</b> (יכולת, אפשרות) <b>בידו למחות בנוב עיר הכהנים ולא מיחה</b> – היתה יכולת בידי אבנר למחות בשאול בעניין נוב עיר הכוהנים, ואילו מיחה היה שאול שומע לו, ובגלל שלא מיחה נהרג (בשמואל א כב,יז נאמר: "וַיֹּאמֶר הַמֶּלֶךְ לָרָצִים הַנִּצָּבִים עָלָיו: סֹבּוּ וְהָמִיתוּ כֹּהֲנֵי ה', כִּי גַם יָדָם עִם דָּוִד וְכִי יָדְעוּ כִּי בֹרֵחַ הוּא וְלֹא גָלוּ אֶת אָזְנִי. וְלֹא אָבוּ עַבְדֵי הַמֶּלֶךְ לִשְׁלֹחַ אֶת יָדָם לִפְגֹעַ בְּכֹהֲנֵי ה'", ואמרו בירושלמי סנהדרין י,ב שאלה היו אבנר ועמשא)<b>.</b><br><br><small>מחלוקת האמוראים הובאה אגב דעת יש אומרים שזהה לדעה לעיל שאבנר נענש כתוצאה מלשון הרע בעניין נוב עיר הכוהנים.<br><br>עד כאן המקבילה בירושלמי סוטה.<br>במקבילה קיצרו הסופרים במסירה שלפנינו ובכתב יד רומי את הסוגיה והשמיטו מ'גם ראה' עד 'ולא מיחה', ומגיה השלים במסירה שלפנינו.<br><br>אמרו בפאה לעיל מינה שאבנר נהרג מפני לשון הרע, וכדעת יש אומרים. ואם כן, מה מקום לשאלה: "אבנר למה נהרג?". לכן נראה, שמקור הסוגיה בסוטה, ומסוטה הועתקה לפאה. אבל אפשר לומר, שעורכי הירושלמי שאבו אותה ממקור אגדי חיצוני וערכו אותה בסוטה ובפאה ("סוגיות מקבילות בירושלמי" (עבודה), עמוד 120).<br><br>ב<b>ויקרא רבה</b> כו,ב וב<b>פסיקתא דרב כהנא</b> ד,ב (וב<b>במדבר רבה</b> יט,ב ו-כג,יג) נאמר: למה נהרג אבנר? - רבי יהושע בן לוי אמר: על ידי שעשה דמם של נערים שחוק. הדא היא דכתיב: "ויאמר אבנר אל יואב: יקומו נא הנערים וישחקו לפנינו" (שמואל ב ב,יד). - רבי שמעון בן לקיש אמר: על ידי שהקדים שמו לשמו של דויד. הדא היא דכתיב: "וישלח אבנר מלאכים אל דויד תחתיו לאמור: למי ארץ?" (שמואל ב ג,יב). כתב: מן אבנר לדויד. - ורבנין אמרין: על ידי שלא המתין / הניח לשאול להתפייס עם / מן דויד. הדא היא דכתיב: "ואבי, ראה, גם ראה את כנף מעילך בידי" (שמואל א כד,יא). אמר ליה אבנר? מה את בעי מן גלגוי דדין? בסירה הוערת. וכיוון דאתון למעגל אמר ליה: "הלא תענה אבנר" (שמואל א כו,יד) - בכנף אמרת: בסירה הוערת; חנית וצפחת בסירה הוערו?!<br>ויש אומרים: על ידי שהיה ספיקה בידו למחות בשאול על נוב עיר הכוהנים ולא מיחה.<br><br>בפסיקתא דרב כהנא ובבמדבר רבה הפכו את דעות רבי יהושע בן לוי ורבי שמעון בן לקיש.<br><br>ב<b>בבלי סנהדרין</b> מט,א אמרו: "ויצא יואב מעם דויד וישלח מלאכים אחרי אבנר וישיבו אותו מבור הסירה" (שמואל ב ג,כו). מאי "בור הסירה"? - אמר רבי אבא בר כהנא: בור וסירה גרמו לו לאבנר שייהרג.<br><br>אבנר לא הניח לשאול להתפייס עם דויד. הוא טען בפני שאול, שדויד כלל לא היה במערה, אלא כנף המעיל נקרעה, כי נתפסה בקוצי הסירה אשר במשוכה שהיתה על הגדר שבפתח המערה. שם היא נשארה, וכך הגיעה לידי דויד.<br>המדרש המובא בתלמוד הירושלמי אינו מספר לנו מה השיב אבנר על החנית והצפחת. אולם בתלמוד הבבלי נמצא רמז לכך במדרש אחר.<br>נראה לנו, כי לאור הכרת התנאים במדבר יהודה, יש בידינו לשער מהו הרקע לדברים הללו. שאול, שהיה מלווה באנשים רבים, חייב היה לתכנן את מסלולי המרדפים שלו אחר דויד לפי תנאי השטח. היה עליו להבטיח חניות ליד בורות מים, כי בלעדיהן אין מסע כזה יכול להתקיים במדבר. נקל להעלות בדמיון כיצד תירץ אבנר לשאול את נפילתן של הצפחת והחנית בידי דויד. כמובן שלא "הוערו בסירה'', אלא בוודאי נשכחו ליד הבור בשעת התזוזה, ולאחר מכן מצאן שם דויד כאשר ירד לשאוב מים. מכאן: ''בור וסירה גרמו לאבנר שייהרג", על שפעמיים היטה את לב שאול מעל דויד וגרם לו שלא יאמין בצדקתו. פעם בהמצאת הסיפור על הבור ופעם בתירוץ הסירה שבפתח המערה. על כן, כאשר לקחו את אבנר להמיתו השיבו אותו מן המקום הנקרא ''בור הסירה" ("שיח ועץ במורשת ישראל", עמודים 79-80).<br><br>וב<b>בבלי סנהדרין</b> כ,א אמרו: אמר רב יהודה אמר רב: מפני מה נענש אבנר (ונהרג)? - מפני שהיה לו למחות בשאול (על הריגת נוב עיר הכוהנים) ולא מיחה.<br>רבי יצחק אמר: מיחה, ולא נענה.<br>למאן דאמר מיחה - מאי טעמא איענש? - אמר רב נחמן בר יצחק: מפני ששיהה מלכות בית דוד שתי שנים ומחצה (שהחזיק את תוקפה של מלכות איש בושת בן שאול במשך זמן זה).<br><br>דברי רב יהודה בשם רב בבבלי כדברי יש אומרים בירושלמי, ודברי רבי אבא בר כהנא בבבלי כדברי רבנין בירושלמי. בבבלי מובא טעם נוסף מפני מה נענש אבנר.</small><br>• • •
<b>לשון הרע נמשל לחץ ולגחלי רותם ולנשיכת נחש</b><br><b>"חִצֵּי גִבּוֹר שְׁנוּנִים עִם גַּחֲלֵי רְתָמִים"</b> (תהילים קכ,ד) – לשון רמייה פוגעת למרחקים כחיציו החדים של הגיבור המטיב לקלוע, ושורפת כגחלים מעץ הרותם (שיח הגדל במדבר. תושבי המדבר מכינים גחלים מהשורשים של הרותם. - העניין שם בלשון הרע, שנאמר בפסוקים שלפניו: "ה', הַצִּילָה נַפְשִׁי מִשְּׂפַת שֶׁקֶר, מִלָּשׁוֹן רְמִיָּה. מַה יִּתֵּן לְךָ וּמַה יֹּסִיף לָךְ לָשׁוֹן רְמִיָּה?" (תהילים קכ,ב-ג)), <b>- כל כלי זיין מכין במקומן, וזה</b> – חץ, <b>מכה מרחוק</b> – וכך דברי לשון הרע מכים אפילו מרחוק<b>. כל הגחלים כָּבוּ מבחוץ כבה</b> (צריך לומר כמו בכתב יד רומי: '<b>כבו</b>') <b>מבפנים</b> – כיוון שכבו מבחוץ, כבו גם בפנים<b>, ואֵילּוּ</b> – גחלי רתמים (פחמים של שורשי הרותם), <b>אף על פי שכבו מבחוץ לא כבו מבפנים</b> – גם לאחר שכבו מבחוץ עודן בוערות בפנים. כך המקבל לשון הרע (מי שהדברים נאמרו עליו), אף על פי שאתה מפייסו והוא מתפייס (ונראה ששכך כעסו), עדיין הוא בוער מבפנים (ואינו מתפייס לגמרי) (בראשית רבה צח,יט)<b>. מעשה באחד שהניח גחלים בוערות בחג</b> – הסוכות, <b>ובא ומצאן בוערות בפסח</b> – מזה ראיה שגחלי רתמים בוערות זמן רב מאוד<b>.</b><br><br><small>ב<b>בראשית רבה</b> צח,יט (כי"ו צט) נאמר: "וישטמוהו בעלי חיצים" - ..."חיצי גיבור שנונים עם גחלי רתמים" (תהילים קכ,ד) - ומה ראה למושלם בחץ (לדמות דברי לשון הרע לחץ) מכל כלי זיין? אלא כל כלי זין מכים במקומם, וזה מכה מרחוק, כך הוא לשון הרע דאמור ברומי וקטיל בסוריא (שהדבר אמור ברומי והורג בסוריה); ולא ככל גחלים אלא כגחלי רתמים, שכל גחלים כבים מבפנים, אבל גחלי רתמים אף על פי שהוא כבה מבחוץ עדיין הוא בוער מבפנים, כך כל מי שהוא מקבל לשון הרע, אף על פי שאתה הולך ומפייסו והוא מתפייס, עדיין הוא בוער מבפנים. מעשה ברותם אחד שהציתו בו את האור, והיה דולק שמונה עשר חודש: חורף וקיץ וחורף.<br><br>וב<b>מדרש תהילים</b> קכ,ד נאמר: נמשל הלשון לחץ, ולמה? שאם ישלוף האדם החרב שבידו להרוג את חבירו, הוא מתחנן לו ומבקש הימנו רחמים, מתנחם ההורג ומחזיר החרב לנרתיקו, אבל החץ כיוון שירה אותו והלך, אפילו מבקש להחזיר אינו יכול להחזיר, לכך נאמר: "חיצי גבור שנונים".<br>הרותם הזה מי שמדליקו גחליו אינם כבות. ומעשה היה בשני בני אדם שבאו במדבר וישבו תחת רותם אחד, ליקטו עצים מרותם ובישלו להם מה שיאכלו ואכלו לחם. לאחר שנה באו למדבר באותו מקום הרותם ומצאו אפר ממה שהדליקו, אמרו: הרי שנים עשר חודש יש לנו משעברנו ואכלנו במקום הזה. מיששו באפר והלכו עליו, ונכוו רגליהם מן הגחלים שתחת האפר, לפי שאין נכבות. לכך נמשל לשון הרע כגחלי רתמים, שנאמר: "עם גחלי רתמים".</small><br><br><small><b>גחלי רתמים</b><br>ב<b>בבלי בבא בתרא</b> עד,ב אמרו (תרגום): אמר רב אשי: אמר לי הונא בר נתן: פעם אחת היינו מהלכים במדבר, והיתה ירך של בשר איתנו, פתחנו (את הירך) וניקרנו (את גיד הנשה והחלב) והנחנו אותה על עשבים. עד שהבאנו עצים, החלימה הירך וצלינו אותה. כשחזרנו ובאנו (לאותו מקום) לאחר שנים עשר חודשי שנה, ראינו את אותם הגחלים שהיו לוחשות / חיות. כשבאתי לפני אמימר, אמר לי: אותו העשב - סמתרי (שיח קטן וריחני מאוד) היה, אותם הגחלים - של רותם היו.</small>
<b>אמר רבי שמואל בר נחמן</b> (אמורא ארץ ישראלי בדור השני והשלישי) – בדרך המשל על פי הכתוב שלהלן המדמה לנחש את המלשין המספר לשון הרע<b>: אומרים לנחש: מפני מה אתה מהלך ולשונך שותת</b> (נוזל) – נשלח מפיך ונגרר החוצה לארץ<b>? אמר לון</b> – אומר להם (הנחש)<b>: דו</b> (=דהוא) <b>גרם לי</b> – שהוא גרם לי (לשוני קבעה את גורלי. הנחש דיבר לשון הרע על ה' (דברים רבה ה,י), כשהסית את האישה בגן עדן לאכול מן הפרי האסור באכילה, וה' העניש את הנחש)<b>.</b>
<br>ועוד אומרים לנחש: <b>מה הנייה</b> (הנאה) יש <b>לך שאת</b> (שאתה) <b>נושך?</b> – נשיכתו של הנחש ממיתה בלבד, ואין לו לנחש כל תועלת מאותה נשיכה, שהרי אין הנחש יכול לאכול אדם וכל יצור גדול שהוא נושך והורג. <b>אריה טורף ואוכל, זאב טורף ואוכל</b> – הם אוכלים מה שהם טורפים, ויש להם הנאה שהם טורפים<b>, את</b> (אתה) <b>מה הנייה יש לך? א</b>ו<b>מר להן</b> – הנחש<b>: "אִם יִשֹּׁךְ הַנָּחָשׁ בְּלוֹא לָחַשׁ</b>, וְאֵין יִתְרוֹן לְבַעַל הַלָּשׁוֹן<b>"</b> (קוהלת י,יא) – בעל הלשון (כינוי למלשין) המכה בלשונו אינו טוב מן הנחש שאינו מכיש את האדם בלי שישמיע קודם לכן בלשונו לחש; ויש לדרוש את הכתוב: האם הנחש נושך בלי שלוחשים לו ומצווים עליו מן השמים לנשוך כדי להעניש את מישהו? <b>- אילולא איתאמר לי מן שמיא, נכית הוינא?!</b> – אילו לא נאמר לי מן השמים, נושך הייתי?! (בתמיהה) (כך הגרסה גם בכתב יד רומי. ומגיה במסירה שלפנינו גרס: 'אילולא איתאמר לי מן שמיא: נכית! - לא הוינא נכית'). - אבל מה יתרון ותועלת יש למדבר לשון הרע?
<br>ועוד אומרים לנחש: <b>מפני מה אתה נושך אבר אחד וכל האיברים מרגישים</b> (מילה זו הושלמה במסירה שלפנינו על ידי מגיה כמו שהוא בכתב יד רומי) – מחמת הארס המפעפע בהם, שלא כבנשיכת כל החיות הרעות<b>? א</b>ו<b>מר להן</b> – הנחש<b>: ולי אתם שואלין</b> (בכתב יד רומי: 'אומרים')<b>? אִמרו לבעל הלשון</b> (למלשין) – שאלו אותו, שפגיעתו קשה בהשוואה אליי<b>, שהוא</b> – המלשין <b>אומר כאן</b> – דבר מלשינות, <b>והורג</b> – על ידי דיבורו, <b>ברומי, אומר ברומי והורג בסוריא</b> – באותם הימים, מי שביקש לפגוע במי שהוא בסוריה, היה מלשין עליו לפני השלטון ברומי, וכן להיפך (סוריה היתה בימיהם בשלטון רומאי ובה ישבו הנציבים הרומאיים). הרי שבניגוד לנחש המטיל את ארסו בקורבן מתוך מגע עימו, יכול המלשין להרוג בלשונו גם ממרחק רב<b>.</b>
<br>ועוד אומרים לנחש: <b>ומפני מה אתה מצוי בין הגדרות</b> – שוכן בין אבני הגדרות<b>? אמר להם</b> – הנחש<b>: אני פרצתי גדרו של</b> ה<b>עולם</b> – הנחש גרם את החטא הראשון בעולם, שהחטיא את האדם ואשתו בגן עדן באכילה מן הפרי האסור באכילה. ולפי שהנחש פרץ גדרו של העולם תחילה, הוא נושך כל פורצי גדרות (מי שעוברים על המצוות) (ויקרא רבה כו,ב), כמו שנאמר: "וּפֹרֵץ גָּדֵר יִשְּׁכֶנּוּ נָחָשׁ" (קוהלת י,ח), ולכן הוא מצוי בין הגדרות (השאלה והתשובה האחרונות נוספו במסירה שלפנינו על ידי מגיה, ואינן בכתב יד רומי)<b>.</b><br><br><small>כאן מסתיים התלמוד לחלקה הראשון של התוספתא הצמודה למשנה.<br><br>ב<b>ויקרא רבה</b> כו,ב וב<b>פסיקתא דרב כהנא</b> ד,ב (וב<b>במדבר רבה</b> יט,ב וב<b>דברים רבה</b> ה,י) נאמר: אמר רבי שמואל בר נחמן: אמרו לנחש: מפני מה את מצוי בין הגדירות? אמר להם: מפני שפרצתי גדרו של עולם. אמרו לו: מפני מה את מהלך ולשונך שותת בארץ? אמר להם: מפני שהוא גרם לי. אמרו לו: מה הנייה יש לך? ארי דורס ואוכל, זאב טורף ואוכל, ואת נושך וממית. אמר להם: "אם יישוך הנחש בלא לחש" (קוהלת י,יא) - איפשר דאנא עבד כלום ולא איתאמר לי מן עילותא?! (האם אפשר שאני עושה כלום אם לא נאמר לי מלמעלה?) אמרו לו: ומפני מה את נושך באבר אחד וכל האיברים מרגישים? אמר להם: ולי אתם אומרים? אמרו לבעל הלשון, שהוא אומר כאן והורג ברומי, אומר ברומי והורג בסוף העולם.<br><br>וב<b>קוהלת רבה</b> י [יא] נאמר: "אם יישוך הנחש בלוא לחש" - אמר רבי אבא בר כהנא: לעולם אין הנחש נושך אלא אם כן נלחש לו מלמעלה, ואין הארי טורף אלא אם כן נלחש לו מלמעלה, ואין המלכות מתגרה על בני אדם אלא אם כן נלחש לה מלמעלה.<br>אמר רבי שמואל בר נחמן: אומרים לנחש: מפני מה לשונך שותת? - היא גרמה לי. - מפני מה גופך מצורע? - לשוני גרם. - מפני מה אתה נושך באבר אחד וכולם מרגישים ומרתתים? אמר להם: ולי אתם אומרים? אמרו לבעל הלשון, דהוא אומר כאן והורג ברומי או ברומי והורג כאן / בסוף העולם. - מפני מה אתה מצוי בין הגדרות? - מפני שפרצתי גדרו של עולם.<br><br>ב<b>בבלי ערכין</b> טו,ב ו<b>תענית</b> ח,א אמרו: אמר ריש לקיש: מאי דכתיב: "אם יישוך הנחש בלא לחש, ואין יתרון לבעל הלשון"? - לעתיד לבוא מתקבצות כל החיות ובאות אצל נחש ואומרות לו: ארי דורס ואוכל, זאב טורף ואוכל, אתה מה הנאה יש לך? ואומר להן: וכי מה יתרון לבעל הלשון? (אף בעל הלשון מזיק ביותר בלשון הרע שהוא אומר ואינו נהנה ממנו)<br><br>בבבלי "אם יישוך הנחש בלא לחש" הוא מדברי האומרים לנחש, ובירושלמי ובמדרשי האגדה הוא מדברי הנחש לאומרים לו.</small><br>• • •
<b>זכות ועבירה, מחשבה טובה ומחשבה רעה</b><br>מביאים ברייתא: <b>הזכות</b> – מצווה שאדם עושה (הכוונה לכל אחת מהמצוות), <b>- יש לה קרן</b> – יש שכר על המצווה עצמה, <b>ויש לה פירות</b> – יש שכר גם על תוצאות המצווה<b>,</b> אבל <b>עבירה</b> – שאדם עושה, <b>- יש לה קרן</b> – יש עונש רק על העבירה עצמה, <b>ואין לה פירות</b> – אין עונש על תוצאות העבירה (כאן אין "זכות" משמשת במובן צדקה, כי כאן היא באה בניגוד ל"עבירה". "זכיות" בניגוד ל"עבירות" יש בירושלמי להלן)<b>.</b> מה המקור בכתוב לכך? - <b>הזכות - יש לה קרן ויש לה פירות, שנאמר</b> (בכתב יד רומי כאן ולהלן: 'דכתיב')<b>: "אִמְרוּ צַדִּיק כִּי טוֹב</b>, <b>כִּי פְרִי מַעַלְלֵיהֶם יֹאכֵלוּ"</b> (ישעיהו ג,י) – הַכירו שהצדיק טוב לו, שהרי הצדיקים ייהנו מתוצאות מעשיהם הטובים. הרי שיש פירות למצוות<b>. עבירה - יש לה קרן ואין לה פירות, שנאמר: "אוֹי לְרָשָׁע רָע</b>, <b>כִּי גְמוּל יָדָיו יֵעָשֶׂה לּוֹ"</b> (ישעיהו ג,יא) – לרשע יהיה רע, שהרי ייעשה לו לפי מעשיו הרעים. ומהשוואת שני הכתובים עולה שהרשע ייעשה לו רק לפי מעשיו הרעים ולא לפי תוצאות מעשיו הרעים. הרי שאין פירות לעבירות<b>. מה אני מקיים</b> – איך אפרש את מה שנאמר בעוברי עבירה: <b>"וְיֹאכְלוּ מִפְּרִי דַרְכָּם"</b> (משלי א,לא) – (מי שאינם שומעים למוסר החוכמה) ייענשו מתוצאות התנהגותם הרעה<b>?</b> – הרי שיש פירות גם לעבירה, שהרי הרשע נענש גם על פירות העבירה! <b>אלא כל עבירה שעשת</b> (שעשתה) <b>פרי</b> – שיש תוצאות לעבירה, כגון שאחרים למדו מעושה העבירה לעשות כמוהו, <b>- יש לה פרי</b> – יש עונש על תוצאות העבירה<b>, ושלא עשת</b> (עשתה) <b>פרי - אין לה פרי.</b>
ומביאים את המשך הברייתא: <b>מחשבה טובה</b> – אדם שחשב לעשות מעשה טוב, ולא הוציא את מחשבתו לפועל, שלא עשה את המעשה הטוב, <b>- המקום</b> (כינוי לאלוהים) <b>מצרפה</b> (במסירה שלפנינו הוסיף מגיה כאן ולהלן 'למעשה' בהשפעת נוסח הבבלי, ואינו בכתב יד רומי) – הקב"ה דן את המחשבה כאילו היתה מעשה, והאדם מקבל שכר על המחשבה כאילו כבר עשה את המעשה<b>,</b> אבל <b>מחשבה רעה</b> – אדם שחשב לעשות מעשה רע, ולא הוציא את מחשבתו לפועל, שלא עשה את המעשה הרע, <b>- אין המקום מצרפה</b> – אין הקב"ה דן את המחשבה כאילו היתה מעשה, ואין האדם מקבל עונש על המחשבה<b>.</b> מה המקור בכתוב לכך? - <b>מחשבה טובה - המקום מצרפה, דכתיב:</b> – שכתוב: <b>"אָז נִדְבְּרוּ יִרְאֵי י'י אִישׁ אֶת רֵעֵהוּ</b>, וַיַּקְשֵׁב י'י וַיִּשְׁמָע, וַיִּכָּתֵב סֵפֶר זִכָּרוֹן לְפָנָיו לְיִרְאֵי י'י וּלְחֹשְׁבֵי שְׁמוֹ<b>"</b> (מלאכי ג,טז) – דברי יראי ה' ומחשיבי שמו (המכבדים אותו) לא ייעלמו ממנו וייכתבו בספר שבו נכתבים לפני ה' מעשי בני האדם; ויש לדרוש את סוף הכתוב, שהחושבים לעשות מצווה, אף על פי שלא עשו אותה, נזכרים לפני ה' כאילו עשו אותה<b>. מחשבה רעה - אין המקום מצרפה</b>, שכתוב<b>: "אָוֶן אִם רָאִיתִי בְלִבִּי</b>, <b>לֹא יִשְׁמַע י'י"</b> (תהילים סו,יח) – אילו היתה בליבי מחשבת רשע, לא היה ה' מקבל את תפילתי; ויש לפרש עוד: גם כשהיתה מחשבת רשע בליבי, ה' היה כלא שומע והתעלם ממנה<b>.</b><br><br><small>'מצרפה' בלשון חכמים משמעו: מחבר אותה. נראה שהכוונה בירושלמי היא שמחשבה טובה הקב"ה 'מצרפה' - מחבר אותה לחשבון מעשיו הטובים של איש זה כזכות נוספת לטובתו, ולעומת זאת מחשבה רעה אין הקב"ה מחבר אותה לחשבון מעשיו הרעים ("עוד על 'מחשבה טובה הקב"ה מצרפה'", "המעין" מט,א, עמוד 52).<br><br>ברייתא זו נמצאת בתוספתא הצמודה למשנה. כאן מתחיל התלמוד לחלקה השני של התוספתא.</small><br>
<br>ומצמצמים את תחולת הקביעה: <b>הדא דתימר</b> – זאת שאתה אומר (דבר זה שאתה אומר, שמחשבה טובה - המקום מצרפה, ומחשבה רעה - אין המקום מצרפה), <b>- בישראל, אבל בגוים - חילופין</b> – חילוף הדברים, הפך מה שבא לפני כן<b>: מחשבה טובה - אין הקב"ה</b> (בכתב יד רומי כאן ולהלן: 'המקום') <b>מצרפה,</b> אבל <b>מחשבה רעה - הקב"ה מצרפה.</b> מה המקור בכתוב לכך? - <b>מחשבה טובה - אין המקום מצרפה, דכתיב:</b> – שכתוב (כששרי בבל הלשינו על דניאל לפני המלך דריווש המדי שעבר על צו המלך, שגזר שכל העובר עליו יושלך לבור אריות): <b>"</b>וְעַל דָּנִיֵּאל שָׂם בָּל לְשֵׁיזָבוּתֵהּ, <b>וְעַד מֶעָלֵי שִׁמְשָׁא הֲוָא מִשְׁתַּדַּר לְהַצָּלוּתֵהּ"</b> (דניאל ו,טו) – ועל דניאל שם לב להושיעו, ועד בוא השמש היה משתדל להצילו (המלך חשב איך להציל את דניאל אף על פי שעבר על גזירתו, ובמשך כל היום חיפש דרך להציל את דניאל)<b>, ולא כתיב:</b> – ולא כתוב: <b>'לשיזביה'</b> (צריך לומר כמו בכתב יד רומי: 'ולית כתיב: <b>ושיזב[י]ה</b>' – ואין כתוב: 'והצילו' - אף על פי שהמלך הציל את דניאל עד שקיעת השמש, אין כתוב אלא שחשב להצילו עד שקיעת השמש, שהמחשבה הטובה שחשב אינה נחשבת כאילו הצילו (אחרי שקיעת השמש נאלץ המלך להיכנע לדרישת שריו לדון את דניאל. - הנוסח בהבאת הירושלמי על ידי בעלי התוספות בבבלי קידושין לט,ב הוא כבכתב יד רומי, אבל לא הזכירו שמקור הבאת הדברים הוא הירושלמי. פירושנו הוא כדבריהם שם)<b>. מחשבה רעה - הקב"ה מצרפה</b>, שכתוב (בנבואה על חורבן אדום וחטאיו נגד ישראל)<b>: "מִקָּטֶל מֵחֲמַס אָחִיךָ יַעֲקֹב</b> תְּכַסְּךָ בוּשָׁה, וְנִכְרַתָּ לְעוֹלָם<b>"</b> (עובדיה א,ט-י) – בגלל מעשי ההרג והרשע שעשית לישראל, שהוא אחיך, יבוא לך צער ותישמד לעולם (יעקב הוא אחיו של עשיו שממנו יצא אדום), <b>- וכי הרגו</b> – עשיו ליעקב<b>? אלא מלמד</b> – כתוב זה מורה, <b>שחשב עליו להורגו, והעלה עליו</b> (החשיב לו) <b>הכתוב</b> (בכתב יד רומי: 'המקום') <b>כאִילּוּ הרגו.</b><br><br><small>במסירה שלפנינו הוסיף מגיה את המילה 'למעשה' ('מצרפה למעשה') רק בקטע המדבר בישראל ולא בקטע המדבר בגויים.<br><br>ב<b>תוספתא פאה</b> א,ב-ד שנו: זכות - יש לה קרן ויש לה פירות, שנאמר: "אמרו צדיק כי טוב, כי פרי מעלליהם יאכלו" (ישעיהו ג,י). עבירה - יש לה קרן ואין לה פירות, שנאמר: "אוי לרשע רע, כי גמול ידיו ייעשה לו" (ישעיהו ג,יא). אם כן, מה אני מקיים: "ויאכלו מפרי דרכם וממועצותיהם ישבעו" (משלי א,לא)? אלא עבירה שעושה פירות - יש לה פירות, ושאין עושה פירות - אין לה פירות.<br>מחשבה טובה - המקום מצרפה. מחשבה רעה - אין המקום מצרפה, שנאמר: "אוון אם ראיתי בליבי, לא ישמע ה'" (תהילים סו,יח). הא מה אני מקיים: "שמעי הארץ, הנה אנוכי מביא רעה על העם הזה פרי מחשבותם" (ירמיהו ו,יט)? אלא מחשבה שעושה פירות (שקיים מחשבתו ועשה מעשה) - המקום מצרפה עם המעשה, ושאינה עושה פירות - אין המקום מצרפה עם המעשה.<br><br>בתוספתא לא הובא מקור ל"מחשבה טובה - המקום מצרפה". ובירושלמי לא הובא "מה אני מקיים: "הנה אנוכי מביא רעה אל העם הזה פרי מחשבותם" (ירמיהו ו,יט)?...".<br><br>ב<b>מסכת אבות דרבי נתן</b> נוסח א פרק מ נאמר: זכות - יש לה קרן ויש לה פירות, שנאמר: "אמרו צדיק כי טוב, כי פרי מעלליהם יאכלו" (ישעיהו ג,י). עבירה - יש לה קרן ואין לה פירות, שנאמר: "אוי לרשע רע, כי גמול ידיו ייעשה לו" (ישעיהו ג,יא). ויש אומרים: יש להן לעבירות פירות, שנאמר: "ויאכלו מפרי דרכם וממועצותיהם ישבעו" (משלי א,לא).<br><br>ב<b>בבלי קידושין</b> מ,א אמרו: הזכות - יש לה קרן ויש לה פירות, שנאמר: "אמרו צדיק כי טוב, כי פרי מעלליהם יאכלו" (ישעיהו ג,י). עבירה - יש לה קרן ואין לה פירות, שנאמר: "אוי לרשע רע, כי גמול ידיו ייעשה לו" (ישעיהו ג,יא). אלא מה אני מקיים: "ויאכלו מפרי דרכם וממועצותיהם ישבעו" (משלי א,לא)? עבירה שעושה פירות - יש לה פירות, ושאינה עושה פירות - אין לה פירות.<br>מחשבה טובה - הקב"ה מצרפה למעשה, שנאמר: "אז נדברו יראי ה' איש אל רעהו, ויקשב ה' וישמע, וייכתב ספר זיכרון לפניו ליראי ה' ולחושבי שמו" (מלאכי ג,טז) - מאי "ולחושבי שמו"? אמר רב אסי: אפילו חשב לעשות מצווה, ונאנס ולא עשאה, מעלה עליו הכתוב כאילו עשאה. מחשבה רעה - אין הקב"ה מצרפה למעשה, שנאמר: "אוון אם ראיתי בליבי, לא ישמע ה'" (תהילים סו,יח). אלא מה אני מקיים: "הנה אנוכי מביא רעה אל העם הזה פרי מחשבותם" (ירמיהו ו,יט)? מחשבה שעושה פירות - הקב"ה מצרפה למעשה, ושאינה עושה פירות - אין הקב"ה מצרפה למעשה.</small>
<br>ואלא הא כתיב: "למען תפוש את בית ישראל בליבם" (יחזקאל יד,ה)! (הרי שנענשים גם על מחשבה שבלב!) - אמר רב אחא בר יעקב: ההוא בעבודה זרה הוא דכתיב (ומפני חומרתה אף המהרהר בה נענש).<br><br><small>בבבלי דיברו בעניין מחשבה טובה ומחשבה רעה רק בישראל ולא בגויים, שלא כבירושלמי. בבבלי דיברו בעניין מחשבה רעה בעבודה זרה, שלא כבירושלמי.<br>בבבלי נוספה המילה 'למעשה' ('מצרפה למעשה'). המילה הזו נוספה בשל האמור בסוף הקטע: "מחשבה שעושה פירות - הקב"ה מצרפה למעשה". במסירה שלפנינו בירושלמי הוסיף מגיה את המילה 'למעשה' רק בקטע המדבר בישראל ולא בקטע המדבר בגויים, וזאת בהשפעת נוסח הבבלי המדבר רק בישראל.<br><br>ב<b>מדרש תהילים</b> ל,ד נאמר: רבי נחמיה אומר: חשב נוכרי לעשות עבירה - אף על פי שלא עשאה, הקב"ה חושבה כאילו עשאה, שנאמר: "ארמי אובד אבי" (דברים כו,ה) - וכי היכן איבד לבן ליעקב? אלא על ידי שחשב לאבדו, מעלה עליו הכתוב כאילו איבדו. ואם חשב לעשות מצווה - אינו (כותבה) [צריך לומר: חושבה] עד שיעשנה, שנאמר: "ועד מעלי שמשא הווה משתדר להצלותיה" (דניאל ו,טו) - אף על פי שחשב להצילו, לא חשב לו הקב"ה עד שעשאה.<br>וישראל שחשב לעשות עבירה - אין הקב"ה חושבה עד שיעשנה, שנאמר: "הוי חושבי אוון ופועלי רע על משכבותם" (מיכה ב,א). אמר דויד: "אוון אם ראיתי בליבי, לא ישמע ה'" (תהילים סו,יח). ואם חשב לעשות מצווה - אף על פי שלא עשאה, מעלה עליו הכתוב כאילו עשאה, שנאמר: "וייכתב ספר זיכרון לפניו ליראי ה' ולחושבי שמו" (מלאכי ג,טז).<br><br>הלשון במדרש תהילים: "חושבה כאילו עשאה" ו-"אינו חושבה עד שיעשנה", ובמקורות האחרים: "מצרפה" ו-"אינו מצרפה". יש לפרש את הלשון במקורות האחרים כמו במדרש תהילים.</small><br><br><small><b>"מקטל מחמס אחיך יעקב"</b><br>בירושלמי פאה א,א מצאנו מדרש שממנו עולה כי חלוקת הפסוקים בתנ"ך שלפני הדרשן היתה שונה מחלוקת הפסוקים בתנ"ך שלנו:<br>מחשבה רעה הקב"ה מצרפה: "<b>מִקָּטֶל מֵחֲמַס אָחִיךָ יַעֲקֹב"</b> - וכי הרגו? אלא מלמד שחשב עליו להורגו, והעלה עליו הכתוב כאילו הרגו.<br>הפסוקים הנדרשים כאן הם מספר עובדיה פסוקים ט-י: “וְחַתּוּ גִבּוֹרֶיךָ תֵּימָן לְמַעַן יִכָּרֶת אִישׁ מֵהַר עֵשָׂו מִקָּטֶל. מֵחֲמַס אָחִיךָ יַעֲקֹב תְּכַסְּךָ בוּשָׁה וְנִכְרַתָּ לְעוֹלָם“. <br>מהלך הסוגיה משקף חלוקה שונה של הפסוקים: פסוק ט מסתיים במילה <b>עֵשָׂו</b>, ופסוק י פותח במילה <b>מִקָּטֶל</b>. ומעניין שבמקום אחר דורשים חז"ל שני פסוקים אלה לעניין אחר, ולמרבה ההפתעה גם שם חלוקת הפסוקים זהה לחלוקה המשתקפת בירושלמי:<br>"אַתֶּם עֹבְרִים בִּגְבוּל אֲחֵיכֶם" (דברים ב,ד) - אלה בני עשו, אף על פי שהם בני עשו, אחיכם הם. ...כיוצא בו: "מֵחֲמַס אָחִיךָ יַעֲקֹב" (עובדיה א,י) - <b>אף על פי שהוא קוטלך, אף על פי שהוא חומסך</b>, אחיך הוא (דברים רבה, מהדורת ליברמן, פרשת דברים, כב).<br>והנה מתברר כי חלוקת הפסוקים כפי שהייתה בתנ"ך של חז"ל מצויה גם בתרגומים הקדומים. בתרגום השבעים ליוונית פסוק י פותח במילה <b>מִקָּטֶל</b>, והוא הדין בתרגום הוולגטה ללטינית ובתרגום הפשיטתא הארמי־הסורי.<br>הצטברות הנתונים הללו מחזקת מאוד את הטענה שעל פי גרסת התנ"ך הרווחת בתקופת חז"ל חלוקת הפסוקים בספר עובדיה היתה שונה מזו שבתנ"ך שלנו ("התנ"ך של התנאים" (מאמר בעיתון)).</small><br>• • •
<b>צדיק גמור שמרד ורשע גמור ששב</b><br>מציעים ברייתא: <b>תני רבי שמעון בן יוחי</b> (תנא בדור הרביעי)<b>: הרי שהיה אדם צדיק גמור כל ימיו</b>, <b>ובאחרונה מרד</b> – בסוף ימיו פשע ועבר עבירות, <b>- איבד זה כל מה שעשה כל ימיו</b> – אין נחשבים לו כל המצוות והמעשים הטובים שעשה כשהיה צדיק<b>. מה טעם?</b> – מה המקור בכתוב לדבר זה? - <b>"וּבְשׁוּב צַדִּיק מִצִּדְקָתוֹ וְעָשָׂה עָוֶל</b>, כְּכֹל הַתּוֹעֵבוֹת אֲשֶׁר עָשָׂה הָרָשָׁע יַעֲשֶׂה, וָחָי? כָּל צִדְקֹתָיו אֲשֶׁר עָשָׂה לֹא תִזָּכַרְנָה; בְּמַעֲלוֹ אֲשֶׁר מָעַל וּבְחַטָּאתוֹ אֲשֶׁר חָטָא, בָּם יָמוּת<b>"</b> (יחזקאל יח,כד) – אם ישוב הצדיק ממעשיו הטובים וייהפך לרשע, האם יחיה? (בתמיהה)<b>.</b>
<br>ומציעים פרשנות מצמצמת לברייתא: <b>רבי שמעון בן לקיש</b> (מגדולי אמוראי ארץ ישראל בדור השני) <b>אמר: ובתוהא</b> (מתחרט) <b>על הראשונות</b> – אין מדובר כאן במי שרק חדל להיות צדיק ועושה מעשים רעים, אלא שהוא גם מתחרט על כל המעשים הטובים שעשה כשהיה צדיק, ולכן אין נחשבים לו כל המעשים הטובים שעשה. אבל אם היה צדיק, ואחר כך ראה שהזמנים נשתנו ולא כדאי לו להמשיך במעשים טובים, לא איבד כל מה שעשה<b>.</b><br>
<br>ומציעים את המשך הברייתא: <b>הרי שהיה אדם רשע גמור כל ימיו</b>, <b>ובסוף</b> – בסוף ימיו, <b>עשה תשובה - הקב"ה מקבלו</b> – מקבל את השב בתשובה<b>. מה טעם?</b> – מה המקור בכתוב לדבר זה? - <b>"וּבְשׁוּב רָשָׁע מֵרִשְׁעָתוֹ</b> אֲשֶׁר עָשָׂה וַיַּעַשׂ מִשְׁפָּט וּצְדָקָה, הוּא אֶת נַפְשׁוֹ יְחַיֶּה<b>"</b> (יחזקאל יח,כז), <b>"וּבְשׁוּב רָשָׁע מֵרִשְׁעָתוֹ</b> וְעָשָׂה מִשְׁפָּט וּצְדָקָה, עֲלֵיהֶם הוּא יִחְיֶה<b>"</b> (יחזקאל לג,יט) – אם ישוב הרשע ממעשיו הרעים, יישפט לפי מעשיו הטובים האחרונים, ולא ייזכרו מעשיו הרעים, ויחיה על ידי מעשיו הטובים<b>.</b>
<br><b>אמר רבי יוחנן</b> (גדול אמוראי ארץ ישראל בדור השני)<b>: ולא עוד אלא</b> – לא זו בלבד אלא גם <b>כל העבירות שעשה</b> – כשהיה רשע, <b>הן נחשבין עליו כזכיות</b> – לאחר ששב מרשעו<b>. מה טעם?</b> – מה המקור בכתוב לדבר זה? - <b>"מֹר וַאֲהָלוֹת קְצִיעוֹת כָּל בִּגְדֹתֶיךָ"</b> (תהילים מה,ט) – כל בגדי המלך מבושמים במיני בשמים יקרים; ויש לדרוש את הכתוב: <b>- כל בגידות שבגדת בי הרי הן כמור ואהלות וקציעות</b> – כל מעשיך הרעים שעשית בעבר עולה מהם ריח טוב, שהם נחשבים לך כזכיות. כך אומר ה' לרשע ששב מרשעו. ודורש "בגדותיך" מלשון בגידה (הירושלמי משתמש במונח "עבירות" שהוא שם כולל לשגגות וגם לזדונות. ברם מלשון הירושלמי נראה שמדובר בזדונות: "הרי שהיה רשע גמור", "כל העבירות שעשה", "כל בגידות". ואם כך, הירושלמי הוא כשיטת ריש לקיש שאמר: גדולה תשובה שזדונות נעשות לו כזכיות (בבלי יומא פו,ב))<b>.</b><br><br><small>ב<b>תוספתא קידושין</b> א,טו-טז שנו: רבי שמעון אומר: היה אדם צדיק כל ימיו ובאחרונה מרד - איבד את הכול, שנאמר: "צדקת הצדיק לא תצילנו ביום פשעו" (יחזקאל לג,יב). היה אדם רשע כל ימיו ועשה תשובה באחרונה - המקום מקבלו, שנאמר: "ורשעת הרשע לא ייכשל בה ביום שובו מרשעו" (יחזקאל לג,יב).<br><br>ב<b>שיר השירים רבה</b> ו [ה,טז] א (וב<b>במדבר רבה</b> י,א) נאמר: "חיכו ממתקים" - ..."ובשוב רשע מרשעתו אשר עשה ויעש משפט וצדקה, הוא את נפשו יחיה" (יחזקאל יח,כז) - יש לך חיך מתוק מזה? (רק פיו של ה' יכול היה להוציא מילים מתוקות אלה) - אמר רבי שמעון בן לקיש: ובלבד בתוהא על הראשונות (לא די בזה שהוא חדל להיות רשע, אלא שהוא גם מתחרט על כל מה שעשה בזמן שהיה רשע. אבל אם היה רשע, ואחר כך ראה שהזמנים נשתנו ולא כדאי לו להמשיך במעשים רעים, אין לראותו כבעל תשובה). - הא כיצד? - תני רבי שמעון בן יוחאי: הרי שהיה אדם צדיק כל ימיו ולבסוף נעשה רשע - עליו הכתוב אומר: "כל צדקותיו אשר עשה לא תיזכרנה" (יחזקאל יח,כד; לג,יג). הרי שהיה אדם רשע כל ימיו ולבסוף נעשה צדיק - עליו הכתוב אומר: "ורשעת הרשע לא ייכשל בה ביום שובו מרשעו" (יחזקאל לג,יב). - אמר רבי יוחנן: ולא עוד אלא כל עבירות שעשה - הקב"ה מונה אותן לו זכיות. הדא היא דכתיב: "מור ואהלות קציעות כל בגדותיך" (תהילים מה,ט) - כל בגידות שבגדת בי הרי הן כמור ואהלות לפניי [ב<b>במדבר רבה</b> נוסף: בזמן שהן קצועות (בזמן שהן קצוצות, כשהוא חוזר בו וקוצץ לגמרי את הבגידות ומפסיק להמשיך בחטאים). </small>ואומר: "עליהם הוא יחיה" (דורש ש"עליהם הוא יחיה" מכוון גם למה שכתוב "מרשעתו", שגם על החטאים שחטא יחיה, שהעבירות שעשה נעשות לו זכויות)<small>].<br><br>במדרשי האגדה מובאים דברי רבי שמעון בן לקיש לפני הברייתא של רבי שמעון בן יוחאי, ומשמע שדבריו מוסבים לגבי רשע ששב מדרכו הרעה שנזכר לפני כן.<br><br>ב<b>שמות רבה</b> לא,א נאמר: מניין אתה אומר, שאם שב אדם ועשה תשובה - אפילו יש בידו עוונות הרבה, הוא עושה אותן זכיות? - דכתיב: "ובשוב רשע מרשעתו ועשה משפט וצדקה, עליהם הוא יחיה" (יחזקאל לג,יט).<br><br>ב<b>בבלי קידושין</b> מ,ב אמרו: רבי שמעון בן יוחי אומר: אפילו צדיק גמור כל ימיו ומרד באחרונה - איבד את כל הראשונות, שנאמר: "צדקת הצדיק לא תצילנו ביום פשעו" (יחזקאל לג,יב). ואפילו רשע גמור כל ימיו ועשה תשובה באחרונה - אין מזכירים לו שוב רשעו, שנאמר: "ורשעת הרשע לא ייכשל בה ביום שובו מרשעו" (יחזקאל לג,יב).<br>ונהווי כמחצה עוונות ומחצה זכיות! (מדוע לא ייחשבו לו אלה כנגד אלה?) / כמחצה זכאי ומחצה חייב! - אמר ריש לקיש: בתוהא על הראשונות.<br><br>בבבלי ניתן לפרש את השאלה ואת דברי ריש לקיש שמובאים כתשובה לשאלה הן לגבי צדיק ששב מדרכו הטובה והן לגבי רשע ששב מדרכו הרעה. אבל בירושלמי מובאים דברי ריש לקיש לגבי צדיק ששב מדרכו הטובה.</small><br>• • •
<b>שכר ועונש בעולם הזה ולעתיד לבוא</b><br><small>כאן התחלת מקבילה בירושלמי סנהדרין י,א.</small>
<br>מביאים ברייתא: <b>רובו זכיות ומיעוטו עבירות</b> – אדם שעשה הרבה מצוות ומעט עבירות, <b>- נפרעין ממנו מיעוט עבירות קלות שעשה</b> – עונשים אותו עליהן, <b>בעולם הזה, בשביל ליתן לו שכרו מִשָּׁלֵם</b> (בשלמות) – על המצוות שעשה, <b>לעתיד לבוא</b> – מבלי לנכות משכרו כפי העבירות שעשה<b>.</b>
<br><b>אבל</b> (בכתב יד רומי ובמקבילה אין מילה זו) <b>רובו עבירות ומיעוטו זכיות</b> – אדם שעשה הרבה עבירות ומעט מצוות, <b>- נותנין לו שכר מצות קלות שעשה בעולם הזה, בשביל ליפרע ממנו משלם</b> – על העבירות שעשה, <b>לעתיד לבוא</b> – מבלי לפחות מעונשו כפי המצוות שעשה<b>.</b>
<br><b>אבל הפורק עול והמיפר ברית והמגלה פנים בתורה</b> – להלן מפרשים מה הן שלוש העבירות החמורות האלו<b>, אף על פי שיש בידו מעשים טובים - נפרעין ממנו</b> – עונשים אותו על העבירות האלו, <b>בעולם הזה, והקרן</b> – עיקר העונש עליהן, <b>קיימת לו לעולם הבא</b> (במקבילה אין משפט זה)<b>.</b><br>
<br>ומציעים מחלוקת אמוראים: <b>עבודה זרה וגילוי עריות</b> – העובד עבודה זרה והמגלה עריות, ויש בידו מעשים טובים, <b>- רבי יונה ורבי יוסי</b> (גדולי אמוראי ארץ ישראל בדור הרביעי) – נחלקו שני החכמים<b>. חד אמר:</b> – [חכם] אחד אומר: <b>בקלות</b> (צריך לומר כמו במקבילה: '<b>כ</b>קלות') – הוא נידון כמו העובר עבירות קלות, שאם רובו זכיות ומיעוטו עבירות - נפרעים ממנו מיעוט עבירות שעשה בעולם הזה, בשביל ליתן לו שכרו משלם לעתיד לבוא, ואם רובו עבירות ומיעוטו זכיות - נותנים לו שכר מצוות שעשה בעולם הזה, בשביל ליפרע ממנו משלם לעתיד לבוא<b>, וחד</b> (בכתב יד רומי: 'וחרנא') <b>אמר:</b> – ו[חכם] אחד אומר: <b>בחמורות</b> (צריך לומר כמו במקבילה: '<b>כ</b>חמורות') – הוא נידון כמו העובר עבירות חמורות: הפורק עול והמיפר ברית והמגלה פנים בתורה, שנפרעים ממנו בעולם הזה, והקרן קיימת לו לעולם הבא<b>.</b><br><br><small>שתי הסוגיות הבאות נוספו בירושלמי פאה מהמקבילות - ממסכת סנהדרין וממסכת קידושין. הרי שבמסכת פאה ההלכה שלנו מסתיימת בסוגיה הזאת.<br>השוואתם של הדברים בסוגיה הזאת לתחילת הירושלמי על התוספתא הצמודה למשנתנו ("נפרעין מן האדם / ממנו בעולם הזה והקרן קיימת לו לעולם הבא"; "עבודה זרה וגילוי עריות") מראה שקיים דמיון לשוני סגנוני רב בין תחילת החטיבה על התוספתא ובין סוף החטיבה, דמיון היוצר סגירה ספרותית של המארג כולו ("חטיבת סוגיות בירושלמי: מגמות עריכה ומשמעותן", "מלאכת מחשבת", עמודים 74-75).<br><br>סוגיות התלמוד בירושלמי פאה א,א נחלקות לשלוש חטיבות, שתיים מהן על המשנה וחטיבה נוספת על התוספתא. חלק ראשון על המשנה: "אלו דברים שאין להם שיעור: הפאה והביכורים והראיון וגמילות חסדים ותלמוד תורה". חלק שני על המשך המשנה: "אלו דברים שאדם אוכל פירותיהם בעולם הזה והקרן קיימת לו לעולם הבא: כיבוד אב ואם וגמילות חסדים והבאת שלום בין אדם לחבירו, ותלמוד תורה כנגד כולם". חלק שלישי על התוספתא, שמתייחס תחילה לחלקה הראשון של התוספתא, ובהמשך לחלקה השני של התוספתא. לכל אחד מהחלקים השני והשלישי יש סגירה ספרותית (שם, עמודים 75-77).</small><br>• • •<br><b>אלו שאין להם חלק לעולם הבא (הוספה ממסכת סנהדרין)</b><br><small>הסוגיה כולה היא ציטוט של משנת סנהדרין (י,א), התוספתא המרחיבה אותה (שם יב,ט) והתלמוד עליה ("חטיבת סוגיות בירושלמי: מגמות עריכה ומשמעותן", "מלאכת מחשבת", עמוד 74, הערה 19).</small><br>
<br><b>מה הנן קיימין? אם באותו שעשה תשובה - אין כל דבר עומד בפני כל בעלי תשובה! - אלא כי נן קיימין, באותו שלא עשה תשובה ומת בייסורין</b> (קטע זה מקומו להלן ("חטיבת סוגיות בירושלמי: מגמות עריכה ומשמעותן", "מלאכת מחשבת", עמודים 85-86))<b>.</b>
מציעים משנה ממקום אחר: <b>תמן תנינן:</b> – שם שנינו (משנה סנהדרין י,א): <b>אֵילּוּ שאין להן חלק לעולם הבא</b> – אחר תחיית המתים<b>: האומר: אין תחיית</b> ה<b>מתים ואין תורה מן השמים</b> – מידי הקב"ה, אלא משה מפי עצמו אמרה, <b>ואפיקורוס</b> – ההולך בשיטת הפילוסוף היווני אפיקורוס, שלימד את הבריות להלך אחר התענוגות. והוא כינוי מקובל בספרות חז"ל למי שאינו מאמין שאלוהים הוא מנהיג העולם ואינו מקבל עליו מלכות שמים<b>. רבי עקיבה</b> (תנא בדור השלישי, מגדולי התנאים) <b>אומר: אף הקורא בספרים החיצונים</b> – בספרים שנתחברו בימי הבית השני או בתקופת המשנה ולא התקבלו לכתבי הקודש (כגון ספר בן סירא), <b>והלוחש על המכה</b> – כדי לרפאותה בלחשים, <b>ואומר</b> – בשעה שהוא לוחש<b>: "כָּל הַמַּחֲלָה אֲשֶׁר שַׂמְתִּי בְמִצְרַיִם לֹא אָשִׂים עָלֶיךָ כִּי אֲנִי י'י רֹפְאֶךָ"</b> (שמות טו,כו) - אין להם חלק לעולם הבא<b>. אבא שאול</b> (תנא בדור השלישי והרביעי) <b>אומר: אף ההוגה את השם</b> – המיוחד, שם הוויה, <b>באותיותיו</b> – ככתבו - אין לו חלק לעולם הבא<b>.</b>
<br>ומביאים ברייתא: <b>הוסיפו עליהן</b> – חכמים הוסיפו על אלו שנמנו במשנה<b>: הפורק עול והמיפר ברית והמגלה פנים בתורה</b> – להלן מפרשים מה הן שלוש העבירות החמורות האלו, <b>- אין להן חלק לעולם הבא.</b><br>
<br>ומפרשים את הברייתא: <b>הפורק עול - זה שהוא אומר: יש תורה ואיני סובלה</b> – איני רוצה לשאת על עצמי את עול מצוות התורה (הגרסה במקבילה: 'ואיני סופנה' - איני מחשיב ומכבד את התורה)<b>. המיפר ברית - זה שהוא מושך לו ערלה</b> – כדי שלא יהיה ניכר שהוא נימול, וייראה כגוי (מושכי העורלה היו יהודים מתייוונים שרצו להיטמע בין בני התרבות היוונית, או יהודים מתנצרים, או יהודים שביקשו להשיג אזרחות יוונית בערים יווניות. מושכי העורלה גילו במעשה זה פרישה מן הציבור (ראה "משיכת עורלה ותקנת הפריעה", "ציון" נד, עמודים 105-108))<b>. המגלה פנים בתורה</b> (מביע דעות של כפירה בעיקרי התורה) <b>- זה שהוא אומר: לא ניתנה תורה מן השמים.</b>
<br>ומקשים: <b>ולא כבר תניתֵהּ:</b> – ו(כי) לא כבר שנה אותו [התנא] (של המשנה): (בכתב יד רומי: 'תנינתה' - שנינו אותה) <b>האומר: אין תורה מן השמים</b> - אין לו חלק לעולם הבא<b>?!</b> (בתמיהה) – ואם המגלה פנים בתורה הוא זה שהוא אומר: לא ניתנה תורה מן השמים, מה הוסיפו חכמים בזה על אלו שנמנו במשנה? (במסירה שלפנינו השמיט הסופר קושיה זו בשל שוויון סופות, ומגיה השלים)
<br>ומתרצים את הקושיה בהצעת ברייתא המיוחסת לאמורא: <b>תנא</b> – שנה <b>רבי חנניה</b> (בכתב יד רומי ובמקבילה: 'תני רבי חנינה') <b>ענתוניא</b> (נראה שצריך לגרוס: 'ענתיניא' - איש עין תינה, עין תאנה ("אוצר לשונות ירושלמיים", עמוד 1401, הערה 304). - אמורא ארץ ישראלי בדור הרביעי, מהיישוב עין תאנה בגליל) <b>קומי</b> – לפני <b>רבי מנא</b> (השני, מגדולי אמוראי ארץ ישראל בדור החמישי)<b>:</b> המגלה פנים בתורה - <b>זה שהוא עובר על דברי תורה בפרהסיא</b> (בגלוי (מקור המילה ביוונית))<b>, כגון יהויקים</b> (בכתב יד רומי ובמקבילה נוסף 'בן יאשיהו') <b>מלך יהודה וחביריו</b> – כמו המלך יהויקים ושאר מלכי ישראל ויהודה הרשעים (לפי זה, יש לפרש את הביטוי 'מגלה פנים בתורה' במובן של חוצפה וזלזול)<b>.</b><br><br><small>ב<b>תוספתא סנהדרין</b> יב,ט שנו: הוסיפו עליהם: הפורק עול והמיפר ברית והמגלה פנים בתורה וההוגה את השם באותותיו, שאין להם חלק לעולם הבא.</small><br><br><small><b>כגון יהויקים</b><br>ב<b>ויקרא רבה</b> יט,ו נאמר: "ויתר דברי יהויקים ותועבותיו אשר עשה והנמצא עליו" (דברי הימים ב לו,ח) - רבי יוחנן ותלתא אמורין (חולקים בדבר מה היו חטאות יהויקים). חד אמר: שהיה לבוש כלאיים (דורש "והנמצא עליו", שעבר על "ובגד כלאיים שעטנז לא יעלה עליך", ועוון חמור הוא, שמכיוון שאינו תאב לו אינו אלא להכעיס). וחרנה אמר: שמשך לו עורלה (שהוא דבר שנמצא עליו, על גופו). וחרנה אמר: שנמצאת כתובת קעקע חקוקה על בשרו. רבי יוחנן אמר: על ידי שבא על אימו ועל כלתו ועל אשת אביו.</small>
<br>וב<b>בבלי סנהדרין</b> קג,ב אמרו: "ויתר דברי יהויקים ותועבותיו אשר עשה והנמצא עליו" - מאי "והנמצא עליו"? - רבי יוחנן ורבי אלעזר. חד אמר: שחקק שם עבודה זרה על אמתו (אבר המין שלו, מתוך דבקותו הרבה בה), וחד אמר שחקק שם שמים על אמתו (כדי לבזות את השם).<br>
<br>ומציעים שאלה: <b>מה הנן</b> ('מה הנן' נשתבש מן 'מהנן' = 'מה נן' ("מבואות לספרות האמוראים", עמוד 378)) <b>קיימין?</b> – [ב]מה אנחנו עומדים (עוסקים)? (באיזה מקרה יש להעמיד את המשנה והברייתא בסנהדרין בעניין אלו שאין להם חלק לעולם הבא?) <b>אם באותו שעשה תשובה - אין כל דבר עומד בפני כל</b> (בכתב יד רומי אין מילה זו) <b>בעלי תשובה</b> – ובוודאי נמחל עוונו, ויש לו חלק לעולם הבא<b>!</b>
<br>ומציעים תשובה לשאלה: <b>אלא כי</b> (בכתב יד רומי ובמקבילה: 'כן'. - המילה 'כן' מופיעה לעיתים בירושלמי בהשמטת העיצור האחרון: 'כי' ("אוצר לשונות ירושלמיים", עמוד רמו). יש בירושלמי 'כֵּי' שמשמשת כלשון קצרה במקום 'כֵּן' (שם, עמוד 705, הערה 250)) <b>נן</b> (במסירה שלפנינו הוסיף מגיה א' בראש המילה: 'אנן'. אבל 'נן' רגיל בירושלמי) <b>קיימין</b> – [ב]כך אנחנו עומדים (עוסקים) (יש להעמיד את המשנה והברייתא בסנהדרין במקרה שלהלן)<b>, באותו שלא עשה תשובה ומת בייסורין</b> – מפני שאין הייסורים עם המיתה מכפרים בלא תשובה (הגרסה במקבילה: 'ומת בהיכרת'. - שתי הגרסאות שונות מצד תוכנן ולא רק בניסוחן (שהרי כרת חמורה מייסורים). אפשר שחילוף זה נובע מאשגרה, והוא נוצר כשגרסן או סופר החליף מבלי משים בין שני סוגי עונשים, כרת וייסורים. כל הראשונים המביאים מסוגיה זו גורסים 'בייסורין' ("סוגיות מקבילות ומסורת נוסח הירושלמי", "תרביץ" ס, עמוד 535))<b>.</b><br><br><small>ב<b>ספרי במדבר</b> פסקה קיב נאמר: "והנפש אשר תעשה ביד רמה" - זה המגלה פנים בתורה... "כי דבר ה' בזה" - זה המגלה פנים בתורה. "ואת מצוותו הפר" - זה המפר ברית בשר. "היכרת תיכרת הנפש ההיא" - "היכרת" בעולם הזה, "תיכרת" לעולם הבא; דברי רבי עקיבא. "עוונה בה" - כל המתים במיתה מתכפרים, אבל זו "עוונה בה", כעניין שנאמר: "ותהי עוונותם על עצמותם" (יחזקאל לב,כז). או אפילו עשה תשובה? תלמוד לומר: "עוונה בה", ולא כל זמן שעשה תשובה.<br><br>עוברי העבירות החמורות נסמכו בספרי במדבר לפסוקים בבמדבר טו,ל-לא, ומכאן אמרו שאין לעוברי העבירות החמורות חלק לעולם הבא. אם שאלת הירושלמי "מה אנן קיימין?" ותשובתו מוסבות רק על הברייתא בסנהדרין בעניין עוברי שלוש העבירות החמורות, נמצא ששאלת הירושלמי ותשובתו הן עיבוד של דברי ספרי במדבר: "'עוונה בה' - כל המתים במיתה מתכפרים, אבל זו 'עוונה בה'. או אפילו עשה תשובה? תלמוד לומר: 'עוונה בה', ולא כל זמן שעשה תשובה", ואם כן, יש לגרוס בתשובת הירושלמי כמו במקבילה: 'באותו שלא עשה תשובה ומת <b>בהיכרת</b>'.</small><br><br><small><b>השוואת מבנה הסוגיות בפאה ובסנהדרין</b><br>סנהדרין<br>משנה: אילו שאין להן חלק לעולם הבא...<br>הוסיפו עליהן...<br>ולא כבר תניתה...?! תני רבי חנינה...<br>עבודה זרה וגילוי עריות - רבי יונה ורבי יוסה...<br>מה נן קיימין?... אלא כן אנן קיימין...<br>רובו זכיות ומיעוטו עבירות... רובו עבירות ומיעוטו זכיות...<br><br>פאה<br>רובו זכיות ומיעוטו עבירות... רובו עבירות ומיעוטו זכיות...<br>עבודה זרה וגילוי עריות - רבי יונה ורבי יוסי...<br>מה הנן קיימין?... אלא כי נן קיימין...<br>תמן תנינן: אילו שאין להן חלק לעולם הבא...<br>הוסיפו עליהן...<br>ולא כבר תניתה...?! תנא רבי חנניה...<br><br>גם בסנהדרין וגם בפאה בא "מה נן קיימין?" אחרי "עבודה זרה וגילוי עריות", אלא שוודאי הנכון הוא כמו בפאה ש"עבודה זרה וגילוי עריות" צריך לבוא אחרי "רובו זכיות ומיעוטו עבירות", ואם נתקן בסנהדרין ונעביר את "עבודה זרה וגילוי עריות" אחרי "רובו זכיות ומיעוטו עבירות", נמצא שבסנהדרין בא "מה נן קיימין?" אחרי "ולא כבר תניתה", וכך יש גם לתקן בפאה.</small><br>• • •
<b>הקב"ה מכריע לכף זכות (הוספה ממסכת קידושין)</b><br><small>כאן התחלת מקבילה גם בירושלמי קידושין א,י.</small>
<br><b>רובו זכיות</b> – אדם שעשה הרבה מצוות ומעט עבירות, <b>- יורש גן עדן</b> (מקומם של הצדיקים בעולם הבא) – ועל מעט העבירות נפרעים ממנו בעולם הזה<b>; רובו עבירות</b> – אדם שעשה הרבה עבירות ומעט מצוות, <b>- יורש גיהנם</b> (מקומם של הרשעים בעולם הבא) – ועל מעט המצוות נותנים לו שכר בעולם הזה<b>.</b>
<br><b>והיה מעיין</b> (צריך לומר כמו במקבילה בסנהדרין: 'היה <b>מעויין</b>'. במסירה שלפנינו מחק מגיה בטעות שתי מילים אלו) – שקול, מאוזן (אדם שהזכיות והעבירות שעשה שוות אלו לאלו, ואין אלו מכריעות את אלו, מה הקב"ה עושה בדינו של האדם?), <b>- אמר רבי יוסי בן חנינא</b> (אמורא ארץ ישראלי בדור השני)<b>: 'נושא עון'</b> (צריך לומר כמו במקבילה בסנהדרין: 'נושא <b>עוונות</b>') – בלשון רבים, <b>אין כתוב כאן, אלא "נֹשֵׂא עָוֹן"</b> (שמות לד,ז) – דרכו של ה' שהוא סולח לעוונות; וכתוב "עוון" בלשון יחיד, ויש לדרוש את הכתוב: אדם שיש לו מחצה זכיות ומחצה עבירות, <b>- הקב"ה חוטף שטר אחד מן העבירות</b> – שבכף המאזניים של העבירות, <b>והזכיות</b> – שבכף המאזניים של הזכיות, <b>מכריעות</b> – את המאזניים לצד זכות, כיוון שנמצא שהזכיות יתירות על העבירות. ודורש "נושא עוון": לוקח ומעביר עוון אחד (הדיון על זכיות ועבירות של האדם הוא בתמונת מאזניים, זכיות בכף אחת ועבירות בכף שנייה)<b>.</b><br>
<br><b>אמר רבי אלעזר</b> (אמורא בדור השני)<b>: "וּלְךָ י'י חָסֶד</b>, <b>כִּי אַתָּה תְשַׁלֵּם לְאִישׁ כְּמַעֲשֵׂהוּ"</b> (תהילים סב,יג) – ה' נוהג בחסד (מקיים חובותיו בנאמנות) ומשלם לכל איש ואיש על פי מעשיו<b>,</b> (צריך להוסיף כמו במקבילה בסנהדרין: '<b>'מעשהו' אין כתוב כאן, אלא "כמעשהו" -</b>') (<b>ו</b>)<b>אִין לית ליה - את יהיב ליה</b> (במסירה שלפנינו נוספו שלוש מילים אלו על ידי מגיה, כמו שהוא במקבילות) <b>מן דידך</b> – אם אין לו - אתה נותן לו משלך (אם אין נמצא מעשה טוב לאיש שיכריעו לכף זכות, ה' נותן לו מעשה משלו כאילו הוא מעשהו של האיש (-"כמעשהו") ומוסיף אותו לכף המאזניים של הזכיות, והזכיות מכריעות. כך יש לדרוש את הכתוב)<b>.</b>
<br>ומציינים: <b>היא דעתיה ד-</b> – היא דעתו של <b>רבי אלעזר</b> – רבי אלעזר הולך לשיטתו<b>, דרבי אלעזר א</b>(<b>ו</b>)<b>מר: "וְרַב חֶסֶד"</b> (שמות לד,ו) – דרכו של ה' שהוא מרבה לעשות חסד (לקיים את הבטחותיו ולהיטיב לבני בריתו); ויש לדרוש את הכתוב, שאם אין נמצא מעשה טוב לאיש שיכריעו לכף זכות, <b>-</b> הוא <b>מַטֶּה כלפי חסד</b> – ה' מטה את כף הזכיות כלפי מטה, והזכיות מכריעות<b>.</b><br><br><small>כאן התחלת מקבילה גם בירושלמי שבועות א,ו.</small>
<b>רבי ירמיה</b> (מגדולי אמוראי ארץ ישראל בדור השלישי והרביעי) <b>אמר: רבי שמואל בר רב יצחק</b> (אמורא בדור השלישי) <b>בעי</b> (במקבילות בסנהדרין ובקידושין: 'בעה' / 'בעא') – שאל (הקשה)<b>: "צְדָקָה תִּצֹּר תָּם דָּרֶךְ</b>, <b>וְרִשְׁעָה תְּסַלֵּף חַטָּאת"</b> (משלי יג,ו) – מידת הצדק תשמור את ההולך בדרך תמימות, ומידת הרשע תעוות את דרך האיש החוטא<b>, "חַטָּאִים תְּרַדֵּף רָעָה</b>, <b>וְאֶת צַדִּיקִים יְשַׁלֶּם טוֹב"</b> (משלי יג,כא) – הרעה תרדוף אחרי הרשעים, ולצדיקים ישלם ה' טוב כגמולם<b>, "אִם לַלֵּצִים הוּא יָלִיץ</b>, <b>וְלַעֲנָוִים יִתֶּן חֵן"</b> (משלי ג,לד) – ה' ילעג ללועגים לחוקי המוסר, והצדיקים ימצאו חן בעיניו<b>, "רַגְלֵי חֲסִידָיו יִשְׁמֹר</b>, <b>וּרְשָׁעִים בַּחֹשֶׁךְ יִדָּמּוּ"</b> (שמואל א ב,ט) – ה' ישמור על חסידיו שלא ייכשלו, אבל רשעים יישמדו<b>, "כָּבוֹד חֲכָמִים יִנְחָלוּ</b>, <b>וּכְסִילִים מֵרִים קָלוֹן"</b> (משלי ג,לה) – הצדיקים ההולכים בדרכי החוכמה יזכו בכבוד, והכסילים יזכו בקלון. - מהפסוקים האלה עולה שה' מיטיב לצדיקים ומסייע להם לעשות טוב, ומרע לרשעים ומכשיל אותם לעשות רע<b>.</b> ויש לתמוה על הפסוקים האלה: <b>וסי</b>י<b>גין סייגה ותרעין תריעה?!</b> – ו(כי) גודרים את הגדור ופורצים את הפרוץ?! (הרי גודרים את הפרוץ ופורצים את הגדור! ולכן יש צורך שה' יסייע לרשעים שלא לעשות רע ואין צורך שה' יסייע לצדיקים לעשות טוב! - אין משיבים על תמיהה זו)<br><br><small>במקבילות נוסף: '<b>וכיני</b> (וכך היא)<b>: סייגין סייגה ותרעין תריעה?! אלא כיני</b> (אלא כך היא)<b>:</b>...' (ההמשך כלהלן).<br>לפי המקבילות, המשפט 'וסייגין סייגה ותרעין תריעה' שלפני כן אינו נקרא בתמיהה, ועל כך תמהים: האם אכן נכון מה שנאמר: 'סייגין סייגה ותרעין תריעה'?! ומציעים תירוץ לקושיה תוך חזרה מן הדברים שנאמרו קודם לכן, והתירוץ הוא המימרה הבאה של רבי ירמיה בשם רבי שמואל בר רב יצחק.<br>מהלך הדברים לפי המקבילות תמוה, ולא מצאנו כסגנון זה בשום מקום. ונראה שבמקבילות נצטרפו יחד שתי גרסאות. גרסה אחת כמו כאן: 'וסייגין סייגה ותרעין תריעה?!', וגרסה שנייה: 'וכיני: סייגין סייגה ותרעין תריעה?!'. בגרסה השנייה נוספה המילה 'וכיני' והושמטה האות ו' לפני 'סייגין'. הגרסה השנייה גררה בעקבותיה בטעות את 'אלא כיני', כמו שהוא בכמה מקומות בירושלמי שתמהים 'וכיני:?!' ומתרצים 'אלא כיני:'.<br><br>ב<b>מדרש תנחומא</b> (בובר) פרשת "וישב" סימן יד נאמר: אמר רבי ירמיה: ראה מה כתיב? "רגלי חסידיו ישמור" (שמואל א ב,ט) - וכי הם צריכים שימור?! אלא משל ההדיוט אומר: גודרים את הגדור ופורצים את הפרוץ. הווי: "לא יעזוב את חסידיו" (תהילים לז,כח).<br><br>גם במדרש תנחומא, כמו בירושלמי, מובא מאמרו של רבי ירמיה שבו התמיהה על הפסוק "רגלי חסידיו ישמור" והמשל 'סייגין סייגה ותרעין תריעה' כשהוא מתורגם לעברית. אלא שבירושלמי המשל משמש כתמיהה על הפסוקים, בעוד שבמדרש תנחומא המשל משמש כתשובה לתמיהה. התשובה לפי מדרש תנחומא היא, שדרכו של עולם, שמקום שהוא גדור מוסיפים ומשמרים אותו, ואילו מקום שהוא פרוץ פורצים אותו יותר כדי לעשות בו שימוש אחר. ברם אפשר שאף בירושלמי המשל שימש במקורו כתשובה לתמיהה שבאה לפניו כמו במדרש תנחומא, אלא שנשמטה התמיהה, ולאחר שנשמטה התמיהה הפך המשל לשמש כתמיהה.</small><br>
<br><b>רבי ירמיה</b> אמר <b>בשם רבי שמואל בר רב יצחק: שומר</b> (צריך לומר כמו בכתב יד רומי: 'שמר', או כמו במקבילה בשבועות ובקטע גניזה במקבילה בקידושין: 'שימר') <b>אדם את עצמו מן העבירה פעם ראשונה</b> ו<b>שנייה ושלישית, מיכן</b> (מכאן) <b>ואילך הקב"ה משמרו</b> – מן העבירה<b>. מה טעם?</b> – מה המקור בכתוב לדבר זה? - <b>"הֶן כָּל אֵלֶּה יִפְעַל אֵל פַּעֲמַיִם שָׁלוֹשׁ עִם גָּבֶר</b>, לְהָשִׁיב נַפְשׁוֹ מִנִּי שָׁחַת, לֵאוֹר בְּאוֹר הַחַיִּים<b>"</b> (איוב לג,כט-ל) – דברים כאלה ה' עושה פעמים רבות לאדם שחזר וחטא, שהוא מצילו מן השחת שעמד ליפול לתוכה ומחזיר לו את החיים; ויש לדרוש את הכתוב, שה' שומר את האדם מן החטא רק אם האדם שמר את עצמו שלוש פעמים שלא לחטוא<b>.</b><br>
<br>ב<b>משנה קידושין</b> א,י שנינו: ...וכל המחזיק בשלושתם (במקרא ובמשנה ובדרך ארץ (במלאכה או בעסק)) - עליו הכתוב אומר: "והחוט המשולש לא במהרה יינתק" (קוהלת ד,יב) (כשם שהחוט המשולש לא במהרה ייקרע, כך כל המחזיק בשלושת הדברים הללו לא במהרה ייכשל בחטא).
<br>ומצמצמים את תחולת הקביעה: <b>אמר רבי זעירא</b> (רבי זירא, מגדולי אמוראי ארץ ישראל בדור השלישי)<b>: ובלחוד דלא יתיב</b> (צריך לומר כמו במקבילות בקידושין ובשבועות: '<b>יתוב</b>') <b>ליה</b> – ובלבד שלא ישוב לו (דברי המשנה על המחזיק במקרא ובמשנה ובדרך ארץ אמורים בתנאי שלא יחזור מדרכו הטובה ויחטא)<b>. מה טעם?</b> – מה המקור בכתוב לדבר זה? - <b>'וְהַחוּט הַמְשֻׁלָּשׁ לֹא לעולם יִנָּתֵק' אין כתוב כאן, אלא</b> כתוב כאן: <b>"לֹא בִמְהֵרָה יִנָּתֵק"</b> (קוהלת ד,יב) – חוט שהוא מורכב משלושה חוטים שזורים יחד אינו ניתק ונקרע מהר, <b>- אִין מטרחת</b> (צריך לומר כמו במקבילות: '<b>אטרחת</b>') <b>עלוי - מיפסק הוא</b> – אם הטרחת עליו (אם מתחת את החוט המשולש) - נפסק הוא (הוא ניתק. - רבי זעירא דורש את אותו הכתוב שהמשנה דורשת)<b>.</b>
<b>רבי חונא</b> (רבי הונא, אמורא ארץ ישראלי בדור הרביעי) אמר <b>בשם רבי אבהו</b> (אמורא ארץ ישראלי בדור השלישי)<b>: הק'</b> (הקב"ה) <b>אין לפניו שכחה</b> – הוא זוכר את כל מעשי בני האדם<b>. הא</b> – אבל <b>בשביל</b> (במקבילות בקידושין ובשבועות: 'מפני') <b>ישראל - נעשה שוכחן</b> (שכחן) – עושה עצמו כמי שאינו זוכר<b>. מה טעם?</b> – מה המקור בכתוב לדבר זה? - <b>"</b>מִי אֵל כָּמוֹךָ <b>נֹשֵׂא עָוֹן</b> וְעֹבֵר עַל פֶּשַׁע לִשְׁאֵרִית נַחֲלָתוֹ<b>"</b> (מיכה ז,יח) <b>כתוב</b> (בכתב יד רומי ובמקבילות: '"נושא עון" - 'נושא' כתוב') – אין עוד אל כמו ה' שסולח לעוונות ומוחל לפשעים של שארית ישראל. - הכתיב הוא 'נושא', ובמקום לקרוא "נושׂא" בשי"ן שמאלית, אפשר לקרוא 'נושׁא' (='נושׁה') בשי"ן ימנית שמשמעו: שוכח. מכאן שהקב"ה שוכח את עבירותיהם של עם ישראל, כדי להכריעם לכף זכות<b>. וכן דוד הוא</b> (בכתב יד רומי ובמקבילות בסנהדרין ובשבועות אין מילה זו) <b>אומר</b> – לה'<b>: "נָשָׂאתָ עֲוֹן עַמֶּךָ</b>, <b>כִּסִּיתָ כָל חַטָּאתָם</b>. <b>סֶלָה"</b> (תהילים פה,ג) – סלחת לעמך על עוונותיהם, ועשית עצמך כאינך רואה את חטאיהם; ובמקום לקרוא "נשׂאת", אפשר לקרוא 'נָשָׁאתָ' (='נָשִׁיתָ') שמשמעו: שכחת<b>.</b><br><br><small>עד כאן המקבילות בירושלמי סנהדרין וקידושין ושבועות.<br><br>דרשות רבי ירמיה בשם רבי שמואל בר רב יצחק וכן דרשת רבי זעירא מפסיקות בין דרשות רבי יוסי בן חנינא ורבי אלעזר שלפני כן ובין דרשת רבי חונא בשם רבי אבהו, וככל הנראה שולבו דרשות אלו בשלב כלשהו במקומם הנוכחי. ניתן להביא תימוכין לכך:<br>א. במקבילה (פסיקתא דרב כהנא) יש הקבלה לדרשות רבי יוסי בן חנינא ורבי אלעזר ודרשת רבי חונא בשם רבי אבהו אך לא לדרשות רבי ירמיה בשם רבי שמואל בר רב יצחק ולדרשת רבי זעירא שביניהן.<br>ב. דרשות רבי יוסי בן חנינא ורבי אלעזר ודרשת רבי חונא בשם רבי אבהו עוסקות בנושא אחד - הקב"ה מכריע לכף זכות, ואילו דרשות רבי ירמיה בשם רבי שמואל בר רב יצחק ודרשת רבי זעירא דנות בנושא אחר.<br>לכן נראה שדרשות רבי ירמיה בשם רבי שמואל בר רב יצחק ודרשת רבי זעירא היו במקורן עצמאיות.<br>לא קל להכריע האם דרשת רבי זעירא מתייחסת לדרשת רבי שמואל בר רב יצחק ("מיכן ואילך הקב"ה משמרו") או שהיא מתייחסת למשנה במסכת קידושין ("וכל המחזיק בשלושתם - עליו הכתוב אומר: 'והחוט המשולש לא במהרה יינתק'"). לדעת רוב המפרשים, רבי זעירא מסייג את דברי רבי שמואל בר רב יצחק ואומר שאם אדם שב לעשות עבירה שוב אין הקב"ה משמרו. ואילו לדעת "פני משה", רבי זעירא מתייחס למשנת קידושין. גם אם לא נקבל את פירוש "פני משה", יש קשר הדוק בין דרשת רבי זעירא למשנת קידושין: בשניהם נדרש הפסוק "והחוט המשולש לא במהרה יינתק".<br>בעוד שכל הסוגיה מתייחסת למשפט הראשון של משנת קידושין א,י: "כל העושה מצווה אחת - מטיבים לו ומאריכים את ימיו ונוחל את הארץ, וכל שאינו עושה מצווה אחת - אין מטיבים לו ואין מאריכים את ימיו ואינו נוחל את הארץ", הרי דרשת רבי זעירא מתייחסת למשפט האחרון: "וכל המחזיק בשלושתם - עליו הכתוב אומר: 'והחוט המשולש לא במהרה יינתק'". ככל הנראה, במקורה היתה דרשת רבי זעירא יחידה עצמאית למשפט האחרון של המשנה, ובשלב מסוים שולבה הדרשה הזאת בתוך הקובץ הגדול של הדרשות בסוגיה ("תלמוד ירושלמי מסכת קידושין פרק ראשון" (עבודה), עמודים 269-270).<br><br>ב<b>פסיקתא דרב כהנא</b> כה,ב נאמר: "ורב חסד" (במדבר יד,יח) - רבי לעזר ורבי יוסי ברבי חנינה. רבי לעזר אמר: "ורב חסד" - מטה כלפי חסד. ורבי יוסי ברבי חנינה אמר: כף מאזנים מעויינת, עוונות מיכן וזכיות מיכן, והקב"ה חוטף שטר אחד משל עוונות וזכיות מכריעות. ומהו "נושא עוון"? נושא עין (נושא את כף העוונות).<br>רבי חונא בשם רבי אבהו: כביכול אין שכחה לפניו, ובשביל ישראל נעשה שכחן. ומה טעמא? "מי אל כמוך נושא עוון ועובר על פשע" (מיכה ז,יח). וכן דוד אומר: "נשאת עוון עמך, כיסית כל חטאתם סלה" (תהילים פה,ג).<br><br>ב<b>מדרש תהילים</b> ל,ד (ו<b>שם</b> פו,ב) נאמר: רבי אלעזר ורבי יוסי ברבי חנינא. רבי אלעזר אמר: כף מאזנים מעויין הוא, כאן עוונות כאן זכיות. מה הקב"ה עושה? מטה כלפי חסד, שנאמר: "ולך ה' חסד" (תהילים סב,יג). רבי יוסי ברבי חנינא אמר: מה הקב"ה עושה? חוטף שטר אחד מן העוונות, ומיד הזכיות מכריעות, שנאמר: "נושא עוון ועובר על פשע" (מיכה ז,יח).<br>וב<b>מדרש תהילים</b> לב,ב נאמר: אמר רבי הונא בשם רבי אבהו: בשביל כבודך כתבתי על עצמי כביכול שאני שכחן, שנאמר: "מי אל כמוך נושא עוון" (מיכה ז,יח), דאינשי חובין. לכך אמר: "אשרי נשוי פשע".<br><br>ב<b>תוספתא סנהדרין</b> יג,ג שנו: ובית הלל אומרים: "ורב חסד" - מטה כלפי חסד.<br><br>ב<b>בבלי ראש השנה</b> יז,א אמרו: בית הלל אומרים: "ורב חסד" - מטה כלפי חסד. - היכי עביד? (כיצד הוא מטה?) - רבי אלעזר אמר: כובש (הקב"ה מכביד את כף המאזניים של זכיות, והכף של העבירות נישאת למעלה), שנאמר: "ישוב ירחמנו יכבוש עוונותינו". רבי יוסי ברבי חנינא אמר: נושא (מגביה את כף המאזניים של עבירות), שנאמר: "נושא עוון ועובר על פשע".<br><br>לפי שני התלמודים, לדעת רבי יוסי ברבי חנינא הטיית הדין לצד זכות נעשית על ידי הגבהת הכף של העבירות, ולדעת רבי אלעזר הטיית הדין לצד זכות נעשית על ידי הכבדת הכף של הזכיות. לפי הירושלמי, הגבהת הכף של העבירות נגרמת מהפחתת עבירה אחת מהכף הזו, והכבדת הכף של הזכיות נגרמת מהוספת זכות אחת לכף הזו.<br><br>ב<b>בבלי יומא</b> לח,ב אמרו: דבי רבי שילא אמרי: כיוון שבא דבר עבירה / חטא לידו של אדם פעם ראשונה ושנייה ולא חטא - שוב אינו חוטא, שנאמר: "רגלי חסידיו ישמור".<br><br>בבבלי: "פעם ראשונה ושנייה", ובירושלמי: "פעם ראשונה ושנייה ושלישית".</small><br>• • •

Halakhah 2

<big><strong>משנה</strong></big><br><b>אין פוחתין לפיאה מששים</b> – מאחד משישים בשדה, שפיאה יש לה שיעור למטה<b>. אף על פי שאמרו</b> – חכמים<b>: אין לפיאה שיעור</b> – למעלה, <b>- הכל לפי גודל השדה ולפי רוב העניים ולפי הענווה</b> – לא ירבה לתת פאה בלא אומדן דעת, אלא ראוי לתת אותה לפי גודל שדהו, שאם שדהו מרובה נותן הרבה, ולפי רוב העניים, שאם העניים מרובים נותן יותר, ולפי רוב הענווה (=הענבה), היינו לפי רוב היבול, שאם נתברכה שדהו נותן הרבה<b>.</b><br><br><small>בירושלמי לעיל הלכה א אמרו: "הפיאה יש לה שיעור מלמטן ואין לה שיעור מלמעלן", ולפי זה פירשנו את המשנה כאן (וכן פירש ב"ששה סדרי משנה").<br><br>על פי פירושי במשנה א, שאין לפאה שיעור למעלה, פירשתי גם כאן במשנה זו, ש"אף על פי שאמרו: אין לפיאה שיעור" נמשך למטה ("הכל לפי גודל השדה ולפי רוב העניים ולפי הענווה"), ולא כמו שפירשוהו המפרשים שנמשך למעלה ("אין פוחתין לפיאה מששים", וכן מובא הלשון בבבלי חולין קלז,ב), שאף על פי שאין לפאה שיעור למטה מן התורה, לא יפחות מדרבנן משישים. ולפי פירושי הכוונה, שאף על פי שאין לפאה שיעור למעלה, לא ייתננה בלא אומדנה, אלא כפי הצורך וכפי עושרו ("ששה סדרי משנה", זרעים, עמודים 341-342).<br><br>בכל מקום ששנינו במשנה "אף על פי שאמרו..." ויש משפט לפניו ומשפט לאחריו, "אף על פי שאמרו..." מחובר למשפט שלאחריו ולא למשפט שלפניו. ולכן גם כאן "אף על פי שאמרו..." מחובר למשפט שלאחריו ולא למשפט שלפניו. לפי המפרשים היה למשנה לומר כך: 'אף על פי שאמרו: אין לפיאה שיעור, אין פוחתין לפיאה מששים'.<br>הביטוי "אף על פי שאמרו:" חושף את העובדה שמשנתנו מורכבת ממקור קדום וממקור מאוחר לו. המילים "אין לפיאה שיעור" הן ציטוט ממשנה א שהוא המקור הקדום, והמילים "הכל לפי גודל השדה..." הן המקור המאוחר.</small><br>• • •
<big><strong>תלמוד</strong></big><br><b>הוספה על שיעור פאה</b><br>במשנה שנינו: <b>"אין פוחתין</b> לפיאה מששים<b>".</b>
<br>מציעים ברייתא: <b>תני:</b> – שונה [התנא]: <b>אין אומרים לו</b> – לעני<b>: הבא גמלים וטעון</b> – את הפאה על הגמלים, שאם השדה גדולה ומספר העניים קטן, אין להרבות בפאה עד כדי כך שיצטרכו העניים להטעין על גמלים את הכמות הגדולה של תבואה שיקבלו (כיוון שפאה היא מתנת עניים, לא חייבו את הנותן שייתן עד שייעשו העניים עשירים, אלא חייבו אותו לתת להם כדי סיפוקם בלבד ("שדה יהושע", רא"פ))<b>.</b>
<br>ומציעים פרשנות מצמצמת לברייתא: <b>מתניתא</b> – המשנה (המקור התנאי, והוא הברייתא), <b>- ביתר מכשיעור</b> – (עוסקת) במקרה שבעל השדה נותן יותר מאחד משישים, שאם השדה גדולה ומספר העניים קטן, אין להרבות בפאה עד כדי כך שיצטרכו העניים להטעין על גמלים את הכמות הגדולה של תבואה שיקבלו<b>, אבל בכשיעור</b> – במקרה שבעל השדה נותן אחד משישים, והשדה גדולה ומספר העניים קטן, <b>- אומרים לו</b> – לעני<b>: הבא גמלים וטעון</b> – אם כמות התבואה שיקבל גדולה, כי אין פוחתים לפאה מאחד משישים<b>.</b><br>
<br>במשנה שנינו: "הכל לפי גודל השדה ולפי רוב העניים ולפי הענווה".
<br>מביאים ברייתא: <b>שדהו מרובה</b> – גדולה, <b>ועניים ממועטין</b> (מועטים) <b>- נותן לפי שדהו</b> – ראוי לבעל השדה להרבות בפאה לפי גודל שדהו ולתת יותר מכשיעור<b>. שדהו מעוטה</b> – קטנה, <b>ועניים מרובין - נותן לפי העניים</b> – ראוי לבעל השדה להרבות בפאה לפי מספר העניים ולתת יותר מכשיעור<b>.</b>
<br><b>רבי שמעון</b> (בן יוחאי, תנא בדור הרביעי) <b>דרש</b> – בדרשה בציבור, <b>שני דברים לק</b>ֻ<b>לּוֹ של בעל הבית</b> – להקל על בעל השדה<b>. שדהו מרובה ועניים ממועטין - נותן לפי העניים</b> – אפשר למעט בפאה לפי מספר העניים ולתת כשיעור<b>. שדהו מעוטה ועניים מרובין - נותן לפי שדהו</b> – אפשר למעט בפאה לפי גודל שדהו ולתת כשיעור<b>.</b>
<br>ומציעים משנה החולקת על רבי שמעון: <b>מתניתא לא אמרה כן</b> – המשנה (המקומית) לא אומרת כך (כדעת רבי שמעון)<b>, אלא</b> – אומרת כך<b>:</b> "<b>הכל לפי גודל השדה ולפי</b> (צריך להוסיף כמו במשנה: '<b>רוב</b>', וכן הוא בכתב יד רומי) <b>העניים ולפי הענוה</b>" (בכתב יד רומי: 'הענבה') – ומשמע מלשון המשנה "לפי <b>גודל</b> השדה ולפי <b>רוב</b> העניים", שראוי להרבות בפאה כששדהו גדולה וכשהעניים מרובים, ולא שאפשר למעט בפאה כששדהו קטנה וכשהעניים מועטים<b>.</b><br>• • •

Halakhah 3

<big><strong>משנה</strong></big><br><b>נותנין פיאה מתחילת השדה ומאמצעה</b> – בעל השדה אינו חייב לתת פאה רק בסוף השדה, במקום שהוא גומר לקצור, אלא הוא רשאי לכתחילה לתת פאה גם בתחילת השדה, במקום שהוא מתחיל לקצור (ובלבד שקצר שיבולת ראשונה, כדי לחייב את השדה בפיאה), או באמצעה<b>.</b> <br><b>רבי שמעון</b> (בן יוחאי, תנא בדור הרביעי) <b>אומר: ובלבד שיתן בסוף</b> – השדה, <b>כשיעור</b> – בעל השדה רשאי לתת פאה גם בתחילת השדה ובאמצעה, רק אם ייתן פאה בסוף השדה כשיעור<b>.</b> <br><b>רבי יהודה</b> (בר אלעאי, מגדולי התנאים בדור הרביעי) <b>אומר: אם שייר קלח</b> (צמח יחיד בתבואה) <b>אחד</b> – מן השיעור של אחד משישים, שנתן כל שיעור הפאה חוץ מקלח אחד, ועדיין לא יצא ידי חובת פאה, <b>- סומך לו משם</b> (משום) <b>פיאה</b> – הוא רשאי להוסיף לשם פאה כמה שירצה על סמך הקלח ששייר, ופטור מן המעשרות<b>, ואם לאו</b> – אם לא שייר כלום מן השיעור, שנתן כל שיעור הפאה, וכבר יצא ידי חובת פאה, <b>- אינו נותן אלא משם הבקר</b> (משום הפקר - הפקעה) – אם הוסיף - חייב במעשרות, שאינו רשאי להוסיף לשם פאה (רבי יהודה אינו חולק על התנא הראשון ועל רבי שמעון אלא מדבר במקרה אחר ("תוספתא כפשוטה"))<b>.</b><br>• • •
<big><strong>תלמוד</strong></big><br><b>נתינת פאה בתחילת השדה ובאמצעה</b><br>במשנה שנינו: <b>"נותנין פיאה</b> מתחילת השדה ומאמצעה<b>".</b> <br>מביאים ברייתא: <b>נותנין פיאה מתחילת השדה ומאמצעה.</b> <br>מה המקור בכתוב לדבר זה? - <br><b>רבי יוסי</b> (מגדולי אמוראי ארץ ישראל בדור הרביעי) אמר <b>בשם רבי שמעון בן לקיש</b> (מגדולי אמוראי ארץ ישראל בדור השני)<b>:</b> נאמר במתנות עניים: <b>"וּבְקֻצְרְכֶם</b> אֶת קְצִיר אַרְצְכֶם לֹא תְכַלֶּה פְּאַת שָׂדְךָ לִקְצֹר<b>"</b> (ויקרא יט,ט) – כשאתם קוצרים את התבואה, אתם אסורים לקצור את קצה שדכם לגמרי עד שלא יישאר ממנה כלום (שיעור הכתוב: לא תכלה לקצור את פאת שדך), <b>- מה תלמוד לומר</b> – מה יש ללמוד מהמילה היתירה (לפי המקרא כצורתו בלא סירוסו): <b>"לִקְצֹר"? אלא אפילו יש לו כמה לקצור</b> – בעל השדה מניח פאה בשדהו אפילו יש לו עדיין תבואה לקצור לאחר שהניח את הפאה ("לא תכלה פאת שדך לקצור" - תן פאה כשיש לך עדיין לקצור). ומכאן שנותנים פאה גם בתחילת השדה ובאמצעה כשיש לו עדיין לקצור ולא רק בסופה כשאין לו כבר לקצור<b>.</b> <br><b>רבי יונה</b> (מגדולי אמוראי ארץ ישראל בדור הרביעי) אמר <b>בשם רבי שמעון בן לקיש: "וּבְקֻצְרְכֶם</b> אֶת קְצִיר אַרְצְכֶם לֹא תְכַלֶּה פְּאַת שָׂדְךָ לִקְצֹר<b>"</b> (ויקרא יט,ט) <b>- מה תלמוד לומר</b> – מה יש ללמוד מהמילה היתירה: <b>"לִקְצֹר"? אלא אחת בתחילה ואחת בסוף</b> – בעל השדה מניח פאה בשדהו בתחילת השדה או בסופה ("ובקוצרכם... לא תכלה פאת שדך" - בתחילת קצירת השדה תן פאה; "לא תכלה פאת שדך לקצור" - תן פאה בסוף הקצירה (רז"פ)). ומכאן שנותנים פאה גם בתחילת השדה ולא רק בסופה<b>.</b><br> <br><b>רבי יוסי</b> אמר <b>בשם רבי יהושע בן לוי</b> (אמורא ארץ ישראלי בדור הראשון)<b>: "וּבְקֻצְרְכֶם</b> אֶת קְצִיר אַרְצְכֶם לֹא תְכַלֶּה פְּאַת שָׂדְךָ לִקְצֹר<b>"</b> (ויקרא יט,ט) <b>- מה תלמוד לומר</b> – מה יש ללמוד מהמילה היתירה: <b>"לִקְצֹר"? אלא אחת לגבוה</b> (כינוי לבית המקדש) <b>ואחד</b> (צריך לומר כמו בכתב יד רומי: 'ואחת') <b>להדיוט</b> (פשוט. מקור המילה ביוונית) – נותנים פאה גם בשדה של הקדש שהיא רכוש הגבוה (-"לא תכלה פאת שדך לקצור" - "לקצור" משמע כל קציר, אפילו של גבוה) וגם בשדה של כל אדם (-"ובקוצרכם... לא תכלה פאת שדך" - "בקוצרכם" משמע שלכם, של הדיוט) (דרשה זו היא בעניין אחר מהדרשות שלפניה. - הדין הוא ששדה הקדש פטורה מפאה, ולכן יש לומר שכאן מדובר בתבואה מחוברת לקרקע שקנה גזבר ההקדש בשדה של הדיוט וקצר אותה, שהיא חייבת בפאה)<b>.</b> <br>ומציעים קושיה: <b>רבי יודן</b> (אמורא ארץ ישראלי בדור הרביעי) <b>בעי</b> – שואל (מקשה על המאמר של רבי יוסי בשם רבי יהושע בן לוי)<b>: כלום מעות הקדש מתחללין לא</b> (בכתב יד רומי: 'אלא') <b>בתלוש?! שמא במחובר?!</b> (בתמיהה) – וכי מעות הקדש מתחללים שלא בתלוש?! וכי הם מתחללים במחובר?! הרי הם מתחללים רק בתלוש! (הרי אין מעות הקדש מתחללים כשקונים בהם דבר המחובר לקרקע אלא רק כשקונים בהם דבר התלוש מן הקרקע, ואם כן, אין מעות הקדש מתחללים כשקנה הגזבר בהם תבואה מחוברת לקרקע, ואין קדושת הקדש חלה על התבואה לפני שנקצרה, ונמצא שאין זה קציר הקדש אלא קציר הדיוט, ואין צריך ללמוד מן הכתוב שהיא חייבת בפאה!) <br>ומתרצים את הקושיה: <b>אמר רבי חנינא</b> (אמורא ארץ ישראלי בדור הרביעי / החמישי)<b>: שלא תאמר: יֵעָשֶׂה קציר הקדש כקציר הדיוט</b> (נראה שהמילה 'הדיוט' היא אשגרה מלעיל או ממקומות רבים שבהם הקדש והדיוט מושווים או מונגדים, וצריך לומר במקומה '<b>גוי</b>', וכעין מה שהגיה הגר"א: 'נכרי') – כדי שלא תחשוב שתבואה מחוברת לקרקע שקנה גזבר ההקדש בשדה של הדיוט וקצר אותה פטורה מפאה, כדין תבואה מחוברת לקרקע שקנה גוי בשדה של יהודי וקצר אותה שהיא פטורה מפאה, שבעל השדה היהודי פטור מלתת פאה מתבואתו על תבואת הגוי (תוספתא פאה ב,ט), לכן צריך ללמוד מן הכתוב שתבואת ההקדש חייבת בפאה, שבעל השדה ההדיוט חייב לתת פאה מתבואתו גם על תבואת ההקדש<b>.</b><br>• • •
במשנה שנינו: "רבי שמעון אומר: ובלבד שיתן בסוף כשיעור".<br>מציעים שאלה: <b>ראשונה מהו?</b> – מה הדין לדעת רבי שמעון בקשר למקרה שבעל השדה נתן פאה ראשונה גם בתחילת השדה או באמצעה? האם מה שנתן בתחילת השדה ובאמצעה יש לו דין פאה או שלא?<br>ומציעים היסק כדי לפשוט את השאלה: <b>מן מה דתני:</b> – ממה ששונה [התנא]: <b>הרי זו פיאה וצריך ליתן בסוף כשיעור</b> – כך דברי רבי שמעון בתוספתא<b>, הדה אמרה:</b> – זאת אומרת (יש להסיק מדברי רבי שמעון "הרי זו פיאה"): (יש להסיק מדברי רבי שמעון "הרי זו פיאה"): <b>קידשה</b> (בכתב יד רומי ובנוסח רש"ס כאן ולהלן: 'קדשה') <b>משום פיאה</b> – מה שנתן בתחילת השדה ובאמצעה יש לו דין פאה<b>.</b><br>ומציעים שאלה נוספת: <b>מהו?</b> – מה פירושה הענייני של המילה "כשיעור"? ומציעים שתי אפשרויות פרשניות: <b>כשיעור כל שדהו</b> – צריך לתת בסוף שדהו כשיעור פאה של כל השדה, היינו אחד משישים בשדה, מלבד הפאה שנתן בתחילת השדה ובאמצעה שאינו עולה משיעור פאה ואינו אלא הוספה על השיעור, <b>או כשיעור המשתייר</b> – צריך לתת בסוף שדהו רק כשיעור שנשאר להשלמת החסר לשיעור אחד משישים בשדה לאחר הפאה שנתן בתחילת השדה ובאמצעה<b>,</b> שמה שנתן בתחילת השדה ובאמצעה עולה משיעור פאה<b>?</b><br>ופושטים את השאלה: <b>איפשר לומר קידשה משום פיאה, ותימר</b> (ואת אמר) – ואתה אומר, <b>כשיעור כל שדהו?!</b> (הסיפא בתמיהה) – איך אפשר לומר שמה שנתן בתחילת השדה ובאמצעה יש לו דין פאה (כאמור לעיל), אם צריך לתת בסוף השדה כשיעור פאה של כל השדה? שהרי אם מה שנתן בתחילת השדה ובאמצעה יש לו דין פאה, אינו צריך לתת בסוף השדה כשיעור כל שדהו! <b>אלא</b> – יש לחזור מן האפשרות הפרשנית הזו ולומר, <b>כשיעור המשתייר</b> – צריך לתת בסוף שדהו רק כשיעור שנשאר לאחר הפאה שנתן בתחילת השדה ובאמצעה<b>.</b><br><br><small>ב<b>תוספתא פאה</b> א,ה שנו: רבי שמעון אומר: אם נתן בין בתחילה בין באמצע בין בסוף - הרי זו פיאה, וצריך שייתן בסוף כשיעור.</small><br>• • •
<b>הוספה על שיעור פאה (המשך)</b><br>מביאים מחלוקת אמוראים. <br><b>רבי חייא</b> (רבי חייא בר אבא, אמורא ארץ ישראלי בדור השלישי) אמר <b>בשם רבי יוחנן</b> (גדול אמוראי ארץ ישראל בדור השני)<b>: במחובר</b> – בעל השדה רשאי להוסיף על שיעור פאה רק ממה שהוא מחובר לקרקע, שעדיין לא קצר<b>.</b> <br><b>רבי יסא</b> (רבי אסי, אמורא ארץ ישראלי בדור השלישי) אמר <b>בשם רבי יוחנן: בתלוש</b> – בעל השדה רשאי להוסיף על שיעור פאה אף ממה שהוא תלוש מהקרקע, שכבר קצר (כך פירש רש"ש את מחלוקת האמוראים)<b>.</b><br> <br>ומציעים שאלה: <b>מה?</b> – איזו משתי אפשרויות המפורטות בהמשך נכונה? <b>מתכוין לפטור את שדהו או לא?</b> – כשבעל השדה נותן פאה, האם הוא צריך להתכוון לפטור את שדהו מחובת פאה במה שהוא נותן, או שמא אינו צריך להתכוון לפטור את שדהו מחובת פאה במה שהוא נותן? <br>ופושטים את השאלה בהצעת מימרה אמוראית בתוספת דיון: <b>נשמעינה מן הדא</b> – נשמע (נלמד) אותה (את פשיטת השאלה) מזאת (מהמימרה להלן)<b>, דאמר רבי יסא בשם רבי יוחנן: לעולם הוא מוסיף והולך</b> – אף אם בעל השדה נתן פיאה כשיעור, הוא רשאי להוסיף על מה שנתן כמה שירצה, וכל מה שהוא מוסיף יש לו דין פאה, ופטור מן המעשרות, שהרי אין לפאה שיעור למעלה<b>.</b> ומציעים פרשנות למימרה: <b>מה נן</b> (אנן) <b>קיימין?</b> – [ב]מה אנחנו עומדים (עוסקים)? (באיזה מקרה יש להעמיד את המימרה האמוראית?) ומציעים אפשרות: <b>אם במתכוין לפטור את שדהו</b> – אם במקרה שהוא מתכוון לפטור את שדהו מחובת פאה במה שנתן מתחילה כשיעור, <b>-</b> ודוחים את האפשרות: <b>כבר נפטרה</b> – השדה מחובת פאה<b>!</b> – וכיצד הוא רשאי להוסיף על שיעור פאה לאחר שנפטרה השדה? ומציעים את הפירוש הנכון: <b>אלא</b> – יש לחזור מן האפשרות הזו ולומר, <b>כי</b> (כן. - המילה 'כן' מופיעה לעיתים בירושלמי בהשמטת העיצור האחרון: 'כי' ("אוצר לשונות ירושלמיים", עמוד רמו)) <b>נן</b> (אנן) <b>קיימין</b> – [ב]כך אנחנו עומדים (עוסקים), <b>בשאינו מתכוין לפטור את שדהו</b> – במקרה שאינו מתכוין לפטור את שדהו מחובת פאה במה שנתן מתחילה כשיעור, ולכן הוא רשאי להוסיף על מה שנתן. מכאן שבעל השדה אינו צריך להתכוון לפטור את שדהו מחובת פאה במה שהוא נותן (כך פירש "מיכל המים" את השאלה ופשיטתה)<b>.</b><br>• • •

Halakhah 4

<big><strong>משנה</strong></big><br><b>כלל אמרו בפיאה: כל שהוא אוכל</b> – כל גידול שדה המשמש למאכל אדם, להוציא צמחים שהם לשימוש האדם (צמחי צבע, כביסה וכדומה) או למאכל בהמה בלבד<b>, ונשמר</b> – למעט את המופקר<b>, וגידוליו מן הארץ</b> – דבר הגדל באדמה<b>, ולקיטתו כאחת</b> – למעט פירות רוב האילנות שנלקטים בזה אחר זה, שאינם בשלים כאחת<b>, ומכנסו לקיום</b> – שאוצרים אותו, להוציא ירקות שאינם מתקיימים, <b>- חייב בפיאה. התבואה והקטניות בכלל הזה</b> – כל מיני תבואה וקטניות בכלל זה, והם חייבים בפאה<b>.</b>
<br><b>ובאילן: האוג</b> (העץ אוג הבורסקאים, שפירותיו שגונם אדום כהה גדלים באשכולות צפופים. חלקי הצמח שימשו לעיבוד עורות, ופירותיו שימשו למאכל)<b>, והחרובין, האגוזים</b> (אגוז המלך)<b>, והשקדים, הגפנים, והרימונים, הזיתים, והתמרים - חייבין בפיאה</b> – שלקיטתם כאחת ומכנסם לקיום, ושאר כל האילנות פטורים<b>.</b><br>• • •
<big><strong>תלמוד</strong></big><br><b>פאה בתבואה, בקטניות ובאילנות</b><br>במשנה שנינו: <b>"כלל אמרו בפיאה</b>: כל שהוא אוכל, ונשמר, וגידוליו מן הארץ, ולקיטתו כאחת, ומכנסו לקיום - חייב בפיאה. התבואה והקטניות בכלל הזה<b>" "ובאילן</b>: האוג, והחרובין, האגוזים, והשקדים, הגפנים, והרימונים, הזיתים, והתמרים - חייבין בפיאה<b>".</b>
<br>מביאים ברייתא: נאמר במתנות עניים: <b>"וּבְקֻצְרְכֶם</b> אֶת קְצִיר אַרְצְכֶם לֹא תְכַלֶּה פְּאַת שָׂדְךָ לִקְצֹר<b>"</b> (ויקרא יט,ט) <b>- אין לי אלא קוצר</b> – מן האמור אני מסיק שרק קוצר תבואה במגל חייב בפאה<b>. תולש</b> – תבואה ביד, <b>מניין</b> – שהוא חייב בפאה<b>? תלמוד לומר</b> (הכתוב מלמד לומר)<b>:</b> – למד את הדבר (התשובה על שאלתך) מן הכתוב: <b>"לִקְצֹר"</b> (ויקרא יט,ט) – מילה זו יתירה, ובאה לרבות תולש<b>. חוצד</b> (במסירה שלפנינו הגיה מגיה בטעות כמו בכתב יד רומי: 'קוצר') – עוקר תבואה במעצד (כלי יד דמוי גרזן, שלהבו ניצב לידית), <b>מניין</b> – שהוא חייב בפאה<b>? תלמוד לומר: "קצירך"</b> (צריך לומר: "<b>קְצִיר</b>" (ויקרא יט,ט)) – מילה זו יתירה, ובאה לרבות חוצד (התולש תבואה ביד או העוקר בעזרת כלי עוקר את הצמח כולו)<b>. אין לי אלא תבואה</b> – מן האמור אני מסיק שרק תבואה חייבת בפאה<b>. קטני</b>ו<b>ת מניין</b> – שהן חייבות בפאה<b>? תלמוד לומר: "בארצכם"</b> (צריך לומר: "<b>אַרְצְכֶם</b>" (ויקרא יט,ט)) – מילה זו יתירה, ובאה לרבות קטניות<b>. אילנות מניין</b> – שהם חייבים בפאה<b>? תלמוד לומר: "שָׂדְךָ"</b> (ויקרא יט,ט) – מילה זו יתירה, ובאה לרבות אילנות<b>.</b><br><br><small>ב<b>ספרא</b> "קדושים" פרשה א נאמר: אין לי אלא קוצר. תולש מניין? תלמוד לומר: "לקצור". חוצד / עוצד מניין? תלמוד לומר: "קצירך". אין לי אלא תבואה. קטניות מניין? תלמוד לומר: "בארצכם". אילנות מניין? תלמוד לומר: "שדך". יכול הירק והקישואים והדילועים והאבטיחים והמלפפנות הכל בכלל! תלמוד לומר: "קציר" - מה קציר מיוחד שהוא אוכל ונשמר וגידוליו מן הארץ ולקיטתו כאחת ומכנסו לקיום, יצאו ירקות, שאף על פי שלקיטתם כאחת, אבל אין מכנסם לקיום, יצאו תאינים, שאף על פי שמכנסן לקיום, אבל אין לקיטתן כאחת. התבואה והקטניות בכלל הזה. ובאילן: האוג והחרובים, האגוזים והשקדים, הגפנים והרימונים, הזיתים והתמרים - חייבים בפיאה.<br><br>ב<b>בבלי חולין</b> קלז,א אמרו: תניא: רבי יוסי אומר: "קציר" - אין לי אלא קוצר, עוקר מניין? תלמוד לומר: "לקצור". תולש מניין? תלמוד לומר: "בקוצרך".</small>
ומציעים ברייתא: <b>תני:</b> – שונה [התנא]: <b>זורעין זרעים</b> – זרעי תבואה או ירק, <b>וזרעי אילן כאחת</b> – שאין בעירוב זרעים וזרעי אילן משום איסור כלאי זרעים<b>. והזורע מן החרצנים</b> (זרעי הענבים) – עם זרעי תבואה או ירק (הגר"א הגיה 'עם' במקום 'מן', וב"שערי תורת ארץ ישראל" הגיה 'והזורע זרעים עם החרצנים'), <b>- לוקה</b> (בכתב יד רומי: 'סופג') <b>ארבעים</b> – מלקות משום איסור כלאי הכרם<b>.</b>
<br><small>כאן התחלת מקבילה בירושלמי כלאים ח,א.</small>
<br>מניין למדים שאסור לזרוע יחד חרצנים וזרעי תבואה? -
<br><b>אמר רבי זעירא</b> (רבי זירא, מגדולי אמוראי ארץ ישראל בדור השלישי)<b>: כתוב: "לֹא תִזְרַע כַּרְמְךָ כִּלְאָיִם"</b> (דברים כב,ט) – אסור לזרוע זרעי תבואה וירקות בתוך הכרם; ויש לדרוש את הכתוב: <b>- עיקר כרמך לא תזרע כלאים</b> – אפילו אין גפנים בכרם, אסור לזרוע יחד חרצנים וזרעי תבואה, מפני שהכרם עצמו, שהם הגפנים הגדלים מהחרצנים, נעשה בכלאיים (דורש כך כיוון שאין כתוב ''לא תזרע כלאיים בכרמך')<b>.</b>
<br>ומציעים סתירה בין מקורות תנאיים: <b>(אמר)</b> (מילה זו יתירה ואינה בכתב יד רומי ובמקבילה) <b>רבי יודן קפודקיא</b> (אמורא ארץ ישראלי בדור הרביעי, מקפדוקיה שבאסיה הקטנה) <b>בעא קומי</b> – שאל (הקשה) לפני <b>רבי יוסי</b> (מגדולי אמוראי ארץ ישראל בדור הרביעי)<b>: תמן אמרין</b> (צריך לומר כמו במקבילה: '<b>תמן את אמר</b>')<b>:</b> – שם (בעניין כלאי זרעים) אתה אומר: <b>אין זרעי אילן קרויין זרעים</b> – כך עולה מהדין שזורעים זרעים וזרעי אילן<b>, וכה</b> (והכא) <b>את אמר:</b> – וכאן (בעניין הכשר זרעים לקבל טומאה) אתה אומר: <b>זרעי אילן קרויין זרעים</b> – כך עולה מהדין שזרעי אילן אינם מקבלים טומאה עד שיבואו עליהם משקים כמו שאר זרעים<b>?!</b> (במסירה שלפנינו השמיט הסופר מ'זרעי אילן' הראשון עד 'זרעי אילן' השני, ומגיה השלים)
<br>ומציעים תירוץ לסתירה בהצעת הבחנה בין שני המקרים: <b>אמר ליה:</b> – אמר לו (רבי יוסי): <b>תמן</b> – שם (בעניין כלאי זרעים), <b>מיעט</b> (הוציא מתוך הכלל, לא חשב את הדבר במניין האחרים) <b>הכתוב,</b> מפני <b>שאין דרך בני אדם להיות קורין אותן</b> – את זרעי אילן, <b>זרעים. ברם הכא</b> – אבל כאן (בעניין הכשר זרעים לקבל טומאה), <b>ריבה</b> (הוסיף על הכלל) <b>הכתוב: "</b>וְכִי יִפֹּל מִנִּבְלָתָם <b>עַל כָּל זֶרַע זֵרוּעַ אֲשֶׁר יִזָּרֵעַ</b>, טָהוֹר הוּא<b>"</b> (ויקרא יא,לז) – זרע יבש המיועד לזריעה אינו מקבל טומאה. ולמדים מהמילה "כל" שיש לרבות זרעי אילן, שדינם כמו שאר זרעים<b>.</b><br><br><small>עד כאן המקבילה בירושלמי כלאים.<br>אין מובן מה ראה הירושלמי להביא מקבילה זו בפאה.<br><br>ב<b>תוספתא כלאים</b> א,טו שנו: זורעים זרעים וזרעוני אילן כאחת. הזורע חרצנים עם החיטים - הרי זה לוקה ארבעים.</small>
ומציעים לימוד חלופי עלום שֵׁם המבוסס על דרשת פסוקים, במקום הדרשה שהובאה לפני כן (כמקור להלכה שאילנות חייבים בפאה): <b>ואית דבעי נישמעינה</b> (בכתב יד רומי: '<b>מ</b>שמעינה'. - שיבוש זה ('<b>ני</b>שמעינה') נוצר מפני שהמ'ם במילה 'משמעינה' נפתרה בטעות כצירוף של נו'ן ויו'ד, כתיב שהוא רגיל בתחילת המונח 'נשמעינה מן הדא' ("הטרמינולוגיה של הירושלמי", עמוד 60, הערה 225). - יש כאן חילוף אותיות נו'ן/מי'ם, ואין צורך בהגהה ("אוצר לשונות ירושלמיים", עמוד 75, הערה 692)) <b>מן הכא</b> (בכתב יד רומי: 'הדא')<b>:</b> – ויש [מי] שרוצה לשמוע (ללמוד) אותה מכאן: <b>"כִּי תִבְצֹר כַּרְמְךָ</b>, לֹא תְעוֹלֵל אַחֲרֶיךָ, לַגֵּר לַיָּתוֹם וְלָאַלְמָנָה יִהְיֶה<b>"</b> (דברים כד,כא) – כשתבצור ענבי כרמך, אל תבצור הכול, אלא השאר ענבים בכרם כדי שהעניים יוכלו לקחת אותם, <b>- מה את שמע מינה?</b> – מה אתה שומע (לומד) ממנה? (כיצד אפשר להסיק ממקור זה שגפנים חייבים בפאה?) <b>אמר רבי יונה</b> (מגדולי אמוראי ארץ ישראל בדור הרביעי)<b>: לא תדקדק</b> – לא תבחון ותבדוק היטב כדי לבצור הכול, אלא אתה חייב להשאיר פאה<b>,</b> ויש להציע פסוק כסימוכין לפירוש המוצע: <b>כמה דתימר</b> (בכתב יד רומי: '<b>כמה דאת אמר</b>')<b>:</b> – כמו שאתה אומר (כמו שנאמר): <b>"וְעוֹלֵל לָמוֹ</b> כַּאֲשֶׁר עוֹלַלְתָּ לִי עַל כָּל פְּשָׁעָי<b>"</b> (איכה א,כב) – עֲשֵׂה לאויביי רעה כמו שעשית לי בשל חטאותיי. ויש לפרש "עולל למו" - דַּקדק עימם, נְהג עימם בחומרה. וגם "לא תעולל" - לא תדקדק, לא תנהג בחומרה<b>. "כִּי תַחְבֹּט זֵיתְךָ</b>, לֹא תְפַאֵר אַחֲרֶיךָ, לַגֵּר לַיָּתוֹם וְלָאַלְמָנָה יִהְיֶה<b>"</b> (דברים כד,כ) – כשתכה בעצי הזית כדי להפיל את פירותיהם ולאסוף אותם, אל תשוב לאחוריך לחפש בענפי העצים (פוארות) וללקט את הזיתים שנשארו בהם, אלא השאר אותם כדי שהעניים יוכלו לקחת אותם, <b>- מה את שמע מינה?</b> – מה אתה שומע (לומד) ממנה? (כיצד אפשר להסיק ממקור זה שזיתים חייבים בפאה?) <b>אמר רבי יונה: "לֹא תַקִּפוּ פְּאַת רֹאשְׁכֶם</b>, וְלֹא תַשְׁחִית אֵת פְּאַת זְקָנֶךָ<b>"</b> (ויקרא יט,כז) – אל תגזזו את השערות שבצדעי ראשכם, ואל תגלחו את שער הזקן קרוב לעור. - משמעות המילה 'פאה' בארמית סורית - יופי. ולפי זה, "לא תשחית את פאת זקנך" - לא תשחית את יופי זקנך. וגם "לא תפאר" - לא תלקט את הפאר והיופי של העצים, שהוא הפאה. - מכאן שגפנים וזיתים חייבים בפאה, ובהמשך למדים מהם שגם שאר האילנות חייבים בפאה (ב"מדרשי הלכה של האמוראים בתלמוד ירושלמי" עמוד 111 הציע להשלים בדברי רבי יונה: '[לא תקח פארו ממנו, כמה דאת אמר:] "לא תקיפו פאת ראשכם"')<b>.</b><br><br><small>ב<b>בבלי חולין</b> קלא,א אמרו: פאה (בכרם) - גמר (למד בגזירה שווה) "אחריך" "אחריך" מזית, דכתיב: "כי תחבוט זיתך לא תפאר אחריך" (דברים כד,כ), ותנא דבי רבי ישמעאל: שלא תיטול תפארתו ממנו (אלא תשאיר פאה).<br><br>דברי רבי ישמעאל מבוססים על משמעות המילה 'פאה' בארמית סורית - יופי.<br><br>ב<b>אסתר רבה</b> ג,ב נאמר: רבי יהודה ברבי סימון פתח: "עמי נוגשיו מעולל ונשים משלו בו" (ישעיהו ג,יב). "עמי נוגשיו מעולל" - מדקדקין בהון (מתנהגים עימם בקשיחות ובאכזריות), היך מה דאת אמר: "ועולל למו" (איכה א,כב); מקטפין עוללתהון (קוטפים את קטניהם), היך מה דאת אמר: "וכרמך לא תעולל" (ויקרא יט,י).<br>וב<b>איכה רבה</b> (בובר) פרשה א נאמר: "הביטו וראו אם יש מכאוב כמכאובי" - לא אייתי על אומה היך מה דאייתי עליי, לא דקדק עם אומה היך מה דדקדק עליי. "אשר עולל לי" - דקטף עוללתי ולא קטף עוללתיהון.<br>וב<b>איכה רבה</b> (וילנא) א,מ נאמר: "הביטו וראו אם יש מכאוב כמכאובי אשר עולל לי", שדקדק עימי וקטף עוללתי, כמה דאת אמר: "כי תבצור כרמך" וגו' (דברים כד).</small><br>
<br>ומביאים מדרש הלכה: <b>'זית'</b> (מילה זו יתירה, ואינה בקונטרס אחרון של "ילקוט שמעוני" ובנוסח רש"ס) <b>- מה זית וכרם</b> – זיתים וגפנים, <b>מיוחדין שלקיטתן כאחת ומכנסן לקיום - חייבין בפיאה</b> – כמו שלמדים לעיל<b>, אף כל דבר</b> – משאר האילנות, <b>שלקיטתו כאחת ומכנ</b>(<b>י</b>)<b>סו לקיום - חייב</b>(<b>ין</b>) <b>[בפיאה]</b> (נוסף כמו בכתב יד רומי) – כמו ששנינו במשנה<b>.</b>
<br>ויש להקשות: <b>אִי</b> (מילה זו נוספה במסירה שלפנינו על ידי מגיה, וצריך לומר: '<b>או</b>', כמו בכתב יד רומי ובקונטרס אחרון של "ילקוט שמעוני". - 'אי' הוא ביטוי ארמי בבלי שנשתגר בירושלמי ובספרא בהשפעת הבבלי ("אוצר לשונות ירושלמיים", עמוד סח, הערה 122)) <b>מה זית וכרם</b> – זיתים וגפנים, <b>מיוחדין שהן חייבין בביכורין -</b> (<b>ו</b>)<b>חייבין בפיאה, אף כל דבר שהוא חייב בביכורים - חייב בפיאה</b> – אבל שאר כל האילנות שאינם משבעת המינים שפטורים מן הביכורים פטורים מפאה<b>!</b>
<br>ויש להשיב: <b>תלמוד לומר:</b> – למד את הדבר (התשובה על שאלתך) מן הכתוב: <b>"קצירך"</b> (צריך לומר: "<b>קְצִיר</b>" (ויקרא יט,ט)) <b>- אפילו קציר אורז, אפילו קציר דוחן</b> – מכאן למדים שגם אורז ודוחן שקוצרים אותם כתבואה חייבים בפאה. וכשם שאורז ודוחן שלקיטתם כאחת ומכנסם לקיום - חייבים בפאה, גם כל דבר שלקיטתו כאחת ומכנסו לקיום - חייב בפאה<b>.</b>
ויש להקשות: <b>יאמר 'זית' ואל יאמר 'כרם'!</b> – למה הוצרך הכתוב ללמד גם בזית וגם בכרם שהם חייבים בפאה? והרי היה הכתוב יכול ללמד רק בזית שהוא חייב בפאה ולא בכרם, כיוון שהיה אפשר ללמוד זה מזה, שכשם שזית חייב בפאה, גם כרם חייב בפאה!
<br>ויש להשיב: <b>שאִילּוּ</b> (צריך לומר כמו בקונטרס אחרון של "ילקוט שמעוני" ובנוסח רש"ס: 'אילו') <b>נאמר 'זית' ולא נאמר 'כרם'</b> – אילו היה הכתוב מלמד רק בזית שהוא חייב בפאה ולא בכרם<b>, הייתי אומר: זית שהוא פטור מן הפֶּרֶט</b> – שלא נאמרה בתורה חובת פרט בזית אלא בכרם, <b>- חייב</b>(<b>ין</b>) <b>בפיאה, כרם שהוא חייב בפרט</b> – גרגרים בודדים של ענבים הנפרטים בשעת הבציר ונושרים מאשכולותיהם, ומניחים אותם לעניים (ויקרא יט,י: "וּפֶרֶט כַּרְמְךָ לֹא תְלַקֵּט, לֶעָנִי וְלַגֵּר תַּעֲזֹב אֹתָם"), <b>- לא יהא חייב בפיאה</b> (בקונטרס אחרון של "ילקוט שמעוני": 'יהא פטור מן הפאה') – מפני שהייתי אומר, שכיוון שהתורה חייבה כרם בפרט היא פטרה אותו מפאה. <b>הוי</b> – הוֹוֶה (נמצא), <b>צורך הוא שיהא אומר</b> (בכתב יד רומי ובקונטרס אחרון של "ילקוט שמעוני" במקום שתי מילים אלו: 'שיאמר') <b>'כרם'</b> – הכתוב הוצרך ללמד גם בכרם שהוא חייב בפאה<b>.</b>
<br>וכן להיפך: <b>או אִילּוּ נאמר 'כרם' ולא נאמר 'זית'</b> – אילו היה הכתוב מלמד רק בכרם שהוא חייב בפאה ולא בזית<b>, הייתי אומר: כרם שהוא חייב בפרט - יהא</b> (מילה זו יתירה ואינה בכתב יד רומי) <b>חייב בפיאה</b> – מפני שהייתי אומר להיפך, שכיוון שהתורה חייבה כרם בפרט היא חייבה אותו גם בפאה<b>, זית שהוא פטור מן הפרט - יהא פטור מן הפיאה. הוי</b> – הוֹוֶה (נמצא), <b>צורך הוא שיאמר 'זית' וצורך הוא שיאמר 'כרם'</b> – הכתוב הוצרך ללמד גם בזית גם בכרם שהם חייבים בפאה, כיוון שאי אפשר ללמוד זה מזה<b>.</b>
<b>יצא זית</b> – מן הכלל של הדברים החייבים בפאה, שכן הוזכר בתורה בפירוש שהוא חייב בפאה, <b>ולימד על כל האילנות פיאה</b> – לימד על כולם שהם חייבים בפאה<b>. יצא כרם</b> – מן הכלל של הדברים החייבים בפאה, שכן הוזכר בתורה בפירוש שהוא חייב בפאה, <b>ולימד על כל האילנות</b> (לשון זה הוא אשגרה בטעות מהקושיה להלן, וכאן צריך לומר: 'ולימד על <b>עצמו</b>', וכמו שהוא בקונטרס אחרון של "ילקוט שמעוני") <b>פרט</b> – לימד על עצמו בלבד שהוא חייב בפרט<b>.</b><br>
<br>ומקשים: <b>וכשם שיָצָא זית ולימד על</b> כל <b>האילנות פיאה, כך יָצָא כרם ולימד על כל האילנות פרט!</b> – כמו שאתה אומר שיצא זית מן הכלל ולימד על כל האילנות שהם חייבים בפאה, כך אֱמוֹר שיצא כרם מן הכלל ולימד על כל האילנות שהם חייבים בפרט! ומדוע אתה אומר שכרם לימד על עצמו בלבד שהוא חייב בפרט? (קושיה זו מיוסדת על אחת מהמידות שהתורה נדרשת בהן: כל דבר שהיה בכלל ויצא מן הכלל ללמד, לא ללמד על עצמו יצא, אלא ללמד על הכלל כולו יצא)
<br>ומשיבים: <b>אמר רבי אבין</b> (מגדולי אמוראי ארץ ישראל בדור החמישי)<b>: דבר שהוא שוה לשניהן</b> (צריך לומר כמו בכתב יד רומי ובקונטרס אחרון של "ילקוט שמעוני": '<b>ב</b>שניהם') <b>מלמד</b> – פאה שווה בזית ובכרם, שכן גם בזית וגם בכרם נאמר שהם חייבים בפאה, ולכן זית מלמד על כל האילנות שהם חייבים בפאה<b>, ודבר (שהוא) [שאינו]</b> (כך צריך לומר, וכמו שהוא בכתב יד רומי ובקונטרס אחרון של "ילקוט שמעוני") <b>שוה בשניהן אינו מלמד</b> – פרט אינו שווה בזית ובכרם, שכן רק בכרם נאמר שהוא חייב בפרט, אבל בזית לא נאמר שהוא חייב בפרט, ולכן כרם אינו מלמד על כל האילנות שהם חייבים בפרט, כי מה ראית ללמוד מכרם שהם חייבים ולא ללמוד מזית שהם פטורים (תשובה בלשון זו יש בירושלמי פסחים ה,ד)<b>.</b>
ומציעים קושיה לפי חכם מסוים: <b>על דעתיה של</b> (צריך לומר כמו בכתב יד רומי: 'ד-' במקום 'של') – על דעתו של <b>רבי ישמעאל</b> (מגדולי התנאים בדור השלישי) <b>ניחא</b> – [הדבר] נוח<b>, דרבי ישמעאל דרש</b> – דורש<b>: כל דבר שהוא</b> (צריך לומר כמו בכתב יד רומי: '<b>שהיה</b>') <b>בכלל ויצא</b> – מן הכלל, <b>לידון בדבר חדש, נעקר מן הכלל</b> (בכתב יד רומי: 'נעקר מכללו') <b>והרי הוא בחידושו</b> – זו אחת מן המידות שהתורה נדרשת בהן: דבר שהיה כלול בתורה בכלל אחד עם דברים דומים לו, והוציאה אותו התורה מן הכלל, שהזכירה אותו בפני עצמו בדין חדש - הריהו נעקר מן הכלל ואינו נחשב חלק ממנו, ואין בו אלא הדין החדש ולא דיני הכלל, אבל אם החזירו הכתוב בפירוש לכללו - יש בו גם דיני הכלל, <b>- צורך הוא שיאמר פיאה בכרם</b> – כיוון שכרם היה כלול בתורה בכלל אחד עם שאר אילנות בדין פאה ('אילנות מניין? תלמוד לומר: "שדך"'), והוציאה אותו התורה מן הכלל, שהזכירה אותו בפני עצמו בדין פרט ("ופרט כרמך לא תלקט"), נעקר מן הכלל, ולכן הוצרך הכתוב להזכיר בו בפירוש דין פאה ("כי תבצור כרמך, לא תעולל אחריך")<b>.</b> אבל <b>על דעתיה</b> (צריך לומר: '<b>דעתיהון</b>') <b>דרבנין</b> – על דעתם של החכמים (החלוקים על רבי ישמעאל במידה זו)<b>, דאינון אמרין:</b> – שהם אומרים: כל דבר שהיה בכלל ויצא לידון בדבר חדש, <b>הרי הוא בכללו והרי הוא בחידושו</b> – דבר שהיה כלול בתורה בכלל אחד עם דברים דומים לו, והוציאה אותו התורה מן הכלל, שהזכירה אותו בפני עצמו בדין חדש - אינו נעקר מן הכלל ויש בו גם דיני הכלל וגם הדין החדש, <b>-</b> יש להקשות: <b>לאי זה דבר נאמר פיאה</b> (מילה זו נוספה במסירה שלפנינו על ידי מגיה כמו שהוא בכתב יד רומי) <b>בכרם?</b> – מדוע הוצרך הכתוב להזכיר בו בפירוש דין פאה? והרי לא נעקר מן הכלל?
<br>ומתרצים את הקושיה: <b>אמר רבי אבין: (אלא) [אִילּוּ]</b> (כך צריך לומר, וכמו שהוא בכתב יד רומי) <b>לא יצא אלא כרם</b> – אילו רק כרם היה יוצא מכלל האילנות<b>, יאות הוית מקשי</b> – יפה היית מקשה (היתה קושייתך לדעתם של החכמים נכונה, שכיוון שכרם לא נעקר מן הכלל, לא היה צריך הכתוב להזכיר בו בפירוש דין פאה)<b>. עכשיו שיצא כרם וזית</b> – לא רק כרם יצא מכלל האילנות אלא גם זית יצא מכלל האילנות ("כי תחבוט זיתך, לא תפאר אחריך")<b>, אִילּוּ נאמר 'זית' ולא נאמר 'כרם', הייתי אומר: זית שהוא פטור מן הפרט - חייב בפיאה, כרם שהוא חייב (בפיאה) [בפרט]</b> (כך צריך לומר, וכמו שהוא בכתב יד רומי) <b>- ייפטר מן הפיאה</b> – וכיוון שמסברה זו היה אפשר לפטור כרם מפאה, לכן הוצרך הכתוב להזכיר בו בפירוש דין פאה, אף שלא נעקר מן הכלל<b>.</b><br><br><small>המידה האחת עשרה בברייתת המידות של רבי ישמעאל בספרא: "כל דבר שהיה בכלל ויצא לידון בדבר חדש - אין אתה יכול להחזירו לכללו, עד שיחזירנו הכתוב לכללו בפירוש". כך סגנון המידה גם בבבלי. בירושלמי המידה מוזכרת בסגנון שונה. בירושלמי כאן: "כל דבר שהיה בכלל ויצא לידון בדבר חדש - נעקר מכללו והרי הוא בחידושו". ומעין זה גם בירושלמי סוטה ט,ה: "כל דבר שהיה בכלל ויצא מן הכלל ללמד - נעקר מכללו והרי הוא בחידושו".</small>
ומציעים קושיה על יסוד השוואה בין שני מקרים: <b>כמה דתימר</b> (הנכון הוא 'דתמר' - 'דת מר' = 'דאת אמר') – כמו שאתה אומר <b>גבי קציר: דבר שלקיטתו כאחת</b> – ומכנסו לקיום, (<b>ו</b>)<b>חייב בפיאה, ואֵמַר</b> – ואֱמוֹר <b>אף בפועל כך</b> (בנוסח רש"ס: 'כן')<b>!</b> – מדוע לא אמרו במקרה של פועל שמותר לו לאכול משל בעל הבית רק בדבר שלקיטתו כאחת ומכנסו לקיום, כמו שאמרו במקרה של קצירת תבואה שרק דבר שלקיטתו כאחת ומכנסו לקיום חייב בפאה? (פועל רשאי לאכול משל בעל הבית בדבר שגידולו מן הארץ שהוא עובד בו)
<br>ומתרצים את הקושיה בהצעת הבחנה בין העניינים שהושוו: <b>אמר רבי יונה</b> (מגדולי אמוראי ארץ ישראל בדור הרביעי)<b>: שנייה הוא</b> (צריך לומר כמו בכתב יד רומי: 'ה<b>י</b>א') – שונָה היא (שונה הוא) [הדבר] (המקרה של פועל שונה מהמקרה של קצירת תבואה), <b>דכתיב</b> – שכתוב<b>: "</b>כִּי תָבֹא בְּקָמַת רֵעֶךָ, <b>וְקָטַפְתָּ מְלִילֹת בְּיָדֶךָ"</b> (דברים כג,כו) – כשתיכנס לתוך שדה חברך שיש בו תבואה מחוברת לקרקע (לעבוד בשדה בקצירת התבואה), מותר לך לקטוף ביד שיבולים שהבשילו (ולאכול בעת עבודתך. - הכתוב מדבר בפועל), <b>- אפילו מדבר</b> (צריך לומר כמו בכתב יד רומי: '<b>דבר</b>') <b>שאינו לקייום</b> – הכתוב הזה מלמד שפועל אוכל אף בדבר שאין מכנסו לקיום, שהרי אין מכנסים לקיום מלילות אלא רק גרגירי תבואה לאחר דישת השיבולים והזרייה, וכמו כן פועל אוכל אף בדבר שאין לקיטתו כאחת<b>.</b><br>• • •
<b>פאה בתמרים ובקולקס</b><br>מציעים ברייתא: <b>תני:</b> – שונה [התנא]: <b>רבי יוסי בירבי יודה</b> (תנא בדור החמישי) <b>אומר: רוטבי תמרים</b> – תמרים מזנים לחים שקוטפים אותם מן האילן בהגעתם להבשלתם, <b>פטורין מן הפיאה, לפי שאין הראשון שבהן ממתין</b> – בהגעתו להבשלתו, <b>לאחרון</b> (בכתב יד רומי נוסף 'שבהם') – אפילו באותו אשכול עצמו, וראשון ראשון שמגיע להבשלתו נקטף מן האילן, וכיוון שאין לקיטתם כאחת, הם פטורים מפאה (התמרים ששנינו במשנה שחייבים בפאה הם תמרים מזנים יבשים שרובם מבשילים באותו זמן וגודדים אותם מן האילן בהגעתם להבשלתם, ולקיטתם כאחת. - גדיד הוא קטיף אשכולות התמר)<b>.</b>
<br>ומציינים שדעה זו נראית נכונה כדי להקשות על בן מחלוקתו: <b>יאות אמר</b> – יפה אומר <b>רבי יוסי בירבי יהודה</b> – דבריו שתמרים לחים פטורים מפאה לפי שאין לקיטתם כאחת מובנים, שכן כך הוא הכלל שאמרו בפאה ששנינו במשנה<b>. מה טעמון דרבנ</b>י<b>ן?</b> – [ו]מה טעמם של החכמים (החלוקים על רבי יוסי בירבי יהודה ואומרים שתמרים לחים חייבים בפאה)? יש קושי להבין את דבריהם!
<br>ומציעים הסבר: <b>אמר רבי זעירא</b> (רבי זירא, מגדולי אמוראי ארץ ישראל בדור השלישי)<b>: מפני שכולן צריכין</b> (צריך לומר כמו בכתב יד רומי ובנוסח רש"ס: '<b>מטילין</b>') <b>שאור בת אחת</b> (בבת אחת) – כשהתמרים מגיעים לגמר הבשלתם נוצרת סביב לגרעיני התמרים רקמה ספוגית לבנה כעין שאור, ורקמה זו נוצרת בכל התמרים באותו זמן, ולכן הם נחשבים שלקיטתם כאחת והם חייבים בפאה לדעת החכמים (הטלת שאור בתמרים נזכרת במשנה מעשרות א,ב ובירושלמי שביעית ה,א)<b>.</b><br><br><small>ב<b>תוספתא פאה</b> א,ז שנו: רבי יוסה בירבי יהודה אומר: רוטבות תמרה פטורות מן הפיאה, שאין ראשון ממתין לאחרון.<br><br>בתוספתא לא נזכרו החכמים החלוקים על רבי יוסי בירבי יהודה.</small><br><br><small><b>רוטבי תמרים</b><br>הזנים הלחים קרויים בפי חז"ל רוטבות. הזנים הלחים היו מבשילים בדרך כלל על העץ, והיו קוטפים אותם בהתאם לקצב ההבשלה שהיתה הדרגתית ולא אחידה. מכיוון שהקטיף לא נעשה כאחת, ופאה חייבים רק על שדה הנלקטת כאחת, לכן התמרים הלחים פטורים מן הפיאה (תוספתא פאה א,ז).<br>התמרים היבשים הבשילו ביתר אחידות (על כך אמרו בירושלמי שביעית ה,א שהם עושים גורן אחד בשנה). היו גודדים אותם אחת לשנה בשעה שרוב התמרים היו בשלים. לעיתים בזני תמרים יבשים היו גודדים אותם קרוב לזמן ההבשלה והיו שוטחים את האשכולות בשמש ושם הגיעו התמרים להבשלה סופית (ירושלמי מעשרות א,ב לפי כתב יד רומי ונוסח רש"ס: 'התמרים... משישטחם ויהיו יפים לאכילה').<br>("מטעי התמר בארץ ישראל בתקופת בית שני המשנה והתלמוד" (עבודה))</small>
למימרה הבאה מקבילה בירושלמי נדרים ז,א.
<br>ומציינים מקרים שדינם ידוע ומקרה שדינו מסופק: <b>רבי יצחק בן חקולא</b> (אמורא ארץ ישראלי בדור הראשון והשני) <b>ורבי יהושע בן לוי</b> (אמורא ארץ ישראלי בדור הראשון) <b>תרויהון</b> (צריך לומר כמו במקבילה: 'תריהון'. - הצורה 'תרויהון' נשתבשה מ'תריהון' בעקבות הצורה הבבלית 'תרוייהו') <b>אמרין</b> – שניהם אומרים<b>: קוֹלְקָס</b> (הירק קולקס הקדמונים - צמח קרוב ללוף ארץ ישראלי, בעל עלים גדולים מאוד, שפקעתו העבה נאכלת. שם הצמח מקורו ביוונית) <b>לירק</b> (צריך לומר כמו במקבילה בהגהת מגיה במסירה שלפנינו: '<b>כ</b>ירק', וכן הוא בנוסח רש"ס) – דינו כירק ולא כאילן לעניינים המנויים להלן, <b>ולמעשרות</b> (צריך לומר כמו במקבילה: '<b>ל</b>מעשרות') <b>ולשביעית</b> – לעניין מעשרות ושביעית, שהולכים בו אחר לקיטה כירק, שאין מעשרים ממה שנלקט לפני תשרי על מה שנלקט לאחר אחד בתשרי, ואם גדל לפני השנה השביעית ונלקט בשנה השביעית - יש לו דין שביעית, <b>ולפיאה</b> – לעניין פאה, שהוא פטור מפאה כירק, <b>ולבכורים</b> (גרסה זו תמוהה, שהרי אין מביאים ביכורים אלא משבעת המינים בלבד. וצריך לומר כמו במקבילה: '<b>ולכלאים</b>', וכן הוא בנוסח רש"ס) – לעניין כלאי הכרם, שאסור לזרוע אותו בכרם<b>. ולנדרים צריכה</b> – [הדבר] נצרך (הדבר צריך לימוד ועיון, הדבר מסופק האם הנודר מן הירק אסור גם בו. והספק הוא מפני שבנדרים הולכים אחר לשון בני אדם, ויש בני אדם שרואים את הקולקס כירק ויש שרואים אותו כאילן (רש"ס). - משום שהקולקס הוא צמח רב שנתי, היה מקום לספק האם יש לראותו כירק או כאילן)<b>.</b><br><br><small>ב<b>משנה כלאים</b> ב,ה שנינו: היתה שדהו זרועה קנבס / קרבס או לוף - לא יהא זורע ובא על גביהם, שאינם עושים אלא לשלוש שנים (שפקעותיהם מתעבות באדמה, ונהגו להשהותן בתוכה עד שלוש שנים ורק אחר כך לאוספן. במשך זמן שהייתן בקרקע הן מצמיחות ללא הפסק עלים חדשים, גם אם ניכשום או כיסחום, ולכך אסרו לזרוע מעליהם מינים אחרים, מפני שיגדלו כלאיים).<br><br>ב<b>בבלי מנחות</b> טו,ב אמרו (בעניין כלאי הכרם): קנבוס ולוף אסרה תורה (לזרוע אותם בכרם). שאר זרעים מדרבנן הוא דאסירי.<br><br>אין הכוונה לצמח הסיבים הקנבוס, שהרי זה גידול חד שנתי. על פי המאמר בפרק זרעים: "שלוש שנים - לקולקס וללוף", יש להסיק כי גם במשנת כלאים יש לגרוס "קולקס או לוף... שאינם עושים אלא לשלוש שנים". נראה גם כי הנאמר לגבי כלאי הכרם "קנבוס ולוף אסרה תורה" (בבלי מנחות טו,ב) מתייחס לקולקס ולוף. על חומרתו של הקולקס לדין כלאים נרמז בספר המעשים לבני ארץ ישראל (במילים "אין צריך לומר הקולקס") (בתוך "הלכות ארץ ישראל מן הגניזה", עמוד קסח).<br><br>ב<b>ספר המעשים לבני ארץ ישראל</b> נאמר (בדיני כלאים): ...ועל הקולקס - כירק הוא למעשרות ולשביעית. מה הירק אם ניפלש (נפרשׂ) לאחר ראש השנה הרי הוא לבא למעשרות ולשביעית, אף הקולקס כן. אבל אם נערך (נעקר?) לפני ראש השנה, אפילו ערב ראש השנה עם דימדומי החמה - אסור. אין צריך לומר הקולקס.<br><br>הקטע בספר המעשים הועתק בפנקס הלכה ארץ ישראלי ("הלכות ארץ ישראל מן הגניזה", עמוד מז).<br><br>ב<b>פרק זרעים</b> נאמר (בלוח התפתחות היבול בזרעים): שלוש שנים - לקולקס וללוף ("הלכות ארץ ישראל מן הגניזה", עמוד קסז).<br><br>כדי שהפקעת תגיע לגודל ניכר היו משהים את הלוף באדמה שלוש שנים מן הזריעה. עובדה זו צוינה פעמים אחדות בספרות חז"ל (משנה כלאים ב,ה; תוספתא שביעית ד,ג; ירושלמי שביעית ה,ג). בספרות חז"ל נזכרו יחד קולקס ולוף (משנה כלאים ב,ה; ירושלמי עירובין ג,א; בבלי מנחות טו,ב), ואכן הם שייכים לאותה משפחה. בדומה ללוף היו מגדלים את הקולקס שלוש שנים עד הוצאת הפקעת מן האדמה.</small><br>• • •

Halakhah 5

<big><strong>משנה</strong></big><br>מירוח הכרי (ערימת גרגרי התבואה הצבורים בגורן) הוא שיטוח הכרי וסילוק פסולת התבן מעל פניו לאחר הדיש והזרייה. המירוח קובע את הכרי למעשרות ומאותה שעה אין להשתמש בתבואה אלא לאחר שמעשרים אותה.
<br>ברוב המקומות במשנה כיוונו במונח 'מעשרות' גם לתרומה.
<br><b>לעולם הוא נותן משֵׁם</b> (הצורה העברית של הצורה הארמית 'משום') <b>פיאה</b> – מי שלא נתן פאה בשעת הקציר, רשאי להפריש פאה גם כשהתבואה כבר קצורה וצבורה בכרי, <b>ופטור מן המעשרות</b> – כדין פאה<b>, עד שימרח</b> – לפני שימרח את הכרי. אבל לאחר המירוח נגמרה מלאכת התבואה לעניין תרומה ומעשר, וכשהוא בא לתת ממנה פאה, הוא חייב להפריש ממנה תחילה תרומה ומעשר ("לעולם" פירושו לא רק מן המחובר אלא אף מן התלוש. ומן התלוש הוא נותן מן העומרים, ואם לא נתן מן העומרים - ייתן מן הגדיש, ואם לא נתן מן הגדיש - ייתן מן הכרי. ובכרי יש שני מצבים: לפני מירוח, ואחרי מירוח)<b>.</b>
<br>אגב המקרה הראשון, המשנה מביאה בהמשך מקרים נוספים שפטורים מן המעשרות עד שימרח. מקרים אלה אינם קשורים לנושא פאה.
<br><b>ונותן משֵׁם הבקר ופטור מן המעשרות</b> – מי שכבר נתן פאה במחובר רשאי לתת לעניים מן התבואה בתלוש משום הפקר, שהוא פטור מן המעשרות כפאה<b>, עד שימרח</b> – אבל לאחר המירוח לא ייתן לעניים משום הפקר קודם שיפריש תרומה ומעשר<b>.</b>
<br><b>ומאכיל</b> – אפילו אכילת קבע, <b>לבהמה ולחיה ולעופות ופטור מן המעשרות, עד שימרח</b> – אבל לאחר המירוח לא יאכיל קודם שיפריש תרומה ומעשר<b>.</b>
<br><b>ונוטל</b> – גרגרי תבואה, <b>מן הגורן וזורע ופטור מן המעשרות, עד שימרח</b> – אבל לאחר המירוח לא יזרע קודם שיפריש תרומה ומעשר (זרע טרי אינו בר זריעה, שכן כדי לנבוט צריך הוא לעבור תקופה של הבשלת יתר. במשנה מדובר שהשהו את הגורן עד סמוך לזמן הזריעה ("החקלאות בארץ ישראל בתקופת המשנה והתלמוד", עמוד 126, הערה 96))<b>; דברי רבי עקיבה</b> (תנא בדור השלישי, מגדולי התנאים)<b>.</b>
<br><b>כהן ולוי שלקחו את הגורן</b> – שקנו את תבואת הגורן, <b>- המעשרות שלהם, עד שימרחו</b> – כשקנו את התבואה קודם למירוח, הם נוטלים את התרומה והמעשר לעצמם. אבל אם קנו אותה לאחר שמירח אותה המוכר, כבר נתחייבה במעשרות ברשות המוכר, וחייבים הם לתת את התרומה והמעשר לכוהנים וללוויים אחרים<b>.</b>
<br><b>המקדיש</b> – את התבואה, <b>ופודה</b> – אותה מן ההקדש, <b>- חייב במעשרות, עד שימרח הגיזבר</b> – כשהוא פודה את התבואה קודם למירוח, הוא חייב להפריש ממנה תרומה ומעשר לאחר שימרח. אבל אם הוא פודה אותה לאחר שמירח אותה הגזבר, הוא פטור מלהפריש ממנה תרומה ומעשר, הואיל ובשעת המירוח היתה של ההקדש, וההקדש פטור מן המעשרות<b>.</b><br>• • •
<big><strong>תלמוד</strong></big><br><b>פטור ממעשרות בפאה, בביכורים, בהפקר ובזורע</b><br>במשנה שנינו: <b>"לעולם הוא נותן</b> משם פיאה ופטור מן המעשרות, עד שימרח<b>".</b>
<br><b>רבי יוסי</b> (מגדולי אמוראי ארץ ישראל בדור הרביעי) אמר בשם <b>רבי יעקב בר זבדי</b> (אמורא ארץ ישראלי בדור הרביעי) שאמר <b>בשם רבי אבהו</b> (אמורא ארץ ישראלי בדור השלישי)<b>; רבי נחמיה בר מר עוקבן</b> (רבי מר עוקבן - אמורא בבלי בדור השני שעלה לארץ ישראל ונסמך) <b>מטי בה</b> – מגיע בה (במימרה זו עד שֵׁם המוסר הקדום ביותר שלה, ואומר אותה) <b>בשם רבי יוחנן</b> (גדול אמוראי ארץ ישראל בדור השני) – המימרה שנמסרה על ידי רבי יוסי בשם רבי אבהו נמסרה על ידי רבי נחמיה בר מר עוקבן בשם רבי יוחנן שהוא אמורא קדום יותר מרבי אבהו<b>: הפריש בכורים מכרי</b> (ערימה של גרגרי תבואה) <b>ממורח</b> – מי שלא הפריש ביכורים במחובר לקרקע, אלא הפריש לאחר שמירח את גרגרי התבואה הצבורים בכרי, <b>- פטור מתרומה גדולה</b> – פטור מלהפריש תרומה (וכן מעשר) על הביכורים, אף על פי שבשעת המירוח חלה חובת הפרשת תרומה ומעשר מן הכרי<b>.</b>
<br>ומציעים סיוע לדברים האמורים לפני כן ממשנה המבוסס על דיוק במשנה: <b>אמר רבי חגיי</b> (אמורא ארץ ישראלי בדור השלישי והרביעי) <b>קומי</b> – לפני <b>רבי יוסי: מתניתא אמרה כן:</b> – המשנה (כאן) אומרת כך: <b>לעולם הוא נותן</b> משֵׁם <b>פיאה ופטור מן המעשר</b>ות<b>, עד שימרח.</b> ויש לדייק: <b>הא</b> – אבל <b>אם מירח</b> – לפני שנתן פאה, <b>- חייב</b> – בתרומה ומעשר<b>.</b> ויש לדייק עוד: <b>מה שאין כן בתרומה</b> (צריך לומר: '<b>בביכורים</b>', כמו שהוא בנוסח רש"ס, וכך הגיהו ב"נועם ירושלמי" וב"שערי תורת ארץ ישראל") – רק בפאה יש חילוק בין מקרה שמירח ובין מקרה שלא מירח, אבל בביכורים אף אם מירח - פטור מתרומה ומעשר<b>.</b>
<br>ודוחים את הסיוע: <b>ולימא</b> (צריך לומר: '<b>נימר</b>'. המונח השתבש בהשפעת הבבלי. ובכתב יד רומי: 'ונאמ[ר]')<b>:</b> – נֹאמַר: <b>אף</b> (צריך לומר כמו בכתב יד רומי: '<b>הא</b>' - אבל) <b>בביכורים יהא חייב אף על פי שלא מירח!</b> – הרי אפשר לדייק מן המשנה להיפך, שבביכורים אף אם לא מירח - חייב בתרומה ומעשר!
<br>ומציעים מקור חלופי, במקום המקור שנדחה, המסייע לאמור בשלב הקודם של הסוגיה: <b>ויי דא אמרה דא?</b> – ואיזו אומרת זאת? (איזה מקור אומר כמו שנאמר קודם?) <b>- ולמה נקראו</b> (צריך לומר כמו בכתב יד רומי: '<b>נקרא</b>') <b>שמן ביכורין? שהן ביכורין לכל</b> – שלשון "ביכורים" משמע שהם ראשונים לכל שאר המתנות, לתרומה ולמעשר ראשון ולמעשר שני (מקור זה הוא המשנה תרומות ג,ז שמובא כאן בקיצור)<b>.</b> ומוסיפים: <b>וכל הקודם את חבירו - חבירו מתחייב בו</b> (משפט זה נאמר גם בירושלמי דמאי ה,א) – ויש לדייק מכך, שכל הקודם את חבירו - אינו מתחייב בחבירו. כך הדין בעניין הפרשת המתנות, ולכן ביכורים הקודמים לתרומה בשל שמם אינם מתחייבים בתרומה. מכאן שבביכורים אף אם מירח - פטור מתרומה ומעשר (הדין הזה בעניין הפרשת המתנות אמור רק בביכורים ובתרומה ובמעשר ראשון ובמעשר שני, שלמדו את סדר קדימתם משמותיהם שהם קרויים בכתובים. ראה משנה תרומות ג,ז ומכילתא דרבי ישמעאל מסכתא דכספא פרשה יט)<b>.</b><br><br><small>ברגיל, הסיוע ש'ויידא' מציע עולה בצורה מפורשת מן המקור המוצע על ידו, אולם לעיתים סיוע זה רק משתמע מן המקור, והוא מתבסס על דיוק בו, כמו כאן, שעיקר הראיה אינו ממה שכתוב מפורש בתלמוד, אלא מן הדיוק העולה מכך ("'ויידא אמרה דא'", "עטרה לחיים", עמוד 136 והערה 61).<br><br>ב<b>משנה תרומות</b> ג,ז שנינו: ומניין שיקדמו הביכורים לתרומה? זה קרוי תרומה וראשית, וזה קרוי תרומה וראשית! אלא יקדמו הביכורים, שהם בְּכֵירִים / ביכורים לכול.<br>וב</small><b>מכילתא דרבי ישמעאל</b> מסכתא דכספא פרשה יט נאמר: יקדמו ביכורים, שהם קרויים ארבעה שמות: "ראשית", "ביכורים", "תרומה" ו"מלאה", לתרומה, שאינה קרויה אלא שלושה שמות; תקדם תרומה, שהיא קרויה שלושה שמות: "ראשית", "תרומה" ו"דמע", למעשר ראשון, שאינו קרוי אלא שני שמות; ויקדם מעשר ראשון, שהוא קרוי שני שמות: "תרומה" ו"מעשר", למעשר שני, שאינו קרוי אלא שם אחד בלבד.<br>• • •
במשנה שנינו: "ונותן משם הבקר ופטור מן המעשרות, עד שימרח".
<br>קובעים שהמשנה מתאימה לשיטה מסוימת: <b>מתניתא דבית שמי</b> (בני בית המדרש שיסד שמאי, מחכמי הזוגות) – המשנה [היא] של בית שמאי<b>,</b> ומציעים מקור לדברי בית שמאי: <b>דבית שמי אומרים: הבקר עניים הפקר</b> (משנה פאה ו,א) – המפקיר דבר לעניים בלבד, ולא לעשירים, הרי הוא הפקר. ולכן המפקיר תבואתו לעניים, הרי היא הפקר, ופטורה מן המעשרות, כדין מתנות העניים. אבל בית הלל אומרים שהמפקיר תבואתו לעניים בלבד אינה הפקר וחייבת במעשרות. - אין ברורה כל כך הקביעה שהמשנה מתאימה לשיטת בית שמאי בעניין הפקר לעניים ולא לשיטת בית הלל. ונראה שהירושלמי במקורו לא הציע כאן מקור לדברי בית שמאי, כמו שהוא לעיתים בירושלמי (ראה "הטרמינולוגיה של הירושלמי" עמוד 469), והמקור שהוצע כאן נוסף בטעות על ידי מי שחשב שהוא המקור לדברי בית שמאי שהירושלמי כאן מתכוון לו (כנראה שהמילים "דבית שמי אומרים: הבקר עניים הפקר" נכתבו בתחילה על שולי הגיליון ואחר כך נכנסו לפנים). הִיקָּרוּת זהה גם מצד תוכן הדברים יש בירושלמי פאה ז,א, עיין שם. - המקור לדברי בית שמאי שהירושלמי כאן מתכוון לו הוא בתוספתא מעשר שני ב,יא ובמקבילה בירושלמי מעשר שני ג,ו, שבית שמאי סוברים שהפקר פוטר מן המעשרות רק לפני מירוח, ולכן דברי המשנה, שנותן משום הפקר ופטור מן המעשרות עד שימרח, מתאימים לשיטת בית שמאי, אבל בית הלל סוברים שהפקר פוטר מן המעשרות אף לאחר מירוח (כך פירש רז"פ. - ריבמ"ץ בפירושו למשנה ורדב"ז לרמב"ם הלכות מתנות עניים ב,יא כתבו שדברי המשנה "נותן משם הבקר ופטור מן המעשרות, עד שימרח" הם כדברי בית שמאי אלה)<b>.</b><br><br><small>ב<b>תוספתא מעשר שני</b> ב,יא שנו: אמרו להם בית שמיי: לא, אם אמרתם בפירות שלא נגמרה מלאכתם שיכול להפקירם להוציאם מידי תרומה ומעשרות, תאמרו בפירות שנגמרה מלאכתם שאינו יכול להפקירם להוציאם מידי תרומה ומעשרות?!. - אמרו להם בית הלל: אף פירות שנגמרה מלאכתם יכול [להפקירם להוציאם מידי תרומה ומעשרות].<br>וב<b>ירושלמי מעשר שני</b> ג,ו אמרו: אמרו להן בית שמי: לא, אם אמרתם בפירות שלא נגמרה מלאכתן שהוא יכול להבקירן ולפוטרן מן המעשרות, תאמרו בפירות שנגמרה מלאכתן שאינו יכול להבקירן ולפוטרן מן המעשרות?! - אמרו להן בית הלל: אף פירות שנגמרה מלאכתן יכול הוא להבקירן ולפוטרן מן המעשרות.</small><br>• • •
במשנה שנינו: "ונוטל מן הגורן וזורע ופטור מן המעשרות, עד שימרח; דברי רבי עקיבה".
<br>מציעים קשר בין דברי תנא ובין התנהגותם של אנשים מסוימים: <b>ואתיא דרבי עקיבה</b> – ובאה (הולכת) [שיטתו] של רבי עקיבא (שהזורע לפני המירוח פטור מן המעשרות), <b>בחנויות</b> (צריך לומר כמו בכתב יד רומי: '<b>כ</b>חניות') <b>בני חנון</b> – שהיו סמוכות לירושלים<b>,</b> ומציעים מקור למסורת הנקשרת: <b>דתנא</b> (בכתב יד רומי: 'דתני')<b>:</b> – ששנה [התנא]: <b>למה</b> – בגלל איזה חטא, <b>חרבו חנ</b>וי<b>ות בני חנון</b> (במסירה שלפנינו השמיט הסופר מ'בני חנון' לעיל עד 'בני חנון' כאן מחמת הדומות, ומגיה השלים) <b>שלש שנים עד שלא חרב</b> – לפני שחרב <b>בית המקדש</b> – השני<b>? שהיו מוציאין את הפירות מכלל המעשרות</b> – לא היו מפרישים תרומה ומעשר מהפירות שהיו קונים או מוכרים<b>.</b> ומסבירים את התנהגותם: <b>דהויין</b> (צריך לומר: '<b>דהוון</b>') <b>דרשין:</b> – שהיו דורשים (את הכתוב בהלכות מעשר): <b>"עַשֵּׂר תְּעַשֵּׂר</b> אֵת כָּל תְּבוּאַת זַרְעֶךָ<b>"</b> (דברים יד,כב) – אתה חייב להפריש חלק עשירי מכל היבול הבא וגדל ממה שזרעת; ויש לדרוש מהכתוב "זרעך": <b>- פרט ללוקח</b> (בכתב יד רומי: 'ללקוח') – אין הקונה תבואה חייב בהפרשת מעשרות, משום שלא זרע אותה<b>, "וְאָכַלְתָּ</b> לִפְנֵי ה' אֱלֹהֶיךָ... מַעְשַׂר דְּגָנְךָ<b>"</b> (דברים יד,כג) – אתה חייב לאכול את חלקך מן המעשר במקדש (הכתוב מדבר במעשר שני); ויש לדרוש מהכתוב "ואכלת": <b>- פרט למוכר</b> – אין המוכר תבואה חייב בהפרשת מעשרות, משום שאינו מתכוון לאכול ממנה, אף שהוא זרע אותה. בני חנון מכוו בחנויותיהם תבואה מיבולם. הם לא הפרישו מעשרות מאותה תבואה, משום שמכרו אותה ולא התכוונו לאוכלה. החכמים לא קיבלו את הדרשה של בני חנון; וייתכן שקיבלו אותה, אך סברו שיש חובה מדברי חכמים גם על המוכר להפריש מעשרות, כמו שמשמע מן המקבילה בבבלי. בשל חטאם זה של בני חנון חרבו חנויותיהם. - אף רבי עקיבא דרש כך: "ואכלת" - פרט לזורע, שרק האוכל ממה שהוא זרע חייב בהפרשת מעשרות, אבל הזורע ממה שהוא זרע פטור מן המעשרות. ומן התורה הנוטל מן הגורן וזורע פטור מן המעשרות אף לאחר שמירח, אבל מדברי חכמים הוא פטור מן המעשרות רק לפני המירוח, אבל לאחר המירוח הוא חייב במעשרות<b>.</b><br><br><small>ב<b>ספרי דברים</b> פסקה קה נאמר: אמרו: חרבו חנויות בני חנן שלוש שנים קודם לארץ ישראל, שהיו מוציאים פירותיהם מידי מעשרות, שהיו דורשים לומר: "עשר תעשר... ואכלת" - ולא מוכר, "תבואת זרעך" - ולא לקוח.<br><br>ב<b>בבלי בבא מציעא</b> פח,א אמרו: תניא: מפני מה חרבו חנויות של בית הינו / חנין שלש שנים קודם לחורבן ירושלים? - מפני שהעמידו דבריהם על דין / דברי תורה (שהיו נוהגים רק על פי דין תורה, ולא קיבלו על עצמם כחומרת החכמים), שהיו אומרים: "עשר תעשר... ואכלת" - ולא מוכר, "תבואת זרעך" - ולא לוקח.</small><br>• • •
<b>חובת מעשרות ומתנות בכוהן ולוי</b><br>במשנה שנינו: "כהן ולוי שלקחו את הגורן - המעשרות שלהם, עד שימרחו".
<br><b>אמר רבי יוחנן</b> (גדול אמוראי ארץ ישראל בדור השני)<b>: קנס קנסו להן</b> (בכתב יד רומי: 'בהם') <b>שלא יהו קופצין</b> (להוטים אחר דבר ורודפים ומשתדלים להשיגו) <b>לגיתות ולגרנות</b> – החכמים קנסו את הכוהן והלוי שקנו תבואה לאחר שמירח אותה המוכר, שחייבים הם לתת את התרומה והמעשר לכוהנים וללוויים אחרים ואינם נוטלים אותם לעצמם, כדי שלא יקפצו כוהנים ולוויים עשירים לקנות את התבואה בגרנות וליטול את התרומה והמעשר שבה לעצמם ויפסידו לכוהנים וללוויים עניים<b>.</b>
<b>טבח</b> (שוחט בהמות) <b>כהן</b> – כוהן השוחט בהמות שקנה ומוכר את בשרן, <b>- חברייא</b> – החברים (קבוצת תלמידי החכמים) <b>בשם רבי יהושע בן לוי</b> (אמורא ארץ ישראלי בדור הראשון)<b>: פטר</b> (צריך לומר: 'פטרו') <b>לו שבת אחת</b> – בשבוע הראשון שהוא נעשה שוחט פטרו אותו מלתת מתנות (הזרוע והלחיים והקיבה) לכוהנים אחרים מהבהמות שהוא שוחט, והוא נוטל אותן לעצמו<b>.</b>
<br><b>אמר רבי יוסי</b> (מגדולי אמוראי ארץ ישראל בדור הרביעי)<b>: אזלית לדרומה ושמעית</b> – הלכתי לדרום (לוד או סביבתה) ושמעתי את <b>רבי חנן אבוי ד-</b> – אביו של <b>רבי שמעון</b> שאמר <b>בשם רבי (שמעון) [יהושע]</b> (כך צריך לומר, כמו שהוא בכתב יד רומי) <b>בן לוי: פטר</b> (צריך לומר: 'פטרו') <b>לו שבת אחת</b> – כמו שאמרו החברים בשמו<b>.</b>
<br><b>רבי יודן</b> (אמורא ארץ ישראלי בדור הרביעי) <b>מדמי לה להדא ד-</b> – מדמה אותה (את הדין שטבח כוהן פטור שבת אחת ולא יותר) ל[מימרה] הזאת (לעיל) של <b>רבי יוחנן: קנס קנסו בהן</b> – החכמים קנסו את הכוהן והלוי שקנו תבואה לאחר שמירח אותה המוכר, שחייבים הם לתת את התרומה והמעשר לכוהנים וללוויים אחרים ואינם נוטלים אותם לעצמם. ומשום קנס לא פטרו טבח כוהן מהשבוע השני ואילך שהוא נעשה שוחט, שקנסו החכמים אותו שחייב הוא לתת את המתנות לכוהנים אחרים ואינו נוטל אותן לעצמו, כדי שלא יבוא לעסוק בשחיטת בהמות כדי לזכות במתנות ויפסיד לכוהנים אחרים<b>.</b>
<br><b>אמר ליה</b> – אמר לו (לרבי יודן) <b>רבי יוסף</b> (צריך לומר: 'רבי יוס<b>י</b>'. ובכתב יד רומי: 'רבי יוס<b>ה</b>')<b>: ואם מִשֵּׁם קנס</b> – אם כדבריך, שמשום קנס לא פטרו טבח כוהן מהשבוע השני ואילך<b>, אפילו שבת אחת לא יפטור</b> (צריך לומר כמו בכתב יד רומי: 'לא יפטרו') <b>לו!</b> – אף בשבוע הראשון שהוא נעשה שוחט לא היו פוטרים אותו מלתת מתנות לכוהנים אחרים, כמו הכוהן והלוי שקנו תבואה לאחר שמירח אותה המוכר, שמשום קנס חייבים הם תמיד לתת את התרומה והמעשר לכוהנים וללוויים אחרים! אלא ודאי אין הטעם שפטרו טבח כוהן בשבוע הראשון משום קנס אלא הטעם אחר.<br><br><small>ב<b>בבלי חולין</b> קלב,ב אמרו (תרגום): דרש רבא: "מאת העם" (דברים יח,ג) - ולא מאת הכוהנים. כשהוא אומר: "מאת זובחי הזבח", הווי אומר: אפילו כוהן טבח (השוחט בהמות לישראל) במשמע (שאף הוא חייב במתנות כהונה).<br>מארחו של רב טבלא כוהן היה, והיה דחוק לו הדבר (היה נצרך מפני עוניו). בא לפני רב טבלא (להיוועץ בו מה יעשה), אמר לו (רב טבלא): לך השתתף עם טבחי ישראל (בבהמותיהם), שמתוך שפוטר אתה אותם ממתנות, משתתפים איתך. חייב אותו רב נחמן (לאותו טבח לתת מתנות כהונה, למרות שותפותו עם הכוהן בבהמה). אמר לו (אותו אדם לרב נחמן): והרי רב טבלא אמר לי: פטור אתה (מלתת מתנות כהונה)! אמר לו (רב נחמן): לך הוצא (תן את מתנות הכהונה לכוהן), ואם לא - מוציא אני לך רב טבלא מאוזנך! בא רב טבלא לפני רב נחמן, אמר לו: מה טעם עשה / אמר (הורה) אדוני כך? אמר לו (רב נחמן): שכשבא רבי אחא ברבי חנינא (אמורא ארץ ישראלי בדור השלישי) מהדרום, אמר: רבי יהושע בן לוי וכל זקני דרום אמרו: כוהן טבח, שתיים ושלוש שבתות (שבועות ראשונים) - פטור מן המתנות (משום שעדיין לא נקבע בכך כטבח), מכאן ואילך - חייב במתנות. אמר לו (רב טבלא לרב נחמן): ויעשה לו אדוני כרבי אחא ברבי חנינא (ויהיה פטור ממתנות במשך שלושה שבועות ראשונים לשותפות)! אמר לו (רב נחמן): הני מילי (של רבי אחא ברבי חנינא) - במקום שלא קבע (הכוהן הטבח) איטליז (בית שחיטה), אבל כאן - הרי קבע איטליז (ולכן חייב מיד במתנות).<br><br>רבי חנן אבוי דרבי שמעון שנזכר רק בירושלמי כאן הוא כנראה מזקני הדרום שנזכרו בבבלי.<br>לפי הבבלי פטרו זקני הדרום טבח כוהן מן המתנות שתיים ושלוש שבתות, ואילו לפי הירושלמי פטרו שבת אחת.</small><br><br><small><b>חברייא</b><br>הכינוי 'חברייא' בירושלמי בא בהוראה עיקרית אחת: קבוצת תלמידי חכמים באחת מישיבותיה של ארץ ישראל, בייחוד בטבריה, במרוצת המאה השלישית ועד למחצית המאה הרביעית, שעדיין לא הגיעו להוראה מסיבה כלשהי ("חכמי המשנה והתלמוד", עמוד 82).</small><br>
<br><b>חנווני</b> (בעל חנות, סוחר קמעונאי) <b>כהן</b> – כוהן המוכר בחנות תבואה שקנה לאחר המירוח, <b>- רבי יודן אמר: פוטרין לו שבת אחת</b> – בשבוע הראשון שהוא נעשה חנווני פטרו אותו מלתת תרומה לכוהנים אחרים מהתבואה שהוא מוכר, והוא נוטל אותה לעצמו<b>. רבי יוסי אמר: אין פוטרין לו שבת אחת</b> – אף בשבוע הראשון שהוא נעשה חנווני חייב הוא לתת את התרומה לכוהנים אחרים ואינו נוטל אותה לעצמו<b>.</b>
<br>ומציעים שאלה לפי אחד מהאמוראים: <b>על דעתיה דרבי יוסי</b> – על דעתו של רבי יוסי<b>, מה בין חנווני, מה בין טבח?</b> – מה ההבדל בין חנווני כוהן ובין טבח כוהן? מדוע חנווני כוהן לא פטרו אותו אף בשבוע הראשון לדעת רבי יוסי, וטבח כוהן פטרו אותו בשבוע הראשון?
<br>ומשיבים: <b>חנווני יכול להערים</b> – הוא יכול לרמות ולומר לאחר השבוע הראשון שהתבואה שהוא מוכר היא מהשבוע הראשון, מפני שאין ניכר בתבואה שאינה מהשבוע הראשון<b>, טבח אינו יכול להערים</b> – אינו יכול לרמות ולומר לאחר השבוע הראשון שהבשר שהוא מוכר הוא מהשבוע הראשון, מפני שניכר בבשר שאינו מהשבוע הראשון, שאינו מתקיים יותר מימים אחדים<b>.</b><br>• • •
<b>חובת מעשר עני בעני</b><br>מציעים ברייתא: <b>תני:</b> – שונה [התנא]: <b>לא נחלק</b>ו <b>רבי</b> (רבי יהודה הנשיא, תנא בדור החמישי) <b>ורבי יהודה הנשיא</b> (רבי יודן נשיאה, הנשיא בדור הראשון והשני לאמוראים. - רבי יהודה מסדר המשנה לא נקרא בשום מקום בירושלמי בשם רבי יהודה הנשיא, ורק נכדו רבי יודן נשיאה מכונה בשם זה בכמה מקומות בירושלמי) <b>על הלוקח</b> (הקונה) <b>פירות מחוברין</b> – לקרקע, <b>מן הגוי שהן חייבין במעשרות</b> – כי בשעה שחלה עליהם חובת המעשרות היו כבר ברשות ישראל<b>, ועל</b> הקונה פירות מחוברים <b>של ישראל שנכנס תחתיו</b> – הקונה נכנס במקום המוכר להתחייב במעשרות<b>, ועל הלוקח פירות תלושין</b> – מהקרקע, <b>מן הגוי שהן פטורות</b> (פטורין) <b>מן המעשר</b>ות – כי בשעה שהיתה אמורה לחול עליהם חובת המעשרות היו עדיין ברשות הגוי<b>. על מה נחלקו</b> – רבי ורבי יהודה הנשיא<b>? על הלוקח פירות תלושין מחבירו בשנת</b> (בכתב יד רומי: 'בשעת') <b>מעשר עני</b> – בשנה השלישית ובשנה השישית לשמיטה שמפרישים בהם מעשר עני, והמוכר לא הפריש מעשר עני אלא הקונה הפריש (במסירה שלפנינו השמיט הסופר מ'פירות תלושין' לעיל עד 'פירות תלושין' כאן, ומגיה השלים)<b>. רבי</b> (בכתב יד רומי: 'שר'') <b>יהודה הנשיא אומר: אחד עני ואחד עשיר מוציאין מידו</b> – אף אם הקונה עני, מוציאים מידו מעשר עני ונותנים לעני אחר, ואינו נוטל אותו לעצמו<b>, ורבי אומר: עשיר מוציאין מידו, עני אין מוציאין מידו</b> – אם הקונה עשיר, מוציאים מידו מעשר עני ונותנים לעני, ואם הקונה עני, אין מוציאים מידו מעשר עני, והוא נוטל אותו לעצמו (במסירה שלפנינו השמיט הסופר מ'מוציאין מידו' בסוף המשפט לעיל עד 'מוציאין מידו' בסוף המשפט כאן, ומגיה השלים)<b>.</b><br>
<br>ומסבירים את טעמם של בעלי המחלוקת.
<br><b>מה טעמא דרבי יהודה הנשיא?</b> – מה הטעם של רבי יהודה הנשיא (שאומר שאף עני מוציאים מידו)? <b>כשם שאין אדם</b> – אף אם הוא עני, <b>זוכה בלקט שכחה ופיאה שלו</b> – שהוא מפריש משדהו, אלא הוא צריך לתת אותם לאחרים<b>, כך לא יזכה במעשר עני שלו</b> – שהוא מפריש מפירותיו, אלא הוא צריך לתת אותו לאחר<b>.</b>
<br><b>מה טעמא דרבי?</b> – מה הטעם של רבי (שאומר שעני אין מוציאים מידו)? <b>לקט שכחה ופיאה אינן טובלין</b> – אם לא הפריש אותם משדהו, אינם עושים את התבואה טבל ומותר לאכול ממנה, ויכול להפריש את המתנות האלה אחר כך, <b>(ב)[כ]מעשר עני שהוא טובל</b> – שלא כמו מעשר עני, שאם לא הפריש אותו מפירותיו, הוא עושה את הפירות טבל ואסור לאכול מהם<b>, וכבר נטבל עד שהוא ברשותו של ראשון</b> – הפירות נעשו טבל עוד כשהיו ברשות המוכר, שכן הקונה קנה ממנו פירות תלושים, וכיוון שכך, יש לראות כאילו מעשר העני נמצא בתוך הפירות עוד כשהיו ברשות המוכר, וכשקנה העני ממנו את הפירות הרי זה כאילו שנתן המוכר לעני את המעשר, ולכן זכה בו העני. משום כך יש להבדיל בין לקט שכחה ופאה ובין מעשר עני, שלא כרבי יהודה הנשיא שהשווה ביניהם<b>.</b><br>
<br>ומסבירים עוד את טעמם של בעלי המחלוקת.
<br><b>מה טעמא דרבי יודה הנשיא?</b> – מה הטעם של רבי יהודה הנשיא (שאומר שאף עני מוציאים מידו)? <b>מִשֵּׁם</b> (משום) <b>קנס</b> – החכמים קנסו את העני שקנה פירות תלושים, שחייב הוא לתת את מעשר העני לעני אחר ואינו נוטל אותו לעצמו, כדי שלא יהיה קופץ לקנות פירות תלושים ולזכות במעשר העני ויפסיד לעניים אחרים, כמו שהחכמים קנסו את הכוהן והלוי שקנו תבואה לאחר שמירח אותה המוכר, שחייבים הם לתת את התרומה והמעשר לכוהנים וללוויים אחרים ואינם נוטלים אותם לעצמם, כדי שלא יהיו קופצים לגרנות לקנות תבואה ולזכות בתרומה ובמעשר ויפסידו לכוהנים וללוויים אחרים<b>.</b>
<br><b>מה טעמיה דרבי?</b> – מה טעמו של רבי (שאומר שעני אין מוציאים מידו)? <b>עשיר יש בידו ליקח</b> – ולכן כוהן ולוי עשירים יקפצו לגרנות לקנות תבואה ולזכות בתרומה ובמעשר, ומשום כך יש סיבה לקנוס את הכוהן והלוי שקנו תבואה לאחר שמירח אותה המוכר<b>, עני אין בידו ליקח</b> – ולכן עני לא יקפוץ לקנות פירות תלושים ולזכות במעשר העני, ומשום כך אין סיבה לקנוס את העני שקנה פירות תלושים במקרה חד פעמי<b>.</b>
<br>ומה יסוד המחלוקת בין שני בעלי המחלוקת (לפי ההסבר השני)? - <b>שרבי יהודה הנשיא אומר: מצוי הוא ללו</b>ו<b>ת</b> – אפשר לעני לקבל הלוואות, ולכן עני יקפוץ לקנות פירות תלושים ולזכות במעשר העני, ומשום כך קנסו אותו כשקנה פירות תלושים<b>, ורבי אומר: אינו מצוי ללוות</b> – אי אפשר לעני לקבל הלוואות, ולכן עני לא יקפוץ לקנות פירות תלושים ולזכות במעשר העני, ומשום כך לא קנסו אותו כשקנה פירות תלושים<b>.</b><br><br><small>הסגנון המצוי בכל מקום הוא: "לא נחלקו רבי פלוני1 ורבי פלוני2... על מה נחלקו?... שרבי פלוני1 אומר... ורבי פלוני2 אומר...". ואילו כאן אמרו: "לא נחלקו רבי ורבי יהודה הנשיא... על מה נחלקו?... שרבי יהודה הנשיא אומר... ורבי אומר...". לכן נראה שיש להחליף כאן את שמותיהם של רבי ורבי יהודה הנשיא בסופה של הברייתא ולגרוס: "שרבי אומר... ורבי יהודה הנשיא אומר...", וממילא יש להחליף גם את שמותיהם בהמשך הסוגיה. מעתה דברי רבי הסב קודמים לדברי רבי יהודה הנשיא הנכד בכל הסוגיה.<br><br>אם נכוחים דברינו, הרי שבסוף הסוגיה יש לגרוס: "שרבי אומר: מצוי הוא ללוות, ורבי יהודה הנשיא אומר: אינו מצוי ללוות". הרקע המציאותי למחלוקת זו הוא התנאים השונים של המצב הכלכלי בארץ ישראל. בזמנו של רבי מצוי היה העני ללוות, אבל בזמנו של רבי יהודה הנשיא (רבי יהודה נשיאה שפעל במחצית המאה השלישית) לא מצוי היה העני ללוות (כך כתב ב"המצב הכלכלי בארץ ישראל במאה השלישית לסה"נ", "דברי הקונגרס העולמי למדעי היהדות" ה, כרך ב, חטיבה ב, עמודים 370-371; וב"'עני מצוי ללוות'", "סיני" סו, עמוד 101. אלא שבשל הגרסה שבירושלמי לפנינו, נאלץ הכותב לומר שרבי נקרא כאן רבי יהודה הנשיא ונכדו רבי יהודה נשיאה נקרא כאן רבי, וזה שלא כמו שכתבנו לעיל).</small><br>• • •

Chapter 2



Halakhah 1

<big><strong>משנה</strong></big><br>המשנה מונה דברים המפסיקים את השדה ועושים אותה כשתי שדות לעניין פאה.
<br><b>ואֵילּוּ מפסיקין לפיאה</b> – הדברים הנמנים להלן מפסיקים את השדה לעניין פאה שתהיה חשובה כשתי שדות, וחייבים לתת פאה מכל אחת מהן, לפי שאין נותנים פאה משדה על חברתה<b>: הנחל</b> (ערוץ, גיא)<b>, והשלולית</b> – תעלה המושכת מים<b>, ודרך היחיד</b> – הרחבה ארבע אמות (משנה בבא בתרא ו,ז)<b>, ודרך הרבים</b> – הרחבה שש עשרה אמה (שם)<b>, ושביל</b> (דרך צרה) <b>היחיד, ושביל הרבים הקבוע בימות החמה ובימות הגשמים</b> – שהולכים בו בין בימות החמה ובין בימות הגשמים ('ושביל היחיד ושביל הרבים הקבוע...' - כך הנוסח בקטע גניזה אחד של המשנה ובכתבי היד של התוספתא פאה א,ח ובכתב יד אחד של ספרא קדושים פרשה א. ולפי זה, "הקבוע" מוסב על שביל הרבים, כמו שמוכח מסוגיית הירושלמי, עיין להלן. אבל הנוסח בשלושה כתבי היד העיקריים ובקטע גניזה אחד של המשנה ובחמישה כתבי יד של ספרא קדושים: 'ושביל הרבים ושביל היחיד הקבוע...')<b>, והבּוּר</b> – שדה בור, שאינה חרושה במשך שנה<b>, והניר</b> – שדה חרושה, שאינה זרועה במשך שנה<b>, וזרע אחר</b> – שנזרע בתוך השדה, כגון שיבולת שועל שנזרעה בתוך שדה שעורים, שאינם כלאיים (כלאיים א,א)<b>.</b>
<br><b>הקוצר לשחת</b> – הקוצר בתוך השדה תבואה שלא נגמר בישולה לצורך מספוא, לאכילת בהמה, <b>מפסיק</b> – מקום השחת את השדה, וחשובה היא כשתי שדות<b>; דברי רבי מאיר. וחכמים אומרים: אינו מפסיק, אלא אם כן חרש</b> – את מקום השחת<b>.</b><br>• • •
<big><strong>תלמוד</strong></big><br>במשנה שנינו: <b>"ואֵילּוּ מפסיקין לפיאה" כול'.</b>
<br><b>אין נותנים פאה משדה על חברתה</b><br>מניין למדים שאין נותנים פאה משדה על חברתה? - <b>שנאמר: "</b>וּבְקֻצְרְכֶם אֶת קְצִיר אַרְצְכֶם לֹא תְכַלֶּה פְּאַת <b>שָׂדְךָ</b> לִקְצֹר<b>"</b> (ויקרא יט,ט) – כשאתם קוצרים את התבואה, אתם אסורים לקצור את קצה שדכם לגמרי עד שלא יישאר ממנה כלום<b>,</b> ויש ללמוד מן המילה "שדך": <b>ובלבד שלא יוציא משדה לחבירתה</b> – כיוון שכתוב "שדך" בלשון יחיד ולא כתוב "שדותיך" בלשון רבים, הרי שחובת הפאה מוטלת על כל שדה ושדה, ולכן אדם חייב לתת פאה מכל שדה ושדה לעצמה, ואסור לתת פאה משדה על חברתה<b>.</b><br><br><small>ב<b>ספרא</b> "קדושים" פרשה א נאמר: "שדך" - לחייב על כל שדה ושדה.</small>
וקובעים: <b>ואינו מחובר</b> (אינו מחוור, בחילוף בי"ת/וי"ו - אינו ברור. - בירושלמי אמרו 'מחוור' על דבר שלמדוהו מן הכתוב, ו'אינו מחוור' על דבר שהוא מדברי חכמים שמצאו לו סמך בכתוב) – הדברים שנשנו במשנה פאה ב,א-ב המפסיקים את השדה ועושים אותה כשתי שדות לעניין פאה אינם מפסיקים מדבר תורה אלא מדברי חכמים שמצאו להם סמך בכתוב<b>.</b> ויש להוכיח את הקביעה באמצעות הצעת אפשרות מנוגדת שנדחית: (<b>ו</b>)<b>אִין תימר:</b> – אם תאמר: <b>מחובר הוא</b> – הדברים המפסיקים את השדה לעניין פאה מפסיקים מדבר תורה, שלמדו אותם מן הכתוב, <b>-</b> יש לדחות את האפשרות שהוצעה מפני שהיא בלתי אפשרית מבחינה הלכתית: <b>אפילו שדה האילן</b> – שדה שגדלים בו עצי פרי, <b>מפסיק</b> – היה הדין צריך להיות שהדברים המפסיקים את השדה לעניין פאה מפסיקים גם בשדה אילן<b>, דתנינן</b> (צריך לומר: '<b>ותנינן</b>') <b>תמן</b> (בכתב יד רומי אין המילה 'תמן')<b>:</b> – ו(אולם) שנינו שם (משנה פאה ב,ג): <b>הכל</b> – כל אלו שנשנו במשנה פאה ב,א-ב שמפסיקים לפאה, <b>מפסיק לזרעים, ואינו מפסיק לאילן</b> – בשדה אילן שחייבת בפאה (משנה לעיל א,ה) אין אלו מפסיקים, ואינו נותן אלא פאה אחת, <b>אלא גדר</b> – אלא אם כן יש גדר המבדילה בין האילנות<b>!</b> – הרי שהדברים המפסיקים לעניין פאה אינם מפסיקים מדבר תורה.<br>
<br>ומציעים בעיה: <b>הא גדר</b> (יש לצרף 'הא' זו למילה 'גדר' שאחריה, כלומר 'הגדר') <b>מחובר ואינו מחובר?</b> – הגדר מחוור או אינו מחוור? (האם הגדר שמפסיקה גם בשדה אילן מפסיקה מן התורה או לא?)<b>.</b> - ומציעים קושיה על הצד הראשון של הבעיה: <b>אין תימר:</b> – אם תאמר: <b>מחובר</b> – הגדר מפסיקה מן התורה, <b>- אפילו שֵׂעָר כותש</b> – שראשי הענפים של האילנות מתערבים זה בזה על גבי הגדר, (מגיה במסירה שלפנינו הוסיף 'לא' ואין לגרוס אותה) <b>מפסיק</b> – היה הדין צריך להיות שהגדר מפסיקה גם אם היה שער כותש<b>, דתנינן</b> (צריך לומר: '<b>ותנינן</b>')<b>:</b> – ו(אולם) שנינו (משנה פאה ב,ג): אם היה <b>שער כותש - אינו מפסיק</b> – הגדר<b>, אלא נותן פיאה</b> – אחת, <b>לכל</b> – לכל שדה האילן<b>.</b> ויש להציע היסק מן האמור לפני כן: <b>הדא אמרה</b> – זאת אומרת, <b>שאינו מחובר!</b> – הרי שהגדר שמפסיקה גם בשדה אילן אינה מפסיקה מדבר תורה. - ומציעים קושיה על הצד השני של הבעיה: <b>אין תימר:</b> – אם תאמר: <b>מחובר הוא</b> (צריך לומר: '<b>אינו מחובר</b>') – הגדר אינה מפסיקה מן התורה אלא מדברי חכמים, <b>- אפילו מצד אחד מפסיק</b> (צריך לומר: '<b>לא</b> מפסיק') – היה הדין צריך להיות שהגדר אינה מפסיקה גם אם היה שער כותש רק מצד אחד, שראשי הענפים של האילנות מצד אחד עוברים על גבי הגדר<b>, דתני</b> (צריך לומר: '<b>ותני</b>')<b>:</b> – ו(אולם) שונה [התנא]: <b>אם היה</b> שער <b>כותש מיכן ומיכן</b> – משני צדדים, <b>- אינו מפסיק</b> – הגדר<b>.</b> ויש להציע דיוק: <b>הא</b> – אבל <b>מצד אחד</b> – אם היה שער כותש רק מצד אחד, <b>- מפסיק</b> – הגדר<b>!</b> – הרי שהגדר שמפסיקה גם בשדה אילן אינה מפסיקה מדברי חכמים. - ולא נפשטה הבעיה (כך מגיה ומפרש את הקטע "הא גדר..." ב"אוצר לשונות ירושלמיים", עמוד 337, הערה 24. מקצת ההגהות הן כמו שהגיה רא"מ לונץ)<br><br><small>לפעמים נראה ש'דתני' / 'דתנינן' הוא שיבוש במקום 'ותני' / 'ותנינן', כמו כאן ("הטרמינולוגיה של הירושלמי", עמוד 143 והערה 153).</small><br>• • •
<b>הפסק מצר וחצובות בפאה</b><br><b>רבי יוסי</b> (רבי אסי, אמורא ארץ ישראלי בדור השלישי) אמר <b>בשם רבי יוסי בר חנינא</b> (אמורא ארץ ישראלי בדור השני)<b>: הפריש פיאה משדה לחבירתה - לא קדשה</b> – מה שנתן על חברתה אין לו דין פאה להיפטר מן המעשרות<b>.</b>
ומציעים שאלה: <b>רבי זעירא</b> (רבי זירא, מגדולי אמוראי ארץ ישראל בדור השלישי) <b>בעא קומי</b> – שאל לפני <b>רבי יסא</b> (רבי אסי)<b>: נתכוון לזכות מן המֶיצֶר</b> (הגבול)<b>?</b> – אם התכוון לצאת ידי חובת פאה של שתי שדות הגובלות זו בזו ומצר ביניהן, בכך שנתן פאה משדה אחת על חברתה, מה הדין? האם מה שנתן על חברתה יש לו דין פאה, כי אין המצר מפסיק לעניין פאה, או שמא אין לו דין פאה, כי המצר מפסיק לעניין פאה?
<br><b>ושרע מינֵּהּ</b> – והשתמט (רבי יסא) ממנו (מרבי זעירא השואל, ולא השיב לו, שהיה רבי יסא מסופק בדבר. - למשפטים אלה מקבילה בירושלמי קידושין א,ה ובבא בתרא ג,א, אלא ששם מדובר בקניין שדות בנכסי הגר)<b>.</b><br>
<br>ומציעים סתירה מדבריו של חכם על עצמו: <b>מחלפה שיטתיה דרבי יסא!</b> – מוחלפת שיטתו של רבי יסא! ומפרטים את תוכן הסתירה: <b>דתנינן תמן:</b> – ששנינו שם (משנה פאה ג,ב): <b>מודים חכמים לרבי עקיבה</b> (תנא בדור השלישי, מגדולי התנאים) <b>בזורע שֶׁבֶת</b> (צמח תבלין) <b>או חרדל</b> (צמח בעל פרחים צהובים הגדל בעיקר בר, שהשתמשו בראשי גבעוליו ובעליו כתבלין בבישול ובכבישה. - צריך לומר: 'שבת <b>ו</b>חרדל', כמו בכתב יד אחד של המשנה) <b>בשלשה מקומות</b> שהוא נותן פאה מכל אחד ואחד<b>.</b> ומציעים פירוש למשנה: <b>(ב)[כ]יני מתניתא:</b> – כך היא המשנה (כך הוא פירושה): <b>שבת בשלשה מקומות,</b> או <b>חרדל בשלשה מקומות</b> – ו' החיבור של 'שבת <b>ו</b>חרדל' היא ו' מחלקת ומובנה: או. ואין פירוש המשנה: שבת וחרדל יחד בשלושה מקומות, לפי שהם כלאיים זה בזה<b>.</b> ומביאים מחלוקת אמוראים בטעם הדבר שחכמים מודים לרבי עקיבה: <b>שמואל</b> (מגדולי אמוראי בבל בדור הראשון) <b>אמר: מפני שאין הראשון שבהן ממתין</b> – בהגעתו להבשלתו, <b>לאחרון שבהן</b> – שהנזרע ראשון מבשיל ראשון, והנזרע אחרון מבשיל אחרון, וראשון ראשון שמגיע להבשלתו נלקט, שכיוון שאין הלקיטה כאחת, לכן כל אחד חשוב כשדה בפני עצמה (דבר שאין לקיטתו כאחת פטור מפאה רק אם הוא דבר שאם אין לוקטים ראשון ראשון שמגיע להבשלתו הוא מתקלקל, כגון תאנים, אבל לא אם הוא דבר שאם אין לוקטים ראשון ראשון שמגיע להבשלתו אינו מתקלקל ואפשר ללוקטו כאחת, כגון שבת וחרדל (הגר"א))<b>. רבי יסא</b> אמר <b>בשם רבי יוחנן</b> (גדול אמוראי ארץ ישראל בדור השני)<b>: מפני שדרכן ליזרע</b> (להיזרע) <b>ערוגות ערוגות</b> – הדרך לזרוע אותם בכמה ערוגות בשדה, ואין דרכם להיזרע שדה אחת, ולכן כל ערוגה נחשבת כשדה בפני עצמה (הרי שרבי יסא סבור שערוגות בשדה נחשבות כשדות בפני עצמן לעניין פאה. - המשפט 'כיני מתניתא' ומאמרי שמואל ורבי יסא בשם רבי יוחנן מקורם בירושלמי להלן על המשנה שם. המשפט 'כיני מתניתא' ומאמר שמואל הועתקו משם לכאן אגב מאמר רבי יסא בשם רבי יוחנן הנצרך להצעת הסתירה)<b>. וכא הוא אמר אכן?!</b> – וכאן הוא אומר כך (במצר בשדה רבי יסא מסופק האם הוא מפסיק לעניין פאה ושני חלקי השדה שמשני עבריו נחשבים כשדות בפני עצמן או לא)?! (במספר מקומות 'מחלפא שיטתיה דרבי פלוני' מקשה מדברי חכם מסוים על מה שהביא בשם חכם אחר ("הטרמינולוגיה של הירושלמי", עמוד 424))
<br>ומתרצים את הסתירה: <b>פשיטא ליה</b> – פשוט לו (לרבי יסא), <b>שהוא מפסיק</b> – שמצר מפסיק לעניין פאה, ולכתחילה אין נותנים פאה משדה אחת על חברתה שיש מצר ביניהן<b>. לא צירכה (ו)[ד]לא</b> (צריך לומר: 'לא צורכה דלא') – אין צורך [בלימוד] אלא (כלומר, אין הספק אלא) <b>קידשה</b> (בכתב יד רומי כאן ולהלן: 'קדשה') <b>משום פיאה אי</b> – או <b>לא קידשה</b> – רבי יסא אינו מסופק אלא בדיעבד אם נתן פאה משדה אחת על חברתה שיש מצר ביניהן, האם מה שנתן על חברתה יש לו דין פאה או שאין לו דין פאה<b>.</b><br>
<br>ומציעים ברייתא המיוחסת לאמורא: <b>תני</b> – שונה <b>רבי אושעיא</b> (מגדולי אמוראי ארץ ישראל בדור הראשון)<b>: הפריש פיאה משדה לחברתה - לא קידשה</b> – מה שנתן על חברתה אין לו דין פאה<b>.</b>
<br><b>ושמע</b> (צריך לומר: 'ושמ<b>ט</b>') <b>מימר</b> – והשמיט לומר, <b>אפילו מיצר</b> – רבי אושעיא לא אמר שאפילו נתן פאה משדה אחת על חברתה שיש מצר ביניהן - לא קדשה, ומה שנתן על חברתה אין לו דין פאה. מכאן שבדיעבד יש לו דין פאה<b>.</b><br><br><small>לשון הגמרא כאן: "ושמע מימר אפילו מיצר". ופירשו המפרשים: שְׁמַע מינה. אבל פירוש זה לא ייתכן, שכן לא שנה רבי אושעיא אלא "הפריש פיאה משדה לחברתה" כדברי רבי יוסי בשם רבי יוסי בר חנינא לעיל. וכשם שעל אותה מימרה שאלו מה הדין ב"נתכוון לזכות מן המיצר" ועלתה בתיקו, כך יש לומר גם כאן. לכן הגהתי "ושמט" תחת "ושמע". כלומר, שלא שנה רבי אושעיא הפריש פיאה משדה לחברתה ואפילו מן המיצר לא קידשה. ומכאן פושט התלמוד שהמפריש פאה מן המיצר קדשה. ועדיין קשה, שהיה להם לפשוט כך מלשונו הזהה של רבי יוסי בר חנינא. ושמא למדו לפשוט כך מהקשר הדברים במשנת רבי אושעיא ("אוצר לשונות ירושלמיים", עמוד 601, הערה 1366).</small>
<b>רבי יוסי בן חנינא</b> (אמורא ארץ ישראלי בדור השני) <b>אמר: הצובות</b> (כך גם בכתב יד רומי. ומגיה הגיה במסירה שלפנינו 'חצובות'. צובות = חצובות. בירושלמי שביעית א,ב ועירובין ה,ג יש הביטוי 'בעשויים צובה' = חצובה) <b>מפסיקין לפיאה</b> – צמחי החצב (במשנה כלאיים א,ח: החצוב), ששותלים אותם כדי לסמן תחומים בין שדות, מפסיקים את השדה לעניין פאה שתהיה חשובה כשתי שדות, וחייבים לתת פאה מכל אחת מהן<b>.</b>
<br>ומציעים שאלה: <b>רב חסדא</b> (מגדולי אמוראי בבל בדור השני והשלישי) <b>בעי</b> – שואל (מסתפק)<b>: בהן חלק יהושע את הארץ?</b> – האם יהושע, כשחילק את הארץ לשבטים, קבע את תחומי נחלות השבטים בצמחי החצב?
<br>ומשיבים בהצעת מסורת: <b>אתא</b> – בא <b>רבי חנינא</b> (רבי חיננא, אמורא ארץ ישראלי בדור השלישי) [ואמר] <b>בשם רב חסדא: בהן תיחם יהושע את הארץ</b> – לפי מסורת זו, רב חסדא עצמו אמר שיהושע קבע את תחומי נחלות השבטים בצמחי החצב ("חלק" ו"תיחם" הן מילים נרדפות)<b>.</b><br><br><small>לכאורה, קשה להבין את 'אתא' כאן, שהרי אין כל חוסר ודאות לפני המונח. ואולי אפשר ש'בעי' בדברי רב חסדא אינו נרדף ל'אמר', אלא הוא מתפרש במובן 'הציע', כך שאין כאן קביעה החלטית לגמרי. ושמא אפשר לפרש, שמכיוון שדברי רב חסדא בתחילת הסוגיה נמסרו בסתם, ולא נאמר מי מסרם, ציין התלמוד מסורת בעלת ייחוס ידוע ומבורר כדי לאשר את דייקנות המסירה. ואומנם, המסורת החדשה שונה במקצת מדברי רב חסדא כפי שהוצעו בתחילת הסוגיה ("הטרמינולוגיה של הירושלמי" (עבודה), עמוד 183 והערה 1).<br><br>ב<b>בבלי בבא בתרא</b> נה,א אמרו: אמר רבי אסי אמר רבי יוחנן: המצר (שבין שדות) והחצב (ששותלים כסימן לגבול בין שדה לשדה) מפסיקים בנכסי הגר (שאם קנה בחזקה קרקע הגר שמת בלי יורשים, שהיא הפקר, הרי הוא קונה אותה עד המצר או עד החצב בלבד), אבל לעניין פאה וטומאה - לא (אין אלה מפסיקים, אלא הכול נחשב כשדה אחד, שכיוון שאין זה גבול טבעי, אין מתחשבים בו בדבר שהוא מן התורה כפאה וטומאה). - כי אתא רבין אמר רבי יוחנן: אפילו לפאה וטומאה (מפסיקים הם).<br>פאה - מאי היא? דתנן: ואלו מפסיקים לפאה...<br>וב<b>בבלי בבא בתרא</b> נו,א אמרו: יתיב רב אחא בר רב עויא קמיה דרבי אסי, ויתיב וקאמר משמיה דרבי יוסי בר חנינא: חצובא (החצב) מפסיק בנכסי הגר (אם יש שורה של חצבים באמצע - היא מפסיקה, וכל חלק נחשב לשדה לעצמו). - מאי חצובא? - אמר רב יהודה אמר רב: שבו תיחם יהושע לישראל את הארץ.<br><br>לפי הבבלי, לרבי אסי מצר אינו מפסיק לפאה. ולפי הירושלמי, לרבי אסי מצר מפסיק לפאה.<br><br>ב<b>פסיקתא דרב כהנא</b> יח,ו; ב<b>פסיקתא רבתי</b> לב וב<b>מדרש תהילים</b> פז,ג נאמר: אמר רבי בנימן בן לוי: ...בעולם הזה ישראל מתחמים (מציינים תחום שדותיהם) באבנים ובחצובות, אבל לעתיד לבוא הם מתחמים באבנים טובות ומרגליות, הדא היא דכתיב: "וכל גבולך לאבני חפץ" (ישעיהו נד,יב).</small><br>• • •
<b>אלו מפסיקים לפאה</b><br>במשנה שנינו: "ואילו מפסיקין לפיאה: הנחל, והשלולית, ודרך היחיד, ודרך הרבים, ושביל היחיד, ושביל הרבים הקבוע בימות החמה ובימות הגשמים, והבור, והניר, וזרע אחר".
<br><b>שלולית - כל שהיא מושכת</b> – תעלה המזרימה מים תמיד, בימות הגשמים ובימות החמה, מפסיקה את השדה לפאה. אבל תעלה המזרימה מים בימות הגשמים ופוסקת בימות החמה אינה מפסיקה את השדה<b>. נחל - אף על פי שאינו מושך</b> – אף על פי שאינו מזרים מים תמיד אלא רק בימות הגשמים, מפסיק את השדה לפאה. טעם ההבדל בין שלולית ונחל הוא, שנחל רחב יותר משלולית<b>.</b><br><br><small>ב<b>בבלי בבא קמא</b> סא,א אמרו: תנן התם: ואלו מפסיקים לפאה: הנחל, והשלולית... - מאי שלולית? - אמר רב יהודה אמר שמואל: מקום שמי הגשמים שוללים (נאספים וזורמים) שם. רב ביבי אמר רבי יוחנן: אמת המים (תעלת השקייה) שמחלקת שלל לאגפיה (מוציאים ממנה מים לכל צד לשדות הסמוכים).<br><br>בבבלי נחלקו אמוראים בפירוש המילה שלולית. דברי הירושלמי כאן בעניין שלולית, שזורמים בה מים תמיד, מתאימים לפירוש של רבי יוחנן בבבלי, ששלולית היא תעלה שזורמים בה מים תמיד, ולא מקום שזורמים בו מי גשמים.</small>
ומקשים: <b>מכיון</b> (הסופר במסירה שלפנינו כתב בטעות 'נתכוון' ומגיה תיקן 'מכיון') <b>דתנינן</b> – מכיוון ששנינו, <b>דרך היחיד, ודרך הרבים מה צורכה?</b> – מה צורך? (מה צורך לומר מה ששנתה המשנה "דרך הרבים"? אם דרך היחיד מפסיקה את השדה, כל שכן דרך הרבים מפסיקה את השדה!)
<br>ומתרצים את הקושיה: <b>א(נ)[ת]א מימר לך</b> – בא לומר לך<b>, אפילו דרך הרבים אינו מפסי(ד)[ק]</b> (תוקן כמו בכתב יד רומי) <b>לאילן אלא גדר</b> – המשנה באה לחדש, שכששנינו במשנה להלן ב,ג שהכול מפסיק בשדה זרעים בלבד אבל אינו מפסיק בשדה אילן, אפילו דרך הרבים אינה מפסיקה בשדה אילן, ורק גדר מפסיקה בשדה אילן, ולכן מה ששנתה המשנה "דרך הרבים" נחוץ ואינו מיותר<b>.</b><br>
<br>ומקשים: <b>מכיון דתנינן שביל היחיד, שביל הרבים מה צורכא?</b> (במסירה שלפנינו השמיט הסופר מ'מה צורכה' לעיל עד 'מה צורכא' כאן, ומגיה השלים) – מה צורך? (מה צורך לומר מה ששנתה המשנה "שביל הרבים"? אם שביל היחיד מפסיק את השדה, כל שכן שביל הרבים מפסיק את השדה!)
<br>ומתרצים את הקושיה: <b>להוציא</b> (למעט) <b>את הקבוע בימות החמה ואינו קבוע בימות הגשמים</b> – המשנה באה לחדש, ששביל הרבים מפסיק את השדה לפאה רק אם הוא קבוע בימות החמה ובימות הגשמים, שהולכים בו אפילו בימות הגשמים בזמן שהשדות זרועות, אבל אם הוא קבוע בימות החמה ואינו קבוע בימות הגשמים - אינו מפסיק את השדה, ולכן מה ששנתה המשנה "שביל הרבים" נחוץ ואינו מיותר<b>.</b>
<b>רב</b> (אמורא בבלי בדור הראשון, מגדולי האמוראים) <b>אמר: בּוּר וניר - בית רובע</b> – בור או ניר מפסיקים את השדה לפאה אם שיעורם הוא מקום זריעת רבע הקב, שהוא עשר אמות וחומש על עשר אמות וחומש בקירוב<b>, וזרע אח(ד)[ר] - אפילו כל שהוא</b> – זרע אחר מפסיק את השדה לפאה אף אם שיעורו משהו (נראה שהכוונה ששיעור רוחבו הוא משהו, אבל אורכו הוא על פני כל השדה, וכמו שיש לפרש בדעת רבי יוחנן)<b>.</b>
<br><b>רבי יוחנן</b> (גדול אמוראי ארץ ישראל בדור השני) <b>אמר: בור וניר וזרע אחר - בשלשה</b> (בכתב יד רומי: 'כשלשה') <b>תלמים של פתיח</b> – בור או ניר או זרע אחר מפסיקים את השדה לפאה אם שיעורם הוא כרוחב שלושה תלמים רחבים שעושים בחרישה ראשונה כדי לפתוח את האדמה (שיעורם של תלמים אלה הוא כשתי אמות רוחב (ירושלמי כלאיים ב,ו), ואורכם לעניין פאה הוא על פני כל השדה (רא"ש למשנתנו). - נראה שרבי יוחנן אמר כך על פי התוספתא פאה א,ח המונה דברים המפסיקים את השדה ומוסיפה על משנתנו שלושה תלמים של פתיח)<b>.</b><br><br><small>חריש פתיח הוא החריש הראשון הנעשה לאחר קציר תבואות החורף, שעה שהקרקע יבישה ומהודקת, ואין המחרשה חודרת בה עמוק והופכת אותה כראוי. בחריש זה נבקעים בין הרגבים הקשים חריצים, במרחק קבוע זה מזה, במטרה לפתוח את הקרקע ולהכשירה לקליטת הגשם הראשון. שלא כתלמי החריש האחרים, תלמים של פתיח מרוחקים זה מזה, ושלושה מהם רוחבם כשתי אמות ("כלאי זרעים והרכבה", עמוד 236).</small><br>
<br>ושואלים: <b>מה?! ופליג?!</b> (וי"ו עומדת כנגד 'הוא') – הוא חלוק?! (האם רבי יוחנן חולק על רב? האם הדעות של שני האמוראים בזרע אחר הנראות כחלוקות הן באמת חלוקות?)
<br>ומשיבים בהצעת הבחנה בין הדעות החלוקות לכאורה: <b>מה דמר</b> – מה שאומר <b>רב - בחיוב פיאה</b> – במקרה שנזרע בתוך השדה זרע אחר שהוא חייב בפאה<b>, ומה דמר</b> – ומה שאומר <b>רבי יוחנן - בפטור פיאה</b> – במקרה שנזרע בתוך השדה זרע אחר שהוא פטור מפאה. כיוון שדבר שיש עליו חיוב פאה מפסיק יותר מדבר שהוא פטור מפאה, לכן רב המדבר בזרע אחר שהוא חייב בפאה אומר שהוא מפסיק את השדה אפילו כל שהוא, ורבי יוחנן המדבר בזרע אחר שהוא פטור מפאה אומר שהוא מפסיק את השדה רק בשלושה תלמים של פתיח. הרי שאין מחלוקת בין שני האמוראים<b>.</b>
<br>ומציעים קושיה מברייתא על האמור לפני כן: <b>והתני:</b> – והרי [התנא] שונה: <b>בור וניר חייבין בפיאה</b> (נראה שיש חיסרון בברייתא זו, וצריך לומר: 'בור וניר <b>וזרע אחר החייב בפיאה</b>')<b>!</b> – בברייתא נמנו הדברים המפסיקים את השדה לפאה, והיא מוסיפה על משנתנו שזרע אחר מפסיק את השדה רק אם הוא חייב בפאה. הרי שלא ייתכן לומר שרבי יוחנן מדבר בזרע אחר שהוא פטור מפאה! (בור וניר אינם מקומות זרועים, ולא שייך לומר לגביהם "חייבין בפיאה")
<br>ומשיבים בהצעת הבחנה אחרת בין הדעות החלוקות לכאורה: <b>מן</b> (אין לגרוס מילה זו, ואינה בכתב יד רומי) <b>מה דאמר</b> – מה שאומר <b>רב - משדה</b> (צריך לומר כמו בכתב יד רומי: '<b>ב</b>שדה') <b>בינונית</b> – במקרה שנזרע זרע אחר בתוך שדה ממוצעת באורכה וברוחבה, שאורכה ורוחבה שווים או קרובים להיות שווים<b>. מן</b> (אין לגרוס מילה זו, ואינה בכתב יד רומי) <b>מה דאמר</b> – מה שאומר <b>רבי יוחנן - בחמשים על שתים</b> – במקרה שנזרע זרע אחר בתוך שדה ארוכה וצרה, כגון שהיא חמישים אמות אורך על שתי אמות רוחב. בשדה שאורכה ורוחבה שווים, זרע אחר על פני כל השדה מפסיק אף אם שיעור רוחבו הוא משהו; אבל בשדה ארוכה וצרה, זרע אחר על פני רוחב כל השדה מפסיק רק אם שיעור רוחבו הוא שלושה תלמים של פתיח, שכיוון שהשדה צרה ברוחבה, צריך הפסק הניכר ברוחבו (במקרה זה שרוחב השדה אינו אלא שתי אמות, השיעור של זרע אחר הוא שתיים על שתיים). כך נמצא, שבשתי שדות השונות בצורתן אך שוות בשטחן, הזרע האחר שבשדה האחת והזרע האחר שבשדה השנייה קרובים להיות שווים בשטחם. ואין מחלוקת בין שני האמוראים<b>.</b><br><br><small>ב<b>תוספתא פאה</b> א,ח שנו: אלו מפסיקים לפיאה: הנחל, והשלולית, ודרך היחיד, ודרך הרבים, ושביל היחיד, ושביל הרבים הקבוע בימות החמה ובימות הגשמים, והבור, והניר, וזרע אחר, וקוצר לשחת, ושלושה תלמים של פתיח.</small><br>• • •
<b>הקוצר לשחת</b><br>במשנה שנינו: "הקוצר לשחת מפסיק; דברי רבי מאיר. וחכמים אומרים: אינו מפסיק, אלא אם כן חרש".
<br>מציעים קשר בין דברי שני תנאים: <b>רבי זעירא</b> (רבי זירא, מגדולי אמוראי ארץ ישראל בדור השלישי) אמר <b>בשם רבי אלעזר</b> (אמורא בדור השני)<b>: רבי מאיר</b> (גדול התנאים בדור הרביעי) – במשנה כאן, <b>ורבי יהודה</b> (בר אלעאי, מגדולי התנאים בדור הרביעי) – במשנה מנחות המובאת להלן, <b>שניהם אמרו דבר אחד</b> – הלכו באותה שיטה<b>.</b> ומפרטים את הדעה המשותפת לשני התנאים: <b>כמה דרבי מאיר אמר:</b> – כמו שרבי מאיר אומר: <b>הקוצר לשחת מפסיק</b> – מקום השחת מפסיק את השדה לפאה<b>, כן רבי יהודה אמר:</b> – כך רבי יהודה אומר: <b>הקוצר לשחת מפסיק. כמה דרבי יודה אמר:</b> – כמו שרבי יהודה אומר: <b>חיוב בפיאה מפסיק</b> – דבר החייב בפאה מפסיק את השדה לפאה (יותר מדבר הפטור מפאה)<b>, כן רבי מאיר א</b>(<b>ו</b>)<b>מר:</b> – כך רבי מאיר אומר: <b>חיוב בפיאה מפסיק</b> – ולכן הקוצר לשחת מפסיק, כי קצירה זו מתחייבת בפאה בפני עצמה (במסירה שלפנינו השמיט הסופר מ'כמה' לעיל עד 'כמה' כאן, ומגיה השלים) (נראה שהניסוח של 'כמה דאמר... כן אמר...' אינו מדויק, וצריך לומר: 'כמה דרבי <b>מאיר</b> אמר: חיוב בפיאה מפסיק, כן רבי <b>יהודה</b> אומר: חיוב בפיאה מפסיק', שכן רבי מאיר אמר את דברו בהפסק בפאה אבל רבי יהודה לא אמר את דברו בהפסק בפאה אלא יש להסיק שהוא אמר כך מדברו במשנה מנחות, וכן הגיה רא"מ לונץ. - אפשר שהמשפט 'כמה דרבי מאיר אמר: הקוצר לשחת מפסיק, כן רבי יהודה אמר: הקוצר לשחת מפסיק', שאינו במסירה שלפנינו ובכתב יד רומי, מיותר) – המקור לדעת רבי יהודה שחיוב בפאה מפסיק מובא להלן בסוגיה, והמקור לדעת רבי מאיר שחיוב בפאה מפסיק מובא מיד<b>.</b><br>
<br>ומציעים שאלה: <b>והא</b> (בכתב יד רומי: '<b>והן</b>'. - 'הא' משמשת לעיתים תחת 'הן' ("אוצר לשונות ירושלמיים", עמוד רמה)) <b>אשכחנן דרבי מאיר א</b>(<b>ו</b>)<b>מר:</b> – והיכן מצאנו שרבי מאיר אומר: <b>חייוב בפיאה מפסיק!</b> – היכן מצאנו מקור לדעה זו?
<br>ומשיבים בהצעת ברייתא המשמשת מראה מקום לאמור לפני כן: <b>כהדא דתני:</b> – כמו [הברייתא] הזאת ששונה [התנא]: <b>אכלה גוביי</b> – אכלו חגבים מהתבואה בתוך השדה<b>, קירסמוה נמלים</b> – כרסמו מהתבואה בתוך השדה<b>, שברתה הרוח או בהמה</b> – שיברו מהתבואה בתוך השדה, <b>- (פטורה)</b> (מילה זו יתירה ואינה בברייתא המקבילה בתוספתא ובבבלי, והיא אשגרה מהמשנה פאה ב,ז) <b>הכל מודין: אם חרש</b> – את המקום שאכל גוביי או שקרסמו נמלים, <b>- מפסיק</b> – את השדה לפאה<b>, אם לא חרש - אינו מפסיק.</b> ויש לדון: <b>מני</b> – מי היא (של מי היא הברייתא (נראה שצריך לומר: '<b>מנו</b>' (=מָן הוא) - מי הוא התנא ("אוצר לשונות ירושלמיים", עמוד 1054, הערה 1484))) "<b>הכל מודין</b>"<b>?</b> – מי החכם שמודה? (הלשון "הכל מודים" רומז לחכם מסוים החולק בדבר דומה אך כאן הוא מודה) <b>לא רבי מאיר?!</b> (בתמיהה) <b>אמר:</b> (אין לגרוס מילה זו ("אוצר לשונות ירושלמיים", עמוד 123, הערה 1117)) <b>מפני שהוא פטור פיאה</b> – לפי שלא נקצרה על ידי הבעלים, לכן רבי מאיר מודה כאן שרק אם חרש - מפסיק, כיוון שדבר שהוא פטור מפאה אינו מפסיק (מפסיק פחות מדבר החייב בפאה)<b>, אבל אם היה חייב</b> – בפאה, <b>- אפילו לא חרש מפסיק</b> – רבי מאיר, הסובר שהקוצר לשחת - מפסיק אפילו בלא חרש, מודה כאן שרק אם חרש - מפסיק, שהרי אין כאן חיוב פאה כלל, ודבר הפטור מפאה אינו מפסיק. הרי שמצאנו שלדעת רבי מאיר דבר החייב בפאה מפסיק (יותר מדבר הפטור מפאה)<b>.</b><br>
<br>והיכן מצאנו שלדעת רבי יהודה דבר החייב בפאה מפסיק? -
<br>ומציעים משנה: <b>כיי דתנינן תמן:</b> – כמו [המשנה] ההיא ששנינו שם (משנה מנחות י,ח): <b>אמר רבי יודן</b> (רבי יהודה)<b>: אימתי</b> – מותר לקצור תבואה לשחת ולהאכיל לבהמתו לפני העומר<b>? בזמן שהתחיל עד שלא הביא</b>ה <b>שליש</b> – אם התחיל את קצירת התבואה קודם שגדלה שליש גידולה, לפי שקצירה קודם שגדלה שליש אינה חשובה קצירה (עד כאן המשנה)<b>. אבל אם הביא</b>ה <b>שליש - אסור לקצור</b> – אסור לקצור לשחת ולהאכיל לבהמתו לפני הקרבת מנחת העומר, לפי שקצירה לאחר שגדלה שליש חשובה קצירה<b>.</b> ויש להסיק מכאן: <b>יקצור</b> (בכתב יד רומי: 'וקוצר'. - ושמא צריך לומר: 'וקציר' או 'קצר' ("אוצר לשונות ירושלמיים", עמוד רו, הערה 36)) – אם קוצר לשחת לאחר שהביאה שליש, <b>- חייב בפיאה</b> – לדעת רבי יהודה, לפי שקצירה לאחר שגדלה שליש חשובה קצירה<b>, ודבר שהוא חיוב פיאה</b> (בכתב יד רומי: 'חייב בפאה') <b>- מפסיק</b> – ולכן לדעת רבי יהודה, הקוצר לשחת לאחר שהביאה שליש - מפסיק אפילו בלא חרש, לפי שהוא חייב בפאה. אבל אם לא הביאה שליש, והיא עדיין פטורה מן הפאה - אינו מפסיק אלא אם כן חרש. הרי שמצאנו שאף לדעת רבי יהודה דבר החייב בפאה מפסיק (יותר מדבר הפטור מפאה)<b>.</b>
ומציעים שאלה: <b>רבי זעירא בעי</b> – שואל (מסתפק)<b>: כמה דרבי יודה אמר:</b> – כמו שרבי יהודה אומר: <b>התחיל עד שלא הביאה שליש - ואפילו</b> (צריך לומר: 'אפילו') <b>הביאה שליש פטור מן הלקט ומן השכחה ומן הפיאה</b> – לדעת רבי יהודה, אם התחיל את קצירת התבואה קודם שהביאה שליש, מותר לקצור לשחת ולהאכיל לבהמתו אף לאחר שהביאה שליש, ופטור מפאה<b>, כן רבי מאיר אמר:</b> – כך רבי מאיר אומר: <b>התחיל עד שלא הביאה שליש - ואפילו</b> (צריך לומר: 'אפילו') <b>הביאה שליש פטור מן הלקט ומן השכחה ומן הפיאה?</b> – האם גם בזה רבי מאיר ורבי יהודה אמרו דבר אחד כמו לעיל, או שמא בזה הם חלוקים? - אין משיבים לשאלה זו.<br><br><small>ב<b>תוספתא פאה</b> א,ח שנו: אכלה חגב, אכלה גוביי, קירסמוה נמלים, שברתה הרוח או בהמה, הכל מודים שאם חרש - מפסיק, ואם לאו - אינו מפסיק.<br><br>ב<b>משנה מנחות</b> י,ח שנינו: קוצר לשחת ומאכיל לבהמה (קודם לעומר). אמר רבי יהודה: אימתי? בזמן שהתחיל (לקצור לשחת) עד שלא הביאה שליש. רבי שמעון אומר: אף יקצור (לשחת) ויאכיל (לבהמה) אף משהביאה שליש.<br><br>ב<b>תוספתא מנחות</b> י,לב שנו: קוצר לשחת, עד שלא הביא שליש - יתחיל, משהביא שליש - לא יתחיל, ואם התחיל (לקצור לשחת קודם שהביאה שליש) - יגמור (אף משהביאה שליש). עד שלא הביא שליש - פטור בלקט ובשכחה ובפיאה, משהביא שליש - חייב בלקט בשכחה ובפיאה. רבי שמעון אומר: אף משהביא שליש - פטור בלקט בשכחה ובפיאה וחייב במעשרות (שחיוב מעשרות בתבואה הוא משהביאה שליש גידולה).<br><br>ב<b>ספרא</b> "אמור" פרשה י נאמר: "קצירה" - לא השחת. רבי יהודה אומר: אם התחיל עד שלא הביאה שליש - קוצר ומאכיל לבהמה ולחיה ולעופות ופטור מן הלקט ומן השכחה ומן הפאה וחייב במעשרות (לאחר שהביאה שליש). רבי שמעון אומר: אף משהביאה שליש - קוצר ומאכיל לבהמה ולחיה ולעופות ופטור מן הלקט ומן השכחה ומן הפאה וחייב במעשרות.<br><br>ב<b>בבלי מנחות</b> עא,ב אמרו: "קוצר לשחת ומאכיל לבהמה...". - תנן התם (משנה פאה ב,א): ואלו מפסיקים לפאה: ...קוצר לשחת - מפסיק; דברי רבי מאיר. וחכמים אומרים: אינו מפסיק אלא אם כן חרש.<br>אמר רבה בר בר חנה אמר רבי יוחנן: רבי מאיר (הסבור בדין פאה שאין הקצירה לשחת נחשבת כתחילת קצירת כל השדה, ולכן היא מפסיקה לפאה) בשיטת רבי שמעון אמרה, דאמר (רבי שמעון במשנה במנחות): יקצור (לפני העומר) ויאכיל אף משהביאה שליש. קסבר: כל לשחת לאו קצירה היא.<br>איתיביה רב אחא בר הונא לרבא: אכלה חגב, קירסמוה נמלים, שיברתה הרוח, הכול מודים, חרש - מפסיק, לא חרש - אינו מפסיק. "הכל מודים" מאן? רבי מאיר. אי אמרת בשלמא מתניתין (המשנה בפאה שאינה מתנה את ההפסק בקצירה לשחת בחרישה לדעת רבי מאיר) - בשלא הביאה שליש, ברייתא דחרש אין, לא חרש לא - בשהביאה שליש. אלא אי אמרת אידי ואידי (גם המשנה בפאה) בשהביאה שליש, השתא ומה התם דקצירה דאדם (שהקצירה נעשית על ידי אדם) - אמר רבי מאיר: לא שמה קצירה, הכא (בברייתא, שאין זה מעשה אדם אלא מעשה חגב או רוח) - לא כל שכן (שלדעת רבי מאיר אין זו קצירה, והרי זה הפסק אפילו לא חרש, שלא כדברי הברייתא שהכול מודים שאינו מפסיק אלא אם כן חרש)?!<br>אלא רבי מאיר בשיטת רבי יהודה אמרה, דאמר (רבי יהודה במשנה במנחות): אימתי (מותר לקצור לשחת לפני העומר)? בזמן שהתחיל עד שלא הביאה שליש (שאין זו נחשבת כתחילת קצירת כל השדה, ואף רבי מאיר במשנה בפאה סבור שקצירה לשחת מפסיקה רק בשלא הביאה שליש, שאין הקצירה לשחת בשלא הביאה שליש נחשבת כתחילת קצירת כל השדה, ולכן היא מפסיקה לפאה).<br><br>בבבלי: "רבי מאיר בשיטת רבי יהודה אמרה". ובירושלמי: "רבי מאיר ורבי יהודה אמרו דבר אחד".<br>שיטות הבבלי והירושלמי הפוכות. לפי הבבלי, מחלוקת רבי מאיר וחכמים במשנה בעניין קוצר לשחת היא בשלא הביאה שליש, והברייתא בעניין אכלה גוביי וקרסמוה נמלים היא בשהביאה שליש. ואילו לפי הירושלמי מחלוקת רבי מאיר וחכמים במשנה בעניין קוצר לשחת היא בשהביאה שליש (דבר שהוא חייב בפאה), והברייתא בעניין אכלה גוביי וקרסמוה נמלים היא בשלא הביאה שליש (דבר שהוא פטור מפאה).</small><br>• • •

Halakhah 2

<big><strong>משנה</strong></big><br>המשנה מוסיפה ללמד בדברים המפסיקים לפאה.
<br><b>אמת המים</b> – תעלה, <b>שאינה יכולה להיקצר כאחת</b> – שמי שעומד בצידה האחד של האמה אינו יכול לקצור את התבואה שבצידה השני, אלא הוא צריך לעמוד באמצע האמה<b>. רבי יהודה אומר: מפסקת</b> – השדה נחשבת לעניין פאה כאילו היא שתי שדות, וחייבים לתת פאה מכל אחת מהן<b>.</b>
<br><b>וְכֹל הֶהָרִים אֲשֶׁר בַּמַּעְדֵּר יֵעָדֵרוּן</b> – מליצה שאולה מלשון המקרא בישעיהו ז,כה, כלומר, בהרים ששיפועם חזק ושלא היו מודרגים במדרגות, שאי אפשר לחרוש במחרשה, ומעבדים את האדמה רק על ידי עידור במעדר<b>, אף על פי שאין הבַּקָּר</b> (בעל הבָּקָר, החורש בבקר ("מחקרים בלשון חכמים" א, עמוד 284)) <b>יכול לעבור בכליו</b> – שאי אפשר לחורש לעבור שם בכלי החרישה (העול והמחרשה) ולחרוש אותם, <b>- הוא נותן פיאה לכל</b> – הוא נותן פאה אחת לכל השדה<b>.</b><br>• • •
<big><strong>תלמוד</strong></big><br><b>אמת המים מפסקת</b><br>במשנה שנינו: <b>"</b>[ואילו מפסיקין לפיאה...] <b>אמת המים</b> שאינה יכולה להיקצר כאחת. רבי יהודה אומר: מפסקת<b>".</b>
<br>מציעים הצעה עלומת שֵׁם שנדחית בהמשך: <b>הוון בעי</b> (צריך לומר: 'בעיי') <b>מימר:</b> – היו רוצים לומר: <b>ולא פליגין</b> – ולא חלוקים (התנא הראשון במשנה, המונה את אמת המים שאינה יכולה להיקצר כאחת בדברים המפסיקים את השדה (כהמשך להלכה הקודמת), ורבי יהודה אינם חלוקים זה על זה, שלדעת שניהם, אמת המים שאינה יכולה להיקצר כאחת - מפסקת)<b>.</b>
<br>ושוללים את ההצעה על ידי הצעת ברייתא: <b>אשכחת</b> (צריך לומר: '<b>אשכח</b>', כמו בכתב יד רומי) <b>תני:</b> – נמצא [תנא ש]שונה: <b>אמת המים הקבועה</b> – בימות החמה ובימות הגשמים, <b>- הרי זו מפסקת</b> – כך שונה תנא זה בדברי התנא הראשון במשנה המונה את אמת המים בדברים המפסיקים את השדה, ואילו בדברי רבי יהודה שונה תנא זה כך: "אם אינה יכולה ליקצר כאחת - הרי זו מפסקת". נמצא שלדעת התנא הראשון במשנה, אמת המים הקבועה - מפסקת, ואפילו היא יכולה להיקצר כאחת, ושאינה קבועה - אינה מפסקת, ולדעת רבי יהודה, אמת המים שאינה יכולה להיקצר כאחת - מפסקת, ואפילו אינה קבועה, ושיכולה להיקצר כאחת - אינה מפסקת. הרי שיש מחלוקת בין התנא הראשון במשנה, הסבור שההפסק של אמת המים תלוי בקביעותה, ובין רבי יהודה, הסבור שההפסק של אמת המים תלוי ברוחבה (לברייתא המוצעת כאן יש מקבילה בספרא שבה גם דברי רבי יהודה. - לפי זה יש לקרוא את המשנה כך: "[ואילו מפסיקין לפיאה...] אמת המים. שאינה יכולה להיקצר כאחת - רבי יהודה אומר: מפסקת")<b>.</b><br><br><small>פירושנו לקטע הזה מבוסס על השוואה לירושלמי שביעית ו,ה וראש השנה ג,ב. במשניות שם נזכרו שני תנאים שלכאורה אינם חלוקים זה על זה, ובירושלמי שם הציעו 'הוון בעיי מימר: ולא פליגין', ודחו 'אשכח תני...' בהצעת ברייתא שבה חלוקים במפורש שני התנאים זה על זה.</small>
ומציעים הצעה עלומת שֵׁם נוספת שנדחית בהמשך: <b>הוון בעיי מימר:</b> – היו רוצים לומר: <b>מן</b> (אין לגרוס מילה זו, ואינה בכתב יד רומי) <b>מה דאמר</b> – מה שאומר <b>רבי יודה</b> – שאמת המים שאינה יכולה להיקצר כאחת - מפסקת, <b>- בעומד מצד אחד ואינו יכול לקצור מצד השיני</b> – אם האמה רחבה כך שאם הוא עומד בצידה האחד של האמה אינו יכול לקצור את התבואה שבצידה השני<b>, אבל אם היה עומד באמצע וקוצר מיכן ומיכן</b> (מכאן ומכאן) – אם הוא עומד באמצע האמה הוא יכול לקצור את התבואה שבשני צדדיה, <b>- אינו מפסיק</b> – אין האמה מפסקת. וכל שכן אם האמה רחבה פחות כך שאם הוא עומד בצידה האחד של האמה הוא יכול לקצור את התבואה שבצידה השני - אין האמה מפסקת. ורק אם האמה רחבה יותר כך שאף אם הוא עומד באמצע האמה אינו יכול לקצור את התבואה שבשני צדדיה - האמה מפסקת<b>.</b>
<br>ושוללים את ההצעה על ידי הצעת ברייתא: <b>אשכח תני ופליג:</b> – נמצא [תנא ש]שונה וחולק: <b>היה עומד באמצע וקוצר מיכן ומיכן - מפסיק,</b> היה עומד <b>מצד אחד</b> וקוצר מצד השני <b>- אינו מפסיק</b> – אלה דברי רבי יהודה לפי תנא זה, והוא מבאר ש"אמת המים שאינה יכולה להיקצר כאחת - מפסקת" פירושו, שאם האמה רחבה כך שאם הוא עומד בצידה האחד של האמה אינו יכול לקצור את התבואה שבצידה השני, אף שאם הוא עומד באמצע האמה הוא יכול לקצור את התבואה שבשני צדדיה - האמה מפסקת, ורק אם האמה רחבה פחות כך שאם הוא עומד בצידה האחד של האמה הוא יכול לקצור את התבואה שבצידה השני - אין האמה מפסקת (לברייתא המוצעת כאן יש מקבילה בתוספתא)<b>.</b><br><br><small>ב<b>תוספתא פאה</b> א,ח שנו: אלו מפסיקים לפיאה: ...ואמת המים שאינה יכולה ליקצר כאחת. רבי יהודה אומר: אם עומד באמצע וקוצר מכאן ומכאן - מפסיק, ואם לאו - אינו מפסיק.<br><br>ב<b>ספרא</b> "קדושים" פרשה א נאמר: אלו מפסיקים לפיאה: ...אמת המים הקבועה - הרי זו מפסקת. רבי יהודה אומר: אם אינה יכולה ליקצר כאחת - הרי זו מפסקת.</small><br>• • •<br><b>הפסק סלע ומדרגות ההרים</b><br>במשנה שנינו: "וכל ההרים אשר במעדר יעדרון, אף על פי שאין הבקר יכול לעבור בכליו - הוא נותן פיאה לכל".
(צריך להוסיף כמו בכתב יד רומי: 'רבי') <b>חייא בר אדא</b> (אמורא ארץ ישראלי בדור השני) אמר <b>בשם רבי שמעון בן לקיש</b> (מגדולי אמוראי ארץ ישראל בדור השני)<b>: היה שם</b> – בשדהו, <b>סלע על פני כל שדהו</b> – לרוחב כל השדה<b>, אם עוקר הוא את המחרישה מצד זה ונותנו</b> (צריך לומר כמו בכתב יד רומי: 'ונותנ<b>ה</b>') <b>מצד זה</b> – אם, כשהוא חורש מצד אחד של הסלע ורוצה לחרוש מצד שני, מוכרח הוא להגביה את המחרשה ולהוציא אותה מן הקרקע שבצד האחד כדי להעביר אותה לצד השני, <b>- מפסיק</b> – הסלע מפסיק את השדה, וחשובה היא כשתי שדות, ונותן פאה מכל אחת מהן<b>, מצד אחר</b> (לשון זה הוא אשגרה מלעיל 'מצד אחד - אינו מפסיק', וצריך לומר: '<b>ואם לאו</b>', וכן הגיה ב"שערי תורת ארץ ישראל") – אם החורש יכול לחרוש את כל השדה כאחת, ואינו מוכרח להגביה את המחרשה ולהוציא אותה מן הקרקע שבצד האחד כדי להעביר אותה לצד השני, <b>- אינו מפסיק</b> – הסלע אינו מפסיק את השדה<b>.</b>
<br>ומציעים קושיה מברייתא על האמור לפני כן: <b>והתני:</b> – והרי [התנא] שונה: <b>מדריגות</b> – מדרגות הבנויות במדרון ההר עבור שטח חקלאי, <b>שהן גבוהות עשרה טפחים</b> – שגובה קירות האבנים של המדרגות הוא עשרה טפחים, <b>- נותן פיאה מכל אחד ואחד</b> – מכל מדרגה ומדרגה לעצמה<b>, פחות מיכן</b> – שגובה קירות האבנים של המדרגות הוא פחות מעשרה טפחים, <b>- נותן מאחד על הכל</b> – ממדרגה אחת על כל המדרגות (עד כאן הברייתא)<b>!</b> ויש לתמוה: <b>ופחות מיכן</b> (מכאן) <b>אינו עוקר את המחרישה מצד זה ונותנה בצד זה?!</b> – הרי אף במדרגות שהן גבוהות פחות מעשרה טפחים מוכרח החורש לעקור את המחרשה כדי להעביר אותה ממדרגה למדרגה, ואף על פי כן התנא של ברייתא זו שונה שבמדרגות אלו הוא נותן פאה מאחת על הכול, שלא כמו שאומר רבי שמעון בן לקיש, שאם החורש מוכרח לעקור את המחרשה כדי להעביר אותה ממקום למקום, הוא נותן פאה מכל אחד ואחד!
<br>ומתרצים את הקושיה: <b>אפילו פחות מיכן - עוקר הוא</b> – אכן אף במדרגות שהן גבוהות פחות מעשרה טפחים מוכרח החורש לעקור את המחרשה כדי להעביר אותה ממדרגה למדרגה, ולכן אף במדרגות אלו הוא נותן פאה מכל אחת ואחת<b>. לא אתינן מיתני</b> – לא באנו לשנות (בברייתא) "<b>עשרה</b>" <b>אלא בגין סופה</b> – אלא בשביל סופה (של הברייתא)<b>, שאם היו ראשי מדריגות מעורבין</b> – נפגשים ומתחברים זה עם זה, ואפשר לחרוש במדרגות ברציפות, מבלי לעקור את המחרשה, <b>שהוא נותן מאחד על הכל</b> – אף במדרגות שבהמשכן הן גבוהות עשרה טפחים, ולכן התנא של הברייתא שונה "שהן גבוהות עשרה טפחים" בראשה (לברייתא המוצעת כאן עם סופה יש מקבילה בתוספתא)<b>.</b><br><br><small>ב<b>תוספתא פאה</b> א,ט שנו: המדרגות שהן גבוהות עשרה טפחים - נותן פאה מכל אחת ואחת. ואם היו ראשי שורות מעורבים - נותן פאה מאחת על הכול.</small><br>• • •

Halakhah 3

<big><strong>משנה</strong></big><br>המשנה מלמדת שבשדה אילן גדר מפסיקה לפאה.
<br><b>הכל</b> – כל אלו שנשנו למעלה (הלכות א-ב) שמפסיקים לפאה, <b>מפסיק לזרעים, ואינו מפסיק לאילן</b> – בשדה אילן שחייבת בפאה (משנה לעיל א,ה) אין אלו מפסיקים, ואינו נותן אלא פאה אחת, <b>אלא גדר</b> – אלא אם כן יש גדר המבדילה בין האילנות<b>. אם היה שֵׂעָר כותש</b> – שראשי הענפים של האילנות מתערבים זה בזה על גבי הגדר, <b>- אינו מפסיק</b> – הגדר את שדה האילן<b>, אלא נותן פיאה</b> – אחת, <b>לכל</b> – לכל שדה האילן<b>.</b><br>• • •<br><big><strong>משנה</strong></big><br>המשנה מלמדת שלחרובים ולזיתים דין מיוחד לעניין פאה.
<br><b>ולחרובים - כל הרואים זה את זה</b> – אם חרוב אחד מכוון כנגד חבירו, הרי הם חשובים כשדה אחת, ונותן פאה אחת לכולם. אבל אם אינם מכוונים זה כנגד זה, נותן פאה לכל חרוב בפני עצמו (הגדרת שדה אחת בחרובים שונה מבשדה אילן, ואין גדר מפסיקה בהם)<b>.</b>
<br><b>אמר רבן גמליאל</b> (ראש בית הדין ביבנה ותנא בדור השני)<b>: נוהגים היו בית אבא</b> – אנשי ביתו של רבן שמעון בן גמליאל (ראש הסנהדרין בירושלים בדור החורבן) היה מנהגם לעשות כך<b>, נותנים פיאה אחת לזיתים שהיו להם בכל הרוח</b> – בכל צד של העיר, שהיו נותנים פאה אחת לזיתים שבמזרח העיר ואחת לזיתים שבמערב, וכן שאר הצדדים, אבל לא היו נותנים פאה אחת לזיתים שבכל העיר, לפי שהזיתים שבכל צד חשובים שדה בפני עצמה<b>, ולחרובים כל הרואים זה את זה. רבי אלעזר ברבי צדוק</b> (הראשון, תנא בדור השני) <b>אומר משמו</b> – של רבן גמליאל<b>: אף לחרובים שהיו להם בכל העיר</b> – לא היו נותנים אלא פאה אחת, ואף על פי שאינם רואים זה את זה (התנא של סתם המשנה ורבי אלעזר ברבי צדוק נחלקו מה אמר רבן גמליאל)<b>.</b><br><br><small>העיר הנזכרת כאן היא בית אחוזה השייך לבעל קרקעות עשיר. האחוזה כללה תחום חקלאי נרחב. בית האחוזה היה יישוב במרחב כפרי, שהיו בו מבני מגורים לבעל האחוזה כשביקר בה, לממונה על האחוזה ולפועלים ולעבדים ולאריסים, מתקנים לעיבוד התוצרת (כגון בתי בד, גיתות, כבשנים), מחסנים ובית מרחץ (על פי "משנת ארץ ישראל", מסכת פאה, עמודים 100-104).</small><br>• • •
<big><strong>תלמוד</strong></big><br><b>שער כותש אינו מפסיק</b><br>במשנה שנינו: <b>"הכל מפסיק לזרעים</b>... אם היה שער כותש - אינו מפסיק<b>".</b>
<br>מציעים שאלה: <b>מה?</b> – מה פירוש הדבר שנאמר במשנה "שער כותש"? (איזו משתי אפשרויות המפורטות בהמשך היא נכונה?) <b>כותש ועולה</b> (צריך לומר: 'כותש <b>כעֱלִי</b>', וכן הגרסה בר"ש משנץ ובריבמ"ץ ובנוסח רש"ס, וכן הגיה ב"שערי תורת ארץ ישראל") <b>במכתש או כותש על גבי גדר?</b> – האם הפירוש הוא שהגדר כותשת ושוחקת את הענפים של האילנות המגיעים אליו, כמו עלי הכותש ושוחק את מה שבמכתש; או שמא הפירוש הוא שהענפים של האילנות העוברים מעל גבי הגדר מלמעלה מתכתשים זה עם זה? (מכתש ועֱלִי הם שני חלקי כלי הכתישה. המכתש הוא כלי הקיבול, והעלי הוא הכלי דמוי מוט שמכים בו על הגרגרים שבמכתש)
<br>ופושטים את השאלה בהצעת היסק: <b>מן מה</b> (צריך לומר: 'מן מה <b>דתנינן</b>:' ("אוצר לשונות ירושלמיים", עמוד 1045). וכן הוא בהבאת הירושלמי בר"ש משנץ) – ממה ששנינו: <b>סער</b> (שֵׂעָר) <b>כותש, אין הגדר כותש</b> – לא שנינו 'גדר כותש'<b>, הדא אמרה:</b> – זאת אומרת: <b>כותש על גבי גדר</b> – הפירוש "שער כותש" הוא שראשי הענפים של האילנות העוברים מעל גבי הגדר מלמעלה מתערבים זה בזה<b>.</b>
<b>רבי מנא</b> (השני, מגדולי אמוראי ארץ ישראל בדור החמישי) <b>אמר:</b> (אין לגרוס 'אמר' ("שערי תורת ארץ ישראל"; "אוצר לשונות ירושלמיים", עמוד 620, הערה 67)) <b>זמנין דהוי בה</b> – פעמים שהוֹוֶה (מפרש) בה (במשנה האומרת שהגדר אינה מפסיקה את שדה האילן אם היה שער כותש) <b>בתוך ארבע אמות, וזמנין דהוי בה</b> – ופעמים שהוֹוֶה (מפרש) בה <b>בתוך עשרה טפחים</b> (במסירה שלפנינו השמיט הסופר מ'בתוך' לעיל עד 'בתוך' כאן, ומגיה השלים)<b>, בנטועין מטע עשר לבית סאה</b> – רק במקרה של מטע שבו עשרה אילנות בבית סאה, שהוא שדה ששטחו 2,500 אמות מרובעות<b>.</b>
<br>ושואלים: <b>מה את שמע מינה?</b> – מה אתה שומע (לומד) ממנה? (כיצד אפשר להבין את דברי מנא הסותרים, שפעם אמר בתוך ארבע אמות ופעם אמר בתוך עשרה טפחים?)
<br>ומשיבים: כוונת דברי רבי מנא היא, שהגדר אינה מפסיקה את שדה האילן אם היה שער כותש, <b>והוא</b> (בכתב יד רומי: 'והם') <b>שיהו בתוך ארבע אמות לגדר</b> – רק אם המרחק בין האילנות ובין הגדר פחות מארבע אמות<b>, והן</b> (והם) <b>שיהו בתוך עשרה טפחים בין נוף לנוף</b> – ורק אם המרחק בין ענפי האילנות שמצד אחד של הגדר ובין ענפי האילנות שמצד שני של הגדר פחות מעשרה טפחים<b>, בנטועין מטע עשר לבית סאה</b> – ורק במקרה של מטע שבו עשרה אילנות בבית סאה. אבל במקרה של מטע שבו פחות מעשרה אילנות בבית סאה, הגדר מפסיקה<b>.</b><br>• • •
<big><strong>תלמוד</strong></big><br><b>פאה בחרובים ובזיתים</b><br>במשנה שנינו: <b>"ולחרובין - כל הרואין</b> זה את זה. אמר רבן גמליאל: נוהגים היו בית אבא, נותנים פיאה אחת לזיתים שהיו להם בכל הרוח, ולחרובים כל הרואים זה את זה<b>".</b>
<br>שואלים: <b>מי</b> ('מי' משמשת בירושלמי במקום 'מה', כגון כאן ("אוצר לשונות ירושלמיים", עמוד 917, הערה 250)) <b>מכוין להן את הרוחות</b> (הצדדים העיקריים: מזרח, מערב, צפון, דרום)<b>?</b> – לפי מה היו בית אביו של רבן גמליאל קובעים את כיוון הצדדים של הזיתים? איך היו קובעים אילו זיתים נמצאים בצד אחד ואילו בצד אחר?
<br>ומשיבים: <b>העיר מכוונת להן את הרוחות</b> – היו קובעים את כיוון הצדדים של הזיתים לפי מיקומם ביחס לעיר, שהזיתים שבמזרח העיר נחשבים כנמצאים בצד אחד, והזיתים שבמערב העיר נחשבים כנמצאים בצד אחר, וכן שאר הצדדים<b>.</b>
<br><b>אמר רבי יוסי בירבי בון: של בית רבי</b> (רבי יהודה הנשיא, תנא בדור החמישי) <b>היו להן ארבעה בדים</b> – בתי בד שעוצרים בהם שמן מהזיתים, <b>לארבע</b>(<b>ה</b>) <b>רוחות העיר, והן נותנין לכל בד ובד לפי רוחו</b> – לבית הבד שבמזרח העיר היו נותנים זיתים מעצי הזית שבמזרח העיר, ולבית הבד שבמערב העיר היו נותנים זיתים מעצי הזית שבמערב העיר, וכן שאר הצדדים<b>.</b>
מבארים את דברי המשנה בחרובים בהבאת דוגמה.
<br><b>היו שם שלשה</b> (צריך לומר כמו בהבאת הירושלמי בר"ש משנץ: '<b>שלושים</b>') <b>אילנות</b> – של חרובים<b>, הראשונים</b> – החיצונים שמשני הצדדים, <b>רואין את האמצעיים והאמצעיים רואין את הראשונים, ואין הראשונים רואין זה את זה</b> – אין החיצונים שמצד אחד רואים את החיצונים שמצד שני, מפני שהאמצעיים מפסיקים ביניהם, <b>- מפריש</b> – מותר לו לתת פאה, <b>מן הראשים</b> (הראשונים) – החיצונים שמשני הצדדים, <b>על האמצעיים ומן האמצעיים על הראשים</b> (הראשונים) – מפני שהם רואים זה את זה<b>, ואינו מפריש</b> – אסור לו לתת פאה, <b>מן הראשים</b> (הראשונים) <b>על הראשים</b> (הראשונים) – מן החיצונים שמצד אחד על החיצונים שמצד שני, מפני שאינם רואים זה את זה<b>.</b><br>• • •

Halakhah 4

<big><strong>משנה</strong></big><br><b>הזורע את שדהו מין אחד</b> – של תבואה<b>, אף על פי שהוא עושה שתי גרנות</b> – שהוא מכנס את יבול השדה לשני מקומות שונים או לאותו מקום בשני זמנים שונים (גורן הוא מקום ריכוז היבול)<b>, נותן פיאה אחת</b> – לשתי הגרנות<b>. זרעה שני מינים</b> – של תבואה, כגון חיטים ושעורים<b>, אף על פי שהוא עושה גורן אחת, נותן שתי פיאות</b> – פאה לכל מין לעצמו<b>. הזורע את שדהו שני מיני חיטים</b> – שני זנים של חיטה<b>, עשאן גורן אחת - נותן פיאה אחת, שתי גרנות - נותן שתי פיאות</b> – שכך היא ההלכה המקובלת, כמפורש במשנה להלן<b>.</b><br>• • •<br><big><strong>משנה</strong></big><br>המשנה משמיעה לנו שההלכה ששנינו לעיל בזורע שני מיני חיטים היא הלכה למשה מסיני.
<br><b>מעשה שזרע</b> – שני מיני חיטים, <b>רבי שמעון איש המצפה</b> (תנא בדור שלפני החורבן) <b>לפני רבן גמליאל</b> (ראש בית הדין ביבנה ותנא בדור השני) – רבן גמליאל היה בעל אחוזה, ורבי שמעון היה אריס או ממונה על האחוזה, והמעשה אירע בסוף ימי הבית השני, כשרבן גמליאל היה איש צעיר אך עשיר ובעל רכוש ("משנת ארץ ישראל", מסכת פאה, עמודים 107-108)<b>, ועלו</b> – שניהם, <b>ללשכת הגזית</b> – במקדש, ששם ישבו הסנהדרין (בית הדין הגדול), <b>ושאלו</b> – אותם האם הם חייבים לתת פאה אחת או שתי פאות<b>. אמר נחום הליבלר</b> – סופר בית הדין (מקור המילה 'לבלר' ביוונית ובלטינית, ופירושה: סופר, מזכיר)<b>: מקובל אני מרבי מיישא</b> – מחכמי בית שני<b>, שקיבל מאבא</b> – מאביו של רבי מיישא<b>, שקיבל מן הזוגות</b> – מנהיגי החכמים בתקופת הבית השני<b>, שקיבלו מן הנביאים</b> – שהיו משושלת המסירה של התורה שבעל פה<b>, הלכה למשה מסיני</b> – ההלכה שלהלן, שעברה במסורת מדורות קודמים, מהימנה כדברי תורה שקיבל משה רבנו בסיני<b>, הזורע את שדהו שני מיני חיטים: עשאן גורן אחת - נותן פיאה אחת, שתי גרנות - נותן שתי פיאות.</b><br>• • •
<big><strong>תלמוד</strong></big><br><b>פאה בשני זני חיטים</b><br>במשנה שנינו: <b>"הזורע את שדהו</b>... הזורע את שדהו שני מיני חיטים, עשאן גורן אחת - נותן פיאה אחת, שתי גרנות - נותן שתי פיאות<b>".</b>
<br><b>קצר חצי איגדו וחצי שמותית לעשותן גורן אחד</b> – הזורע את שדהו שני מיני חיטים, אגדו ושמותית, וקצר בתחילה את חצי היבול משני המינים על מנת לעשות גורן אחת לשניהם, <b>ונמלך ועשאן שתי גרנות</b> – כשקצר בסוף את חצי היבול הנותר משני המינים עשה מכל היבול שקצר גורן לכל מין לעצמו, <b>- אינו מפריש מן האגדו על השמותית לא בתחילה ולא בסוף</b> – לא רק שאינו נותן פאה ממין אחד על חברו שקצר בסוף, אלא אף אינו נותן פאה ממין אחד על חברו שקצר בתחילה וחשב לעשותם גורן אחת, אלא נותן פאה לכל מין לעצמו, מפני שאין הולכים אחר מחשבתו בתחילה אלא אחר מעשהו בסוף<b>.</b>
<br><b>קצר חצי האגדו וחצי השמותית לעשותן שתי גרנות</b> – קצר בתחילה את חצי היבול משני המינים על מנת לעשות גורן לכל מין לעצמו, <b>ונמלך ועשאן גורן אחת</b> – כשקצר בסוף את חצי היבול הנותר משני המינים עשה מכל היבול שקצר גורן אחת לשניהם, <b>- מפריש (על) [מן]</b> (תוקן כמו בכתב יד רומי) <b>האגדו שבסוף על השמותית שבסוף,</b> ו<b>מן האגדו שבתחילה על השמותית שבתחילה</b> – לא רק שנותן פאה ממין אחד על חברו שקצר בסוף, אלא אף נותן פאה ממין אחד על חברו שקצר בתחילה וחשב לעשותם שתי גרנות, מפני שאין הולכים אחר מחשבתו בתחילה אלא אחר מעשהו בסוף<b>.</b>
<br><b>מפריש מן האגדו על האגדו</b> (נראה שזו אשגרה מלהלן, וכאן צריך לומר: 'על <b>השמותית</b>') <b>- בשכילה את שדהו</b> – רק במקרה שקצר את כל היבול משני המינים, הוא נותן פאה ממין אחד על חברו כשעשאם גורן אחת<b>, אבל אם לא כילה את שדהו</b> – אם קצר רק את חצי היבול משני המינים, ועדיין לא קצר את חצי היבול הנותר משני המינים, <b>- אפילו מן האגדו על האגדו אינו מפריש</b> – אינו נותן פאה אפילו ממין אחד שקצר על עצמו שלא קצר, מפני שמצוות פאה לכתחילה היא לתת ממה שלא קצר על מה שקצר<b>.</b>
<br><b>קצר חצי אגדו וכל השמותית לעשותן גורן אחת</b> – קצר בתחילה את חצי היבול משני המינים על מנת לעשות גורן אחת לשניהם, <b>ונמלך ועשאן שתי גרנות</b> – כשקצר בסוף את חצי היבול הנותר מהמין השני עשה מכל היבול שקצר גורן לכל מין לעצמו, <b>- מפריש מן האגדו על האגדו וכל השמותית ששם נפטרה</b> – נותן פאה מהמין האחד ממה שלא קצר על מה שקצר, מפני שמצוות פאה לכתחילה היא לתת ממה שלא קצר על מה שקצר, ואף המין השני שקצר כולו נפטר בפאה שהוא נותן מהמין האחד, שכיוון שקצר את כל המין השני בתחילה, הולכים אחר מחשבתו בתחילה שחשב לעשותם גורן אחת<b>.</b><br>• • •
<big><strong>תלמוד</strong></big><br><b>הלכות ודברים בכתב ובפה שנאמרו למשה בסיני</b><br><small>כאן התחלת מקבילה בירושלמי חגיגה א,ח.</small>
<br><b>אמר רבי זעירא</b> (רבי זירא, מגדולי אמוראי ארץ ישראל בדור השלישי) <b>בשם רבי יוחנן</b> (גדול אמוראי ארץ ישראל בדור השני)<b>: אם באת</b> (באה) <b>הלכה</b> (דין) <b>תחת ידיך</b> – אם נזדמנה לך הלכה, <b>ואין את</b> (אתה) <b>יודע מה טיבה</b> – מה מקורה וטעמה של הלכה זו<b>, אל תפליגנה לדבר אחר</b> – אל תרחיק ותדחה הלכה זו ותפרש אותה פירוש מחודש (אל תרחיק את ההלכה כדעה דחויה או כדעה חיצונית ("אוצר לשונות ירושלמיים", עמוד 1545, הערה 31))<b>, שהרי כמה הלכות</b> (דינים) <b>נאמרו למשה בסיני</b> (בכתב יד רומי ובמקבילה: 'מסיני') <b>וכולהן</b> (וכולן) <b>משוקעות במשנה</b> – נמצאות ומובלעות בתוך המשנה, ולא פורש שהן הלכות שנאמרו למשה בסיני. ולכן אפשר שאף הלכה זו שאין אתה יודע מה מקורה וטעמה היא גם כן מאותן ההלכות שנאמרו למשה בסיני<b>.</b>
<br>ומציעים סיוע לאמור לפני כן: <b>אמר רבי אבין</b> (מגדולי אמוראי ארץ ישראל בדור החמישי)<b>: ויאות</b> – ויפה (נכון הדבר)<b>. היא</b> (צריך לומר כמו במקבילה: '<b>הרי</b>') <b>שני מיני חיטים</b> – ההלכה ששנינו במי שזרע שני מיני חיטים, שהיו שונים אותה סתם (משנה פאה ב,ה)<b>, אילולי</b> (אם לא) <b>שבא נחום</b> – הלבלר, <b>ופירש לנו</b> – שהיא הלכה למשה מסיני (משנה פאה ב,ו)<b>,</b> וכי <b>יודעין היינו</b> – שהלכה זו היא הלכה למשה מסיני ויש לה ביסוס<b>?!</b> (בתמיהה) – וכך בוודאי ישנן עוד הלכות רבות כאלו (בדרך כלל 'אילולי' זהה בהוראתה ל'אילולא' ואין ביניהן אלא חילופי כתיב ("אוצר לשונות ירושלמיים", עמוד 38, הערה 314)).<br><br><small>נראה שהמשנה סומכת את ההוראה על אודות שני זני חיטה בהלכה למשה מסיני, משום שקשה למצוא טעם עקבי וברור להכרעה זו. הקושי נעוץ בכך, שהמשנה הקובעת ששני זני חיטה חייבים בפאה אחת אם עשאם גורן אחת, מלמדת אותנו שהם נחשבים למין אחד. אם הם היו נחשבים לשני מיני זרעים, השדה היה חייב בשתי פאות גם אם עשאם גורן אחת. לאחר מכן קובעת המשנה שאם עשטם שתי גרנות הרי שהשדה חייב בשתי פאות, אולם אם אכן שני זני החיטה אינם נחשבים לשני מינים, העובדה שעשאם שתי גרנות אינה אמורה לשנות את פני הדברים, משום שכפי שלמדנו מין אחד שעשו אותו שתי גרנות חייב בפאה אחת.<br>הירושלמי על משנתנו קושר בין חוסר הפשר הכללי של ההלכות למשה מסיני לבין המקרה שבפנינו: "אמר רבי זעירא בשם רבי יוחנן: אם באת הלכה תחת ידיך ואין את יודע מה טיבה, אל תפליגנה לדבר אחר, שהרי כמה הלכות נאמרו למשה בסיני וכולן משוקעות במשנה. אמר רבי אבין: ויאות, הרי שני מיני חיטים, אילולי שבא נחום ופירש לנו, יודעין היינו?!". רבי יוחנן מזהיר מפני דחייה של הלכות במשנה או פירוש מחודש שלהן, משום שגם אם לא נאמר הדבר במפורש, שורשן של הלכות אלה במסורת בעלת סמכות למשה מסיני. רבי אבין מחזק את דבריו ממשנתנו, שהרי ללא עדותו של נחום הלבלר, לא היינו יודעים שההלכה אודות שני זני חיטים נמסרה למשה מסיני, והיינו מטילים ספק במעמדה בגלל הקושי הפנימי שבה ("תולדות ההלכה והופעת ההלכה", "דיני ישראל" כט, עמוד 20, הערה 35).</small>
מביאים מאמרים בעניין ההלכות שנאמרו בעל פה ולא נכתבו.
<br><b>רבי זעירא</b> אמר <b>בשם רבי לעזר</b> (אמורא בדור השני)<b>: "אֶכְתָּב לוֹ רֻבֵּי תּוֹרָתִי</b>, כְּמוֹ זָר נֶחְשָׁבוּ<b>"</b> (הושע ח,יב) – אם אכתוב לאפריים את הדברים הרבים שבתורתי, הרי תורתי היא להם כתורת אל זר, <b>-</b> ויש לתמוה על הכתוב, שמשמע ממנו שרובה של התורה נכתבה: <b>וכי רובה של</b> ה<b>תורה נכתבה?!</b> (בתמיהה) – והרי רובה של התורה היא בעל פה ולא בכתב, שכן רק עיקרי התורה נכתבו ורובה נמסרה בעל פה! - ויש לדרוש את הכתוב: <b>אלא: מרובין הן הדברים</b> – בתורה שבעל פה, <b>הנדרשין מן הכתב</b> – מן הכתוב בתורה במידות שהתורה נדרשת בהן ובדרכים אחרות (ועליהם נאמר: "אֶכְתָּב לוֹ רֻבֵּי תּוֹרָתִי"), <b>מן הדברים הנדרשין מן הפה</b> – שנמסרו בעל פה ואינם נדרשים מן הכתוב בתורה<b>.</b>
<br>ותמהים: <b>וכיני?!</b> (בתמיהה) – וכך היא?! (האם אכן נכון מה שנאמר לפני כן? והרי אין הדברים כך! שכן רובה של התורה שבעל פה היא דברים שאינם נדרשים מן הכתוב בתורה במידות שהתורה נדרשת בהן)
<br>ומתרצים את הקושיה בהצעת הגהה של האמור לפני כן: <b>אלא כיני:</b> – אלא כך היא (כך יש לדרוש את הכתוב): <b>חביבין הן הדברים</b> – בתורה שבעל פה, <b>הנדרשין מן הפה</b> (צריך לומר: 'הנדרשין מן <b>הכתב</b>') <b>מן הדברים הנדרשין מן הכתב</b> (צריך לומר: 'הנדרשין מן <b>הפה</b>'. חילוף הדברים הוא כנראה בהשפעת המימרה להלן שחביבים הדברים שנאמרו בפה מן הדברים שנאמרו בכתב) – דורש "רֻבֵּי" מלשון גדולה וחשיבות<b>.</b>
<b>רבי יודה בן פזי</b> (רבי יהודה בר סימון, אמורא ארץ ישראלי בדור השלישי והרביעי) <b>אומר:</b> יש לדרוש את הכתוב כך: <b>"אֶכְתָּב לוֹ רֻבֵּי תּוֹרָתִי"</b> (הושע ח,יב) <b>- אֵילּוּ התוכחות</b> (כינוי לפרשת הקללות והעונשים הקשים שיבואו על ישראל אם לא ישמעו בקול ה') – שכתובות בתורה בספר 'ויקרא' ובספר 'דברים' (דורש "רֻבֵּי" מלשון ריב ותוכחה)<b>, אפילו כן</b> – אף שכתב ה' בתורתו את התוכחות, <b>לא "כְּמוֹ זָר נֶחְשָׁבוּ"</b> (שם) – כשחטאו ישראל ונענשו לא נחשבו כזרים אצל ה' אלא כבנים (לפי דרשה זו, יש לקרוא את סוף הכתוב בתמיהה: וכי "כמו זר נחשבו"?! - במסירה שלפנינו כתב הסופר בטעות 'כמו לא זר נחשבו')<b>.</b>
<b>אמר רבי אבין:</b> יש לדרוש את הכתוב "אֶכְתָּב לוֹ רֻבֵּי תּוֹרָתִי" כך: <b>אילולא</b> (צריך לומר כמו במקבילה: '<b>אִילּוּ</b>') <b>כתבתי לך רובי תורתי</b> – אילו נכתבה גם התורה שבעל פה, שהיא רובה של התורה<b>,</b> וכי <b>לא "כְּמוֹ זָר נֶחְשָׁבוּ"?!</b> (בתמיהה) – הרי היו ישראל נחשבים כמו הגויים ודומים להם (כמבואר בסמוך)! <b>מה בינן לאומות?</b> – מה היה ההבדל בין ישראל ובין שאר האומות? <b>אֵילּוּ מוציאין ספריהן ואֵילּוּ מוציאין ספריהן</b> – ספרים מעור מעובד כל צורכו לכתיבה<b>. אֵילּוּ מוציאין דפתריהן ואֵילּוּ מוציאין דפתריהן</b> – ספרים מעור מעובד בפשטות ואינו מעובד כל צורכו לכתיבה (מקור המילה דפתר ביוונית). - אילו נכתבה גם התורה שבעל פה, היתה מונחת לכל מי שרוצה לקוראה, והיו הגויים מתרגמים אותה לשפתם וכותבים את התרגום בספרים ובדפתראות, כמו שעשו לתורה שבכתב, והיו בידיהם אותם ספרים מהתורה שבעל פה שיש לישראל, והיו הגויים טוענים שהם שווים במעלה לישראל. אבל כיוון שלא נכתבה התורה שבעל פה ואינה לגויים, ישראל מובדלים מהגויים. הרי שהתורה שבעל פה היא המייחדת את ישראל ולא התורה שבכתב (ראה "יוונית ויוונות בארץ ישראל" עמודים 304-305)<b>.</b><br><br><small>ב<b>בבלי גיטין</b> ס,ב אמרו: אמר רבי אלעזר: תורה - רוב בכתב ומיעוט על פה, שנאמר: "אכתוב לו רובי תורתי, כמו זר נחשבו" (הושע ח,יב) (משמע שרוב התורה כתוב). ורבי יוחנן אמר: רוב על פה ומיעוט בכתב, שנאמר: "כי על פי הדברים האלה כרתי איתך ברית ואת ישראל" (שמות לד,כז) (משמע שעיקר הברית היא בדברים שבעל פה).<br>ואידך (רבי יוחנן) נמי, הכתיב: "אכתוב לו רובי תורתי"! - ההוא אתמוהי קא מתמה: וכי "אכתוב לו רובי תורתי"? הלא "כמו זר נחשבו" (לא יהא הבדל בינם ובין האומות אם הכול היה כתוב. אלא הרוב צריך להישאר בעל פה).<br><br>דברי רבי אלעזר בבבלי מנוגדים לדברים שאמר רבי זעורה בשמו בירושלמי.<br>דרשת רבי אבון בירושלמי לכתוב "אכתוב לו רובי תורתי" היא כרבי יוחנן בבבלי.<br><br>ב<b>שמות רבה</b> מז,א נאמר: </small>בשעה שנגלה הקב"ה בסיני ליתן תורה לישראל, אמרה למשה על הסדר: מקרא, משנה, תלמוד ואגדה. מאחר שלמדה מפי הקב"ה, אמר לו: למדה לישראל. אמר לפניו: אכתוב אותה להם? אמר לו: איני מבקש ליתנה להם בכתב, מפני שגלוי לפניי שגויים עתידים לשלוט בהם וליטול אותה מהם ויהיו בזויים בגויים, אלא המקרא אני נותן להם בכתב, והמשנה והתלמוד והאגדה אני נותן להם על פה, שאם יבואו גויים וישתעבדו בהם, יהיו מובדלים מהם. - <small>אמר לו (הקב"ה למשה): אם "אכתוב לו רובי תורתי, כמו זר נחשבו" </small>(הושע ח,יב)<small>, ומה אני עושה להם? נותן את המקרא בכתב, והמשנה והתלמוד והאגדה בעל פה. "כתוב לך" - זה המקרא, "כי על פי הדברים האלה" (שמות לד,כז) - זה המשנה והתלמוד שהם מבדילים בין ישראל לבין הגויים.<br>וב<b>פסיקתא רבתי</b> פסקה ה נאמר: אמר רבי יהודה ברבי שלום: ביקש משה שתהא המשנה (תורה שבעל פה) בכתב, וצפה הקב"ה שהאומות עתידים לתרגם את התורה (שבכתב) ולהיות קוראים בה יוונית ואומרים: אנו הם ישראל, אנו הם בניו של מקום. אמר הקב"ה לאומות: מי שמסטירין (סוד) שלי בידו, הוא בני. אמרו לו: ומה הם מסטירין שלך? אמר להם: זו המשנה. - אמר לו הקב"ה למשה: מה את מבקש שתהא המשנה בכתב? ומה בין ישראל לאומות העולם? שנאמר: "אכתוב לו רובי תורתי", ואם כן, "כמו זר נחשבו" (הושע ח,יב).<br><br>כאן התחלת מקבילה גם בירושלמי מגילה ד,א.</small>
<b>רבי חגיי</b> (אמורא ארץ ישראלי בדור השלישי והרביעי) אמר <b>בשם רבי שמואל בר נחמן</b> (אמורא ארץ ישראלי בדור השני והשלישי)<b>: נאמרו דברים בפה</b> – נאמרו דברים למשה בסיני בעל פה (תורה שבעל פה), <b>ונאמרו דברים בכתב</b> – נאמרו דברים למשה בסיני בכתב (תורה שבכתב) (בכתב יד רומי: '...בכתב ...בפה')<b>, ואין אנו יודעין אי זה מהן חביב</b> (במקבילה בחגיגה: 'אילו מהן חביבין', ובמקבילה במגילה: 'אילו חביבים') – האם תורה שבעל פה חביבה יותר או שמא תורה שבכתב חביבה יותר?<b>.</b> ומציעים דרשה על סמך מקור המוצע להלן: <b>אלא מן מה דכתיב:</b> – ממה שכתוב (בכתיבת דברי הברית): <b>"</b>וַיֹּאמֶר ה' אֶל מֹשֶׁה: כְּתָב לְךָ אֶת הַדְּבָרִים הָאֵלֶּה, <b>כִּי עַל פִּי הַדְּבָרִים הָאֵלֶּה כָּרַתִּי אִתְּךָ בְּרִית וְאֶת יִשְׂרָאֵל"</b> (שמות לד,כז) – ה' ציווה את משה לכתוב בספר את המצוות האמורות לעיל, כי המצוות האלו הן תנאֵי הברית שכרת ה' עם משה ועם ישראל; ויש לדרוש את הפסוק: "כְּתָב לְךָ אֶת הַדְּבָרִים הָאֵלֶּה" - הרי דברים שבכתב (תורה שבכתב), "כִּי עַל פִּי הַדְּבָרִים הָאֵלֶּה" - רמז לדברים שבפה (תורה שבעל פה)<b>,</b> ויש להציע את המסקנה: <b>הדא אמרה:</b> – זאת אומרת: <b>אותן שבפה חביבין</b> – הדברים שבפה (תורה שבעל פה) חביבים יותר מן הדברים שבכתב (תורה שבכתב), שכן לפי דרשה זו משמע מפסוק זה שהברית בין ה' ובין ישראל נכרתה על הדברים שבפה ולא על הדברים שבכתב<b>.</b>
<b>רבי יוחנן</b> (גדול אמוראי ארץ ישראל בדור השני) <b>ורבי יודן בירבי שמעון</b> (רבי יהודה בר פזי, הוא רבי יהודה בר סימון, אמורא ארץ ישראלי בדור השלישי והרביעי) – שני החכמים נחלקו בפירושו של הפסוק שנזכר לעיל: "כתוב לך את הדברים האלה, כי על פי הדברים האלה כרתי איתך ברית" (שמות לד,כז), שנדרש על התורה שבכתב ועל התורה שבעל פה<b>. חד אמר:</b> – [חכם] אחד אומר: <b>אם שימרתה מה שבפה</b> (צריך להוסיף: '<b>- בפה</b>') – אם הקפדת שלא להמיר את מה שבעל פה ולעשות אותו בכתב, שקראת תורה שבעל פה על פה ולא מתוך ספר, <b>ושימרת מה שבכתב</b> (צריך להוסיף: '<b>- בכתב</b>') – אם הקפדת שלא להמיר את מה שבכתב ולעשות אותו בעל פה, שקראת תורה שבכתב מתוך ספר ולא על פה, <b>- אני כורת אתך ברית</b> – שכריתת הברית נאמרה על שניהם, תורה שבכתב ותורה שבעל פה (בניגוד לדרשה הקודמת)<b>, ואם לאו</b> – אם לא שימרת מה שבפה בפה ולא שימרת מה שבכתב בכתב, <b>- איני כורת אתך ברית. וחרנה אמר:</b> – ו[החכם] האחר אומר: <b>אם שימרת מה שבפה</b> (צריך להוסיף: '<b>- בפה</b>') <b>וקיימת</b> (במקבילות: 'ושימרת') <b>מה שבכתב</b> (צריך להוסיף: '<b>- בכתב</b>') <b>- אתה מקבל</b> (במקבילה במגילה כאן ולהלן: 'נוטל') <b>שכר, ואם לאו - אין אתה מקבל שכר</b> (ההוספות הן על פי מדרשי האגדה המובאים להלן, וכן הגיהו ב"מבוא לנוסח המשנה" עמוד 694 וב"שערי תורת ארץ ישראל". - בדרך כלל הביטוי 'נטל שכר' מתייחס לתשלום חומרי והביטוי 'קבל שכר' מתייחס לגמול רוחני. הביטוי המתאים כאן הוא 'מקבל שכר')<b>.</b><br><br><small>ב<b>שמות רבה</b> מז,ג וב<b>מדרש תנחומא</b> (בובר) פרשת "כי תישא" סימן יח נאמר: רבי יוחנן ורבי יהודה ברבי שמעון. רבי יוחנן אמר: "כתוב לך את הדברים האלה, כי על פי הדברים האלה" (שמות לד,כז) - תורה שבכתב ותורה שבעל פה, "כרתי איתך ברית", ואם המרת אותם ועשית מה שבעל פה בכתב ומה שבכתב בעל פה - אין אתה מקבל שכר, למה? שכך נתתים, תורה בכתב ותורה בעל פה. ורבי יהודה ברבי שמעון אמר: "כתוב לך את הדברים האלה, כי על פי הדברים האלה" - תורה שבכתב ותורה שבעל פה, "כרתי איתך ברית" - על מנת שתהא קורא בהם כך (זה בכתב וזה בעל פה), אבל אם המרת אותם - הווי יודע שאתה מבטל את הברית.<br>וב<b>מדרש תנחומא</b> (בובר) פרשת "וירא" סימן ו וב<b>מדרש תנחומא</b> (ורשא) פרשת "וירא" סימן ה נאמר: אמר רבי יהודה בר סימון: "כי על פי הדברים האלה כרתי איתך ברית ואת ישראל" (שמות לד,כז) - על ידי כתב ועל ידי על פה. אם קיימת מה שבכתב בכתב ומה שבעל פה בעל פה - כרתי איתך ברית, ואם שינית מה שבכתב בעל פה ומה שבעל פה בכתב - לא כרתי איתך ברית.<br><br>בירושלמי: "רבי יוחנן ורבי יודן בירבי שמעון. חד אמר: אם שימרת... - אני כורת אתך ברית... וחורנה אמר: אם שימרת... - את מקבל שכר...".<br>ובמדרשי האגדה: "רבי יוחנן אמר: אם קיימת... אתה מקבל שכר... ורבי יהודה ברבי שמעון / בר סימון אמר: אם קיימת... כרתי איתך ברית...".<br><br>ב<b>בבלי גיטין</b> ס,ב אמרו: אמר רבי יוחנן: לא כרת הקב"ה ברית עם ישראל אלא בשביל דברים / תורה שבעל פה, שנאמר: "כי על פי הדברים האלה כרתי איתך ברית ואת ישראל" (שמות לד,כז).</small>
<b>רבי יהושע בן לוי</b> (אמורא ארץ ישראלי בדור הראשון) <b>אמר:</b> כתוב: "וַיִּתֵּן ה' אֵלַי אֶת שְׁנֵי לוּחֹת הָאֲבָנִים כְּתֻבִים בְּאֶצְבַּע אֱלֹהִים, <b>וַעֲלֵיהֶם כְּכָל הַדְּבָרִים</b> אֲשֶׁר דִּבֶּר ה' עִמָּכֶם בָּהָר מִתּוֹךְ הָאֵשׁ בְּיוֹם הַקָּהָל" (דברים ט,י) - על שני הלוחות שנתן ה' למשה היו כתובים עשרת הדברים שדיבר ה' עם העם ביום שהקהילם משה במעמד הר סיני, ויש לדרוש: <b>'עליהם'</b> - <b>"וַעֲלֵיהֶם"</b> – האות וי"ו החיבור יתירה<b>, 'כל'</b> - <b>"כְּכָל"</b> – האות כ"ף ההשוואה יתירה<b>, 'דברים'</b> - <b>"הַדְּבָרִים"</b> – האות ה"א היידוע יתירה, שכן הכתוב היה יכול לומר: 'עליהם כל דברים', <b>- מקרא</b> – התורה<b>, משנה, תלמוד ואגדה</b> (במקבילה בחגיגה: 'הלכות ואגדות'. 'הלכות' הן משניות, ולכן אין לומר 'הלכות' לאחר שאמרו 'משנה', ויש לגרוס בחגיגה כמו כאן ובמקבילה במגילה. גם בירושלמי בבא קמא ד,ג: 'מקרא משנה תלמוד הלכות ואגדות', אבל בכתב יד ספרדי שם: 'מקרא ומשנה תלמוד ואגדה')<b>,</b> ו<b>אפילו מה שתלמיד וותיק</b> (חריף ומפולפל) <b>עתיד להורות</b> – לומר ולחדש מדעתו, <b>לפני רבו</b> (הלשון במדרשי האגדה 'לומר לפני רבו' נכון יותר מהלשון בירושלמי 'להורות לפני רבו', שכן אין לתלמיד להורות לפני רבו)<b>, כבר נאמרו למשה בסיני</b> (בכתב יד רומי: 'מסיני') – דורש מהאותיות היתירות, שכל ענפי התורה שבעל פה ניתנו למשה בסיני, וכל מה שהחכם והתלמיד מלמדים ומחדשים הוא מעין מה שמשה לימד וחידש מפי ה'<b>.</b> ויש להציע פסוק כמקור לקביעה: <b>מה טעם?</b> – מה המקור בכתוב לדבר זה שאפילו מה שתלמיד ותיק עתיד לחדש כבר נאמר למשה בסיני? (במקבילה במגילה: 'הדא הוא דכתיב:') - <b>"יֵשׁ דָּבָר שֶׁיֹּאמַר</b>: <b>רְאֵה זֶה חָדָשׁ הוּא"</b> (קוהלת א,י) – לפעמים קורה, שעל איזה דבר יאמר האומר: ראה, דבר זה הוא חדש<b>, משיבו חבירו ואומר לו: "כְּבָר הָיָה לְעֹלָמִים</b> אֲשֶׁר הָיָה מִלְּפָנֵנוּ<b>"</b> (שם) – אבל באמת דבר זה כבר היה בימים הקדומים שהיו לפנינו. מכאן שאף דבר תורה שנתחדש, כבר היה בידי משה בסיני<b>.</b><br><br><small>עד כאן המקבילה בירושלמי מגילה.<br><br>ב<b>שמות רבה</b> (שנאן) י,א נאמר: "וייתן ה' אליי את שני לוחות האבנים כתובים באצבע אלוהים, ועליהם ככל הדברים אשר דיבר ה' עימכם" (דברים ט,י) - אמר רבי יהושע בן לוי: 'עליהם' - "ועליהם", 'כל הדברים' - "ככל הדברים", 'המצווה' - "כל המצווה" - מקרא, משנה, הלכה, תלמוד, תוספות והגדות, ואפילו מה שתלמיד וותיק עתיד לומר בפני רבו, כולם ניתנו הלכה למשה מסיני, שנאמר: "יש דבר שיאמר: ראה זה חדש הוא; כבר היה לעולמים אשר היה מלפנינו" (קוהלת א,י).<br>וב<b>ויקרא רבה</b> כב,א נאמר: רבי יהושע בן לוי אמר: 'עליהם' - "ועליהם", 'כל' - "ככל", 'דברים' - "הדברים" (דברים ט,י), 'המצווה' - "כל המצווה" - מקרא, משנה, תלמוד, תוספות והגדות, ואפילו מה שתלמיד ותיק עתיד לומר / לחדש לפני רבו, כולם נאמרו למשה מסיני. מה טעמא? "יש דבר שיאמר: ראה זה חדש הוא", חבירו משיב עליו: "כבר היה לעולמים" (קוהלת א,י).<br>וב<b>קוהלת רבה</b> פרשה א פסוק י נאמר: כתיב: "וייתן ה' אליי את שני לוחות האבנים כתובים באצבע אלוהים, ועליהם ככל הדברים" (דברים ט,י) - אמר רבי יהושע בן לוי: 'עליהם' - "ועליהם", 'כל' - "ככל", 'דברים' - "הדברים", 'המצווה' - "כל המצווה" / 'מצווה' - "המצווה", ללמדך, מקרא, משנה, הלכות, תוספות ואגדות, ואפילו מה שתלמיד ותיק עתיד להורות, כבר היה וניתן הלכה למשה מסיני. מניין? ממה שכתוב: "יש דבר שיאמר: ראה זה חדש הוא", והרי חבירו מוכיח עליו: "כבר היה לעולמים".<br><br>ב<b>בבלי מגילה</b> יט,ב אמרו: אמר רבי אבא בריה דרבי חייא בר אבא אמר רבי חייא בר אבא אמר רבי יוחנן: מאי דכתיב: "וייתן ה' אליי את שני לוחות האבנים כתובים באצבע אלוהים, ועליהם ככל הדברים אשר דיבר ה' עימכם בהר" (דברים ט,י)? - מלמד שהראה הקב"ה למשה בסיני דקדוקי תורה ודקדוקי סופרים (שעתידים לדקדק ולעיין בתורה) ומה שסופרים עתידים לחדש.<br>וב<b>בבלי ברכות</b> ה,א אמרו: אמר רבי לוי בר חמא אמר רבי שמעון בן לקיש: מאי דכתיב: "ואתנה לך את לוחות האבן והתורה והמצווה אשר כתבתי להורותם" (שמות כד,יב)? - "לוחות" - אלו עשרת הדיברות (שנכתבו בלוחות), "והתורה" - זה מקרא, "והמצווה" - זו משנה, "אשר כתבתי" - אלו נביאים וכתובים (שנכתבו בהשראה אלוהית), "להורותם" - זה תלמוד. מלמד שכולם ניתנו למשה מסיני.<br><br>במדרשי האגדה, שלא כבירושלמי, דורשים גם ייתור במילה "המצווה". נראה שהכוונה למילה "המצווה" שבשמות כד,יב, שכן הכתוב בשמות כד,יב דומה בתוכנו לכתוב בדברים ט,י, ואף הוא נדרש בבבלי ברכות בדומה לנדרש במדרשים ובירושלמי מהייתורים במילים שבדברים ט,י.</small><br>• • •
<b>ממה למדים הלכה?</b><br><small>כאן המשך המקבילה בירושלמי חגיגה א,ח.</small>
<br><b>רבי זעירא</b> (רבי זירא, מגדולי אמוראי ארץ ישראל בדור השלישי) אמר <b>בשם שמואל</b> (מגדולי אמוראי בבל בדור הראשון)<b>: אין למידין</b> (במקבילה: 'מורין') – הלכה על פי השוואת דבר לדבר, <b>לא מן ההלכות</b> (המשניות) <b>ולא מן ההגדות</b> – מדברי הלכה שבמדרשי האגדה, <b>ולא מן התוספות</b> (ברייתות שהן תוספות למשנה) <b>אלא מן התלמוד</b> – שאין סומכים הלכה למעשה אלא על דברי האמוראים שבתלמוד<b>.</b>
<br>ומציעים קושיה מברייתא על הדעה האמורה לפני כן: <b>תני</b> (במקבילה: 'והא תנא', וכן צריך לומר כאן: '<b>והא תני</b>' ("אוצר לשונות ירושלמיים", עמוד 1428; "הטרמינולוגיה של הירושלמי", עמוד 157, הערה 54)) – והרי שונה <b>רבי חלפתא בן שאול</b> (אמורא ארץ ישראלי בדור הראשון)<b>: היא שני מיני חיטין, היא שני מיני שעורין</b> – שני מיני שעורים דינם כשני מיני חיטים ששנינו במשנה פאה ב,ה, שהזורע את שדהו שני מיני שעורים, אם עשאן גורן אחת - נותן פאה אחת לשני המינים, ואם עשאן שתי גרנות - נותן פאה לכל מין<b>!</b> – הרי דינם של שני מיני שעורים לא נאמר בהלכה למשה מסיני, ולכן ודאי שדינם נלמד מדינם של שני מיני חיטים. מכאן שלמדים הלכה מן המשניות, שלא כדברי רבי זעירא בשם שמואל!
<br>ודוחים את הקושיה: <b>אמר רבי זעירא: כך היתה הלכה</b> (דין) <b>בידם ושכחוה: היא שני מיני חטים, היא שני מיני שעורים</b> – ההלכה למשה מסיני היתה ששני מיני שעורים דינם כשני מיני חיטים, אלא ששכחו שההלכה הזו מדברת גם בשעורים, ולכן לא נזכרו שעורים במשנה, ובא רבי חלפתא בר שאול והוסיף שעורים בברייתא<b>.</b>
<br>ומציעים קושיה נוספת ממשנה: <b>והתנינן:</b> – והרי שנינו (משנה פאה ג,ג): <b>המחליק בצלין לחין לשוק</b> – העוקר את הבצלים הלחים למוכרם בשוק מיד, <b>ומקיים יבישין לגורן</b> – משאיר בקרקע את הבצלים היבשים לעשות מהם גורן לשומרם, <b>נותן פאה לאילו לעצמן ולאילו לעצמן -</b> כל גידול הוא שדה לעצמו לעניין פאה, כדין מי שזרע שדהו שני מינים, שהוא נותן פאה לכל אחד<b>!</b> ויש להציע תמיהה על ההנחה הקודמת כדי לשלול אותה: <b>אית לך מימר:</b> – יש לך לומר: (האם אתה יכול לומר:) <b>שוק וגורן - כך היתה הלכה</b> (דין) <b>בידן ושכחוה?!</b> (בתמיהה) – הרי אין לומר, שההלכה למשה מסיני היתה ששוק וגורן דינם כשני מיני חיטים וגם אותה שכחו, שהרי אין כל דמיון ממשי לשניהם, אלא ודאי שדינם של שוק וגורן נלמד בסברה מהדין בשני מיני חיטים. לכן אי אפשר לדחות את הקושיה מהברייתא ששונה רבי חלפתא בר שאול כפי שהוצע לפני כן על ידי רבי זעירא. - דברי רבי זעירא בשם שמואל שאין למדים הלכה מן המשניות נשארים בקושיה ללא תירוץ.<br><br><small><b>אין מורין לא מן ההלכות ולא מן האגדות ולא מן התוספות אלא מן התלמוד</b><br>ב<b>ירושלמי הוריות</b> ג,ח סיפרו: רבי אבא בר כהנא אזל לחד אתר. אשכח רבי לוי יתיב דרש: "איש אשר ייתן לו האלוהים עושר ונכסים וכבוד ואיננו חסר לנפשו מכל אשר יתאווה ולא ישליטנו האלוהים לאכול ממנו כי איש נוכרי יאכלנו". "עושר" - זה המקרא, "נכסים" - אילו הלכות (משנה), "וכבוד" - זה התוספת, "ואיננו חסר לנפשו מכל אשר יתאווה" - אילו משניות (ברייתות) גדולות, כגון משנתו של רבי חונה (צריך לומר: חייה), משנתו של רבי הושעיה ומשנתו של בר קפרא, "ולא ישליטנו האלוהים לאכול ממנו" - זה בעל אגדה, שאינו לא אוסר ולא מתיר לא מטמא ולא מטהר, "כי איש נוכרי יאכלנו" - זה בעל התלמוד. - קם רבי אבא בר כהנא ונשקיה בראשיה, אמר: זכיתה מימרינה מיקיים, תזכי מימרינה מיתיב (זכית לאומרו מעומד, תזכה לאומרו מיושב אחרי מינויך לזקן. - זקן דורש מיושב, לעומת צעיר שדורש מעומד. רבי לוי היה בעת המאורע אדם צעיר, ועל כך מעיד בבירור תוכן הברכה שבירכו רבי אבא בר כהנא. הסופר של הירושלמי כתב בטעות 'יתיב דרש', כי כך בדרך כלל כתוב על החכמים הדורשים בקהל. גם קוהלת רבה גורס 'יתיב דריש', אבל קוהלת זוטא גורס 'קאים דריש' ("עיון משווה במדרשי קהלת", "סידרא" כב, עמוד 162)).<br><br>וב<b>קוהלת רבה</b> ו [ב] נאמר: רבי אבא בר כהנא עאל לכנישתא ושמע קליה דרבי לוי יתיב דריש הדין פסוקא: "איש אשר ייתן לו האלוהים עושר" - זה בעל מקרא, "ונכסים" - זה בעל משנה, "וכבוד" - זה בעל תוספתא, "ואיננו חסר לנפשו מכל אשר יתאווה" - אלו משניות גדולות, כגון משנתו של רבי עקיבא (הוספה זו שלפנינו שגויה ותמוהה!) ומשנתו של רבי חייא ושל רבי הושעיה ושל בר קפרא, "ולא ישליטנו האלוהים לאכול ממנו" - (יש כאן השמטה של 'בעל אגדה' שצריך להשלימה על פי הירושלמי) שאסור להורות מהם, "כי איש נוכרי יאכלנו" - זה בעל תלמוד שמטמא ומטהר אוסר ומתיר. עמד רבי אבא בר כהנא ונשקו על ראשו, אמר לו: אילו לא עליתי אלא לשמוע מפיך הטעם הזה - דיי.</small>
<b>רבי חנניה</b> (אמורא ארץ ישראלי בדור החמישי ("עוד לבעיית עריכתה של מסכת נזיקין ירושלמי", "תרביץ" פא, עמוד 288)) אמר <b>בשם שמואל: אין למידין</b> – הלכה על פי השוואת דבר לדבר, <b>מן ההורייה</b> (ההוראה) – מהלכה שחכם מורה, משום שאין יודעים מה היה הטעם להוראה זו<b>. הכל מודין</b> – כל החכמים, אף מי שנחלקו על שמואל בעניין לימוד מן ההורייה, מסכימים ואינם חולקים, <b>שאין למידין</b> – הלכה על פי השוואת דבר לדבר, <b>מן המעשה</b> – ממעשה שחכם עושה, משום שאין יודעים מה היה הטעם למעשה זה<b>.</b>
<br><b>אמר ליה</b> – אמר לו (שאל את רבי חנניה) <b>רבי מנא</b> (השני, מגדולי אמוראי ארץ ישראל בדור החמישי)<b>:</b> האם <b>הדא דתימר</b> – זאת שאתה אומר (דבר זה שאתה אומר שאין חכם לומד ממורה ההוראה או מעושה המעשה), <b>- בההוא דלא סבר</b> – באותו (חכם) שאינו סובר (שאינו סָבוֹר, שאינו בעל סברה)<b>; ברם בהוא דההוא סבר</b> (צריך לומר: 'ברם בהוא דסבר' / 'ברם בההוא דסבר') – אבל באותו (חכם) שסובר (שהוא סָבוֹר, שהוא בעל סברה), <b>- עבד</b> – עושה (הוא לומד ממורה ההוראה או מעושה המעשה, שיש לו רשות לדמות דבר לדבר, לחדש ולהבין מדעתו להוציא הלכה מן ההוראה או מן המעשה, משום שהוא מבין את הטעם להוראה זו או למעשה זה ולא יטעה)<b>?</b>
<br><b>אמר ליה:</b> – אמר לו (השיב רבי חנניה לרבי מנא): <b>בין סבר</b> – בין סובר (שהוא בעל סברה, שהוא סבורא), <b>בין לא סבר</b> – [ו]בין לא סובר (שאינו בעל סברה, שאינו סבורא), <b>- בהוא דפליגא</b> (צריך לומר כמו בכתב יד רומי ובמקבילה: '<b>דפליג</b>') – באותו (חכם) שחלוק (במקרה שבו מורה ההוראה או עושה המעשה חולק בהוראתו ובמעשהו על חכם אחר, אין לומדים ממנו)<b>; ברם בהוא דלא פליג</b> – אבל באותו (חכם) שלא חלוק (במקרה שאין מחלוקת בדבר)<b>, בין סבר</b> – בין סובר (שהוא בעל סברה, שהוא סבורא), <b>בין לא סבר</b> – [ו]בין לא סובר (שאינו בעל סברה, שאינו סבורא), (צריך להוסיף כמו בכתב יד רומי ובמקבילה: '<b>- עבד</b>' – עושה (הוא לומד ממורה ההוראה או מעושה המעשה. - הנושא במאמר 'בין סבר בין לא סבר' מתייחס ללומד, ואילו הנושא ב'בהוא דפליג / דלא פליג' מתייחס למלמד ("אוצר לשונות ירושלמיים", עמוד 1544, הערה 22)))<b>.</b><br><br><small>עד כאן המקבילה בירושלמי חגיגה.<br>נראה שתחילתה של המקבילה: המימרה "רבי זעורה בשם רבי יוחנן: אם באת הלכה תחת ידיך ואין את יודע מה טיבה, אל תפליגנה לדבר אחר", וסופה של המקבילה: מן המימרה "רבי זעורה בשם שמואל: אין מורין לא מן ההלכות... אלא מן התלמוד" ואילך - מקורם בירושלמי פאה. המימרה של רבי זעורה בשם רבי יוחנן מתייחסת להלכה במשנה בפאה בעניין הזורע שני מיני חיטים, ועל המימרה של רבי זעורה בשם שמואל הקשו מההלכה בעניין הזורע שני מיני חיטים ושני מיני שעורים, ובעקבות המימרה של רבי זעורה בשם שמואל הובאה מימרה דומה של רבי חנניה בשם שמואל.<br>נראה שאמצעה של המקבילה: המאמרים בעניין הדברים שבכתב שהם מיעוטה של התורה והדברים שבעל פה שהם רובה של התורה - מקורו בירושלמי חגיגה. מאמרים אלה מתקשרים למשנה בחגיגה על ההלכות שיש להן מקרא ממועט והלכות מרובות.<br>חלקי המקבילה שמקורם בפאה הועתקו לחגיגה וחלקי המקבילה שמקורם בחגיגה הועתקו לפאה, כיוון שבכולם נזכרו הלכות בכלל והלכות ודברים שנאמרו למשה בסיני.<br><br>ב<b>בבלי בבא בתרא</b> קל,ב אמרו: תנו רבנן: אין למדים הלכה לא מפי תלמוד (מהלכה שחכם מורה בבית המדרש) ולא מפי מעשה (ממעשה שחכם עושה), עד שיאמרו לו (לשואל) "הלכה למעשה". שאל ואמרו לו "הלכה למעשה" - ילך ויעשה (כמו שהורו לו).<br><br>בבבלי: אין למדים מפי תלמוד. ובירושלמי: אין למדים מן ההורייה. ונראה שהיא היא.</small><br>• • •

Halakhah 5

<big><strong>משנה</strong></big><br><b>שדה שקצרוה גוים, קצרוה ליסטים</b> (שודד, גזלן (מקור המילה ביוונית: ליסטי<b>ס</b>. המילה משמשת בלשון חז"ל גם ביחיד וגם ברבים))<b>, קירסמוה נמלים</b> – כרסמו את השיבולים<b>, שברתה הרוח או בהמה</b> – וחלק מהתבואה הקצורה או המכורסמת או השבורה נשאר בידי בעל השדה, <b>- פטורה</b> – השדה מפאה, משום שקצירת גויים וליסטים וכו' אינה קצירה המחייבת את השדה בפאה, לפי שלא קצרו בשביל בעל השדה (בספרא ובספרי למדו מן הכתוב את הטעם הזה לדין המשנה)<b>.</b>
<br><b>קצר</b> – הבעלים, <b>חצייה</b> – של השדה, <b>וקצרו ליסטים חצייה</b> – שנשאר, <b>- פטורה</b> – כל השדה מפאה, אף החצי שהוא קצר<b>,</b> לפי <b>שחובת קציר בקמה</b> – בעל השדה הניח את חובת הפאה של חלק השדה שקצר (-"חובת קציר") בחלק השדה שלא קצר (-"בקמה"), שאין חובת נתינת פאה אלא בשעת גמירת הקצירה (משנה לעיל א,ג), והואיל והוא לא גמר את הקצירה אלא ליסטים גמרוה, הרי קצירת ליסטים אינה קצירה המחייבת את השדה בפאה<b>.</b><br>• • •<br><big><strong>משנה</strong></big><br><b>קצרו ליסטים חצייה</b> – של השדה, <b>וקצר</b> – בעל השדה, <b>חצייה</b> – שנשאר, <b>- נותן</b> – בעל השדה, <b>פיאה ממה שקצר</b> – הוא, שלא נתחייבה כל השדה בפאה אלא חצייה שקצר הוא<b>.</b>
<br><b>קצר</b> – בעל השדה, <b>חצייה</b> – של השדה, <b>ומכר חצייה</b> – שנשאר, <b>- הלוקח</b> – שקנה את חצי הקמה וקוצר, <b>נותן פיאה</b> – מהקמה שקנה, <b>לכל</b> – על כל השדה, משום שהמוכר הניח את חובת הפאה בקמה שלא קצר, ואותה מכר לו, חוץ מן הפאה שבה<b>.</b>
<br><b>קצר</b> – בעל השדה, <b>חצייה</b> – של השדה, <b>והקדיש חצייה</b> – שנשאר, <b>- הפודה מיד הגזבר</b> – של ההקדש את חצי הקמה וקוצר, <b>הוא נותן פיאה</b> – מהקמה שקנה, <b>לכל</b> – על כל השדה. אבל אם הגזבר קצר חצייה - השדה פטורה מפאה<b>.</b><br>• • •
<big><strong>תלמוד</strong></big><br><b>שדה שקצרוה גויים וליסטים</b><br>במשנה שנינו: "שדה שקצרוה גוים - פטורה".
<br>מציעים פרשנות מצמצמת למשנה: <b>מתניתא</b> – המשנה (יש להעמיד את המשנה הפוטרת שדה שקצרוה גוים במקרה המתואר בהמשך) - <b>בשקצרוה לעצמן</b> – במקרה שקצרו הגויים בשביל עצמם, שקנו את התבואה לעצמם בעודה מחוברת לקרקע, היא פטורה מפאה, מפני שחובת הפאה חלה על הקמה, והקמה של גויים היא<b>, אבל אם קצרוה לישראל</b> – במקרה שקצרו הגויים בשביל בעל השדה שהוא יהודי, ששכר אותם כפועלים לקצור, <b>- חייבת</b> – השדה בפאה, לפי שנקצרה בשביל בעל השדה<b>.</b>
<br>ומציעים ברייתא המסייעת לאמור לפני כן: <b>ותני כֵן:</b> – ושונה [התנא] כך: <b>אין שוכרין פועלין גוים</b> – אסור לשכור אותם לקצור<b>, מפני שאינן בקיאין בלקט</b> – אינם יודעים דיני לקט ולא ישאירו לעניים את הלקט המגיע להם, ויכשילו את בעל השדה בגזל העניים, והוא הדין פאה. ומזה משמע ששדה שקצרוה גויים בשביל בעל השדה שהוא יהודי - חייבת בפאה<b>.</b><br><br><small>ב<b>תוספתא פאה</b> ב,ט שנו: ישראל שמכר קמתו לגוי - פטור מן הפיאה.<br><br>וב<b>תוספתא פאה</b> ג,א שנו: אין שוכרים פועלי גויים, לפי שאין פקיעים (בקיאים) בלקט.</small>
במשנה שנינו: "שדה שקצרוה ליסטים - פטורה".
<br>מציעים פרשנות מצמצמת למשנה: <b>מתניתא</b> – המשנה (יש להעמיד את המשנה הפוטרת שדה שקצרוה ליסטים במקרה המתואר בהמשך) - <b>בשקצרוה לאבדה</b> – במקרה שקצרו הליסטים כדי להשמיד את התבואה<b>, אבל אם קצרוה שלא לאבדה</b> – במקרה שקצרו הליסטים כדי לגזול בשביל עצמם, <b>- חייבת</b> – השדה בפאה, שהליסטים שהם יהודים חייבים לתת פאה מן התבואה שקצרו<b>.</b>
<br>ומציעים דעה המנוגדת לדעה המופיעה לפני כן: <b>אמר רבי הושעיא בר שמי</b> (אמורא ארץ ישראלי בדור החמישי)<b>: ואפילו תימא</b> (צריך לומר: 'תימר'. בכתב יד רומי אין מילה זו)<b>:</b> – ואפילו תאמר: <b>בשקצרוה שלא לאבדה</b> – אפילו תעמיד את המשנה במקרה שקצרו הליסטים שלא לאבדה, <b>- פטורה</b> – השדה מפאה<b>, מאחר שהפיאה ניתנת במחובר לקרקע</b> – כי חובת הפאה חלה על הקמה, ולכן דינה של התבואה המחוברת לקרקע כקרקע, <b>ואין קרקע נגזל</b> – אלא היא עומדת ברשות בעליה לעולם, ואין בקרקע שינוי רשות שיַקְנֶה לגזלן בעלות עליה, ואף התבואה המחוברת לקרקע אינה נגזלת, ולכן אין הליסטים חייבים לתת פאה מן התבואה, לפי שבעודה מחוברת לקרקע עדיין אינה שלהם, וגם בעל השדה אינו חייב לתת פאה שהרי לא קצר אותה. וכיוון שבשעת החיוב בפאה היתה השדה פטורה מפאה, שוב אינה מתחייבת אחר כך<b>.</b><br><br><small>ב<b>ספרא</b> "קדושים" פרשה א נאמר: "ובקוצרכם" - פרט לשקצרוה ליסטים, קירסמוה נמלים, שיברתה הרוח או בהמה. "ובקוצרכם" - פרט לשקצרוה גויים.<br>וב</small><b>ספרי דברים</b> פסקה רפב נאמר: "כי תקצור קצירך" - פרט לשקצרוהו ליסטים וקרסמוהו נמלים ושברתו הרוח או בהמה. "קצירך" - פרט לשקצרוהו גויים.<br>• • •
במשנה שנינו: "קצר חצייה וקצרו ליסטים חצייה - פטורה, שחובת קציר בקמה".
<br>מה משמעות הנימוק "שחובת קציר בקמה"? -
<br><b>מפני שהוא מפריש מן הקציר</b> (צריך לומר: 'מן <b>הקמה</b>' (רא"פ בשם מהר"ם (ראה "משהו על מפרשים קדמונים לירושלמי", "ספר היובל לכבוד אלכסנדר מארכס", עמוד שיח), וכן רא"מ לונץ)) <b>על הקמה</b> – אדם רשאי לתת פאה מן הקמה שהוא קוצר בתחילה על הקמה שיקצור אחרי כן, שכן נותנים פאה בתחילת השדה (משנה לעיל א,ג), <b>ומן הקמה על הקציר</b> – אדם נותן פאה מן הקמה שהוא קוצר בסוף על הקציר שקצר לפני כן, שכן עיקר המצווה הוא שנותנים פאה בסוף השדה<b>, ואינו מפריש מן הקציר לא על הקציר</b> – אין אדם רשאי לתת פאה מן הקציר שקצר בסוף על הקציר שקצר לפני כן, <b>ולא על הקמה</b> – אין אדם רשאי לתת פאה מן הקציר שקצר בתחילה על הקמה שיקצור אחרי כן<b>.</b>
<br>וקובעים: <b>פעמים</b> (יש מקרים מסוימים) <b>שהוא מפריש מן הקציר על הקמה.</b>
<br>ומדגימים את הקביעה: <b>היך עבידא?</b> – איך עשוי [הדבר]? (כיצד פעמים שהוא מפריש מן הקציר על הקמה?) <b>- כילה את שדהו ושייר בה כדי פיאה</b> – אם בעל השדה קצר את כל שדהו ועשה את התבואה עומרים, והשאיר בסוף השדה קמה בשיעור פאה, שהוא אחד משישים בשדהו<b>, כיון שקצר שיבולת הראשונה</b> – שחזר בו וקצר את הקמה שהשאיר לפאה, אפילו קצר ממנה שיבולת אחת, <b>חזרה פיאה לעומרין</b> – חיוב פאה שחל על הקמה חל מעתה על העומרים, וצריך לתת פאה מן העומרים גם על הקמה, <b>-</b> הרי שבמקרה זה הוא <b>מפריש מן הקציר</b> (צריך להוסיף: '<b>על הקמה</b>')<b>.</b>
<br>ומרחיבים את תחולת הקביעה: <b>ולא סוף דבר</b> – לא דבר זה בלבד, <b>שכילה את שדהו</b> – הדין שחזרה פאה לעומרים נכון לא רק במקרה שכילה את שדהו ושייר בה כדי פאה<b>, אלא אפילו בשקצר ואמר: מיכן והילך</b> (מכאן והלאה) <b>אני מפריש פיאה</b> – גם במקרה שקצר חלק משדהו, ולפני שקצר את שאר שדהו אמר על קמה בשיעור פאה שבאמצע השדה שהוא מפריש אותה לפאה<b>, כיון שקצר שיבולת הראשונה</b> – שחזר בו וקצר את הקמה שהפריש לפאה, אפילו קצר ממנה שיבולת אחת, <b>חזרה פיאה לעומרין</b> – חיוב פאה שחל על הקמה חל מעתה על העומרים, וצריך לתת פאה מן העומרים גם על הקמה, <b>-</b> הרי שגם במקרה זה הוא <b>מפריש מן הקציר על הקמה.</b><br>• • •
<big><strong>תלמוד</strong></big><br><b>זכיית מוכר ולוקח בפאה</b><br>במשנה שנינו: "קצר חצייה ומכר חצייה - הלוקח נותן פיאה לכל".
<br>שואלים: <b>המוכר</b> – את שדהו לאחר שקצר חציה, והוא עני, <b>- מהו שיזכה בפיאה</b> – שהלוקח נותן מחציה שקצר הוא על כל השדה, <b>שהיא מתרת את העומרין</b> – את הקמה שקצר המוכר ועשה אותה עומרים<b>?</b> – מה הדין במקרה הזה? האם המוכר רשאי לזכות בפאה, כדין המוכר את שדהו עם הקמה והוא עני, שהוא רשאי לזכות בפאה שהלוקח נותן, לפי שכבר אינה שדהו (משנה פאה ה,ו), או שמא אין המוכר רשאי לזכות בפאה, שהרי הפאה שהלוקח נותן מתירה גם את העומרים של המוכר?
<br>ופושטים את הבעיה בהצעת מקור תנאי בצירוף דיון במקור: <b>נישמעינה מן הדא:</b> – נשמע (נלמד) אותה מזאת (מהמשנה פאה ה,ה): <b>המקבל שדה</b> – באריסות, <b>לקצור</b> – אותה, על מנת לקבל חלק מן היבול, והוא עני, <b>- אסור בלקט, בשכחה ובפיאה</b> – משדה זו שהוא קוצר<b>. אמר רבי יהודה: אימתי</b> – אסור במתנות עניים משדה זו<b>? בזמן שקיבלה</b> – את השדה, <b>ממנו</b> – מבעל השדה, <b>למחצה, לשליש ולרביע</b> – על מנת לקבל חצי או שליש או רבע מן היבול<b>. אבל אם אמר לו</b> – בעל השדה<b>: שליש</b> – או רבע או חצי של <b>מה שאתה קוצר</b> יהא <b>שלך - מותר בלקט, בשכחה ובפיאה</b> (עד כאן המשנה)<b>.</b> - (<small>כאן התחלת מקבילה בירושלמי להלן ה,ה</small>) ויש לשאול: <b>מה בינה לקדמיתא?</b> – מה בינה (בין ההלכה האחרונה) לראשונה (להלכה הראשונה במשנה)? (מה ההבדל בין שתי ההלכות? מדוע אם קיבלה מבעל השדה לשליש - האריס אסור במתנות עניים ממנה, ואם אמר לו בעל השדה ששליש יהא שלו - האריס מותר במתנות עניים ממנה?) - ויש להשיב: <b>אלא</b> – כך משמעם של הדברים שאמר לו בעל השדה<b>: לכשתקצ</b>ו<b>ר, שליש תהא שלך</b> – לאחר שתקצור את התבואה, יהא לך שליש ממנה. ולכן האריס מותר בלקט ובשכחה ובפאה, מפני שהפאה ניתנת בשעת הקצירה, ובשעת הקצירה עדיין לא היתה התבואה שלו אלא של בעל השדה<b>.</b> - ויש להציע את פשיטת הבעיה בהצעת היסק מן האמור לפני כן: <b>אמר רבי בון בר חייא</b> (אמורא ארץ ישראלי בדור השלישי. במקבילה בטעות: 'רבי חייא ברבי בון')<b>: הדא אמרה</b> – זאת אומרת<b>, שהמוכר זָכֶה</b> (במקבילה: 'זכיי') <b>בפיאה שהיא מתרת את העומרין</b> – כמו שבמקרה שם, האריס רשאי לזכות בפאה, כי בשעת נתינת הפאה לא היתה התבואה שלו, כך גם במקרה כאן, המוכר רשאי לזכות בפאה, כי בשעת נתינת הפאה לא היתה התבואה שלו<b>.</b>
<br>ומציעים הבחנה בין שני המקרים כדי לדחות את האמור לפני כן: <b>אמר רבי יוסי</b> (מגדולי אמוראי ארץ ישראל בדור הרביעי. במקבילה בטעות: 'רבי יוסי בירבי בון')<b>: תמן</b> – שם (באריס), <b>- לא נתחייבה שדהו ברשותו</b> – בשעה שחל חיוב פאה על השדה לא היתה התבואה של האריס, שהרי בשעת הקצירה עדיין לא היתה התבואה שלו אלא של בעל השדה, ולכן הוא רשאי לזכות בפאה<b>, ברם הכא</b> – אבל כאן (במוכר), <b>- נתחייבה שדהו ברשותו</b> – בשעה שחל חיוב פאה על השדה היתה התבואה של המוכר, שהרי כשקצר חציה של השדה עדיין היתה התבואה שלו, ולכן אינו רשאי לזכות בפאה (חיוב פאה חל על השדה משקצר שיבולת הראשונה (ירושלמי לעיל א,א). - עד כאן המקבילה בירושלמי להלן)<b>.</b><br>
<br>ומציינים: <b>אִילּוּ</b> – אם היו הדברים שלעיל (הבעיה) נאמרים באופן אחר: <b>קצר</b> – בעל השדה, <b>חצי שדהו ומכר מה שקצר</b> – מכר את חצי הקמה של שדהו שקצר, ואחר כך קצר המוכר את חצי שדהו שנשאר, <b>- הלוקח</b> – אם הוא עני, <b>מותר בלקט ובשכחה ובפיאה</b> – הלוקח רשאי לזכות במתנות שהמוכר נותן על כל השדה מהקמה של חצי שדהו שנשאר<b>, יאות</b> – יפה (נכון היה להסיק את הדין במקרה הזה מן המקור התנאי שלעיל, שכמו שבמקרה שם, האריס רשאי לזכות בפאה, כי בשעה שחל חיוב פאה על השדה לא היתה התבואה שלו, כך גם במקרה הזה, הלוקח רשאי לזכות בפאה, כי בשעה שחל חיוב פאה על השדה לא היתה התבואה שלו)<b>.</b><br>
<br>ושואלים עוד: <b>הלוקח</b> – שדה לאחר שקצר המוכר חציה, והוא עני, <b>- מהו שיזכה בפיאה</b> – שהוא נותן מחציה שקצר הוא על כל השדה, <b>שהיא מתרת את העומרין של</b> ה<b>מוכר</b> – את הקמה שקצר המוכר ועשה אותה עומרים<b>?</b> – מה הדין במקרה הזה? האם הלוקח רשאי לזכות בפאה, כי בשעה שחל חיוב פאה על השדה לא היתה התבואה שלו אלא של המוכר, או שמא אין הלוקח רשאי לזכות בפאה, כדין הלוקח שדה עם הקמה והוא עני, שאינו רשאי לזכות בפאה שהוא נותן, לפי שבעל השדה הוא (משנה פאה ה,ו)?
<br>ופושטים את הבעיה בציון שהדין של העניין הזה נתון במחלוקת העוסקת בעניין אחר: <b>כפלוגתא דרבי ודרבי</b> (הצורה 'פלוגתא' היא צורה בבלית, ומן הבבלי היא חדרה לירושלמי. וצריך לומר על פי כתב יד רומי: '<b>תפלוגתא</b> דרבי <b>ורבי</b>') <b>יהודה הנשיא</b> – מחלוקת רבי (רבי יהודה הנשיא, תנא בדור החמישי) ורבי יהודה הנשיא (רבי יודן נשיאה, הנשיא בדור הראשון והשני לאמוראים. - רבי יהודה מסדר המשנה לא נקרא בשום מקום בירושלמי בשם רבי יהודה הנשיא, ורק נכדו רבי יודן נשיאה מכונה בשם זה בכמה מקומות בירושלמי), שמובאת בירושלמי לעיל א,ו. המחלוקת היא בלוקח פירות תלושים מחבירו בשנת מעשר עני, והמוכר לא הפריש מעשר עני אלא הקונה הפריש, שלדעת רבי יהודה הנשיא, אף אם הקונה עני, מוציאים מידו מעשר עני ונותנים לעני אחר, ואינו נוטל אותו לעצמו, כשם שאין עני זוכה בלקט ובשכחה ובפאה שהוא מפריש משדהו, אלא הוא צריך לתת אותם לאחרים, ולדעת רבי, אם הקונה עני, אין מוציאים מידו מעשר עני, והוא נוטל אותו לעצמו, משום שיש להבדיל בין לקט שכחה ופאה ובין מעשר עני, כיוון שיש לראות כאילו מעשר העני נמצא בתוך הפירות עוד כשהיו ברשות המוכר, וכשקנה העני ממנו את הפירות הרי זה כאילו שנתן המוכר לעני את המעשר, ולכן זכה בו העני. וכן במקרה כאן, לדעת רבי יהודה הנשיא, אין הלוקח זוכה בפאה שהוא מפריש, ולדעת רבי, הלוקח זוכה בפאה שהוא מפריש, כיוון שבשעה שחל חיוב פאה על השדה לא היתה התבואה שלו אלא של המוכר<b>.</b><br>• • •
<b>פאה בחוץ לארץ ובהקדש</b><br>מציעים שאלה: <b>רבי פינחס</b> (אמורא ארץ ישראלי בדור הרביעי) <b>בעי</b> – שואל (מסתפק)<b>: קצירת חוצה לארץ</b> – שדה שהיא חוץ לארץ ישראל שנקצרה, <b>- מהו שתהא חייבת בפיאה?</b> – האם היא חייבת בפאה או שהיא פטורה מפאה?
<br><b>שלא תאמר: ההקדש - פטור, וחוצה לארץ - פטור. אי מה הקדש - חייב, אף חוצה לארץ - חייב.</b> (המונח 'שלא תאמר' מציע ושולל סוגים שונים של "הווה אמינות" המנוגדות לאמור לפני כן, במסגרת הסבר מדוע האמור בשלב הקודם הוא נכון, כשהוא עשוי להיראות שגוי, או מדוע האמור שם נחוץ או מחודש, כשהוא עשוי להיראות מיותר ("הטרמינולוגיה של הירושלמי", עמוד 558). - לכן אין מובן כאן למונח 'שלא תאמר'. ונראה שמקומו של קטע זה לאחר המשפט הבא)
<br>ופושטים את השאלה בהצעת ברייתא: <b>אשכח תני:</b> – נמצא [תנא ש]שונה: <b>"</b>וּבְקֻצְרְכֶם אֶת <b>קְצִיר אַרְצְכֶם</b> לֹא תְכַלֶּה פְּאַת שָׂדְךָ לִקְצֹר<b>"</b> (ויקרא יט,ט)<b>, ולא קציר חוצה לארץ</b> – המילה "ארצכם" באה למעט, שרק שדה שהיא בארץ ישראל שנקצרה - חייבת בפאה, אבל לא שדה שהיא חוץ לארץ ישראל שנקצרה<b>.</b>
<br>ומסבירים: מדוע יש צורך ללמוד מהכתוב שקצירת חוצה לארץ פטורה? והרי כלל בידינו שכל המצוות התלויות בקרקע אינן נוהגות אלא בארץ ישראל בלבד, וכיצד יעלה על הדעת שיש חיוב פאה בקצירת חוץ לארץ? - <b>שלא תאמר:</b> – כדי שלא תחשוב שקצירת חוצה לארץ כדין הקדש: <b>ההקדש - פטור, וחוצה לארץ - פטור. אי</b> (בכתב יד רומי: 'או') (נראה שאין לגרוס את המילים 'ההקדש - פטור... אי', והן נוספו לקטע הזה כשהועבר לעיל והובן כמפרט את צדדי השאלה) <b>מה הקדש - חייב</b> – בפאה (במקרה מסוים, ראה ירושלמי לעיל א,ג)<b>, אף חוצה לארץ - חייב</b> – בפאה כמו הקדש. לכן יש צורך ללמוד מהכתוב שקצירת חוצה לארץ פטורה (בכל מקרה, אף אם הובאה לארץ. - בירושלמי ראש השנה א,א יש הצעת שאלה ופשיטתה במונח 'אשכח תני' ואחר כך 'שלא תאמר' באותו מובן כמו שפירשנו כאן)<b>.</b><br>
<br>הרי הנוסח המוצע לקטע הזה על פי פירושנו:
<br><b>רבי פינחס בעי: קצירת חוצה לארץ - מהו שתהא חייבת בפיאה?</b>
<br><b>אשכח תני: "קציר ארצכם", ולא קציר חוצה לארץ.</b>
<br><b>שלא תאמר: מה הקדש - חייב, אף חוצה לארץ - חייב.</b><br><br><small>לפי הבבלי חולין קלז,ב, פאה נוהגת בחוץ לארץ מדברי חכמים.</small>
במשנה שנינו: "קצר חצייה והקדיש חצייה - הפודה מיד הגזבר הוא נותן פיאה לכל".
<br><b>קצר הגיזבר חצי חצייה</b> – של השדה שנשאר, שהקדיש בעל השדה לאחר שקצר חציה, <b>ולא הספיק</b> – הגזבר, <b>לקצור את השאר עד שפדה</b> – אדם מיד הגזבר, <b>את כולה</b> – את כל הקמה של חציה של השדה, וקצר את חצי חציה של השדה שנשאר, <b>- מפריש מן הקציר על הקציר</b> – הפודה נותן פאה מן הקציר שקצר גם על הקציר שקצר בעל השדה<b>, וכל מה שנקצר ברשות ההקדש</b> – חצי חציה שקצר הגזבר, <b>- כבר נפטר</b> – מפאה, לפי שקמת ההקדש שנקצרה פטורה מפאה<b>.</b><br><br><small>ב<b>ספרי דברים</b> פסקה רפב נאמר: "קצירך" - פרט להקדש.</small><br>• • •

Chapter 3



Halakhah 1

<big><strong>משנה</strong></big><br><b>מלבנות התבואה שבין הזיתים</b> – חלקות מרובעות של תבואה הזרועות במטע עצי זית בין העצים (לזריעת תבואה ניצלו גם את השטחים שבין שורות העצים, ובמיוחד במטעים שעציהם נטועים ברווחים ניכרים זה מזה), <b>- בית שמי</b> (בני בית המדרש שיסד שמאי, מחכמי הזוגות) <b>אומרים: פיאה מכל אחד ואחד</b> – בעל השדה נותן פאה מכל מלבן לעצמו, שכל מלבן ומלבן נחשב כשדה בפני עצמה לעניין פאה<b>. בית הלל</b> (בני בית המדרש שיסד הלל, מחכמי הזוגות) <b>אומרים: מאחד על הכל</b> – בעל השדה נותן פאה ממלבן אחד על כל המלבנות, שכולם נחשבים כשדה אחת<b>. מודים</b> – בית שמאי לבית הלל<b>, שאם היו ראשי שורות מעורבין</b> – ששורות הזיתים מצטלבות בזוויות חדות (מצב שהוא רגיל בשטחים מדרוניים, שהקפידו בהם על חריש ונטיעה בקווי גובה), ומלבנות התבואה נפגשו בזוויותיהם<b>, שהוא נותן פיאה מאחד על הכל</b> – שכולם נחשבים כשדה אחת אף לדעת בית שמאי<b>.</b><br>• • •<br><big><strong>משנה</strong></big><br><b>המנמר את שדהו</b> – העושה את שדהו (שדה תבואה או ירקות) הזרועה מין אחד מנומרת, על ידי שליקט ממקומות שונים בה את הצמחים היבשים שהבשילו, <b>ושייר קלחים</b> (חלקי הצמח שעל האדמה) <b>לחים</b> – שלא ליקט את הצמחים הלחים שעדיין לא הבשילו, <b>- רבי עקיבה אומר: פיאה מכל אחד ואחד</b> – בעל השדה נותן פאה מהצמחים היבשים לעצמם ומהצמחים הלחים לעצמם לכשילקט אותם, שכל אחד מהם נחשב כשדה בפני עצמה לעניין פאה<b>. וחכמים אומרים: מאחד על הכל</b> – בעל השדה נותן פאה מהצמחים היבשים או מהצמחים הלחים על כולם, שכולם נחשבים כשדה אחת<b>.</b>
<br><b>מודים חכמים לרבי עקיבה בזורע שבת</b> (צמח תבלין) <b>או חרדל</b> (צמח חד שנתי בעל פרחים צהובים הגדל בעיקר בר, שהשתמשו בראשי גבעוליו ובעליו כתבלין בבישול ובכבישה. נהגו לגדל ממנו חלקות קטנות בגבול השדה או בצד הערוגה) <b>בשלשה מקומות</b> – בשדהו הזרועה מין אחר<b>, שהוא נותן פיאה מכל אחד ואחד</b> – שכל מקום נחשב כשדה בפני עצמה (שבת וחרדל נחשבים כצמחי תבלין ולא כירק, וחייבים בפאה משום שלקיטתם כאחת ומכנסם לקיום)<b>.</b><br>• • •
<big><strong>תלמוד</strong></big><br><b>מלבנות התבואה שבין הזיתים</b><br>במשנה שנינו: <b>"מלבנות התבואה של בין הז</b>י<b>תים" כול'.</b>
<br>מציעים הקבלה של משנת בית רבי למשנתנו: <b>אנן תנינן:</b> – אנחנו שָׁנינו: מלבנות התבואה <b>של בין</b> (בכתב יד רומי: 'שבין') <b>הז</b>י<b>תים. תניי דבית רבי</b> (רבי יהודה הנשיא, תנא בדור החמישי)<b>:</b> – שונים [התנאים] של בית רבי: מלבנות התבואה <b>שבין</b> ה<b>אילנות</b> – במקום "שבין הזיתים" שבמשנתנו שנתה ברייתא של בית רבי "שבין האילנות", אף אלה שהם פטורים מן הפאה (כגון תאנים)<b>.</b>
<br><b>מתניתין צריכה לדבית רבי</b> – משנתנו (משנת רבי) צריכה (זקוקה) ל[משנתו] של בית רבי (שיש במשנת בית רבי חידוש שאין במשנתנו), <b>ודבית רבי צריכן</b> (צריך לומר כמו המופע הקודם: '<b>צריכה</b>', וכן הוא בכתב יד רומי) <b>למתניתן</b> – ו[משנתו] של בית רבי צריכה (זקוקה) למשנתנו (למשנת רבי, שיש במשנתנו חידוש שאין במשנת בית רבי)<b>. אִילּוּ תנינן אנן ולא תנון דבית רבי, הוינן אמרין:</b> – אילו שנינו אנחנו (את משנתנו) ולא שנו [התנאים] של בית רבי (את משנתם), היינו אומרים: <b>לא אמרנא</b> (צריך לומר: '<b>אמרנן</b>') – לא אמרנו <b>אלא שבין הזיתים, דבר שהוא חייב בפיאה</b> – זיתים שחייבים בפאה מפסיקים את המלבנות (מפרידים ביניהם) לדעת בית שמאי<b>, אבל דבר שהוא פטור [מן ה]פיאה</b> (המוסגר הושלם כמו בכתב יד רומי) <b>- אף בית שמי מודין</b> (צריך לומר: '<b>מודיי</b>') – גם בית שמאי מודים, <b>שהוא נותן פיאה מאחד על הכל</b> – שאר אילנות שפטורים מפאה אין מפסיקים את המלבנות אף לדעת בית שמאי, מפני שדבר החייב בפאה מפסיק יותר מדבר הפטור מפאה (ראה ירושלמי לעיל ב,א)<b>.</b> ויש להציע מסקנה: <b>הוי</b> – הוֹוֶה (נמצא), <b>צורכה למתניתה דרבי</b> – [יש] צורך למשנתו של רבי (למשנה החיצונית של בית רבי)<b>. או אִילּוּ תניי</b> (צריך לומר על פי הלשון לעיל: '<b>תנון</b>') <b>דבית רבי ולא תנינן אנן, הוינן אמרין:</b> – או אילו שנו [התנאים] של בית רבי ולא שנינו אנחנו, היינו אומרים: <b>לא אמרו</b> – התנאים של בית רבי, <b>אלא שבין האילנות, דבר שהוא פטור [מן ה]פיאה</b> (המוסגר הושלם כמו בכתב יד רומי) – שאר אילנות שפטורים מפאה אין מפסיקים את המלבנות לדעת בית הלל<b>, אבל דבר שהוא חייב בפיאה - אף בית הלל מודיי</b> – גם בית הלל מודים, <b>שהוא נותן פיאה מכל אחד ואחד</b>– זיתים שחייבים בפאה מפסיקים את המלבנות אף לדעת בית הלל, מפני שדבר החייב בפאה מפסיק יותר מדבר הפטור מפאה<b>.</b> ויש להציע מסקנה: <b>הוי</b> – הוֹוֶה (נמצא), <b>צורכה למתניתן וצורכה למתניתא דבי רבי</b> (בכתב יד רומי: 'למתניתה דרבי') – [יש] צורך למשנתנו, וצורך למשנה של בית רבי (הרי שהמשנה והברייתא משלימות זו את זו)<b>.</b>
ומציעים שאלה לבחינת תחולת המחלוקת בין בית שמאי ובית הלל: <b>מה נן קיימין?</b> – [ב]מה אנחנו עומדים (עוסקים? באיזה מקרה יש להעמיד את המחלוקת במשנתנו?) - ומציעים שתי אפשרויות שנדחות: <b>אי</b> (צריך לומר: '<b>אם</b>', וכן הוא בכתב יד רומי) <b>במרווחין</b> – אם במקרה שהזיתים שבמטע נטועים מרוחקים זה מזה, שיש פחות מעשרה אילנות על שטח של בית סאה, <b>- אף בית שמי מודיי</b> – גם בית שמאי מודים, <b>שהוא נותן פיאה מאחד על הכל</b> – לפי שאין האילנות נראים כמפסיקים את המלבנות, וכל המלבנות נדמים כשדה אחת<b>!</b> ו<b>אם ברצופין</b> – אם במקרה שהזיתים שבמטע נטועים סמוכים זה לזה, שיש יותר מעשרה אילנות על שטח של בית סאה, <b>- אף בית הלל מודו</b> (צריך לומר: '<b>מודיי</b>') – גם בית הלל מודים, <b>שהוא נותן פיאה מכל אחד ואחד</b> – לפי שהאילנות נראים כמפסיקים את המלבנות<b>!</b>
<br>ומציעים תשובה לשאלה: <b>אלא</b> – על כורחנו עלינו להעמיד את המחלוקת במשנתנו במקרה אחר שבו תהיה מחלוקת, <b>כי</b> (כן) <b>נן קיימין</b> – [ב]כך אנחנו עומדים (עוסקים), <b>בנטועין מטע עשר לבית סאה</b> – (יש להעמיד) במקרה שהזיתים שבמטע נטועים כך שיש עשרה אילנות על שטח של בית סאה (מקום שאפשר לזרוע בו סאה תבואה, והוא חמישים אמה על חמישים אמה. במקומות אחדים צויין מטע זה כמטע רגיל, והמרחק בין אילן לאילן היה כ-16 אמות)<b>.</b> ומפרטים מה סובר כל צד במחלוקת: <b>בית שמי עבדין לון</b> – עושים אותם (דנים ומחשיבים את האילנות), <b>כמרווחין</b> (צריך לומר: '<b>כרצופין</b>') – ולכן לדעתם הוא נותן פאה מכל אחד ואחד<b>,</b> ו<b>בית הלל עבדין לון</b> – עושים אותם (דנים ומחשיבים את האילנות), <b>כרצופין</b> (צריך לומר: '<b>כמרווחין</b>') – ולכן לדעתם הוא נותן פאה מאחד על הכול<b>.</b><br><br><small>במסירה שלפנינו וכן בכתב יד רומי יש בקטע הזה הרכבה של שתי גרסות סותרות. לפי הגרסה בחלק הראשון של הקטע ('מה נן קיימין?...'), במרווחים הוא נותן פיאה מאחד על הכול, וברצופים הוא נותן פיאה מכל אחד ואחד, ולפי הגרסה בחלק השני של הקטע ('אלא כי נן קיימין...'), במרווחים הוא נותן פיאה מכל אחד ואחד, וברצופים הוא נותן פיאה מאחד על הכול. מדברי רמב"ם בפירושו למשנה ובהלכותיו נראה, שגרסתו בחלק הראשון הפוכה מהגרסה שבמסירה שלפנינו, וגרסתו בחלק השני מתאימה לגרסה שבמסירה שלפנינו, וכן גרס ריבמ"ץ. בהבאת הירושלמי בראב"ד, הגרסה בחלק הראשון היא כגרסה שבמסירה שלפנינו, והגרסה בחלק השני הפוכה מהגרסה שבמסירה שלפנינו, וכן גרס רש"ס, וכך הגהנו.</small>
ומציעים סברה כטעם לדברי בית שמאי: <b>מה טעמון דבית שמי?</b> – מה טעמם של בית שמאי (שאילנות מפסיקים את המלבנות)? <b>שאין דרך בני אדם להיות מכניסין זרעים בין האילנות</b> – אין הנוהג לזרוע תבואה במטע בשטחים הפנויים שבין האילנות, ולכן כשזורעים תבואה במלבנות בין האילנות, האילנות מפסיקים בין המלבנות וכל מלבן חשוב כשדה בפני עצמה (טעמם של בית הלל, שדרך בני אדם להיות מכניסים זרעים בין האילנות) (הגידולים שבין המטעים לא תמיד הם טובים לעצים, שהרי הם מנצלים את המים וחומרי המזון שבקרקע, ולכן יש שנמנעו מלזרוע גידולי ביניים במטעים. מבין המטעים השונים נהגו בעיקר לזרוע גידולי ביניים בין הזיתים, שכרגיל נטועים במרחקים ניכרים זה מזה. אומנם יש שזרעו גידולי ביניים גם במטעים אחרים ("החקלאות בארץ ישראל בתקופת המשנה והתלמוד", עמודים 134-135))<b>.</b>
<br>ומציעים קשר בין דברי תנאים המבוסס על עקרונות דומים: <b>אתיא דבית שמי</b> – באה (הולכת) [שיטתם] של בית שמאי (שאומרים שזיתים מפסיקים בתבואה), <b>כרבי יוסי</b> (בר חלפתא, תנא בדור הרביעי) – ששנינו במשנה פאה ג,ד: "מלבנות הבצלים שבין הירק - רבי יוסי אומר: פאה מכל אחד ואחד"<b>. כְּמָה דרבי יוסי אמר:</b> – כמו שרבי יוסי אומר: <b>אין דרך בני אדם להיות מכניסין בצלים בין הירק</b> – אין הנוהג לזרוע בצלים בשדה ירק בשטחים הפנויים שבין הירקות, ולכן כשזורעים בצלים במלבנות בין הירקות, הירקות מפסיקים בין המלבנות וכל מלבן חשוב כשדה בפני עצמה<b>, כן בית שמי אומרים</b> (צריך לומר: '<b>אמרין</b>')<b>:</b> – כך בית שמאי אומרים: <b>אין דרך בני אדם להיות מכניסין זרעים בין האילנות</b> – העיקרון של בית שמאי הוא אותו עיקרון של רבי יוסי, ולכן יש קשר בין דבריהם<b>.</b>
<br>ומציינים: <b>מסתברא דבית שמי יודון לרבי יוסי</b> – מסתבר שבית שמאי יודו לרבי יוסי<b>, רבי יוסי לא יודה לבית שמי.</b> ומסבירים מדוע מסתבר כך: <b>בית שמי יודון לרבי יוסי</b> – בית שמאי יודו לרבי יוסי<b>, שכֵּן אין דרך בני אדם להיות מכניסין בצלים בין הירק. רבי יוסי לא יודי לבית שמי</b> – רבי יוסי לא יודה לבית שמאי<b>, שכֵּן דרך בני אדם להיות מכניסין זרעים בין האילנות</b> – כטעמם של בית הלל (כאן התלמוד דוחה את 'אתיא' בטענה שמסתבר שבית שמאי יודו לרבי יוסי אך לא להפך ("הטרמינולוגיה של הירושלמי", עמוד 107))<b>.</b><br><br><small>הירושלמי הסביר את טעמם של בית שמאי בלבד, לא משום שההלכה כמותם, אלא משום שהיה נראה שרבי יוסי מקבל את עמדתם של בית שמאי, שכן המחלוקת בין רבי יוסי וחכמים במשנה פאה ג,ד דומה בניסוחה למחלוקת בין בית שמאי ובית הלל במשנתנו, ולכן הירושלמי ציין שאין זיקה בין בית שמאי לרבי יוסי.</small>
וקובעים: <b>היה שם גדר</b> – אם היתה גדר בין מלבנות התבואה שבין הזיתים, <b>- כמן</b> (כמאן) <b>דהוא</b> – כמי שהוא <b>אילן</b> – דינה לעניין פאה הוא כדין אילן אחד בין מלבנות התבואה, ואין הגדר מפסיקה ביניהם (גדר זו אינה גבול של השדה אלא היא בתוך השדה וחלק ממנה)<b>.</b>
<br>ושואלים: <b>היו שנים?</b> – אם היו שתי גדרות בין מלבנות התבואה, מה הדין לעניין פאה? האם הגדרות מפסיקות בין המלבנות או שלא? - אין משיבים על השאלה (בנוסח רש"ס נוסף 'צריכה' - [הדבר] נצרך (הדבר צריך לימוד ועיון) - הדין במקרה שנזכר לפני כן מסופק).<br>• • •
במשנה שנינו: "מודים, שאם היו ראשי שורות מעורבין, שהוא נותן פיאה מאחד על הכל".
<br>מציעים שתי שאלות: <b>עד כדון</b> – עד עכשיו, <b>- במעורבין מיכן ומיכן</b> (מכאן ומכאן) – הדין בקשר למקרה שהיו ראשי השורות של המלבנות מעורבים פשוט, באופן שהיו מעורבים מכאן ומכאן, שהיו ראשי השורות נכנסים זה לתוך זה משני קצותיהם)<b>. הרי</b> (צריך לומר כמו בכתב יד רומי ובנוסח רש"ס: '<b>היו</b>') <b>מעורבין מצד אחד?</b> – מה הדין במקרה שהיו ראשי השורות של המלבנות מעורבים באופן שהיו מעורבים מצד אחד בלבד? האם גם באופן הזה הוא נותן פיאה מאחד על הכול, או שמא באופן הזה הוא נותן פאה מכל אחד ואחד? <b>או</b> (מילה זו יתירה ואינה בנוסח רש"ס) <b>בשלשה</b> (צריך לומר כמו בכתב יד רומי ובנוסח רש"ס: '<b>כשלשה</b>') <b>תלמין של פתיח או אפילו כל שהוא?</b> – האם הדין במקרה שהיו ראשי השורות של המלבנות מעורבים הוא רק באופן ששיעור הרוחב של השורות בראשיהן הוא כרוחב שלושה תלמים רחבים שעושים בחרישה ראשונה כדי לפתוח את האדמה (שיעורם של תלמים אלה הוא כשתי אמות רוחב (ירושלמי כלאיים ב,ו)), או שמא הדין הוא אף באופן ששיעור הרוחב של השורות בראשיהן הוא משהו? - אין מענה לשאלות אלו.<br>• • •
<big><strong>תלמוד</strong></big><br><b>המנמר את שדהו</b><br>במשנה שנינו: <b>"המנמר שדהו" כול'.</b>
<br>מהו "המנמר את שדהו"? -
<br><b>כהדין נימרה</b> – כמו הנמר הזה (שהוא מגוון בכתמים שונים)<b>. מקום הזבלין עולין תחילה</b> – במקומות המזובלים שבשדה הצמחים צומחים ומבשילים בתחילה<b>, נמרידה</b> (בכתב יד רומי: 'נמדורה'. וצריך לומר: '<b>נמרירה</b>') <b>קריי לה</b> – מנומרת קוראים (קריאת שֵׁם) לה (לשדה זו, שכיוון שאין הצמחים של אותו מין שבה מבשילים כאחת, מלקטים ממנה בתחילה את הצמחים היבשים שהבשילו ומשיירים את הצמחים הלחים שלא הבשילו, וכשהצמחים הלחים מבשילים מלקטים אף אותם)<b>.</b><br><br><small>בשדה שזיבולו אינו אחיד מקדימה התבואה להבשיל במקומות המזובלים. במקרה זה יש שנאלצים לקצור את השדה לסירוגין במקומות המזובלים שהקדימו להבשיל ("החקלאות בארץ ישראל בתקופת המשנה והתלמוד", עמוד 200).</small>
ומציעים שאלה: <b>עד כדון</b> – עד עכשיו, <b>- כשהיה יבש מיכן ומיכן</b> (מכאן ומכאן) <b>ולח באמצע</b> – הדין בקשר למנמר שדהו פשוט, במקרה שהצמחים היבשים שהוא מלקט תחילה נמצאים מצדדי השדה והצמחים הלחים נמצאים באמצע השדה, שבזה חכמים אומרים שכולם נחשבים כשדה אחת, שכן הדרך להתחיל ללקט בצדדי השדה, ולכן אין הנימור הזה שונה מלקיטה רגילה<b>. היה לח מיכן ומיכן</b> ו<b>יבש באמצע?</b> – מה הדין בקשר למנמר שדהו במקרה שהצמחים הלחים נמצאים מצדדי השדה והצמחים היבשים שהוא מלקט תחילה נמצאים באמצע השדה? האם גם בזה חכמים אומרים שכולם נחשבים כשדה אחת, או שמא בזה מודים חכמים לרבי עקיבה שהוא נותן פאה מהיבשים לעצמם ומהלחים לעצמם, שכן אין הדרך להתחיל ללקט באמצע השדה? - אין משיבים על השאלה.
ומציעים קשר בין דברי תנאים המבוסס על עיקרון משותף: <b>רבי בא</b> (רבי אבא, אמורא בדור השלישי) אמר בשם <b>רבי חייא</b> (בר אבא, אמורא ארץ ישראלי בדור השלישי) שאמר <b>בשם רבי יוחנן</b> (גדול אמוראי ארץ ישראל בדור השני)<b>: אתייא דרבי מאיר</b> (גדול התנאים בדור הרביעי) – באה (הולכת) [שיטתו] של רבי מאיר (שאומר שהקוצר לשחת מפסיק (משנה לעיל ב,א) - הקוצר בתוך השדה תבואה שלא נגמר בישולה לצורך מספוא, לאכילת בהמה, מקום השחת מפסיק את השדה, וחשובה היא כשתי שדות), <b>בשיטת רבי עקיבה</b> (תנא בדור השלישי, מגדולי התנאים) <b>רבו</b> – של רבי מאיר<b>. כמו</b> (מילה זו נוספה במסירה שלפנינו על ידי מגיה. וצריך לומר כמו בכתב יד רומי: '<b>כְּמָה</b>', וכן הוא בנוסח רש"ס) <b>דרבי עקיבה אמר:</b> – כמו שרבי עקיבה אומר: <b>לח ויבש שני מינין</b> – דינם כדין מי שזרע שדהו שני מינים, שהוא נותן פאה לכל אחד, ולכן המנמר שדהו נותן פאה מהצמחים היבשים לעצמם ומהצמחים הלחים לעצמם, שכל אחד מהם נחשב כשדה בפני עצמה לעניין פאה<b>, כן רבי מאיר אומר</b> (צריך לומר כמו בכתב יד רומי: '<b>אמר</b>' (בארמית)) – כך רבי מאיר אומר<b>: לח ויבש שני מינין</b> – ולכן מקום השחת (שהיא לח) שקצר תחילה מפסיק את השדה, וחשובה היא כשתי שדות, וכשהוא קוצר את התבואה (שהיא יבש) הוא נותן פאה מכל חלק של השדה לעצמו (במסירה שלפנינו נשמט מ'שני מינין' לעיל עד 'שני מינין' כאן, והושלם על ידי מגיה) (כאן נראה שעיקר תפקידו של המונח 'אתייא' להסביר דעה מסוימת על ידי ציון העיקרון העומד מאחוריה ("הטרמינולוגיה של הירושלמי", עמוד 105). - כאן המונח מסביר את דעת רבי מאיר)<b>.</b>
<br><b>אמרי</b> (צריך לומר כמו בכתב יד רומי ובנוסח רש"ס: '<b>אמרין</b>') <b>חברייא קומי</b> – אמרו החברים לפני <b>רבי יוסי</b> (מגדולי אמוראי ארץ ישראל בדור הרביעי) – תלמידי חבורתו של רבי יוסי שאלו אותו<b>: ולמה לי כרבי עקיבה?</b> – מדוע לנו לומר שרבי מאיר הולך בשיטת רבי עקיבה? <b>אפילו כרבנין!</b> – הרי אפשר לומר שרבי מאיר הולך אפילו בשיטת החכמים שלהלן! - ומציעים משנה המשמשת כמראה מקום לדברי החכמים שנזכרו לפני כן: <b>דתנינן תמן:</b> – ששנינו שם (משנה פאה ג,ג): <b>המחליק בצלין [לחים]</b> (הושלם כמו במשנה, וכן הוא בכתב יד רומי) <b>לשוק</b> – העוקר את הבצלים הלחים למוכרם בשוק מיד, <b>ומקיים יבישין לגורן</b> – משאיר בקרקע את הבצלים היבשים לעשות מהם גורן לשומרם, <b>נותן פאה לאילו לעצמן ולאילו לעצמן -</b> כל גידול הוא שדה לעצמו לעניין פאה, כדין מי שזרע שדהו שני מינים, שהוא נותן פאה לכל אחד. - הרי שלחים ויבשים שני מינים הם אפילו לשיטת החכמים במשנה שם ולא רק לשיטת רבי עקיבה במשנתנו<b>.</b>
<br><b>אמר רבי יוסי</b> – לחברים<b>: שמענן</b> – שמענו (שמיעה ממש), <b>שוק וגורן שני מינין.</b> (צריך להוסיף כמו בכתב יד רומי: '<b>שמענן</b>') – (וכי) שמענו, <b>לח ויבש שני מינין?!</b> (בתמיהה) – הטעם לשיטת החכמים במשנה שם אינו מפני שבצלים לחים ובצלים יבשים נחשבים כשני מינים, אלא מפני שבצלים לשוק ובצלים לגורן נחשבים כשני מינים. ולכן עלינו לומר שרבי מאיר הולך בשיטת רבי עקיבה שאומר שלח ויבש שני מינים הם. - בכך דחה רבי יוסי את דברי החברים.<br><br><small>הכינוי 'חברייא' בירושלמי בא בהוראה עיקרית אחת: קבוצת תלמידי חכמים באחת מישיבותיה של ארץ ישראל, בייחוד בטבריה, במרוצת המאה השלישית ועד למחצית המאה הרביעית, שעדיין לא הגיעו להוראה מסיבה כלשהי ("חכמי המשנה והתלמוד", עמוד 82).</small>
ומציינים: <b>חציו לח וחציו יבש</b> – שדה שחציה צמחים לחים וחציה צמחים יבשים, וליקט את כל השדה יחד, <b>- אוף</b> (אף) <b>רבי עקיבה מודה</b> – מסכים לחכמים החלוקים עליו, שאין לח ויבש נחשבים כשני מינים במקרה הזה, והוא נותן פאה אחת על הכול (אף על פי שהיה מקום לחשוב שלא יודה בכך) ('מודה' הושלם במסירה שלפנינו על ידי מגיה. ובכתב יד רומי: 'מודי'. הצורה הארמית של הביטוי: 'אוף ר' מודי'. אבל בירושלמי שלפנינו בא הביטוי לעיתים בלשון עברית, כולו או מקצתו)<b>.</b><br><br><small>ב<b>בבלי מנחות</b> עא,ב אמרו: "קוצר לשחת ומאכיל לבהמה...". - תנן התם (משנה פאה ב,א): ואלו מפסיקים לפאה: ...קוצר לשחת - מפסיק; דברי רבי מאיר. וחכמים אומרים: אינו מפסיק אלא אם כן חרש.<br>...כי אתא רב דימי (מארץ ישראל לבבל) אמר: רבי מאיר בשיטת רבי עקיבא רבו אמרה, דאמר: אף לאדם נמי לא הוויא קצירה (קצירת שחת לאדם אין נחשבת כתחילת הקצירה); דתנן: המנמר את שדהו ושייר בו קלחים לחים - רבי עקיבא אומר: פאה מכל אחד ואחד (מפני שאין קצירה זו נחשבת כתחילת קצירת כל השדה, ולכן היא מפסיקה את השדה), וחכמים אומרים: מאחד על הכול (קצירה זו נחשבת כתחילת הקצירה, ולכן אינה מפסיקה את השדה, והוא נותן פאה ממקום אחד שבה על הכול); ואמר רב יהודה אמר שמואל: לא חייב רבי עקיבא (לתת פאה מכל חלק וחלק לעצמו) אלא במנמר לקליות (לצורך עשיית קליות מגרגרי התבואה הנקצרת, והריהי כקצירה לשחת), אבל במנמר לאוצר (לצורך שמירתה במחסן) - לא (לא אמר רבי עקיבא שנותן פאה מכל חלק וחלק, שכן באופן זה קצירה זו היא תחילת הקצירה. והרי זה כשיטת רבי מאיר לעניין הפסק השדה בקצירה לשחת).<br>איני? והא כי אתא רבין אמר רבי יוחנן: מחייב היה רבי עקיבא אף במנמר לאוצר! (הרי שהוא סבור שזה הפסק אף בקוצר תבואה שהביאה שליש, ושלא כרבי מאיר המחלק בין קצירת תבואה שהביאה שליש לקצירת תבואה שלא הביאה שליש)<br>סבר לה כוותיה בחדא (רבי מאיר סבור כרבי עקיבא בדין התבואה שלא הביאה שליש, שאין קצירתה נחשבת כתחילת הקצירה) ופליג עליה בחדא (בתבואה שהביאה שליש, שלרבי עקיבא אף זו אין קצירתה נחשבת כתחילת הקצירה, ורבי מאיר סבור שהיא נחשבת קצירה).<br><br>חלקה הראשון של סוגיית הבבלי הובא בירושלמי לעיל ב,א, וראה מה שכתבנו שם.<br>בשני התלמודים אמרו בשם אמוראי ארץ ישראל שרבי מאיר הולך בשיטת רבי עקיבא.<br><br>כרגיל קוצרים את התבואה ברציפות. רק בשדה שהבשלתו אינה אחידה יש שבעל השדה "מנמר לקליות"- קוטף מן השדה את השיבולים שהקדימו להבשיל. ויש שרובו של השדה הבשיל לקציר, ורק במקומות מועטים נשארו שיבולים לחות, ובמצב זה אין בעל השדה מחכה עד להבשלתן, אלא הוא "מנמר שדהו ושייר קלחים לחים". במקרה זה הוא "מנמר לאוצר" ("החקלאות בארץ ישראל בתקופת המשנה והתלמוד", עמוד 213).</small><br>
<br><b>והתנינן:</b> – והרי שנינו: (הגר"א מוחק מילה זו, כי אין כאן הצעת קושיה מן המשנה אלא פסקה מן המשנה לסוגיה חדשה) "<b>מודין חכמים לרבי עקיבה בזורע שבת או חרדל</b> (צריך לומר: 'שבת <b>ו</b>חרדל', כמו בכתב יד אחד של המשנה. הנוסח 'שבת או חרדל' הוא על פי הפירוש למשנה המוצע להלן) <b>בשלשה מקומות</b>"<b>.</b>
<br>ומציעים פירוש למשנה: <b>כיני</b> (צריך לומר כמו במקבילה: 'כיני <b>מתניתא</b>', וכן הוא בנוסח רש"ס ("אוצר לשונות ירושלמיים", עמוד 711; "הטרמינולוגיה של הירושלמי", עמוד 273, הערה 166))<b>:</b> – כך היא המשנה (כך הוא פירושה): <b>שבת בשלשה מקומות,</b> או <b>חרדל בשלשה מקומות</b> – ו' החיבור של 'שבת <b>ו</b>חרדל' היא ו' מחלקת, ומובנה: או. ואין פירוש המשנה: שבת וחרדל יחד בשלושה מקומות, לפי שהם כלאיים זה בזה<b>.</b><br>
<br>ומביאים מחלוקת אמוראים בטעם הדבר שחכמים מודים לרבי עקיבה.
<br><b>שמואל</b> (מגדולי אמוראי בבל בדור הראשון) <b>אמר: מפני שאין הראשון שבהן ממתין</b> – בהגעתו להבשלתו, <b>לאחרון שבהן</b> – שהנזרע ראשון מבשיל ראשון, והנזרע אחרון מבשיל אחרון, וראשון ראשון שמגיע להבשלתו נלקט, שכיוון שאין הלקיטה כאחת, לכן כל אחד חשוב כשדה בפני עצמה (דבר שאין לקיטתו כאחת פטור מפאה רק אם הוא דבר שאם אין לוקטים ראשון ראשון שמגיע להבשלתו הוא מתקלקל, כגון תאנים, אבל לא אם הוא דבר שאם אין לוקטים ראשון ראשון שמגיע להבשלתו אינו מתקלקל ואפשר ללוקטו כאחת, כגון שבת וחרדל (הגר"א))<b>.</b>
<br><b>רבי יסא</b> (רבי אסי, אמורא ארץ ישראלי בדור השלישי) אמר <b>בשם רבי יוחנן</b> (גדול אמוראי ארץ ישראל בדור השני)<b>: מפני שדרכן ליזרע ערוגות ערוגות</b> – הדרך לזרוע אותם בכמה ערוגות בשדה, ואין דרכם להיזרע שדה אחת, ולכן כל ערוגה נחשבת כשדה בפני עצמה (המשפט 'כיני' ומאמרי שמואל ורבי יסא בשם רבי יוחנן מובאים בירושלמי לעיל ב,א)<b>.</b>
<br>ומציעים נפקות בין האמוראים החלוקים: <b>על דעתיה דשמואל</b> – על דעתו של שמואל<b>, מפריש מכל קלח וקלח</b> – חכמים מודים שהוא נותן פאה מכל צמח וצמח בפני עצמו אפילו באותה ערוגה, שכן שמואל תלה את הדבר בהבשלה הנפרדת של כל צמח<b>. על דעתיה דרבי יוחנן</b> – על דעתו של רבי יוחנן<b>, מפריש מכל ערוגה וערוגה</b> – חכמים מודים שהוא נותן פאה מכל ערוגה וערוגה בפני עצמה, שכן רבי יוחנן תלה את הדבר בזריעה הנפרדת של כל ערוגה<b>.</b><br>• • •

Halakhah 2

<big><strong>משנה</strong></big><br><b>המחליק</b> (תולש חלק מהצמחים) <b>בצלים לחים לשוק</b> – העוקר חלק מהבצלים למוכרם בשוק מיד כשהם לחים, <b>ומקיים יבישים לגורן</b> – משאיר בקרקע את שאר הבצלים לעשות מהם גורן לשומרם כשיהיו יבשים, <b>- נותן פיאה לאלו לעצמן ולאלו לעצמן</b> – שכל גידול הוא שדה לעצמו לעניין פיאה<b>; וכן באפונים</b> (חִמְצָה, מין קטנית) – התולש לחים לאוכלם כירק ומשאיר אחרים לאכול את זרעיהם היבשים - נותן פאה לאלו לעצמם ולאלו לעצמם, מפני שהם נחשבים לשני מינים<b>, וכן בכרם</b> – הבוצר ענבים לאוכלם מיד ומשאיר ענבים אחרים שיבשילו יותר לעשותם יין או צימוקים - נותן פאה לאלו לעצמם ולאלו לעצמם, מפני שהם נחשבים לשני מינים<b>.</b>
<br><b>המֵּידֵל</b> – המדלל בבצלים, שתולש מהם כדי שיגדלו הנשארים ברווח ויתעבו (היו זורעים את הבצלים בצפיפות ואחר כך מדללים אותם), <b>- נותן מן המשואר על מה ששייר</b> – הוא חייב לתת פאה מן הנשארים רק על מה שהשאיר ולא תלש בתחילה, אבל המדוללים פטורים מפאה, שלא נתלשו אלא לצורך הנשארים<b>; והמחליק מאחת יד</b> – ממקום אחד בשדה, ולא מכל השדה, <b>- נותן מן המשואר על הכל</b> – הוא חייב לתת פאה מן הנשארים גם על מה שתלש בתחילה, מפני שהם נחשבים כתחילת הלקיטה ולא כמדוללים<b>.</b><br>• • •
<big><strong>תלמוד</strong></big><br><b>המחליק בבצלים ובכרם והמדל</b><br>מציעים ברייתא: <b>תני:</b> – שונה [התנא]: <b>(המירוג) [הַמֵּרֵיג]</b> (תוקן כאן ולהלן על פי כתב יד רומי) – המארג (בהשאלה: מנמר, מגוון) את השדה, <b>- חייב בתחילתו וחייב בסופו</b> – חייב בפאה ממה שהוא לוקט בתחילה וחייב בפאה ממה שהוא לוקט בסוף<b>.</b>
<br>ושואלים: <b>ואיי דינו</b> (והיידנו = היידן הוא) – ואיזהו <b>(מירוג) [מריג]?</b>
<br>ומשיבים תשובה ראשונה בהצעת ברייתא: <b>אמר רבי ירמיה</b> (מגדולי אמוראי ארץ ישראל בדור השלישי והרביעי)<b>: כהדא דתנינן:</b> – כמו [המשנה] הזאת ששנינו: <b>המחליק בצלין [לחים]</b> (הושלם כמו במשנה, וכן הוא בכתב יד רומי) <b>לשוק ומקיים יבישין לגורן</b> – לפי רבי ירמיה "המרג" הוא "המחליק". וחייב בפאה בתחילתו כשלוקט לשוק, וחייב בפאה בסופו כשלוקט לגורן, מפני ששוק וגורן שני מינים הם<b>.</b><br><br><small>ב<b>תוספתא פאה</b> א,ט שנו: המארג - חייב בתחילתו וחייב בסופו.<br><br>המרג הוא המארג בהבלעת האל'ף ("תוספתא כפשוטה").<br><br>בצלים גידלו בחלקות גדולות יותר משאר ירקות. יש שעקרו שורות בצלים והשתמשו בהם כירק, ואת השאר השאירו לבצל יבש. פעולה זו נקראת הַחְלָקָה: "המחליק בצלים לחים לשוק, ומקיים יבשים לגורן" ("החקלאות בארץ ישראל בתקופת המשנה והתלמוד", עמוד 142).</small><br>
<br>ומשיבים תשובה שנייה: <b>אמר רבי יוסי</b> (מגדולי אמוראי ארץ ישראל בדור הרביעי)<b>: הדין</b> (נראה שצריך לומר: '<b>כ</b>הדין', בהקבלה לדברי רבי ירמיה 'כהדא דתנינן') <b>קיצחה</b> – כמו הקצח הזה (כינוי לזרע הבצל שהוא שחור כזרע הקצח שהוא צמח תבלין)<b>, כד את זרע ליה הוא עביד בצל דקיק</b> – כאשר אתה זורע אותו הוא נעשה בצל קטן<b>, כד את שתל ליה הוא עביד בצל רב</b> – [ו]כאשר אתה שותל אותו הוא נעשה בצל גדול. - היו זורעים את זרעי הבצל ישר בשדה עד לסיום הגידול (אופן אחד), או שהיו זורעים את זרעי הבצל במנבטה ואחר כך מעתיקים את שתילי הבצל הקטנים ושותלים אותם בערוגות עד לקבלת הבצל הבוגר (אופן שני). - לפי רבי יוסי "המרג" הוא הזורע בצלים באופן השני. וחייב בפאה בתחילתו, שהבצלים הקטנים שעוקרים אותם ואין שותלים אותם אלא אוכלים את עליהם הירוקים - חייבים בפאה. וחייב בפאה בסופו, שהבצלים הגדולים שעוקרים אותם ואוכלים אותם כשהם יבשים או שומרים אותם לזריעה בשנה הבאה - חייבים בפאה (בשנה השנייה נוטעים את הבצלים הגדולים וצומחים מהם גבעולים שבראשם תפרחות זרעים, והזרעים משמשים לזריעה)<b>.</b>
<br>ומקשים: <b>די לא כן, מה נן אמרין:</b> – שאם לא כך (אם לא תאמר כפי שאמר רבי יוסי), מה אנחנו אומרים: <b>הואיל והוא לזריעה, יהא פטור מן הפיאה?!</b> (בתמיהה) – וכי אם לא היה אומר רבי יוסי את דבריו, היינו אומרים שבצלים גדולים פטורים מפאה הואיל וחלקם מיועד לזריעה?! <b>וחיטין לא לזריעה הן?!</b> (בתמיהה) – הרי חיטים חייבות בפאה אף שחלקן מיועד לזריעת גרגריהן!
<br>ומתרצים את התמיהה: <b>ח</b>י<b>טין רובן לאכילה, וזה רובו לזריעה</b> – חיטים רובן מיועד לאכילה ומיעוטן מיועד לזריעה, ולכן הן חייבות בפאה, אבל בצלים גדולים רובם מיועד לזריעה ומיעוטם מיועד לאכילה, ומשום כך היה אפשר לומר שהם פטורים מפאה, ולכן רבי יוסי אומר שהם חייבים בפאה<b>.</b><br>
<br>ומציעים קושיה לפי חכם מסוים: <b>על דעתיה דרבי ירמיה</b> (נראה שצריך לומר: '<b>דרבי יוסי</b>') – על דעתו של רבי יוסי (שהוא סבור שהבצלים הקטנים חייבים בפאה)<b>,</b> וכי <b>ירק - חייב בפיאה?!</b> – מדוע הבצלים הקטנים חייבים בפאה? והרי הם ירק, וירק פטור מפאה לפי שאין מכנסו לקיום (אין אוצרים אותו לפי שאינו מתקיים)! (במשנה לעיל א,ד שנינו שרק גידול שמכנסו לקיום חייב בפאה)
<br>ומתרצים את הקושיה: <b>מינו מכנסו לקיום</b> – כיוון שהבצלים הגדולים, שהם מינם של הבצלים הקטנים, מכנסם לקיום, לכן גם הבצלים הקטנים חייבים בפאה<b>.</b>
<br>ומקשים: <b>מה עבד לה</b> – מה עושה אותה <b>רבי יוסי</b> (נראה שצריך לומר: '<b>רבי ירמיה</b>')<b>?</b> – כיצד רבי ירמיה מתמודד עם הסברה של רבי יוסי שירק חייב בפאה אם מינו מכנסו לקיום? הרי רבי ירמיה אין לו הסברה הזו, שכן הוא חלוק על רבי יוסי וסבור שהבצלים הקטנים פטורים מפאה משום שהם ירק, ואם כן יש להקשות עליו, מדוע הבצלים הלחים, שנזכרו במשנה, אף שהם גדולים, חייבים בפאה? והרי הם ירק!
<br>ומתרצים את הקושיה: <b>גמור הוא ואינו מחוסר אלא לי</b>י<b>בש</b> – לרבי ירמיה הבצלים הלחים חייבים בפאה מפני שהם נחשבים שנגמר גידולם כמו הבצלים היבשים, ואינם חסרים אלא להתייבש אילו היו משאירים אותם בקרקע, ולכן אין להם דין ירק (החלפנו את שמות האמוראים בקושיות כי כך מתפרשים הקושיות והתירוצים יפה)<b>.</b><br>• • •
במשנה שנינו: "וכן בכרם".
<br>מציעים ברייתא: <b>תני:</b> – שונה [התנא]: <b>"וְלֶקֶט קְצִירְךָ</b> לֹא תְלַקֵּט<b>"</b> (ויקרא יט,ט; כג,כב)<b>, ולא לקט קיטוף</b> – אין חיוב לקט (וכן שאר מתנות עניים) אלא בקצירה (במגל וכן בעקירה במעצד ובתלישה ביד) ולא בקטיפה (ביד), מכיוון שקטיפת שיבולים מעידה על איסוף עראי של היבול<b>.</b>
<br><b>רבי זעירא</b> (רבי זירא, מגדולי אמוראי ארץ ישראל בדור השלישי) אמר בשם <b>רבי חייא</b> (בר אבא, אמורא ארץ ישראלי בדור השלישי) שאמר <b>בשם רבי יוחנן</b> (גדול אמוראי ארץ ישראל בדור השני)<b>: (המלקט) [המקטף]</b> (תוקן על פי כתב יד רומי) <b>שִׁיבֳּלִין לעיסתו</b> – כדי לעשות מהן עיסה ולאכול, ולא כדי להכניסן לגורן<b>, אפילו כל (שהוא) [שדהו]</b> (תוקן על פי כתב יד רומי ונוסח רש"ס) – אפילו קטף את כל השיבולים שבשדהו, <b>- פטור מן הפיאה</b> (נוסח כתב יד רומי עיקר, כפי שיוצא מן התוספתא פאה א,יא, ראה להלן)<b>.</b>
<br><b>רבי לעזר</b> (אמורא בדור השני) <b>אמר: אפילו במגל</b> – אפילו הקוצר שיבולים במגל (כלי קצירה) כדי לאוכלן מיד ולא להכניסן לגורן - פטור מן הפאה. - קטיף השיבולים, ביד או אף במגל, אינו נחשב לקציר ממש, שהרי אין אחריו דיש בגורן<b>.</b><br>
<br>ומביאים ברייתא: <b>אמר רבי יוסי</b> (בר חלפתא, תנא בדור הרביעי)<b>: והוא ששייר</b> – הקוטף שיבולים פטור ממתנות עניים רק אם לא קטף את כל השדה<b>.</b>
<br>ומציעים קושיה מברייתא על הברייתא שלפני כן: <b>והתני:</b> – והרי [התנא] שונה: <b>היו לו חמש גפנים והוא בוערן</b> (צריך לומר: 'בו<b>צ</b>רן', כמו בכתב יד רומי, וכן הוא בתוספתא) <b>ומכניסן לתוך ביתו - פטור מן הפרט ומן הערלה ומן הרבעי</b> (צריך לומר כמו בתוספתא: 'מן הפרט <b>ומן השכחה ומן הפיאה</b>', וכן הגיה הגר"א) <b>וחייב בעוללות!</b> – הרי שהוא פטור ממתנות עניים אפילו לא שייר, שלא כדברי רבי יוסי!
<br>ומציעים אוקימתות למקורות הסותרים כדי ליישב את הסתירה ביניהם: <b>אמר רבי יודן</b> (אמורא ארץ ישראלי בדור הרביעי)<b>: כאן</b> – בברייתא בעניין קטיפה (דברי רבי יוסי) שפוטרת ממתנות עניים רק אם שייר, <b>- בגמורות</b> – (מדובר) במקרה שהשיבולים נגמר בישולן<b>, כאן</b> – בברייתא בעניין בצירה שפוטרת ממתנות עניים אפילו לא שייר, <b>- בשאינן גמורות</b> – (מדובר) במקרה שהענבים לא נגמר בישולם<b>.</b><br>
<br>ודוחים את ההצעה ומציעים הצעה אחרת: <b>אמר רבי יוסי</b> (מגדולי אמוראי ארץ ישראל בדור הרביעי)<b>: ואפילו תימא</b> (צריך לומר: 'ואפילו תימר', כמו בכתב יד רומי)<b>:</b> – ואפילו תאמר: <b>כאן וכאן - בגמורות, כאן וכאן - בשאינן גמורות</b> – שתי הברייתות מדברות הן בגמורות והן בשאינן גמורות, שאין הבדל בין גמורות ובין שאינן גמורות<b>,</b> - יש להציע אוקימתות אחרות למקורות הסותרים: <b>תמן</b> – שם (בברייתא בעניין בצירה שפוטרת אפילו לא שייר), <b>- כשביקש לאוכלן ענבים</b> – במקרה שבצר חמש גפנים על מנת לאכול את הענבים ולא על מנת לעשות מהענבים יין, ולפיכך פטור מפרט ומשכחה ומפאה, מפני שאין זו בצירה, כיוון שעיקר כרם הוא לשם עשיית יין<b>, ברם הכא</b> – אבל כאן (בברייתא בעניין קטיפה שפוטרת רק אם שייר), <b>- כשביקש לעשותן יין עושה</b> (דרך הירושלמי לתפוס באותו הלשון שהשתמש בו בחצי הראשון של המאמר. לדוגמא כאן: 'תמן - כשביקש לאוכלן ענבים, ברם הכא - כשביקש לעשותן יין' - את השיבולים ("תלמודה של קיסרין", עמוד 29, הערה 9). - אבל הגר"א הגיה 'כשביקש לעשותן <b>עיסה</b>', וכן הוא ב"שערי תורת ארץ ישראל". ונראה שהמילה 'יין' נוספה באשגרה מלהלן והיא יתירה, והמילה 'עושה' שנראית מיותרת היא שיבוש של 'עיסה') – במקרה שקטף שיבולים על מנת לעשות מהן עיסה ולאכול ולא על מנת לאכול את המלילות, שעיקר תבואה הוא לשם עשיית לחם<b>.</b><br>
<br>ומציעים מסקנות הנלמדות על דרך ההשוואה ממקור אחד לשני ולהפך (על סמך הצעת רבי יוסי): <b>הדא ילפא מן ההיא</b> – זאת (הברייתא בעניין קטיפה) לומדת מן ההיא (הברייתא בעניין בצירה)<b>, וההיא ילפא מן הדא</b> – וההיא (הברייתא בעניין בצירה) לומדת מזאת (הברייתא בעניין קטיפה)<b>. הדא ילפה מן ההיא</b> – זאת לומדת מן ההיא<b>, שאם ביקש לאוכלן מלילות</b> (שיבולים שגרגריהן רכים עדיין וניתן לאוכלם חיים) <b>ואפילו לא שייר</b> – אם קטף שיבולים על מנת לאכול את המלילות - פטור ממתנות עניים אפילו לא שייר, כמו בבוצר על מנת לאכול את הענבים<b>, וההיא ילפא מן הדא</b> – וההיא לומדת מזאת<b>, שאם ביקש לשתותן</b> (צריך לומר כמו בכתב יד רומי: '<b>לעשותן</b>') <b>יין והוא ששייר</b> – אם בצר חמש גפנים על מנת לעשות מהענבים יין - פטור ממתנות עניים רק אם שייר, כמו בקוטף שיבולים על מנת לעשות מהן עיסה<b>.</b><br><br><small>ב<b>תוספתא פאה</b> א,יא שנו: המקטף ומכניס לתוך ביתו, אפילו כל שדהו - פטור מן הלקט ומן השכחה ומן הפיאה, וחייב במעשרות (מפני שחיוב מעשרות אינו בא מחמת הקצירה).<br><br>מלשון רבי יוחנן בירושלמי משמע שדווקא אם מקטף שיבולים לעיסתו פטור מן הפאה, אבל אם מקטף כל שדהו לגורן חייב בפאה. וכן משמע מלשון התוספתא כאן שפירטה ״ומכניס לתוך ביתו" ולא אמרה סתם 'המקטף אפילו כל שדהו פטור' וכו'. ועיקר הפטור כאן הוא מפני שמקטף להכניס לביתו לאוכלן מיד ולא לגורן, והוא הדין אם קצר במגל על מנת לאכול מיד פטור, כמו שסובר רבי אלעזר בירושלמי ("תוספתא כפשוטה").<br><br>ב<b>ספרא</b> "קדושים" פרשה א נאמר: "ולקט קצירך" - לא לקט קיטוף.<br><br>ב<b>בבלי חולין</b> קלז,א אמרו: תניא: "לקט קצירך" - ולא לקט קיטוף.<br><br>ב<b>תוספתא פאה</b> א,י שנו: היו לו ארבעה וחמישה גפנים ובוצרם ומכניסם לתוך ביתו (לאכילה, ולא לגיתו לעשותן יין) - פטור מן הפרט ומן השכחה ומן הפיאה (מפני שאין בצירה אלא על מנת לעשות יין), וחייב בעוללות (שהרי הן של עניים מתחילת גידולן, ואינן תלויות בדעתו של בעל הבית בבצירה).</small><br>• • •
במשנה שנינו: <b>"המידל - נותן מן המשואר על מה ששייר".</b>
<br>מציעים ברייתא: <b>תני:</b> – שונה [התנא]: <b>אמר רבי יודה</b> (בר אלעאי, מגדולי התנאים בדור הרביעי)<b>: במה דברים אמורים</b> – שנותן פאה מן המשואר על מה ששייר<b>? במידל לשוק</b> – במקרה שהוא מוכר מיד בשוק את הבצלים המדוללים<b>. אבל במידל לבית</b> – במקרה שהוא מכניס לבית את הבצלים המדוללים לשומרם, <b>- נותן מן המשואר על הכל</b> – גם על המדוללים, מפני שבמקרה זה יש לראות את הדילול כתחילת לקיטת הבצלים, ולכן המדוללים חייבים בפאה<b>.</b><br>
<br>ומצמצמים את תחולת הקביעה: <b>אמר רבי זעירא</b> (רבי זירא, מגדולי אמוראי ארץ ישראל בדור השלישי)<b>: הדא דתימר</b> (הצורה הנכונה בכתב יד רומי: 'דתמר' - דת מר, דאת אמר) – זאת שאתה אומר (דבר זה שאתה אומר, שבמדל לשוק - נותן מן המשואר על מה ששייר, ובמדל לבית - נותן מן המשואר על הכול): <b>- בשעיבה על מנת להדל</b> – במקרה שזרע או שתל בצפיפות על מנת לדלל אחר כך<b>. אבל אם עיבה על מנת שלא להדל</b> – במקרה שעיבה שלא על מנת להדל, ואחר כך נמלך ודילל<b>, לא סוף דבר לביתו</b> – לא דבר זה בלבד שאמור בברייתא, שהמדל לבית- נותן מן המשואר על הכול, <b>אלא אפילו לשוק</b> – גם המדל לשוק, <b>- נותן מן המשואר על הכל</b> – גם על המדוללים, מפני שבמקרה זה יש לראות את הדילול כתחילת לקיטת הבצלים, ולכן המדוללים חייבים בפאה<b>.</b><br><br><small>ב<b>תוספתא פאה</b> א,י שנו: והמידל - נותן מן המשוייר על מה ששייר. אמר רבי יהודה: במה דברים אמורים? במידל לשוק. אבל המידל לתוך ביתו - נותן מן המשואר על הכול.</small><br>• • •

Halakhah 3

<big><strong>משנה</strong></big><br><b>האימהות של</b> ה<b>בצלים</b> – הבצלים הגדולים שפרחו ונתנו זרעים (לפי דעה אחת בירושלמי), <b>חייבות בפיאה. רבי יוסי</b> (בר חלפתא, תנא בדור הרביעי) <b>פוטר.</b>
<br><b>מלבנות הבצלים שבין הירק</b> – חלקות מרובעות של בצלים הזרועות בשדה ירק בין הירקות, <b>- רבי יוסי אומר: פיאה מכל אחד ואחד</b> – בעל השדה נותן פאה מכל מלבן לעצמו, שכל מלבן ומלבן נחשב כשדה בפני עצמה לעניין פאה, לפי שאין דרכם של הבצלים להיזרע בין הירק, ולכן הירק מפסיק בין המלבנות<b>. וחכמים אומרים: מאחד על הכל</b> – בעל השדה נותן פאה ממלבן אחד על כל המלבנות, שכולם נחשבים כשדה אחת<b>.</b><br>• • •
<big><strong>תלמוד</strong></big><br><b>האימהות של הבצלים</b><br>במשנה שנינו: "האימהות של הבצלים".
<br>מה הן האימהות של הבצלים? -
<br><b>רב</b> (אמורא בבלי בדור הראשון, מגדולי האמוראים) <b>אמר: פורגרה. ושמואל</b> (מגדולי אמוראי בבל בדור הראשון) <b>אמר: צומחתה</b> (הגבעול של הצמח) – נראה שלא נחלקו רב ושמואל בזיהויו של הדבר אלא בתרגום שמו של הדבר בלשונם ובמקומם. רב, שהיה בצעירותו בארץ ישראל והכיר את הלשונות היוונית והלטינית שדיברו בהן בארץ ישראל, ציין את השם היווני או הלטיני של הדבר, ואילו שמואל הבבלי ציין את השם הארמי של הדבר. לפי שני האמוראים, האימהות של הבצלים הן הבצלים שגידלו בשנה השנייה לגידולם עמודי פריחה ומהפרחים המופרים נוצרו זרעים שניתן לזרוע אותם. פורגרה וצומחתה הם תרגום שמו של הגבעול, והכוונה כאן לגבעול שבראשו תפרחת זרעים (במשנה מעשרות א,ו שנינו: "הבצלים (גמר מלאכתם לעניין מעשרות) - משיפקל, ואם אינו מפקל - משיעמיד ערימה". ובירושלמי שם אמרו: "הבצלים משיפקלו - מן דו ירים פורגרה" - משיסיר את הגבעולים (העלים של הבצלים). 'פקל' בא מן הערבית: זרה תבואה. סתם הירושלמי שם נקט בשם היווני או הלטיני פורגרה שהיה ידוע בארץ ישראל. - דוגמה למחלוקת כזו בתרגום שמו של דבר יש בירושלמי חלה א,ה בעניין קנובקאות שנזכרו במשנה שם. גם במקורות תנאיים מצאנו שנחלקו תנאים בשמו הלשוני של דבר ולא בהלכה. ראה ירושלמי עבודה זרה ב,ז וב"מבוא לנוסח המשנה" עמוד 2. - גם ב"פני משה" פירש שרב ושמואל לא נחלקו בפירוש הדבר אלא שכל אחד קרא לו בשם אחר)<b>.</b><br>• • •
במשנה שנינו: "רבי יוסי פוטר".
<br>מציעים פרשנות למשנה: <b>רבי יעקב בר בון</b> (אמורא ארץ ישראלי בדור השלישי) אמר <b>בשם רבי חנינא</b> (בר חמא, אמורא ארץ ישראלי בדור הראשון)<b>: לא אמר רבי יוסי אלא משום הבקר</b> (הפקר) – הוא פוטר מפאה את האימהות של הבצלים משום שבעל השדה מפקיר אותן ואינו מתכוון ללקוט אותן בשל טיבן הגרוע, שכן תפרחות הזרעים יונקות את צורכיהן מהבצלים והבצלים מתנוונים ומתרוקנים והופכים לבלתי שימושיים (במשנה לעיל א,ד שנינו שרק גידול שנשמר ואינו מופקר חייב בפאה)<b>.</b>
<br><b>רבי בון בר חייא</b> (אמורא ארץ ישראלי בדור השלישי) <b>בעי</b> (צריך לומר כמו בכתב יד רומי: 'בע<b>א</b>') <b>קומי</b> – שאל לפני <b>רבי מנא</b> (הראשון, אמורא ארץ ישראלי בדור הראשון)<b>: והבקר חייב בפיאה?!</b> – הרי הפקר פטור מפאה לדעת הכול, ומדוע לדעת התנא החלוק על רבי יוסי האימהות של הבצלים שהן הפקר חייבות בפאה? ואם כן, אין לומר שלא אמר רבי יוסי אלא משום הפקר!
<br><b>אמר להן</b> (צריך לומר כמו בכתב יד רומי: '<b>ליה</b>') – אמר לו (רבי מנא לרבי בון בר חייא)<b>: בזכה בהן אחת אחת</b> – מדובר במקרה שבעל השדה חזר וזכה באימהות של הבצלים מעט מעט לאחר שהפקיר אותן, שליקט מהן מעט ושוב ליקט מהן מעט, שלדעת התנא החלוק על רבי יוסי הן חייבות בפאה כיוון שחזר וזכה בהן, ולדעת רבי יוסי הן פטורות מפאה כיוון שלא חזר וזכה בכולן יחד<b>.</b>
<br>ומציעים קושיה מברייתא על המימרה האמוראית: <b>והתני:</b> – והרי [התנא] שונה: <b>אף על פי שאינן מתקיימות לו במרובה, מתקיימות</b> (בכתב יד רומי נוסף 'לו') <b>בממועט!</b> – כך אמר התנא החלוק על רבי יוסי לרבי יוסי, שאף על פי שהאימהות של הבצלים אינן מתקיימות באוצר זמן מרובה לאחר לקיטתן, הן מתקיימות זמן מועט, ולכן הן חייבות בפאה. הרי שאין לפרש את מחלוקת התנאים מטעם הפקר! (במשנה לעיל א,ד שנינו שרק גידול שמכנסו לקיום חייב בפאה)
<br>ומציעים טעם חדש בעקבות דחייתו של הטעם שהוצע: <b>הוי</b> – הוֹוֶה (נמצא)<b>, לית טעמא דלא</b> – אין הטעם אלא <b>משום מכניסו</b> (בכתב יד רומי: 'מכנסו') <b>לקייום</b> – יש לפרש את מחלוקת התנאים מטעם הכנסה לקיום, שלדעת התנא החלוק על רבי יוסי גם הכנסה לקיום לזמן מועט מחייבת בפאה, ולדעת רבי יוסי הכנסה לקיום לזמן מועט אינה מחייבת בפאה<b>.</b><br>• • •

Halakhah 4

<big><strong>משנה</strong></big><br><b>האחים שחלקו</b> – בשדה שירשו שניהם מאביהם, וקצרו את התבואה לאחר שחלקו, <b>- נותנין שתי פיאות</b> – כל אחד נותן פאה מחלקו<b>; חזרו</b> – האחים, <b>ונשתתפו</b> – נעשו שותפים בשדה, וקצרו את התבואה לאחר שנשתתפו, <b>- נותנין פיאה אחת</b> – על כל השדה<b>.</b><br><b>שנים שלקחו</b> – קנו בשותפות, <b>את האילן - נותנין פיאה אחת</b> – על כל האילן<b>. לקח זה צפונו</b> – קנה אחד את הצד הצפוני של האילן, <b>וזה דרומו</b> – השני קנה את הצד הדרומי של האילן, <b>- זה נותן פיאה לעצמו וזה נותן פיאה לעצמו</b> – כל אחד נותן פאה מהפירות שבחלקו באילן<b>.</b><br>
<big><strong>תלמוד</strong></big><br><b>הפרשת פאה מחלק אחד על חלק אחר</b><br>במשנה שנינו: "האחים שחלקו - נותנין שתי פיאות; חזרו ונשתתפו - נותנין פיאה אחת".
<br>מביאים ברייתא: <b>קצר</b>ו <b>חצי שדה בשותפות וחלקו</b> – אם שניים קצרו את חצי השדה כשהיו שותפים, ואחר כך חילקו ביניהם גם את הקציר וגם את הקמה, <b>- אינו מפריש משלו לא בתחילה ולא בסוף</b> – כל אחד ואחד אינו מפריש פאה לא משלו שבתחילה על שלו שבסוף ולא משלו שבסוף על שלו שבתחילה, אלא צריכים להפריש פאה משבתחילה לחוד ומשבסוף לחוד. והטעם הוא, שכיוון שחצי השדה הראשונה נקצר כשהיו שותפים וחצי השדה השני נקצר כשלא היו שותפים, הרי הם כשתי שדות, ואין מפרישים פאה משדה על חברתה<b>. חזרו (וחלקו) ונשתתפו וקצרו חצי שדה בשותפות (וחלקו)</b> – אם שניים קצרו את חצי השדה כשהיו שותפים ואחר כך חילקו ביניהם, וקודם שקצרו את חצי השדה השני חזרו ונעשו שותפים, <b>- (אינו)</b> (בכתב יד רומי אין המילים המוסגרות) <b>מפריש [משלו]</b> (מילה זו הושלמה על פי כתב יד רומי) <b>שבסוף על</b> של <b>חבירו שבסוף</b> – שכיוון שחזרו ונשתתפו - נותנים פאה אחת, כמו ששנינו במשנה<b>, אבל לא משלו שבתחילה על</b> של <b>חבירו שבתחילה</b> – שכיוון שחלקו בינתיים - נותנים על חצי השדה הראשון שתי פאות ("זהב הארץ")<b>.</b>
<b>אמר רבי יוחנן</b> (גדול אמוראי ארץ ישראל בדור השני)<b>: קצר</b> (צריך לומר: '<b>קנה</b>', וכן הגיה ב"ספר ניר") <b>חצי שדה וקצר חצי חצייה</b> – שהוא רבע מכל השדה, <b>ולא הספיק לקצור את השאר</b> – את הרבע השני של השדה שקנה, <b>עד שקצה</b> (מגיה הגיה במסירה שלפנינו 'שקצר'. אבל צריך לומר: '<b>שקנה</b>', כמו בכתב יד רומי) <b>כולה</b> – גם את חציה השני של השדה, וקצר את חצי חצייה של השדה שהיתה שלו בתחילה, <b>- מפריש מן הראשון על האמצעיין ומן האמצעיין על הראשון, ואינו מפריש מן הראשון על הראשון</b> (נראה שלשון זה הוא אשגרה מהירושלמי לעיל ב,ד. וכאן צריך לומר: '<b>מפריש מן הראשון על האמצעי ומן האמצעי על האחרון, ואינו מפריש מן הראשון על האחרון</b>') – נותן פאה מהרבע הראשון של השדה שקצר בתחילה על הרבע השני של השדה שקצר אחר כך, מפני ששני הרבעים האלה היו מתחילה שדה אחת, כיוון שהיו מתחילה שלו, ובשעה שקצר את הרבע הראשון חל חיוב פאה גם על הרבע השני, וכן נותן פאה מהרבע השני של השדה על החצי השני של השדה, מפני שהרבע השני והחצי השני הם עכשיו שדה אחת, כיוון שגם החצי השני הוא עכשיו שלו, ובשעה שקצר את הרבע השני חל חיוב פאה גם על החצי השני. אבל אינו נותן פאה מהרבע הראשון של השדה על החצי השני של השדה, מפני שהרבע הראשון והחצי השני היו מתחילה שתי שדות, כיוון שהחצי השני לא היה מתחילה שלו, ובשעה שקצר את הרבע הראשון לא חל חיוב פאה על החצי השני (הרבע הראשון של השדה קרוי ראשון, והרבע השני קרוי אמצעי, והחצי השני קרוי אחרון)<b>.</b><br>
<br><b>אמר רבי יהושע בן לוי</b> (אמורא ארץ ישראלי בדור הראשון)<b>: היתה לו שדה אחת, חצייה הביאה שליש</b> – שכבר חייבת בפאה, <b>וחצייה לא הביאה שליש</b> – שעדיין אינה חייבת בפאה, וקצר את חצי חציה שהביאה שליש, שהוא רבע מכל השדה<b>, ולא הספיק לקצור חצי חצייה עד שהביאה כולה שליש</b> – שלאחר שגם חצייה השני של השדה הביאה שליש, קצר את חצי חצייה של השדה שהביאה שליש בתחילה, <b>- מפריש מן הראשון על האמצעיים ומן האמצעיים על הראשון, ואינו מפריש מן הראשין על הראשין</b> (נראה שלשון זה הוא אשגרה מהירושלמי לעיל ב,ד. וכאן צריך לומר: '<b>מפריש מן הראשון על האמצעי ומן האמצעי על האחרון, ואינו מפריש מן הראשון על האחרון</b>'. ונראה שכך היתה הגרסה בירושלמי אצל רמב"ם הלכות מתנות עניים ג,יז. וראה מה שנוסף בדברי רמב"ם בכתבי יד ובדפוסים עתיקים, וכן הגיה בדבריו מהר"י אבוהב) – נותן פאה מהרבע הראשון של השדה שקצר בתחילה על הרבע השני של השדה שקצר אחר כך, מפני ששני הרבעים האלה היו מתחילה שדה אחת, כיוון שהביאו מתחילה שליש, ובשעה שקצר את הרבע הראשון חל חיוב פאה גם על הרבע השני, וכן נותן פאה מהרבע השני של השדה על החצי השני של השדה, מפני שהרבע השני והחצי השני הם עכשיו שדה אחת, כיוון שגם החצי השני הביא עכשיו שליש, ובשעה שקצר את הרבע השני חל חיוב פאה גם על החצי השני. אבל אינו נותן פאה מהרבע הראשון של השדה על החצי השני של השדה, מפני שהרבע הראשון והחצי השני היו מתחילה שתי שדות, כיוון שהחצי השני לא הביא מתחילה שליש, ובשעה שקצר את הרבע הראשון לא חל חיוב פאה על החצי השני<b>.</b><br>• • •

Halakhah 5

<b>המוכר קולחי אילן</b> (בירושלמי להלן היצענו שהגרסה הנכונה היא "המוכר קלחי <b>תבואה</b>". - קלחים הם חלקי הצמח שעל האדמה) <b>בתוך שדהו</b> – בכמה מקומות בשדהו, <b>- נותן</b> – הלוקח, <b>פיאה מכל אחד ואחד</b> – מכל מקום ומקום לחוד<b>. אמר רבי יהודה</b> (בר אלעאי, מגדולי התנאים בדור הרביעי)<b>: אימתי</b> – נותן הלוקח פאה על מה שלקח<b>? בזמן שלא שייר בעל השדה</b> – חלק מהתבואה שבשדה לעצמו, אלא מכר את כולה לכמה לקוחות<b>; אבל אם שייר בעל השדה</b> – חלק מהתבואה שבשדה לעצמו, <b>- הוא נותן פיאה לכל</b> – בעל השדה חייב לתת פאה על כל התבואה שבשדה, אף על מה שמכר<b>.</b><br>• • •
<b>פאה במכירת קלחים בתוך שדה</b><br>במשנה שנינו: "המוכר קלחי אילן בתוך שדהו - נותן פיאה מכל אחד ואחד. אמר רבי יהודה: אימתי? בזמן שלא שייר בעל השדה; אבל אם שייר בעל השדה - הוא נותן פיאה לכל".
<br>בירושלמי כאן על פסקה זו מהמשנה דנים בקצירה ובתבואה (קציר וקמה) ולא בלקיטה ובאילן כפי שמתבקש מלשון המשנה "קלחי אילן". גם הלשון "בתוך שדהו" מיותר אם מדובר באילן. כמו כן, קלח או קלחים בכל ספרות חכמים מתייחס לתבואה או לירקות או לצמחי תבלין ולא לאילן. ולכן נראה שהמילה "אילן" בפסקה זו היא אשגרה מהפסקה הקודמת במשנה, והגרסה הנכונה בפסקה זו שהיתה בפני הירושלמי היא: "המוכר קלחי <b>תבואה</b> בתוך שדהו".
<br>רמב"ם בפירושו למשנה כתב: "קלחי אילן הם קלחי צמח החייב בפאה, ואינו עץ, וכן נראה מן התלמוד". רמב"ם, שנראה לו מן התלמוד (הירושלמי והבבלי) שאין מדובר כאן בעץ, נדחק לומר שקלחי אילן הם קלחי צמח שאינו עץ. אך אם אינו עץ, מדוע נקטה המשנה אילן?
<br>מציעים שאלה: <b>עד כדון</b> – עד עכשיו, <b>- כשהתחיל</b> (בכתב יד רומי: 'שהתחיל') <b>לקצור</b> – הדין לפי רבי יהודה במקרה שבעל השדה שייר לעצמו פשוט, כשהתחיל בעל השדה לקצור לפני שמכר חלק מתבואת שדהו, שכיוון שמשעה שהתחיל לקצור חלה חובת פאה על כל השדה, המוכר חייב לתת פאה על כל השדה<b>. ואפילו לא התחיל לקצור?</b> – מה הדין לפי רבי יהודה במקרה שבעל השדה שייר לעצמו, כשלא התחיל בעל השדה לקצור לפני שמכר חלק מתבואת שדהו? האם גם באופן הזה המוכר חייב לתת פאה על כל השדה, או שמא יש מקום לומר שבאופן הזה הלוקח חייב לתת פאה על מה שלקח והמוכר על מה ששייר?
<br>ומציעים פשיטת השאלה בהצעת משנה בתוספת מימרה אמוראית והשוואה: <b>נשמעינה מן הדא:</b> – נשמע (נלמד) אותה מזאת (מהמשנה חולין יא,ב בעניין ראשית הגז, שהגוזז צאנו חייב לתת מן הגיזה מתנה לכוהן): <b>לקח גז צאנו של חבירו, אם שייר המוכר</b> – מן הגיזה לעצמו, <b>- המוכר חייב</b> – לתת את ראשית הגז מחלקו גם על הגיזה שמכר<b>, ואם לאו</b> – אם לא שייר מן הגיזה לעצמו, <b>- הלוקח חייב</b> – לתת את ראשית הגז<b>.</b> (צריך להוסיף כמו בנוסח רש"ס: '<b>ואמר</b>', וכן הוא בקטע הדומה שלהלן) <b>רבי ירמיה</b> (מגדולי אמוראי ארץ ישראל בדור השלישי והרביעי) <b>בשם רבי יוחנן</b> (גדול אמוראי ארץ ישראל בדור השני)<b>: דרבי יהודה היא</b> – של רבי יהודה היא (התנא במשנת חולין בעניין ראשית הגז, הקובע שאם שייר המוכר - המוכר חייב, הוא רבי יהודה במשנה כאן בעניין פאה)<b>.</b> - ויש להציע שאלה מליצית שתשובתה שלילית: <b>שנייא היא תמן</b> – שונה הוא [הדבר] שם (בראשית הגז), <b>בין שהתחיל לגזוז</b> ו<b>בין שלא התחיל לגזוז?!</b> (בתמיהה) – וכי במקרה שהמוכר שייר לעצמו יש הבדל בין דינם של שני האופנים האלה?! הרי אין סברה לחלק ביניהם, כי אין חובת ראשית הגז חלה על הכול בתחילת הגזיזה, מפני שחובת ראשית הגז אינה על הצאן אלא על הגיזה עצמה! ולכן אפילו לא התחיל בעל הצאן לגזוז לפני שמכר חלק מגז צאנו, המוכר חייב לתת ראשית הגז על הכול! - ויש להציע מסקנה העולה מהשוואה: <b>וכא לא שנייא</b> – ו(גם) כאן (בפאה) לא שונה [הדבר] <b>בין שהתחיל לקצור</b> ו<b>בין שלא התחיל לקצור</b> – גם במקרה שבעל השדה שייר לעצמו אין הבדל בין דינם של שני האופנים האלה, אף שחובת הפאה חלה על כל השדה בתחילת הקצירה. ולכן אפילו לא התחיל בעל השדה לקצור לפני שמכר חלק מתבואת שדהו, המוכר חייב לתת פאה על כל השדה. כך יש להסיק מהשוואה בין ראשית הגז ובין פאה על סמך דברי רבי יוחנן שמשנת חולין היא של רבי יהודה<b>.</b>
ושואלים: <b>מה טעמא דרבי יודה?</b> מה הטעם של רבי יהודה? (מה הטעם של קביעתו, שאם שייר בעל השדה - הוא נותן פאה לכול?) ומציעים שתי אפשרויות: <b>משום דחובת</b> (בכתב יד רומי: 'שחובת') <b>קציר בקמה</b> – משום שבעל השדה הניח את חובת הפאה של חלק התבואה שמכר בחלק התבואה ששייר לעצמו ולא מכר (הביטוי 'חובת קציר בקמה' מקורו במשנה לעיל ב,ז, והירושלמי נקט כאן בביטוי זה אף שכאן אין מתאים לומר קציר וקמה, כי אין מדובר כאן בשדה שקצר חלק מתבואתה אלא בשדה שמכר חלק מתבואתה)<b>, או משום דהוי</b> (מילה זו יתירה ואינה בכתב יד רומי) <b>כמוכר לו חוץ מחובתו</b> – משום שנחשב הדבר כאילו לא מכר בעל השדה ללוקח את מה שהלוקח חייב לתת כפאה מחלק התבואה שקנה, אלא הוא קיבל עליו לתת פאה מחלקו ששייר לעצמו על החלק שקנה הלוקח<b>?</b>
<br>ומציעים פשיטת השאלה בהצעת משנה בתוספת מימרה אמוראית והשוואה: <b>נשמעינא</b> (בכתב יד רומי: 'נשמעינה') <b>מן הדא:</b> – נשמע (נלמד) אותה מזאת (מהמשנה חולין יא,ב): <b>לקח גז צאן</b> (בכתב יד רומי כמו במשנה: 'גז צאנו של') <b>חבירו, אם שייר המוכר - המוכר חייב, ואם לאו - הלוקח חייב. אמר</b> (צריך לומר כמו בכתב יד רומי ובנוסח רש"ס: '<b>ו</b>אמר') <b>רבי ירמיה בשם רבי יוחנן: דרבי יהודה היא</b> – של רבי יהודה היא<b>.</b> - ויש להציע תמיהה: <b>אית לך</b> (<b>ל</b>)<b>מימר תמן:</b> – יש לך לומר שם (האם אתה יכול לומר בראשית הגז): (צריך להוסיף כמו בכתב יד רומי: '<b>משום</b>') <b>שחובת קציר בקמה, לא משום דמכרו</b> ('משום ד-' הוא לשון בבלי, וצריך לומר כמו בכתב יד רומי: '<b>משום כמוכר</b>') <b>לו חוץ מחובתו?!</b> (בתמיהה) – הרי הטעם של הקביעה, שאם שייר בעל הצאן - הוא נותן ראשית הגז לכול, אינו משום שבעל הצאן הניח את חובת ראשית הגז של חלק הגיזה שמכר בחלק הגיזה ששייר לעצמו ולא מכר, כי חובת ראשית הגז של כל חלק מהגיזה היא בפני עצמה, אלא הטעם של הקביעה הוא משום שנחשב הדבר כאילו לא מכר בעל הצאן ללוקח את מה שהלוקח חייב לתת כראשית הגז מחלק הגיזה שקנה! (הירושלמי נקט גם כאן בביטוי 'חובת קציר בקמה', אף שכאן אין מתאים לומר קציר וקמה, כי אין מדובר כאן בשדה שקצר חלק מתבואתה אלא בצאן שמכר חלק מגיזתה) - ויש להציע היסק המבוסס על השוואה: <b>וכה</b> – ו(גם) כאן (בפאה), <b>- במכרו</b> (צריך לומר כמו בכתב יד רומי: '<b>משום כמוכר לו</b>') <b>חוץ מחובתו</b> – הטעם של הקביעה, שאם שייר בעל השדה - הוא נותן פאה לכול, הוא משום שנחשב הדבר כאילו לא מכר בעל השדה ללוקח את מה שהלוקח חייב לתת כפאה מחלק התבואה שקנה. כך יש להסיק מהשוואה בין ראשית הגז ובין פאה על סמך דברי רבי יוחנן שמשנת חולין היא של רבי יהודה (במסירה שלפנינו השמיט הסופר את הקטע מן 'נשמעינה מן הדא...' (השני) עד כאן בשל דמיון סופות, ומגיה השלים את החסר על פי כתב יד רומי, אך קיצר לשון המשנה והשמיט 'משום' פעמיים ופעם אחת הפכו ל'משום ד-'. הקטע נמצא גם בנוסח רש"ס)<b>.</b>
ומציעים שני מקרי נפקות בין שתי האפשרויות שנידונו לפני כן: <b>מה נפק מביניהון?</b> – מה יוצא מביניהם? (מה ההשלכות ההלכתיות האפשריות של שני הטעמים של רבי יהודה שהוצעו לעיל?) - ומפרטים מקרה נפקות אחד: <b>עבר הלוקח והפריש</b> – קדם הלוקח והפריש פאה מחלק התבואה שקנה קודם שהפריש המוכר, אף שאין הלוקח חייב להפריש<b>. אין תימר:</b> – אם תאמר: <b>משום שחובת קציר בקמה, הפריש - הפריש</b> – מה שהפריש הלוקח יש לו דין פאה, ואינו יכול לתבוע מהמוכר את דמי הפאה שהפריש, מפני שבטלה חובת הפאה של חלק התבואה שקנה שהיתה בחלק התבואה ששייר המוכר לעצמו, כיוון שהפריש הלוקח מחלקו<b>. ואין תימר:</b> – ואם תאמר: <b>משום כמוכר לו חוץ מחובתו, הפריש -</b> (<b>ו</b>)<b>נוטל ממנו דמים</b> – מה שהפריש הלוקח יש לו דין פאה, והוא יכול לתבוע מהמוכר את דמי הפאה שהפריש, מפני שהמוכר קיבל עליו לתת פאה מחלקו ששייר לעצמו על החלק שקנה הלוקח, והוא חוב ממוני שאינו יכול להיבטל<b>.</b> - ומפרטים מקרה נפקות שני: <b>נשרף חלקו של מוכר</b> – ששייר לעצמו<b>. אין תימר:</b> – אם תאמר: <b>משום שחובת קציר בקמה, נשרף - נשרף</b> – והמוכר נפטר מלהפריש פאה, והלוקח צריך להפריש פאה מחלק התבואה שקנה, מפני שבטלה חובת הפאה של חלק התבואה שקנה שהיתה בחלק התבואה ששייר המוכר לעצמו, כיוון שנשרף חלקו של המוכר<b>. ואין תימר:</b> – ואם תאמר: <b>משום כמוכר לו חוץ מחובתו, נשרף - נוטל ממנו דמים</b> – הלוקח יכול לתבוע מהמוכר את דמי הפאה שהפריש, מפני שהמוכר קיבל עליו לתת פאה מחלקו ששייר לעצמו על החלק שקנה הלוקח, והוא חוב ממוני שאינו יכול להיבטל<b>.</b><br><br><small>בקטע הסוגיה "מה טעמא דרבי יודה?... נשמעינה מן הדא... אית לך מימר..." יש חזרה על קטע הסוגיה "עד כדון... נשמעינה מן הדא... שנייא היא תמן..." בשינוי צורה.<br>לפי הטעם "משום שחובת קציר בקמה", בעל השדה נותן פאה על הכול רק אם התחיל לקצור, ולפי הטעם "משום כמוכר לו חוץ מחובתו", בעל השדה נותן פאה על הכול אפילו לא התחיל לקצור.<br><br>נראה שלפנינו סוגיות ממקורות שונים. מסתבר שביסוד שתיהן עומדת אותה הבעיה - הסבר שיטתו של רבי יהודה, אלא שאופן הצגתה שונה בשני המקומות. הסוגיה הראשונה מתייחסת לדברים מן ההיבט של אוקימתת המשנה, והסוגיה השנייה - מצד הֶסברהּ המשפטי. עוד נראה, שלא רק השאלה בשתי הסוגיות זהה, אלא אף פשיטת הבעיה כן (על אף הניסוח השונה בשני המקומות). נמצא שלפנינו סוגיות חילופיות כפולות, הנובעות ממקורות שונים. ואולם אפשר שמקורות שונים ממש אין כאן, אלא רק ניסוחים חילופיים של אותו חומר בסיסי (פרט לנפקותא בסוגיה השנייה) בידי גרסנים קדומים, שקצתם דנו בדברים מן ההיבט המשפטי וקצתם מן ההיבט החיצוני ("סוגיות מוחלפות בירושלמי", "תרביץ" ס, עמודים 48-49).<br><br>ב<b>בבלי חולין</b> קלח,א אמרו: "הלוקח גז צאנו של חבירו" כו'. - מאן תנא דהיכא דאיכא שיורא גבי מוכר (בעניין המתנות) - בתר מוכר אזלינן (ולא אחר הלוקח)? - אמר רב חסדא: רבי יהודה היא, דתנן: המוכר קלחי אילן בתוך שדהו - נותן פאה מכל אחד ואחד, אמר רבי יהודה: אימתי? בזמן שלא שייר בעל השדה, אבל שייר בעל השדה - נותן פאה על הכול (הרי ששיטת ר' יהודה היא שבמקום ששייר המוכר לעצמו הולכים אחריו לענין חיוב הנתינה, וכן הוא בדין ראשית הגז).<br>אמר ליה רבא (לרב חסדא): והא מר הוא דאמר (בהסבר דעתו של רבי יהודה): והוא (דין זה, שהפאה שבעל השדה נותן פוטרת את הכול, הוא רק) שהתחיל בעל השדה לקצור (קודם שמכר, שכיוון שכבר חל עליו חיוב נתינת הפאה, הריהו נותן פאה ממה ששייר לעצמו על כל השדה. אבל אם בעל השדה לא התחיל לקצור קודם שמכר, אף ששייר לעצמו, חייב הקונה לתת פאה ממה שקנה. והרי זה שלא כדין ראשית הגז)! וכי תימא הכא (בראשית הגז) נמי: והוא שהתחיל לגזוז, - בשלמא התם (בפאה) - "ובקוצרכם את קציר ארצכם" כתיב, בעידנא דאתחיל למקצר איחייב ליה בכולה שדה, אלא הכא - בעידנא דאתחיל למיגז לא מיחייב בכוליה עדריה! (ולכן אין לומר כן בראשית הגז)<br><br>גם מן הבבלי הדן בקצירה שאינה שייכת באילן נראה שהגרסה במשנה כאן היא כמו שהיצענו: "המוכר קלחי תבואה".<br>לפי הירושלמי, לדעת רבי יהודה, אם שייר בעל השדה חלק לעצמו - הוא חייב בפאה על כל השדה גם אם לא התחיל לקצור. אבל לפי הבבלי, לדעת רבי יהודה, אם שייר בעל השדה חלק לעצמו - הוא חייב בפאה על כל השדה רק אם התחיל לקצור.<br>לפי הירושלמי, משנת חולין היא בשיטת רבי יהודה. אבל בבבלי נחלקו אמוראים האם משנת חולין היא בשיטת רבי יהודה.</small><br>• • •

Halakhah 6

<big><strong>משנה</strong></big><br><b>רבי אליעזר</b> (בן הורקנוס, תנא בדור השני) <b>אומר: קרקע בית רובע</b> – מקום זריעת רבע הקב תבואה, שהוא עשר אמות וחומש על עשר אמות וחומש בקירוב, <b>חייב בפיאה. רבי יהושע</b> (בן חנניה, מגדולי התנאים בדור השני) <b>אומר: בעושה סאתים</b> – קרקע המוציא שני סאים (שנים עשר קבים) תבואה (רבי יהושע נוקב במידה הגדולה ביותר)<b>. רבי טרפון</b> (תנא בדור השני) <b>אומר: ששה על ששה טפחים. רבי יהושע בן בתירה</b> (תנא בדור השלישי) <b>אומר: כדי לקצור ולשנות</b> – אם יש בקמה כדי למלא ממנה את כף ידו של הקוצר שתי פעמים - הרי זו חייבת בפאה<b>. והלכה כדבריו</b> – של רבי יהושע בן בתירה<b>.</b>
<big><strong>תלמוד</strong></big><br><b>שיעור הקרקע שחייב בפאה</b><br>מסבירים את טעמיהם של התנאים החולקים במשנה.
<br><b>מה טעמא דרבי אליעזר?</b> – מה הטעם של רבי אליעזר? (מה המקור לדבריו שקרקע בית רובע חייב בפאה?) <b>- נאמר כאן</b> – בפאה<b>: "</b>לֹא תְכַלֶּה פְּאַת <b>שָׂדְךָ</b> לִקְצֹר<b>"</b> (ויקרא יט,ט)<b>, ונאמר בכלאים: "שָׂדְךָ</b> לֹא תִזְרַע כִּלְאָיִם<b>"</b> (ויקרא יט,יט) – אסור לזרוע בשדה מינים שונים של זרע ביחד<b>. מה "שָׂדְךָ" שנאמר להלן</b> – בכלאיים, <b>- בית רובע</b> – שהרוצה לזרוע בשדה שני מיני תבואה או שני מיני ירק או הרוצה לזרוע תבואה בשדה ירק או הרוצה לזרוע ירק בשדה תבואה - צריך להרחיק זה מזה כשיעור בית רובע (משנה כלאיים ב,י), אבל אם לא הרחיק כשיעור בית רובע - שני המינים נחשבים כזרועים יחד בשדה. מכאן ששיעור שדה הקטן ביותר לעניין כלאיים הוא בית רובע<b>, אף כאן</b> – גם "שדך" שנאמר בפאה, <b>- בית רובע</b> – שיעור שדה הקטן ביותר לעניין פאה הוא בית רובע<b>.</b>
<br><b>מה טעמא דרבי יהושע?</b> – מה הטעם של רבי יהושע? (מה המקור לדבריו שקרקע העושה סאתיים חייב בפאה?) <b>- נאמר כאן</b> – בפאה<b>: "</b>לֹא תְכַלֶּה פְּאַת <b>שָׂדְךָ</b> לִקְצֹר<b>"</b> (ויקרא יט,ט)<b>, ונאמר להלן</b> – בשכחה<b>: "וְשָׁכַחְתָּ עֹמֶר בַּשָּׂדֶה</b> לֹא תָשׁוּב לְקַחְתּוֹ<b>"</b> (דברים כד,יט) – אם בשעת קצירת התבואה תשכח אלומת תבואה בשדה, אסור לחזור לקחתה<b>. מה "שָׂדֶה" שנאמר להלן - שתים</b> (צריך לומר כאן ולהלן: '<b>סאתים</b>', וכן הוא בהבאת הירושלמי בר"ש משנץ ובנוסח רש"ס) – שהשוכח מלקצור חלקה בשדהו שקמתה יש בה סאתיים - אינה שכחה, ואם בקמתה ששכח מלקצור אין סאתיים אבל אותה חלקה ראויה לפי שטחה לעשות סאתיים - אינה שכחה (משנה להלן ו,ז). מכאן ששיעור שדה הקטן ביותר לעניין אי-שכחה הוא העושה סאתיים<b>, אף כאן</b> – גם "שדך" שנאמר בפאה, <b>- שתים</b> – שיעור שדה הקטן ביותר לעניין פאה הוא העושה סאתיים<b>.</b>
<br><b>מה טעמא דרבי טרפון?</b> – מה הטעם של רבי טרפון? (מה המקור לדבריו שקרקע שישה על שישה טפחים חייב בפאה?) <b>- ששה על ששה מערוגה</b> – שהקטנה שבערוגות הגינה, ששטחה הוא שישה טפחים על שישה טפחים, מותר לזרוע בה חמישה מיני זרעים של ירקות, ואינם כלאיים (משנה כלאיים ג,א). הרי שערוגה כזו נחשבת שדה, ומכאן ששיעור שדה הקטן ביותר הוא שישה על שישה טפחים. לכן שיעור הקרקע הקטן ביותר לעניין פאה הוא כמידת ערוגה זו<b>.</b><br>
<br>במשנה שנינו: <b>"רבי יהושע בן בתירה אומר: כדי לקצור ולשנות. והלכה כדבריו".</b>
<br>מציעים שאלה המנסה לברר איזו משתי אפשרויות המפורטות בהמשך היא נכונה: <b>מה?</b> – מה פירוש "כדי לקצור"? <b>קצירה כדרך הקוצרים</b> – האם הפירוש: כדי למלא את כף ידו של הקוצר מן הקמה ולקוצרה, שסתם קצירה היא כדרך הקוצרים, שהם אוחזים בידם האחת את אגודת השיבולים העומדת לקצירה, ובידם השנייה הם קוצרים אותה<b>, או אפילו כל שהוא</b> – או שמא הפירוש: כדי לאחוז אפילו משהו מן הקמה ולקוצרה<b>?</b>
<br>ופושטים את השאלה בהצעת היסק על סמך פסוק: <b>מן מה דכתיב:</b> – ממה שכתוב: <b>"שֶׁלֹּא מִלֵּא כַפּוֹ קוֹצֵר וְחִצְנוֹ מְעַמֵּר"</b> (תהילים קכט,ז) – (שונאי ציון יהיו כעשב הצומח בגגות) שאין בו כדי למלא את כף ידו של הבא לקוצרו, ואין בו כדי למלא את שולי בגדו המקופלים של המעמר (המקבץ את העשב הנקצר וקושרו בעומרים), מכיוון שהוא מועט<b>, הדא אמרה:</b> – זאת אומרת: <b>קצירה כדרך הקוצרים</b> – סתם קצירה היא כדרך הקוצרים, ולכן הפירוש "כדי לקצור": כדי לאחוז מלוא כף היד מן הקמה ולקוצרה<b>.</b><br>• • •

Halakhah 7

<b>רבי עקיבה</b> (תנא בדור השלישי, מגדולי התנאים) <b>אומר: קרקע כל שהוא</b> (משהו) <b>חייב בפיאה, ובביכורים, ולכתוב עליו פרוזבול</b> – שטר שהמלווה כותב לבית דין לפני שנת השמיטה, שהוא מוסר להם את חובותיו, כדי שלא תשמט אותם השמיטה, ואין הפרוזבול נכתב אלא אם כן יש ללווה קרקע אפילו כל שהוא, שעל ידי שעבוד קרקעו למלווה נחשב החוב כאילו כבר גבוי הוא בידי בית דין (מקור המילה 'פרוזבול' ביוונית. בפפירוסים מצריים מהמאה השלישית לפני הספירה תועדה לראשונה המילה במשמעות מסמך הנעשה בין חייב לנושה ביחס לגביית החוב ("המילים השאולות מיוונית ומלטינית במשנה: לקסיקון ותורת הגה", עמוד 179))<b>, ולקנות עמו נכסים שאין להם אחריות</b> – מיטלטלים, <b>בכסף ובשטר ובחזקה</b> – אם מכר קרקע ומיטלטלים וקנה הלוקח את הקרקע בכסף או בשטר (שכותב המוכר ללוקח: שדי מכורה לך) או בחזקה (שהלוקח מחזיק בקרקע, כגון שעושה גדר או שחורש בו קצת) - קנה עם הקרקע גם את המיטלטלים. אבל אם מכר לו מיטלטלים בלבד - אינם נקנים אלא במשיכה<b>.</b><br>• • •<br>"<big><strong>משנה</strong></big><br><b>הכותב נכסיו</b> – לאחרים בשטר צוואה, <b>שכיב מרע</b> – כשהוא חולה מסוכן<b>, שייר</b> – אם שייר לעצמו, <b>קרקע כל שהוא - מתנתו קיימת</b> – אם הבריא מחוליו - אינו יכול לחזור בו, שכיוון ששייר לעצמו קרקע שיסמוך עליו כשיבריא, ודאי לא מתוך חשש מיתה נתן את נכסיו לאחרים<b>, לא שייר קרקע כל שהוא - אין מתנתו קיימת</b> – אם הבריא מחוליו - חוזר בו, שאנו אומדים את דעתו שמחמת חשש מיתה נתן את נכסיו לאחרים (פסקה זו שנויה גם במשנה בבא בתרא ט,ו)<b>.</b>
<br><b>הכותב נכסיו</b> – שכיב מרע, <b>לבניו</b> – בשטר צוואה, <b>וכתב לאשתו קרקע כל שהוא - איבדה כתובתה</b> – איבדה את כסף כתובתה שכתב לה בעלה שתגבה מנכסיו כשיגרשנה או כשימות, שאינה גובה מן הנכסים שכתב בעלה לבניו, לפי שידעה שחילק את נכסיו ונתרצתה ליטול את הקרקע ולמחול את שעבודה על הנכסים שנתן לבניו<b>. רבי יוסי</b> (בר חלפתא, תנא בדור הרביעי) <b>אומר: אם קיבלה עליה</b> – אם הסכימה במפורש ליטול לשם כתובתה את הקרקע שנתן לה בעלה<b>, אף על פי שלא כתב לה</b> – אלא ציווה בעל פה לתת לה קרקע כל שהוא, <b>- איבדה כתובתה.</b><br>• • •<br>"
<b>קרקע כל שהוא חייב בפאה ובראייה ובווידוי</b><br>במשנה שנינו: "רבי עקיבה אומר: קרקע כל שהוא חייב בפיאה".
<br>מציעים מקרה שממנו מקשים על דעת רבי עקיבה: <b>רבי אימי</b> (רבי אמי, אמורא ארץ ישראלי בדור השלישי) <b>בשם רבי שמעון בן לקיש</b> (מגדולי אמוראי ארץ ישראל בדור השני) <b>בעי</b> – שואל (מקשה)<b>: הגע עצמך</b> – שער בנפשך, <b>שהיה שם</b> – בקרקע כל שהוא, <b>שיבולת אחת. עד שלא קצר</b> – לפני שקצר את השיבולת האחת, <b>- אין כאן חיוב!</b> – אין חיוב פאה חל על הקרקע, מפני שחיוב פאה חל על הקרקע רק לאחר שקצר את השיבולת הראשונה! <b>משקצר</b> – אחרי שקצר את השיבולת האחת, <b>- אין כאן שיור!</b> – אין שיבולת שנשארה מחוברת לקרקע כדי להניח אותה פאה! ואם כן, כיצד רבי עקיבה אומר שקרקע כל שהוא חייב בפאה?
<br>ומתרצים את הקושיה בהצעת פרשנות למשנה המבוססת על העמדתה במקרה מסוים: <b>רבי חנניה</b> (אמורא ארץ ישראלי בדור החמישי) אמר <b>בשם רבי פינחס</b> (אמורא ארץ ישראלי בדור הרביעי)<b>: תיפתר</b> – תתפרש (המשנה), <b>בשהיה</b> (בכתב יד רומי: 'שהיה') <b>שם קלח אחד ובו חמש שבולים</b> – קרה שהיה בקרקע כל שהוא צמח אחד שהסתעפו ממנו חמישה קנים שבראשם שיבולים, ויש כאן חיוב פאה לאחר שהוא קוצר את השיבולת הראשונה, ויש כאן שיור, שהוא מניח אחת משאר השיבולים פאה. במקרה הזה רבי עקיבה אומר שקרקע כל שהוא חייב בפאה<b>.</b>
ומציעים קושיה: <b>רבי מנא</b> (השני, מגדולי אמוראי ארץ ישראל בדור החמישי) <b>בעי</b> – שואל (מקשה)<b>: וליתנן אמרין</b> (מן ההקשר קרוב לוודאי שצריך לומר: '<b>ולמה לינן אמרין</b>', וכן כתוב בקשר לקושיה דומה להלן ("הטרמינולוגיה של הירושלמי", עמוד 365, הערה 462). ונראים דבריו ("אוצר לשונות ירושלמיים", עמוד 566, הערה 1084))<b>:</b> – ולמה אין אנחנו אומרים: <b>קמה כל שהיא חייבת בפיאה?</b> (בלשון שאלה) – מדוע המשנה לא אמרה שקמה כל שהיא חייבת בפאה, שהרי חיוב פאה אינו תלוי האם יש קרקע אלא תלוי האם יש קמה? - שיעור הקושיה הוא שהמשנה היתה צריכה לומר משהו שונה מן האמור בה.
<br>ומתרצים: <b>אלא בגין דתנא ביכורים תנא קרקע</b> – לפי ששנה ביכורים שנה קרקע (חיוב ביכורים וכן שאר הדברים המנויים במשנה תלויים האם יש קרקע, ובגלל הדברים האלה שנה שונה המשנה קרקע ומנה פאה בכלל הדברים האלה)<b>.</b>
ומציעים ברייתא: <b>תני:</b> – שונה [התנא]: <b>והריאיון</b> – מי שיש לו קרקע כל שהוא - חייב בראיית פנים (חייב להיראות לפני ה' במקדש בשלושה רגלים בשנה)<b>.</b>
<br><b>רבי יוסי</b> (רבי אסי, אמורא ארץ ישראלי בדור השלישי) אמר <b>בשם רבי יוחנן</b> (גדול אמוראי ארץ ישראל בדור השני)<b>: מי שאין לו קרקע - פטור מן הריאיון.</b>
<br>ומציעים קושיה: <b>רבי מנא בעי</b> – שואל (מקשה)<b>: ולמה לינן</b> (=לית אנן) <b>אמרין:</b> – ולמה אין אנחנו אומרים: <b>מי שאין לו קרקע - פטור מן הוידוי</b> – אינו מתוודה על מעשרותיו שהפריש מפירות קנויים<b>,</b> ויש להציע סימוכין לנכונותו של הדין המוצע: <b>דכתיב:</b> – שכתוב (בנוסח הווידוי על קיום מצוות ביעור מעשרות שאומרים לאחר הביעור): <b>"</b>הַשְׁקִיפָה מִמְּעוֹן קָדְשְׁךָ מִן הַשָּׁמַיִם וּבָרֵךְ אֶת עַמְּךָ אֶת יִשְׂרָאֵל <b>וְאֵת הָאֲדָמָה אֲשֶׁר נָתַתָּה לָנוּ"</b> (דברים כו,טו) – מבער המעשר מבקש מה' בסיום הווידוי: הבט עלינו ברחמים מן השמים, והמשך לברך את עם ישראל ואת אדמת ישראל. - מי שאין לו קרקע אינו יכול לומר את הפסוק הזה, ולכן הוא פטור מן הווידוי<b>?</b> – מדוע רבי יוחנן לא אמר שמי שאין לו קרקע - פטור מן הווידוי? - שיעור הקושיה הוא שרבי יוחנן היה צריך לומר משהו בנוסף למה שאמר.
<br><b>רבי יוסי בירבי בון</b> (מגדולי אמוראי ארץ ישראל בדור החמישי) <b>בשם רבי יוחנן אמר שמועתה כֵן</b> – אומר את השמועה כך (רבי יוסי ברבי בון מסר את הבעיה שהעלה רבי מנא כמימרה בשם רבי יוחנן)<b>: מי שאין לו קרקע - פטור מן הוידוי, דכתיב:</b> – שכתוב: <b>"וְאֵת הָאֲדָמָה אֲשֶׁר נָתַתָּה לָנוּ"</b> (דברים כו,טו) – הרי שבאמת אמר רבי יוחנן שמי שאין לו קרקע - פטור מן הווידוי, בנוסף למר שאמר שמי שאין לו קרקע - פטור מן הריאיון<b>.</b>
<b>רבי יוסי</b> (רבי אסי, אמורא ארץ ישראלי בדור השלישי) אמר <b>בשם רבי יהושע בן לוי</b> (אמורא ארץ ישראלי בדור הראשון)<b>: מי שאין לו קרקע - פטור מן הראיה</b> – מראיית קורבן (פטור מלהביא קורבן עולת ראייה וקורבן שלמי חגיגה בעלותו לרגל לירושלים)<b>, שנאמר</b> – בדיני שלוש הרגלים<b>:</b> (בכתב יד רומי: 'ומה טעם?') <b>"וְלֹא יַחְמֹד אִישׁ אֶת אַרְצְךָ</b> בַּעֲלֹתְךָ לֵרָאוֹת אֶת פְּנֵי ה' אֱלֹהֶיךָ שָׁלֹשׁ פְּעָמִים בַּשָּׁנָה<b>"</b> (שמות לד,כד) – בעלותכם אל המקדש בשלוש הרגלים, שום איש לא ישתוקק לקחת מידיכם את ארצכם. מכאן שחיוב ראייה תלוי האם יש לו קרקע (-"ארצך". - המילה "ארץ" פירושה גם חלקת אדמה ולאו דווקא שטח לאומי או עולמי)<b>.</b><br><br><small>בירושלמי לעיל א,א כתבנו ש"ריאיון" הוא ראיית פנים ו"ראייה" היא ראיית קורבן. לכן פירשנו כאן, שרבי יוחנן שאמר שמי שאין לו קרקע פטור מן הריאיון מתכוון לראיית פנים, ורבי יהושע בן לוי שאמר שמי שאין לו קרקע פטור מן הראייה מתכוון לראיית קורבן.</small><br>
<br>ומביאים סיפורי מעשה שבהם התקיימה הבטחת ה': "וְלֹא יַחְמֹד אִישׁ אֶת אַרְצְךָ (את מה שיש לך בארצך) בַּעֲלֹתְךָ לֵרָאוֹת אֶת פְּנֵי ה' אֱלֹהֶיךָ שָׁלֹשׁ פְּעָמִים בַּשָּׁנָה".
<br><b>מעשה באחד שהניח את כריו</b> (ערימת גרעיני תבואתו) – מחוץ לביתו, ועלה לרגל לירושלים, <b>ובא</b> – חזר מירושלים לאחר הרגל, <b>ומצא אריות סובבין אותו</b> – מקיפים את כריו לשמור אותו שלא יגנבוהו<b>. מעשה באחד שהניח בית של תרנוגלין</b> – ועלה לרגל לירושלים, <b>ובא</b> – חזר מירושלים לאחר הרגל, <b>ומצא חתולות מקורעין לפניהן</b> – לפני התרנגולים, ולא טרפו החתולות את התרנגולים<b>.</b>
<br><b>חד בר נש שביק ביתיה פתיח</b> – אדם אחד עזב (הניח) את ביתו פתוח (ששכח לנעול אותו, ועלה לרגל לירושלים)<b>, ואתא ואשכח חכינה כריכה על קרקסוי</b> – ובא (חזר מירושלים לאחר הרגל) ומצא נחש כרוך על טבעותיו (צירי דלתותיו, לשמור את ביתו. - מקור המילה קרקס ביוונית)<b>.</b>
<br><b>רבי פינחס</b> (אמורא ארץ ישראלי בדור הרביעי) <b>משתעי הדין עובדא</b> – מספר את המעשה הזה<b>: תרין אחין באשקלון</b> (עיר בחוף הים התיכון) <b>הוו להו</b> (צריך לומר כמו בכתב יד רומי: 'הוו<b>ן</b> להו<b>ן</b>') <b>מגורין</b> (צריך לומר: 'מג<b>י</b>רין') <b>נוכראין</b> – שני אחים באשקלון היו להם שכנים גויים<b>. אמרי</b> (בכתב יד רומי ובנוסח רש"ס: 'אמרין')<b>:</b> – אמרו (השכנים): <b>כדון אילין יהודאי</b>ן <b>סלקין לירושלם</b> – עכשיו היהודים האלה (שני האחים) עולים לירושלים<b>,</b> ו<b>אנן נסבין כל מה דאית להון</b> – ואנחנו לוקחים כל מה שיש להם<b>. מן מה</b> (מילה זו יתירה ואינה בכתב יד רומי ובקונטרס האחרון של "ילקוט שמעוני") <b>דסלקון</b> – משעלו (כשעלו האחים לירושלים), <b>זימן</b> (המציא) <b>להן הקב"ה מלאכים נכנסין ויוצאין בדמותן</b> – מלאכים כדמותם של האחים, והיו נכנסים ויוצאים בתוך ביתם, כדי שיחשבו השכנים שהאחים נשארו בביתם<b>. מן דנחתון שלחון לו</b> (צריך לומר כמו בכתב יד רומי ובנוסח רש"ס: 'לו<b>ן</b>') <b>מקמן</b> – משירדו (כשירדו האחים מירושלים וחזרו לבתיהם) שלחו להם (לשכניהם הגויים) דברים (מתנות, כדרך שנותנים החוזרים ממקום רחוק. וכך נאמר במקבילה בשיר השירים רבה: משבאו מירושלים, חילקו ממה שהביאו עימהם לכל שכניהם)<b>. אמרון לון:</b> – אמרו להם (השכנים לאחים): <b>אן הויתון?</b> – איפה הייתם? <b>אמרון לון:</b> – אמרו להם (האחים): <b>בירושלם. אמרון לון:</b> – אמרו להם (השכנים): <b>מאן שבקתון בגו ביתא?</b> – מי עזבתם (הנחתם) בתוך הבית? <b>אמרון:</b> – אמרו (להם האחים): <b>ולא בר נש</b> – ולא אדם (לא הנחנו אדם)<b>. אמרון:</b> – אמרו (השכנים): <b>בריך הוא אלההון דיהודאי דלא שבקון ולא שביק להון</b> – ברוך הוא אלוהיהם של היהודים שלא עזב (זנח, נטש) אותם ולא יעזוב אותם<b>.</b><br><br><small>ב<b>שיר השירים רבה</b> ז [ב] נאמר (תרגום): </small>אמר רבי ברכיה: כך דרשו שני הרי עולם, רבי אליעזר ורבי יהושע, אמרו: "מה יפו פעמייך בנעלים" - מה היה יופיים לפעמייך, שהיו נועלים בעד כל חצרות<small>.<br>מעשה באחד ששכח לנעול דלתי ביתו ועלה לפעמי רגלים, וכשבא מצא הנחש קשור בטבעות דלתותיו. שוב מעשה באחד ששכח ולא הכניס תרנגולותיו לתוך ביתו ועלה לפעמי רגלים, ובא ומצא החתולות מקורעות לפניהם. שוב מעשה באחד ששכח ולא הכניס כרי של חטים לתוך ביתו ועלה לפעמי רגלים, וכשבא מצא אריות מקיפים לחיטים.<br>אמר רבי פינחס: מעשה בשני אחים עשירים שהיו באשקלון, והיו להם שכנים רעים מאומות העולם, והוון אמרין: "אימתי היהודים האלה עולים להתפלל בירושלים, ואנו נכנסים ובוזזים בתיהם ומחריבים אותם." הגיע הזמן ועלו. זימן להם הקב"ה מלאכים כדמותם, והיו נכנסים ויוצאים בתוך בתיהם. משבאו (כשחזרו) מירושלים, חילקו ממה שהביאו עימהם לכל שכניהם. אמרו להם: "איפה הייתם?" - אמרו להם: "בירושלים." - "אימתי עליתם?" - "ביום פלוני." - "ואימתי באתם?" - "ביום פלוני." - אמרו: "ברוך אלוהיהם של היהודים, שלא עזב אותם. האנשים ההם (הכוונה לעצמם) חשבו, אימתי יעלו היהודים האלה להתפלל בירושלים, שהם נכנסים ובוזזים בתיהם ומחריבים אותם. וזימן להם אלוהיהם מלאכים כדמותם שהיו יוצאים ונכנסים בתוך בתיהם, משום שבטחו בו." - לקיים מה שנאמר: "מה יפו פעמייך".<br><br>ב<b>בבלי פסחים</b> ח,ב אמרו: תניא: איסי בן יהודה אומר: כלפי שאמרה תורה: "ולא יחמוד איש את ארצך בעלותך ליראות את פני ה' אלוהיך" - מלמד שתהא פרתך רועה באפר (באחו) ואין חיה מזיקתה, תרנגולתך מנקרת באשפה ואין חולדה מזיקתה (אף שהכול עולים לרגל ואין שומרים על בעלי החיים).<br>אמר רבי אמי: כל אדם שיש לו קרקע - עולה לרגל, ושאין לו קרקע - אינו עולה לרגל, שנאמר: "ולא יחמוד איש את ארצך בעלותך ליראות את פני ה' אלוהיך".</small><br>• • •
<b>קניין מיטלטלים עם (אגב) קרקעות</b><br>במשנה שנינו: "רבי עקיבה אומר: קרקע כל שהוא ...ולקנות עמו נכסים שאין להם אחריות בכסף ובשטר ובחזקה".
<br><small>כאן התחלת מקבילה בירושלמי קידושין א,ה.</small>
<br>ב<b>משנה קידושין</b> א,ה שנינו: נכסים שיש להם אחריות נקנים בכסף ובשטר ובחזקה, ושאין להם אחריות אין נקנים אלא במשיכה (שהלוקח מושך אותם ממקום למקום). נכסים שאין להם אחריות נקנים עם נכסים שיש להם אחריות בכסף ובשטר ובחזקה.
<br><b>מניין לנכסים שאין להן אחריות</b> – מיטלטלים, <b>שהם נקנים עם נכסים שיש להן אחריות</b> – קרקעות (שחלה עליהם אחריות לתשלום חובות בעליהם, שאם מכר הלווה את קרקעותיו ואין לו ממה לשלם, נוטלם המלווה מן הלקוחות בחובו), <b>בכסף ובשטר ובחזקה?</b> – מהיכן למדים, שהמוכר לחברו קרקע ומיטלטלים וקנה הלוקח את הקרקע בכסף או בשטר או בחזקה - קנה עם הקרקע גם את המיטלטלים?
<br><b>רבי יוסי</b> (מגדולי אמוראי ארץ ישראל בדור הרביעי) אמר <b>בשם חזקיה</b> (אמורא ארץ ישראלי בדור הראשון, בנו של רבי חייא)<b>; רבי יונה</b> (מגדולי אמוראי ארץ ישראל בדור הרביעי) אמר בשם <b>רבי חנינא תירתייה</b> (אמורא ארץ ישראלי בדור השני, מהיישוב תורתה, אולי בעמק יזרעאל) שאמר <b>בשם חזקיה: כתוב</b> – במעשי יהושפט מלך יהודה<b>: "וַיִּתֵּן לָהֶם אֲבִיהֶם מַתָּנוֹת רַבּוֹת לְכֶסֶף וּלְזָהָב וּלְמִגְדָּנוֹת עִם עָרֵי מְצֻרוֹת בִּיהוּדָה"</b> (דברי הימים ב כא,ג) – יהושפט נתן לבניו, אחיו של יהורם בנו שמלך תחתיו, מתנות: כסף וזהב ודברים יקרים, ומסר להם ערים המסוגלות לעמוד בפני מצור (ערי מבצר ומחסנים) ומינה אותם למושלים עליהם. ויש לדרוש את הכתוב, שנתן להם מתנות של מיטלטלים והקנה אותן להם עם (אגב) קרקעות שנתן להם בערים. מכאן למדים שמיטלטלים נקנים עם קרקע<b>.</b><br><br><small>כאן התחלת מקבילה גם בירושלמי בבא בתרא ט,ז.</small>
<br>ב<b>משנה בבא בתרא</b> ט,ז שנינו (בעניין שכיב מרע המצווה לחלק את נכסיו): המחלק נכסיו על פיו (על פי צוואתו) - רבי אליעזר אומר: אחד בריא ואחד מסוכן (בין שהוא מחלק כשהוא בריא ובין כשהוא חולה מסוכן, אין הנכסים נקנים למקבל אלא באחת מדרכי הקניין) - נכסים שיש להם אחריות (קרקעות) נקנים בכסף ובשטר ובחזקה, ושאין להן אחריות (מיטלטלים) אין נקנים אלא במשיכה (אבל חכמים סוברים שדברי שכיב מרע קיימים בלא קניין).
<br>ומציעים שאלה: <b>עד כדון</b> – עד עכשיו, <b>- כשהיה</b> (במקבילות: 'כשהיו' / 'בשהיו') <b>קרקעות עם המטלטלין</b> (במקבילות: 'קרקעות ומטלטלין') <b>במקום אחד</b> – הדין בקשר לקניין מיטלטלים עם קרקע פשוט, במקרה שהמיטלטלים מונחים על הקרקע הנקנית<b>. היו קרקעות במקום אחד ומטלטלין במקום אחד</b> (במקבילות: 'אח<b>ר</b>')<b>?</b> – מה הדין בקשר לקניין מיטלטלים עם קרקע במקרה שהמיטלטלים אינם מונחים על הקרקע הנקנית? האם גם בזה המיטלטלים נקנים עם הקרקע, או שמא בזה אין המיטלטלים נקנים עם הקרקע?
<br>ומציעים את פשיטת השאלה: <b>אמר רבי בון בר חייא</b> (אמורא ארץ ישראלי בדור השלישי)<b>: נשמעינה מן הדא:</b> – נשמע (נלמד) אותה מזאת (מברייתא): <b>אמר להן רבי אליעזר</b> (בן הורקנוס, תנא בדור השני) – לחכמים החלוקים עליו בעניין שכיב מרע המצווה לחלק את נכסיו<b>: מעשה במרוני אחד</b> – אדם מהיישוב מירון, בגליל העליון, <b>שהיה בירושלם, והיו לו מטלטלין הרבה</b> – ביישובו, <b>וביקש לחלקן</b> – ליתנם במתנה לכמה בני אדם, והיה קשה לו להמתין עד שישוב ליישובו כדי ליתנם<b>. אמרו לו</b> – למרוני<b>: אין את</b> (אתה) <b>יכול אלא אם כן קנית קרקע</b> – כדי שתוכל להקנות להם את המיטלטלים עם הקרקע<b>. מה עשה</b> – המרוני<b>? הלך וקנה סלע אחד בצד ירושלם ואמר: חצייה צפוני</b> – של הסלע, <b>אני נותן לפלוני עם מאה חביות של יין. חצייה דרומי אני נותן לפלוני עם מאה חביות של שמן</b> – שהקנה לכל אחד מהם קרקע כל שהוא ועימו מיטלטלים. ולאחר מכן מת המרוני<b>. ובא מעשה</b> – זה של המרוני, <b>לפני חכמים וקיימו את דבריו</b> – ונתנו את המיטלטלים למי שציווה המרוני לתת. - הרי שגם במקרה שהמיטלטלים אינם מונחים על הקרקע הנקנית - המיטלטלים נקנים עם הקרקע, שכן במעשה זה של המרוני לא היו המיטלטלים מונחים על הקרקע הנקנית, מפני שהחביות היו במירון שבגליל העליון והסלע היה בצד ירושלים<b>.</b><br>
<br>ומקשים על פשיטת השאלה: <b>אמר רבי חנניה</b> (אמורא ארץ ישראלי בדור החמישי) <b>קומי</b> – לפני <b>רבי מנא</b> (השני, מגדולי אמוראי ארץ ישראל בדור החמישי)<b>: ולאו</b> (במקבילות: 'ולא') <b>שכיב מרע</b> (ארמית: שכוב חולה - חולה אנוש הנוטה למות) <b>הוא?!</b> (בתמיהה) – הרי בשעה שהמרוני נתן את המתנות הוא היה שכיב מרע, כיוון שלאחר מכן מת. ויש להבחין בין הדין של שכיב מרע הנותן נכסיו הנידון בברייתא לבין הדין של בריא הנותן נכסיו הנידון בסוגיה, מפני שהקלו החכמים בדרכי ההקנאה של שכיב מרע. - ויש להוכיח את הקביעה שיש להבחין בין בריא לשכיב מרע: <b>לפי שבכל מקום</b> – בבריא הנותן קרקע במתנה, <b>אין אדם מזכה</b> (שלוש המילים האחרונות נכתבו במסירה שלפנינו על ידי מגיה, אולם במקבילות הן נכתבו על ידי הסופר) <b>אלא בכתב</b> – הנותן צריך להקנות את הקרקע למקבל בשטר שהוא כותב למקבל<b>, וכאן</b> – ואילו כאן, בשכיב מרע, <b>אפילו בדברים</b> – הוא מקנה קרקע למקבל בדברים שהוא מצווה לתת, מפני שהקלו בשכיב מרע, שדבריו ככתובים הם אם המתנה היא בקרקעות<b>;</b> ויש להציע את המסקנה הנובעת מהקביעה שיש להבחין בין בריא לשכיב מרע: <b>לפי ש-</b> (נראה שצריך לומר כאן ובמקבילות: '<b>לפיכך</b>') <b>בכל מקום</b> – בבריא המקנה מיטלטלים עם קרקע, <b>אין אדם מזכה עד שיהו קרקעות ומטלטלין במקום אחד</b> – הנותן יכול להקנות מיטלטלים עם קרקע רק במקרה שהמיטלטלים מונחים על הקרקע הנקנית<b>, וכאן</b> – ואילו כאן, בשכיב מרע, <b>אפילו קרקעות במקום אחד ומטלטלין במקום אחר</b> – הוא מקנה מיטלטלים עם קרקע אף על פי שאין המיטלטלים מונחים על הקרקע הנקנית, מפני שהקלו בשכיב מרע. - הרי שאין לפשוט מהמעשה של המרוני כמו שפשטו לעיל (היגהנו 'לפיכך' במקום 'לפי ש-', לפי שמשפט זה אינו הוכחה נוספת לכך שיש להבחין בין בריא לשכיב מרע, אלא הוא מסקנה מכך שיש להבחין בין בריא לשכיב מרע. השיבוש כאן ובמקבילות נולד מהדמיון בין 'לפיכך' ובין 'לפי ש-'. ואולי נוצר השיבוש בשל הדמיון ללשון הירושלמי כתובות ד,י: "קל הוא בתנאי כתובה, לפי שבכל מקום אין אדם מזכה אלא בכתובה וכאן אפילו בדברים, לפי שבכל מקום אין אדם מזכה אלא למי שהוא בעולם וכאן למי שאינו בעולם", ושם הן שתי הוכחות לכך שיש להקל בתנאי כתובה)<b>.</b>
<br>ומתרצים את הקושיה: <b>אמר ליה:</b> – אמר לו (רבי מנא לרבי חנניה): <b>לא רבי אליעזר?! שנייא היא</b> (צריך לומר כמו בכתב יד רומי: 'ו<b>לא רבי אליעזר היא?!</b> (בתמיהה) – הרי רבי אליעזר הוא שאמר את המעשה במרוני? <b>שנייא היא</b> – שונה הוא [הדבר] <b>שכיב מרע דרבי אליעזר, שנייא היא</b> – שונה הוא [הדבר] <b>שכיב מרע דרבנין</b>' – שונה הוא שכיב מרע לפי שיטת רבי אליעזר משכיב מרע לפי שיטת החכמים (החלוקים על רבי אליעזר במשנת בבא בתרא). - גם הגרסה במקבילות משובשת וטעונה תיקון)<b>.</b> (בכתב יד רומי ובמקבילות נוסף: '<b>אמר ליה:</b>') <b>שכיב מרע דרבי אליעזר כבריא דרבנ</b>י<b>ן</b> – שכיב מרע לפי שיטת רבי אליעזר הוא כבריא לפי שיטת החכמים. וכיוון שדין שכיב מרע לפי רבי אליעזר הוא כדין בריא לפי החכמים, לכן יש ללמוד את הדין בבריא מהמעשה שאמר רבי אליעזר במרוני שהיה שכיב מרע. הרי שגם במקרה שהמיטלטלים אינם מונחים על הקרקע הנקנית - המיטלטלים נקנים עם הקרקע, כמו שפשטו לעיל<b>.</b><br><br><small>נצטרפו כאן שני לשונות. הראשון (אחרי ההגהות): "שנייא היא שכיב מרע דרבי אליעזר, שנייא היא שכיב מרע דרבנין", והשני: "שכיב מרע דרבי אליעזר כבריא דרבנין". ואין בין שני הלשונות ולא כלום. ובפאה מופיע בשיבוש רק "שנייא היא" הראשון לפני הלשון השני ("אוצר לשונות ירושלמיים", עמוד 1361, הערה 372).<br>לפי הנוסח בכתב יד רומי יש לנו כאן גרסה כפולה. הראשונה היא: "שנייא היא שכיב מרע דרבי אליעזר, שנייא היא שכיב מרע דרבנין", והשנייה: "שכיב מרע דרבי אליעזר כבריא דרבנין". ובכתב יד ליידן נשתיירו לנו שרידים משתי הגרסאות: הרישא של הראשונה והסיפא של השנייה.<br>לפי הגרסה הראשונה, כך אמר לו רבי מנא לרבי חנניה: שונה הוא שכיב מרע דרבי אליעזר משכיב מרע דרבנין, כלומר, שכיב מרע דרבי אליעזר דינו כדין בריא דרבנין, ולכן אין לדחות את הלימוד מהברייתא בטענה שמדובר בשכיב מרע. ולפי הגרסה השנייה הדברים נאמרו בדרך קצרה יותר ומפורשת: שכיב מרע דרבי אליעזר כבריא דרבנין, ויפה פשטנו את הבעיה שלנו מדבריו של רבי אליעזר. הסוגיה הזו כבר נתפרשה כך על ידי "פני משה" ("אוצר לשונות ירושלמיים", עמודים קעג-קעד).</small>
ומציעים משנה: <b>תמן תנינן:</b> – שם (משנה פאה ג,ו) שנינו: <b>רבי עקיבה אומר: קרקע כל שהוא חייב בפיאה ובביכורים ...ולקנות עמו נכסים שאין להם אחריות בכסף ובשטר ובחזקה</b> (הסוגיה הועברה מקידושין א,ה עם כל סימני הלשון השייכים לשם, כמו "תמן תנינן", אף על פי שמקומה של המשנה המובאת הוא כאן ("מבואות לספרות האמוראים", עמוד 322))<b>.</b>
<br>ומקשים: <b>קרקע כל שהוא - מהו טב?</b> – מה הוא טוב (שווה)? (מה הוא הדבר שאפשר לקנות עם קרקע כל שהוא? הרי אי אפשר להניח עליו דבר! מכאן שיש להוכיח מן המשנה שגם במקרה שהמיטלטלים אינם מונחים על הקרקע הנקנית - המיטלטלים נקנים עם הקרקע) (לפעמים הירושלמי מביא את הרישא בלבד של משנה וכוונתו להקשות מן הסיפא. הקושיה כאן היא על סוף דבריו של רבי עקיבה במשנה, שאמר שנכסים שאין להם אחריות נקנים עם קרקע כל שהוא).
<br>ומתרצים את הקושיה בהצעת פרשנות למשנה המבוססת על העמדתה במקרה מסוים: <b>אמר רבי מתניה</b> (אמורא ארץ ישראלי בדור החמישי)<b>: תיפתר</b> – תתפרש (המשנה), <b>שהיה שם מקום שיבולת אחת ומרגלית טמונה בו</b> – קרה שהיה בקרקע כל שהוא מקום לשיבולת אחת, ובשיבולת שהיתה במקום זה היתה טמונה מרגלית. במקרה הזה רבי עקיבה אומר שמיטלטלים נקנים עם קרקע כל שהוא. הרי שאפשר לקנות דבר ששווה הרבה עם קרקע כל שהוא. מכאן שאין להוכיח מן המשנה שגם במקרה שהמיטלטלים אינם מונחים על הקרקע הנקנית - המיטלטלים נקנים עם הקרקע<b>.</b><br><br><small>עד כאן המקבילות בירושלמי קידושין ובבא בתרא.<br>הסוגיה מקורה בירושלמי קידושין על המשנה שם, ומשם הועתקה לכאן ולבבא בתרא.<br><br>ב<b>תוספתא בבא בתרא</b> י,יב שנו: רבי אליעזר אומר: נכסים שיש להם אחריות נקנים בכסף ובשטר ובחזקה, ושאין להם אחריות אין נקנים אלא במשיכה (כלומר, דינו של שכיב מרע כבריא). - אמר רבי אליעזר: מעשה במרוני אחד שהיה בירושלם, והיו לו מיטלטלים הרבה וביקש ליתנם במתנה. אמרו לו: אין את יכול, מפני שאין לך קרקע. עמד וקנה סלע אחד סמוך לירושלם. אמר: צפונו של זה לפלוני ועימו מאה צאן ומאה חביות; דרומו של זה לפלוני ועימו מאה צאן ומאה חביות. וקיימו חכמים את דבריו (רבי אליעזר מביא מעשה זה לראיה שאף בשכיב מרע צריך קניין).<br><br>ב<b>בבלי קידושין</b> כו,א-ב אמרו: "נכסים שאין להם אחריות נקנים עם נכסים שיש להם אחריות". - מנהני מילי? - אמר חזקיה: דאמר קרא: "וייתן להם אביהם מתנות... עם ערי מצורות ביהודה" (דברי הימים ב כא,ג).<br>איבעיא להו: בעינן צבורים (שיהיו המיטלטלים צבורים בתוך הקרקע הנקנית) או לא?<br>אמר רב יוסף: תא שמע: רבי עקיבא אומר: קרקע כל שהוא חייבת בפאה ובביכורים, ולכתוב עליה פרוזבול, ולקנות עימה נכסים שאין להם אחריות. ואי אמרת בעינן צבורים, כל שהוא למאי חזי? (מה אפשר לצבור בה?) - תרגמא רב שמואל בר ביסנא קמיה דרב יוסף: כגון שנעץ בה מחט (ומכרה עם הקרקע). - אמר ליה רב יוסף: קבסתן (טרדן)! איכפל (טרח) תנא לאשמועינן מחט? - אמר רב אשי: מאן לימא לן, דלא תלה בה (במחט) מרגניתא דשוויא אלפא זוזי (ואפשר לקנות הרבה עם קרקע זו).<br>תא שמע: אמר רבי אליעזר: מעשה במרוני אחד שהיה בירושלים, שהיו לו מיטלטלים הרבה וביקש ליתנם במתנה. אמרו לו: אין לו תקנה עד שיקנם על גבי קרקע. מה עשה? הלך ולקח בית סלע סמוך לירושלים ואמר: צפונו של זה לפלוני ועימו מאה צאן ומאה חביות, ודרומו של זה לפלוני ועימו מאה צאן ומאה חביות, ומת, וקיימו חכמים את דבריו. ואי אמרת: בעינן צבורים, בית סלע למאי חזי? (וכי אפשר לצבור בו מאתיים צאן ומאתיים חביות?) - מי סברת מאי סלע - סלע ממש (מקום ששיעורו כמטבע של סלע)? לא, סלע - דנפיש טובא, ואמאי קרי ליה סלע? דקשי כסלע.<br><br>בבבלי ובירושלמי אמרו את המקור לקניין מיטלטלים עם קרקעות בשם חזקיה.<br>שאלת הבבלי: האם יש צורך בצבורים? היא שאלת הירושלמי: מה הדין כשהיו קרקעות במקום אחד ומטלטלים במקום אחר?.<br>בבבלי ובירושלמי הביאו את המעשה במרוני כראיה שבקניין אגב אין צורך בצבורים, אך בבבלי דחו ראיה זו. בבבלי אמרו שהראיה היא כך: "ואי אמרת: בעינן צבורים, בית סלע למאי חזי?". אבל בירושלמי לא אמרו מה הראיה, ופירשנו אותה בדרך אחרת מבבבלי.<br>בבבלי ובירושלמי העמידו את משנת פאה באותו מקרה, כדי לדחות את הראיה ממנה שבקניין אגב אין צורך בצבורים.<br><br>ב<b>בבלי בבא בתרא</b> קנו,ב אמרו: תניא: אמר להם רבי אליעזר לחכמים: מעשה במרוני אחד שהיה בירושלים, והיו לו מיטלטלים הרבה וביקש ליתנם במתנה. אמרו לו: אין להם תקנה עד שיקנם על גבי קרקע. הלך ולקח בית סלע סמוך לירושלים ואמר: צפונה לפלוני ועימו מאה צאן ומאה חביות, ודרומה לפלוני ועימו מאה צאן ומאה חביות, ומת, וקיימו חכמים את דבריו (הרי שמתנת שכיב מרע אינה נקנית בדברים בלבד אלא בקניין גמור!). - אמרו לו: משם ראיה?! מרוני בריא היה (בשעה שנתן את המתנות, ומתנת בריא היתה ולא מתנת שכיב מרע, ולכן אינה נקנית בדברים בלבד).</small><br>• • •
<big><strong>תלמוד</strong></big><br><b>שכיב מרע הכותב נכסיו</b><br>במשנה שנינו: "הכותב נכסיו שכיב מרע".
<br>שואלים: <b>אי זהו שכיב מרע</b> – שנזכר במשנה כאן<b>?</b>
<br><small>כאן התחלת מקבילה בירושלמי גיטין ו,ה.</small>
<br>במשנה שם נזכר המסוכן, ובברייתא שמוצעת בירושלמי שם נזכר החולה, ועל כך אמרו בירושלמי שם: "<b>מה בין מסוכן, מה בין חולה?</b> (מה ההבדל בין חולה סתם לחולה מסוכן?) <b>- חולה - כדרך הארץ</b> (שחלה כמנהג העולם בחולי שאינו מסוכן)<b>, ומסוכן - כל שקפץ עליו</b> (בא אליו במהירות) <b>החולי. [כ]דרך הארץ - הקרובים נכנסין אצלו מיד, והרחוקים לאחר שלשה ימים. ואם קפץ עליו החולי - אילו ואילו נכנסין אצלו מיד</b>".
<br>ומשיבים בהבאת ברייתא: <b>כל שלא קפץ עליו החולי</b> (נראה שצריך לומר: '<b>כל שקפץ עליו החולי</b>'. - הירושלמי כאן לא הביא את הברייתא שבירושלמי גיטין מתחילתה, והביא מחלקה הראשון רק מה שאמרה על מסוכן ולא מה שאמרה על חולה, כי לא נצרך הירושלמי כאן אלא לומר מהו שכיב מרע. ואפשר שבשל קיצורה של הברייתא נשתבש הלשון כאן) – שכיב מרע הוא חולה מסוכן ואינו חולה סתם<b>. דרך</b> (צריך לומר: '<b>כ</b>דרך', כלשון תחילת הברייתא שבמקבילה) <b>הארץ</b> – חולה שחלה כדרך הארץ, <b>- הקרובים נכנסין אצלו מיד</b> – כשחלה, כדי לבקרו<b>, והרחוקים נכנסין אצלו לאחר שלשה ימים</b> – משחלה<b>. אם קפץ עליו החולי</b> – חולה מסוכן, שקפץ עליו החולי והכביד חוליו מיד, <b>- אֵילּוּ ואֵילּוּ</b> – הקרובים והרחוקים, <b>נכנסין אצלו מיד.</b>
<br>ומציעים מעשה המתקשר לאמור לפני כן: <b>דלמא:</b> – מעשה (מקור המילה ביוונית): <b>רבי חונא</b> ו<b>רבי פינחס</b> ו<b>רבי חזקיה</b> (אמוראים ארץ ישראלים בדור הרביעי) <b>סלקון מבקרה לרבי יוסי</b> (מגדולי אמוראי ארץ ישראל בדור הרביעי) <b>בתר תלתא יומין</b> – עלו לבקר את רבי יוסי (בשעת חוליו) לאחר שלושה ימים<b>. אמר לון:</b> – אמר להם (רבי יוסי): <b>כי</b> (צריך לומר כמו במקבילה: '<b>בי</b>') <b>בעיתון מקיימה מתניתא?!</b> – בי רציתם לקיים את המשנה (את הברייתא)?! (וכי בי רציתם לנהוג כדברי הברייתא שחולה סתם הרחוקים נכנסים אצלו לאחר שלושה ימים?! והרי היה לכם להיכנס אצלי מיד, שכן חברים ראוי להם שינהגו כמו הקרובים שנכנסים אצל החולה מיד!)<b>.</b><br><br><small>עד כאן המקבילה בירושלמי גיטין.</small>
במשנה שנינו: <b>"שייר קרקע כל שהוא - מתנתו קיימת". - ואפילו לא</b> (אין לגרוס מילה זו, ואינה בנוסח רש"ס) <b>הבריא</b> – אף אם הבריא מחוליו - אינו יכול לחזור בו ולומר שלא נתן אלא משום שחשב שהוא עומד למות מחוליו, שכיוון ששייר לעצמו קרקע כל שהוא שיסמוך עליו כשיבריא, ודאי לא מתוך חשש מיתה נתן את נכסיו לאחרים<b>.</b>
<br>במשנה שנינו: <b>"לא שייר קרקע כל שהוא - אין מתנתו קיימת". - והוא שהבריא</b> – רק אם הבריא מחוליו - יכול הוא לחזור בו, שכיוון שלא שייר לעצמו קרקע כל שהוא, אנו אומדים את דעתו שמחמת חשש מיתה נתן את נכסיו לאחרים<b>.</b><br><br><small>כאן התחלת מקבילות בירושלמי כתובות יא,א וגיטין א,ו.</small>
<b>רבי בא</b> (רבי אבא, אמורא בדור השלישי) אמר בשם <b>רב הונא</b> (גדול אמוראי בבל בדור השני) שאמר <b>בשם רב</b> (אמורא בבלי בדור הראשון, מגדולי האמוראים) (במקבילה בגיטין: 'רבי בא בר רב הונא בשם רב', ובכתובות: 'רבי אבא בר רב הונא'. ונראה שהגרסה במקבילות משובשת, שכן בירושלמי אין מסורות 'רבי בא בר רב הונא בשם רב' אך יש מסורות 'רבי בא, רב הונא בשם רב', ועוד שאבא בר רב הונא (רבה בר רב הונא, אמורא בבלי בדור השני והשלישי) בא בירושלמי בלא תואר 'רבי'. בירושלמי בבא בתרא ד,ב יש במסירה שלפנינו מסורת 'רבה בר רב הונא בשם רב', אבל בכתב יד ספרדי 'רבי בא, רב חונה בשם רב' והיא הגרסה הנכונה, ראה "ירושלמי נזיקין" עמוד 197)<b>: עשו דברי שכיב מרע כבריא שכתב ונתן</b> – החכמים תיקנו ששכיב מרע שציווה לתת את נכסיו לפלוני ולא שייר כלום לעצמו ומת, עם מותו זוכה אותו אדם בנכסים, ואינו צריך לעשות מעשה קניין כדי לזכות בהם, מפני שעשו תוקף לדברי שכיב מרע כמו בריא שכתב את מתנתו לפלוני בשטר קניין ונתן לו אותה<b>.</b>
<br>ומצמצמים את תחולת הקביעה: <b>והוא שמת מאותו החולי</b> – עשו דברי שכיב מרע כבריא שכתב ונתן רק אם מת מאותו חולי שחלה בו כשציווה לתת את נכסיו לפלוני<b>.</b>
<br>ומנגידים מקרה אחר למקרה שלפני כן: <b>הא</b> – אבל <b>אם הבריא - לא</b> – במקרה שהבריא מחולי זה ושוב חלה בחולי אחר ומת, לא יחול דין זה אלא הדין הוא שאין מתנתו קיימת (לקטע מ"לא שייר קרקע כל שהוא" עד כאן יש מקבילה בירושלמי בבא בתרא ט,ו)<b>.</b><br><br><small>עד כאן המקבילה בירושלמי גיטין.</small><br>
<br>ומצמצמים עוד את תחולת הקביעה: <b>ובמסיים</b> – עשו דברי שכיב מרע כבריא שכתב ונתן רק במקרה שהוא מגדיר את מהותו ומקומו של הדבר שהוא נותן, <b>ובאמר</b> (צריך לומר כמו במקבילה: '<b>ואומר</b>')<b>: תנו שדה פלונית לפלוני.</b>
<br>ושואלים: <b>אמר</b> – שכיב מרע<b>: תנו חצי שדה פלונית לפלוני וחצי שדה פלונית לפלוני</b> – ולא אמר איזה חציה נותן לזה ואיזה חציה נותן לזה, <b>- כמי שסיים</b> – האם הוא נחשב כמו מי שהגדיר איזה חציה נותן לזה ואיזה חציה נותן לזה, ומתנתו מתנה<b>, או עד שיאמר: חצייה בצפון וחצייה בדרום</b> – שמא אין מתנתו מתנה עד שיאמר במפורש איזה חציה נותן לזה ואיזה חציה נותן לזה<b>?</b> – אין פושטים את השאלה.<br><br><small>עד כאן המקבילה בירושלמי כתובות.</small>
<b>רבי בינא</b> (רבי אבינא, אמורא ארץ ישראלי בדור הרביעי) אמר <b>בשם רבי ירמיה</b> (מגדולי אמוראי ארץ ישראל בדור השלישי והרביעי)<b>: שייר מטלטלין</b> – שכיב מרע שכתב נכסיו לאחרים, ושייר לעצמו רק מיטלטלים, ולא שייר קרקע, <b>- לא עשה כלום</b> (בכתב יד רומי: 'ולא כלום') – אין זה נחשב שיור, ואין מתנתו מתנה, ואם הבריא מחוליו - חוזר בו (למימרה זו יש מקבילה בירושלמי בבא בתרא ט,ו. ושם אמרו, שאם שייר לו מעות ולקח קרקע - כמי ששייר לו קרקע)<b>.</b>
<br>ומציעים תמיהה על האמור לפני כן: <b>א</b>י<b>תא חמי:</b> – בוא [ו]ראה: <b>שייר קרקע כל שהוא - יש לו מחייה</b> (אמצעים הדרושים לו לקיומו) – כיוון ששייר לעצמו קרקע שיסמוך עליו כשיבריא, לכן אם הבריא מחוליו - אינו יכול לחזור בו<b>. שייר אבנים טובות ומרגליות - אין לו מיחיה?!</b> (בתמיהה) – והרי גם אם שייר לעצמו מיטלטלים - יש לו לסמוך עליהם כשיבריא, ומדוע אמר רבי ירמיה שאם שייר מיטלטלים - אין זה נחשב שיור, ואם הבריא מחוליו - חוזר בו? - אין משיבים על תמיהה זו.<br>
<br><b>אמר רבי יוסי</b> (מגדולי אמוראי ארץ ישראל בדור הרביעי)<b>: יודע הוא האיש הזה</b> – שכיב מרע שכתב את נכסיו לפלוני וכתב שהוא מקנה לו את הנכסים מחיים, <b>ששכיב מרע מזכה</b> – נכסיו לאחרים, <b>אפילו בדברים</b> – ואין צורך שיקנה מחיים<b>. לאי זה דבר כתב בהן</b> (צריך לומר: 'בה') <b>שכיב מרע קניין</b> (מילה זו נוספה במסירה שלפנינו על ידי מגיה)<b>?</b> – למה כתב שהוא מקנה לו את הנכסים מחיים? <b>כדי לעשות</b> (צריך לומר: 'לעשות<b>ה</b>') <b>מתנת</b> (בכתב יד רומי: 'במתנת'. וצריך לומר: '<b>כ</b>מתנת') <b>בריא</b> – כדי שדין מתנה זו יהיה כדין מתנת בריא, שאף אם לא שייר לעצמו - מתנתו קיימת, ואף אם הבריא מחוליו - אינו יכול לחזור בו<b>.</b>
ושואלים: <b>שייר עבדים?</b> – שכיב מרע שכתב נכסיו לאחרים, ושייר לעצמו עבדים, מה הדין? האם הוא כדין מי ששייר קרקע ומתנתו מתנה, או שמא אינו כדין מי ששייר קרקע ואין מתנתו מתנה?
<br><b>תנא רבי יודן בר פזי</b> (רבי יהודה בר סימון, אמורא ארץ ישראלי בדור השלישי והרביעי) <b>דבר דליא</b> (אמורא ארץ ישראלי בדור הראשון) – שנה רבי יודן בר פזי [ברייתא] של בר דליא (בדין מי ששייר עבדים)<b>, ולא ידעין מה תנה</b> – ולא יודעים מה שנה (לא זוכרים את תוכנה של הברייתא, ובשל כך לא נפשטה השאלה)<b>.</b><br><br><small>ב<b>בבלי בבא בתרא</b> קמט,ב אמרו: "שייר קרקע כל שהוא - מתנתו קיימת" (גם אם עמד מחוליו). - וכמה "כל שהוא"? - רב יהודה אמר רב: קרקע כדי פרנסתו. ורב ירמיה בר אבא אמר: (אפילו שייר) מטלטלין כדי פרנסתו.<br>אמר רבי זירא: כמה מכוונן (מתאימות זו לזו) שמעתתא דסבי (רב יהודה אמר רב ורב ירמיה בר אבא), קרקע טעמא מאי (צריך שיהיה בה כדי פרנסתו)? דאי קאי - סמיך עילוויה (שאם הוא עומד מחוליו, הוא סומך עליה), מטלטלי נמי, אי קאי - סמיך עילוויהו.<br>ו<b>שם</b> קנ,ב אמרו: מטלטלי הווי שיור.<br><br>לפי רבי אבינא בשם רבי ירמיה בירושלמי כאן (רב ירמיה (בר אבא) בשם רב בירושלמי בבא בתרא), שייר מיטלטלים - אינו שיור. ואילו לפי רב ירמיה בר אבא בבבלי, שייר מיטלטלים - הריהו שיור.<br><br>ב<b>בבלי בבא בתרא</b> קנב,א אמרו: איתמר: מתנת שכיב מרע שכתוב בה (בשטר המתנה) קניין - בי רב משמיה דרב אמרי: ארכבה אתרי ריכשי (הרכיב אותה על שני סוסים. כלומר, הוסיף לו תוקף כפול). ושמואל אמר: לא ידענא מאי אידון בה (אני מסופק האם יש תוקף למתנה זו). - בי רב (תלמידי בית מדרשו של רב) משמיה דרב אמרי: ארכבה אתרי ריכשי - הרי היא כמתנת בריא והרי היא כמתנת שכיב מרע. הרי היא כמתנת בריא, שאם עמד (הבריא מחוליו) - אינו חוזר, והרי היא כמתנת שכיב מרע, שאם אמר: הלוואתי לפלוני - הלוואתו לפלוני (אף על פי שאי אפשר להעביר הלוואה על ידי אמירה בלבד). ושמואל אמר: לא ידענא מאי אידון בה - שמא לא גמר (בדעתו) להקנותו אלא בשטר (ולא באמירה כפי שתיקנו חכמים), ואין שטר לאחר מיתה (הואיל ומתנת שכיב מרע אינה חלה אלא לאחר מיתה, אינו יכול לקנות, לפי שאין שטר חל לאחר מיתה).<br><br>בבבלי אמור דבר זה (מתנת שכיב מרע שכתוב בה קניין) במחלוקת. ודעת רבי יוסי בירושלמי היא כדעת בי רב משמו של רב בבבלי.</small><br>• • •
<b>שכיב מרע שכתב לזה וחזר וכתב לזה</b><br>מביאים מחלוקת אמוראים: <b>כתב לזה</b> – שכיב מרע שכתב את נכסיו לאדם אחד, <b>וחזר וכתב לזה</b> – כתב שוב את אותם הנכסים לאדם אחר, <b>- רב</b> (אמורא בבלי בדור הראשון, מגדולי האמוראים) <b>אמר: אינו יכול לחזור בו</b> – והראשון זכה בהם<b>. רב אבא בר חונא</b> (רבה בר רב הונא, אמורא בבלי בדור השני והשלישי) <b>ורבי יוחנן</b> (גדול אמוראי ארץ ישראל בדור השני) <b>אמרין</b> – אומרים<b>: יכול לחזור בו</b> – והשני זכה בהם<b>.</b>
<br>ומציעים מקרה נפקות בין האמוראים החולקים: <b>היך עבידא?</b> – איך עשוי [הדבר]? (כיצד אפשר להדגים את הדברים שמופיעים לפני כן?) <b>היה רבו</b> – אדונו של עבד שכתב את נכסיו, <b>הראשון והשיני כהן,</b> ו<b>השלישי ישראל</b> – הראשון, שהוא השכיב מרע שכתב את נכסיו לזה וחזר וכתב לזה ובין נכסיו היה עבד, היה כוהן, והשני, שהוא האדם שניתן לו העבד בראשונה, גם היה כוהן, ואילו השלישי, שהוא האדם שניתן לו העבד באחרונה, היה ישראל<b>.</b> מה דינו של העבד לעניין אכילת תרומה? - ומפרטים את הדין החל במקרה זה לפי שני בעלי המחלוקת: <b>על דעתיה דרב</b> – על דעתו של רב, שאין השכיב מרע יכול לחזור בו<b>, אין יכול לוכל בתרומה</b> (צריך לומר: '<b>יכול הוא</b> לוכל בתרומה') – העבד רשאי להמשיך ולאכול בתרומה, כי אם יבריא השכיב מרע ויחזור בו מהמתנה שנתן, העבד יהיה עדיין של הראשון שהוא כוהן, ואם ימות השכיב מרע, העבד יהיה של השני שגם הוא כוהן<b>. על דעתיה דרב אבא בר הונא אמר רבי יוחנן</b> (צריך לומר: 'ורבי יוחנן', במקום 'אמר רבי יוחנן'. בכתב יד רומי: 'על דעתיה דרבי יוחנן') – על דעתם של רב אבא בר הונא ורבי יוחנן<b>, יכול הוא לוכל בתרומה</b> (צריך לומר: '<b>אינו יכול</b> לוכל בתרומה') – העבד אינו רשאי להמשיך ולאכול בתרומה, כי אם ימות השכיב מרע, העבד יהיה של השלישי שאינו כוהן (בצדק מהפכים המפרשים האחרונים את הגרסה ("על הירושלמי", עמוד 11)) (במסירה שלפנינו השמיט הסופר מ-'על דעתיה דרב' עד 'על דעתיה דרב', ומגיה השלים)<b>.</b>
<br><b>הכל מודין</b> – האמוראים החולקים מסכימים<b>, שאם היה רבו הראשון ישראל</b> – הראשון, שהוא השכיב מרע שנתן את העבד, היה ישראל ולא כוהן, ש<b>אינו אוכל בתרומה שמא יבריא</b> – העבד אינו רשאי לאכול בתרומה, אף לדעתו של רב, מפני שיש לחשוש שיבריא השכיב מרע ויחזור בו מהמתנה שנתן והעבד יהיה עדיין שלו (מדובר שהשכיב מרע כתב נכסיו ולא שייר לעצמו כלום, ולכן אם הבריא מחוליו - יכול הוא לחזור בו)<b>.</b><br><br><small>ב<b>בבלי בבא בתרא</b> קנב,ב אמרו (בעניין שכיב מרע): </small>פשיטא, כתב לזה וכתב לזה - היינו דכי אתא (בא מארץ ישראל לבבל) רב דימי אמר: דייתיקי מבטלת דייתיקי (והצוואה האחרונה היא הקיימת).<br><br><small>בירושלמי כאן הדבר שנוי במחלוקת אמוראים. ובבבלי מסר רב דימי כדעת רבי יוחנן בירושלמי שיכול לחזור בו.<br>נראה שבבבלי קיצרו את דברי רב דימי וצריך להוסיף בדבריו: "מתנה מבטלת מתנה", שכן "כתב לזה וכתב לזה" הוא במתנה ולא בדייתיקי, כמו שהוא בירושלמי כאן. בירושלמי בבא בתרא ח,ו אמרו רבי יוחנן וריש לקיש שגם בדייתיקי וגם במתנה - חוזר בו, והדברים שמסר רב דימי בבבלי הם דברי רבי יוחנן וריש לקיש אלה.</small>
ומציעים סיוע לדברי אמורא המופיעים לפני כן בהצעת ברייתא בתוספת דיוק והשוואה: <b>רבי יוסי בירבי בון</b> (מגדולי אמוראי ארץ ישראל בדור החמישי) אמר <b>בשם רב חונא</b> (רב הונא, גדול אמוראי בבל בדור השני)<b>: מתניתא מסייעה</b> – המשנה (המקור התנאי והוא הברייתא להלן) מסייעת <b>לרב אבא בר הונא ורבי יוחנן: בריא שכתב דייתיקי</b> (שטר צוואה (מקור המילה ביוונית)) – מסמך שבו אדם רושם הוראות כיצד יחולק רכושו אחרי מותו, <b>ושכיב מרע שכתב מתנה</b> – שכתב את נכסיו במתנה, <b>- חוזר בו</b> (עד כאן הברייתא)<b>.</b> - ויש לדייק מן הברייתא: <b>בריא שכתב דייתיקי חוזר בו - ולא עוד הוא בריא?!</b> (בתמיהה) – וכי במקרה של בריא הוא חוזר בו כשעוד אין הוא בריא?! הרי ודאי הוא חוזר בו כשהוא עוד בריא, שכל זמן שהוא בריא יש לו היכולת לשַׁנות את דבריו! - ויש להציע מסקנה העולה מתוך השוואה: <b>ודכוותה:</b> – ושכמותה: <b>שכיב מרע שכתב מתנה חוזר בו - ולא</b> (אין לגרוס מילה זו ("אוצר לשונות ירושלמיים", עמוד 539)) ו<b>עודהו שכיב מרע</b> – גם במקרה של שכיב מרע, שנזכר עם המקרה של בריא, הוא יכול לחזור בו אף אם הוא עוד שכיב מרע ועדיין לא הבריא. מכאן סיוע לדברי רב אבא בר הונא ורבי יוחנן, ששכיב מרע שכתב לזה וחזר וכתב לזה - חוזר בו (הסיוע מבוסס על השוואה לאמור במקור תנאי זה, המוצעת אחרי המקור (והדיוק מן המקור) בלשון 'ודכוותה'. ההשוואה מבוססת על העובדה שהפרטים השייכים לעניין הוזכרו יחד באותו מקור ("הטרמינולוגיה של הירושלמי", עמוד 473 ועמוד 130))<b>.</b>
מביאים את המשך הברייתא.
<br><b>אי זו היא דייתיקי?</b> - כך הוא נוסח שטר הצוואה שכותב שכיב מרע הנותן מתנה: "<b>תהא לי להיות</b> (צריך לומר כמו בכתב יד רומי: 'לחיות') <b>ולעמוד</b> – צוואה זו תהיה לי סגולה לחיות ולעמוד (להבריא) מחוליי (לשון הצוואה פתח בברכה. ראה "תוספתא כפשוטה" נשים א, מבוא, עמודים יח-יט, ו"תוספתא כפשוטה" נזיקין, עמודים 427-428)<b>, ואם מתי</b> – אבל אם אמות, <b>יינתנו נכסיי לפלוני</b>"<b>.</b>
<br><b>אי זו היא מתנה?</b> - כך הוא נוסח שטר המתנה שכותב הנותן מתנה: "<b>הרי כל נכסיי נתונין לפלוני מתנה מעכשיו</b>"<b>. היה</b> (כך גם בכתב יד רומי. ומגיה הגיה במסירה שלפנינו: 'ושתהא') <b>כתוב בה</b> "הרי כל נכסיי נתונין לפלוני מתנה <b>מהיום</b>" (נראה שצריך להוסיף כמו שאמרו להלן בשם רבי יוחנן: '<b>- אינו יכול לחזור בו</b>'. - נראה שהמילה 'מעכשיו' במשפט הקודם יתירה, שכן אין הבדל בין 'מעכשיו' ובין 'מהיום', ובשניהם אינו יכול לחזור בו)<b>.</b><br><br><small>ב<b>תוספתא בבא בתרא</b> ח,ט שנו: בריא שכתב דייתיקי, שכיב מרע שכתב נכסיו מתנה (שכתב בלשון בריא, ולא כתב "מהיום")... - לא עשה כלום (מפני שלא נתכוון לזכותו אלא לאחר מיתה, ואין מתנה לאחר מיתה, ואפילו לא חזר בו לא עשה כלום).<br><br>הברייתא שבירושלמי היא הברייתא שבתוספתא, והירושלמי ניסח על פי סגנון המחלוקת שם ("תוספתא כפשוטה" נזיקין, עמוד 427).<br><br>וב<b>תוספתא בבא בתרא</b> ח,י שנו: הכותב דייתיקי - יכול לחזור בו, מתנה (שכיב מרע שכתב מתנה) - אין יכול לחזור בו. אי זו היא דייתיקי? דא תהא לי לעמוד ולהיות (זו היא לשון דייתיקי, שכוונתה: צוואה זו תהא לי סגולה לעמוד מחוליי ולהתקיים), אם מתי - יינתנו נכסיי לפלוני. אי זו היא מתנה (מתנת שכיב מרע)? מן היום יינתנו נכסיי לפלוני.<br><br>דברי הברייתא בתוספתא "מתנה - אין יכול לחזור בו" הם במתנה שכתוב בה "מהיום", כמפורש בנוסח המתנה שבהמשך הברייתא בתוספתא. ואילו דברי הברייתא בירושלמי: "ושכיב מרע שכתב מתנה - חוזר בו" הם במתנה שלא כתוב בה "מהיום", ראה נוסח המתנה שבהמשך הברייתא בירושלמי והגהתנו בה.<br><br>ב<b>בבלי בבא בתרא</b> קלה,ב אמרו: תנו רבנן: איזו היא דייתיקי? כל שכתוב בה: "דא תהא למיקם ולהיות". ואיזו היא מתנה? כל שכתוב בה: "מהיום ולאחר מיתה".<br>אלא "מהיום ולאחר מיתה" הוא דהוויא מתנה, "מעכשיו" לא הוויא מתנה? - אמר אביי: הכי קאמר: איזו היא מתנת בריא שהיא כמתנת שכיב מרע דלא קני (המקבל את המתנה) אלא לאחר מיתה? כל שכתוב בה: "מהיום ולאחר מיתה" (אבל אם כתוב בה "מעכשיו" - הוא קונה את המתנה מיד).<br><br>ברור שבברייתא שבתוספתא מדברים במתנת שכיב מרע, ומפרשים את הרישא "מתנה - אין יכול לחזור בו". אבל בבבלי סברו שמדברים כאן בהבדל בין דייתיקי למתנה בכלל, ולפיכך פירשה אביי: "איזו היא מתנת בריא שהיא כמתנת שכיב מרע..." ("תוספתא כפשוטה" נזיקין, עמוד 428).<br><br>המקורות התנאיים מבחינים בין שני סוגי מסמכים שאפשר להשתמש בהם לצורך מתנות מחמת מיתה. שני המסמכים הם הדייתיקי והמתנה. התשובות הניתנות במקורות לשאלות "איזו היא דייתיקי?" "איזו היא מתנה?" אינן מכוונות למצות את מהותו של כל אחד מן המסמכים הללו, אלא מסתפקות בהבאת חלק מנוסחאותיהם.<br>ההגדרה של דייתיקי בתוספתא ובירושלמי מתאימה לנוסחות הפתיחה של צוואות יווניות. אלה בדרך כלל מתחילות בהבעת ייחולו של המצווה לחיים, ואחר כך הן עוברות לגופו של עניין. אם תחת "להיות" בירושלמי ובתוספתא נקרא "לחיות", נקבל נוסחה המתאימה למילים הראשונות בצוואות היווניות: יהא לי להיות בריא ולחיות. סימוכין לדעתי כי הגרסה הנכונה בהגדרת דייתיקי שבירושלמי היא "לחיות" מצאתי בכתב יד רומי של הירושלמי.<br>בהגדרת מתנה המילה "מהיום" היא הוספה תנאית. המילה מבהירה כי הבעלות עוברת למקבל המתנה מיד. המתנה המוגדרת בתוספתא ובירושלמי היא מתנה פשוטה, ואינה תלויה בצורה כלשהי במותו של הנותן ("השפעות הלניסטיות בדייתיקי ומתנה", "תרביץ" כז, עמודים 470-473).<br>יש להעיר שכבר ראשונים הרבה מפרשים את נוסח הפתיחה של הדייתיקי במשמע של בקשה לחיים ("הערות ל-'השפעות הלניסטיות בדייתיקי ומתנה'", "תרביץ" כח, עמוד 237).<br><br>תוקפה של דייתיקי מותנה ועומד עד למותו של המצווה, ובתנאי שלא יחזור בו קודם מותו. מתנה מוקנית לזוכה מיד (אם כתוב בה "מהיום"), ולכן אין הנותן יכול לחזור בו. ברוב המקומות שבהם דייתיקי נזכרת מדובר בצוואתו של אדם חולה, אך בירושלמי כאן היא נזכרת כצוואת בריא.<br>מנגד עומדת ההבחנה שבין מתנת בריא למתנת שכיב מרע. בריא יכול לתת מתנה מחיים, אך אינו יכול לצוות שתחול המתנה רק לאחר מותו, ואילו שכיב מרע יכול לצוות את רכושו, ולא עוד אלא שיכול לצוות אף בעל פה. עם זאת הועמדה לרשותו של הבריא האפשרות לתת את רכושו כמתנה מחיים ובו בזמן לשייר לעצמו את זכות השימוש בנכס עד למותו: הוא צריך שיכתוב "מהיום ולאחר מיתה" ("'מצווה לקיים דברי המת': על תוקפה של הצוואה בספרות חז"ל", HUCA 69, עמודים קח-קי).</small>
ומספרים: <b>אחתיה ד-</b> – אחותו של <b>רבי גורין</b> (בכתב יד רומי: '<b>גוריון</b>'. - אמורא ארץ ישראלי בדור הרביעי) <b>כתבת ניכסי</b> (צריך לומר כמו בכתב יד רומי: 'נכסיה') <b>לאחוה</b> – כתבה את נכסיה לאחיה (לרבי גוריון)<b>, וסלק אחוי</b> (צריך לומר כמו בכתב יד רומי: 'אחוה') <b>רבא</b> – ועלה אחיה הגדול<b>, פייסה וכתבת ליה</b> – פייס (שכנע) אותה וכתבה לו (לאחיה הגדול את הנכסים שכתבה לאחיה הראשון)<b>. אתא</b>(<b>י</b>) <b>עובדא קומ</b>(<b>ו</b>)<b>י</b> – בא המעשה לפני <b>רבי אימי</b> (רבי אמי, אמורא ארץ ישראלי בדור השלישי) – שיפסוק מי האח שזכה בנכסים<b>, אמר: כן</b> – כך <b>אמר רבי יוחנן:</b> כתב לזה וחזר וכתב לזה - <b>חוזר בו</b> – ולכן האח השני זכה בנכסים<b>.</b>
<br><b>אמר רבי זעירא</b> (רבי זירא, מגדולי אמוראי ארץ ישראל בדור השלישי)<b>:</b> ו<b>לא מודי</b> – ו(כי) לא מודה <b>רבי יוחנן שאם היה כתוב בה</b> – במתנת שכיב מרע, "<b>מהיום</b>" <b>שאינו יכול לחזור בו?!</b> (בתמיהה) – וכיוון שבמתנה של אחותו של רבי גוריון היה כתוב "הרי כל נכסיי נתונים לפלוני מתנה מהיום", היה לרבי אימי לפסוק שהאח הראשון זכה בנכסים ולא האח השני!
<br>ומציעים מסורת המכריעה בין הדעות החלוקות: <b>אתא</b> – בא <b>רבי אבהו</b> (אמורא ארץ ישראלי בדור השלישי) [ואמר] <b>בשם רבי יוחנן:</b> אם היה כתוב בה "מהיום" - <b>אינו יכול לחזור בו</b> – כמו שאמר רבי זעירא בשם רבי יוחנן, ושלא כמו שאמר רבי אימי בדעת רבי יוחנן<b>.</b>
<br><b>אתא</b> – בא <b>רבי לא</b> (רבי אלעאי, אמורא ארץ ישראלי בדור השלישי) (בכתב יד רומי: 'רבי בא') [ואמר] <b>בשם רבי יוחנן:</b> אם היה כתוב בה "מהיום" - <b>אינו יכול לחזור בו</b> (כאן באים שני 'אתא' זה אחר זה, אולם ייתכן שאחד מהם בא באשגרה מחברו, אך קשה לקבוע איזה מהם הוא מקורי ("הטרמינולוגיה של הירושלמי", עמוד 101, הערה 530; "'אתא ר' פלוני'", "מחקרי תלמוד" ג כרך ב, עמוד 516, הערה 81))<b>.</b>
<br>ומביאים את סוף הסיפור: <b>ואנהר</b> – ונזכר <b>רבי אימי</b> – ששמע כך מרבי יוחנן, <b>וחזר עובדא</b> – והחזיר את המעשה (את פסק הדין, ופסק שהאח הראשון זכה בנכסים)<b>.</b><br><br><small>לסוגיה זו מקבילה בירושלמי בבא בתרא ח,ו בשינויים.<br><br>ב<b>בבלי בבא בתרא</b> קנא,א אמרו: אימיה דרמי בר חמא באורתא כתבתינהו לנכסי לרמי בר חמא, בצפרא כתבתינהו לרב עוקבא בר חמא. אזל רמי בר חמא לקמיה דרב ששת, אוקמיה בנכסי (שמתנתו קדמה). אזל רב עוקבא בר חמא לקמיה דרב נחמן, אוקמיה בנכסי. אזל רב ששת לקמיה דרב נחמן (לדון עימו בדבר זה), אמר ליה: מאי טעמא עבד מר הכי? / מאי טעמא אוקמיה מר לרב עוקבא בר חמא בנכסי? אמר ליה: משום דהדרא בה. אמר ליה: והא שכיבא! / והא מתה! (ומתנת שכיב מרע הריהי ככתובה ומסורה, ונמצא שהנכסים כבר נקנו לרמי בר חמא) אמר ליה (רב נחמן): הכי אמר שמואל: כל (מתנת שכיב מרע) שאילו עמד (מחוליו) חוזר, חוזר במתנתו (אפילו לא עמד מחוליו). - אימור דאמר שמואל (שחוזר) - לעצמו (אם רוצה להשאיר את הנכס לעצמו), לאחֵר (אם רוצה לתת לאחר) מי אמר? אמר ליה: בפירוש אמר שמואל: בין לעצמו בין לאחר (יכול לחזור).<br>אחתיה דרב טובי בר רב מתנה כתבתינהו לנכסי לרב טובי בר רב מתנה בצפרא. לפניא אתא רב אחדבוי בר רב מתנה בכה לה, אמר: השתא אמרי: מר (רב טובי) צורבא מרבנן ומר (אני) לאו צורבא מרבנן (שהרי נתת לו את הנכסים)! הדרה כתבתינהו לנכסי ניהליה. אתא (רב טובי) לקמיה דרב נחמן. אמר ליה (רב נחמן): הכי אמר שמואל: כל שאילו עמד חוזר, חוזר במתנתו (ולכן הנכסים הם של רב אחדבוי).<br><br>המעשים בבבלי הם כעין המעשה בירושלמי. בירושלמי היה כתוב במתנה "מהיום" ולכן לא היתה יכולה לחזור בה, מה שאין כן בבבלי.</small><br>• • •
<b>שכיב מרע שכתב לאשתו קרקע כל שהוא</b><br>במשנה שנינו: "הכותב נכסיו לבניו וכתב לאשתו קרקע כל שהוא - איבדה כתובתה".
<br><small>כאן התחלת מקבילות בירושלמי כתובות יב,ד וגיטין ה,א.</small>
<br>מביאים דברי שני אמוראים המציעים פרשנות מצמצמת למשנה ודברי אמורא שלישי המציע הנמקה למשנה.
<br><b>רב</b> (אמורא בבלי בדור הראשון, מגדולי האמוראים) <b>אמר: במזכה על ידיה</b> – האישה איבדה כתובתה במקרה שבעלה זיכה לבניו את נכסיו באמצעותה, וכיוון שזיכה להם על ידה והיא לא מחתה, משמע שהסכימה למה שכתב לה בעלה וויתרה על כתובתה<b>.</b>
<br><b>ושמואל</b> (מגדולי אמוראי בבל בדור הראשון) <b>אמר: במחלק לפניה</b> – האישה איבדה כתובתה במקרה שבעלה חילק לבניו את נכסיו בנוכחותה והיא שתקה, וכיוון ששתקה, משמע שהסכימה למה שכתב לה בעלה וויתרה על כתובתה<b>.</b>
<br><b>רבי יוסי בן חנינא</b> (אמורא ארץ ישראלי בדור השני) <b>אמר: מקולי כתובה שנו כָן</b> (כאן) – במשנתנו, שהאישה איבדה כתובתה אף במקרה שבעלה לא זיכה על ידיה ולא חילק לפניה, שדבר זה, שבכתיבת קרקע כל שהוא לאישה בכתובתה, האישה מאבדת את זכותה לגבות את כתובתה מנכסי בעלה, הוא מההקלות שיש בכתובה, שאין בעלי חוב רגילים מאבדים את חובם באופנים אלה. ואף ששטר הכתובה הוא בעצם שטר חוב, מקלים בו בכמה דברים יותר מבשטר חוב אחר<b>.</b>
<br><b>וכֵן תני</b> – וכך שונה <b>בר קפרא</b> (בדור המעבר שבין התנאים לאמוראים)<b>: מקולי כתובה שנו</b> – כאן במשנתנו<b>.</b>
<br>ומציעים קביעה לפי חכם שנזכר לפני כן: <b>אמר רבי בא</b> (רבי אבא, אמורא בדור השלישי)<b>: טעמא ד-</b> – הטעם של <b>רבי יוסי בר חנינא</b> – שאמר: מקולי כתובה שנו כאן<b>, לא סוף דבר בכתובת מנה ומאתים, אלא אפילו כתובה של אלף דינר</b> – האישה איבדה כתובתה לא רק במקרה של כתובה מועטת בסך מנה (מאה דינרים, שהוא הסכום הקטן ביותר של כתובת אלמנה וגרושה) או בסך מאתיים דינרים (שהוא הסכום הקטן ביותר של כתובת בתולה), אלא גם במקרה של כתובה מרובה בסך אלף דינרים (שהוסיף הבעל על עיקר הכתובה), <b>-</b> ומוסיפים הנמקה: <b>מקולי כתובה שנו</b> – כאן במשנתנו (לפעמים 'טעמא דרבי פלוני' אינו מציע טעמו של החכם, אלא קביעה שנאמרה לפי אותו חכם, כגון כאן. הוראה זו הרבה יותר נדירה מקודמתה ("הטרמינולוגיה של הירושלמי", עמוד 236))<b>.</b><br><br><small>עד כאן המקבילות בירושלמי כתובות וגיטין.<br><br>ב<b>בבלי בבא בתרא</b> קלב,א אמרו: תנן התם (משנה פאה ג,ז): הכותב נכסיו לבניו, וכתב לאשתו קרקע כל שהוא - איבדה כתובתה.<br>משום דכתב לה קרקע כל שהוא, איבדה כתובתה?<br>אמר רב: במזכה להם (לבניו) על ידה.<br>ושמואל אמר: במחלק לפניה והיא שותקת.<br>רבי יוסי בר חנינא אמר: באומר לה: טלי קרקע זו בכתובתיך (שקרקע זו תשמש עבור פרעון כל כתובתך), ומקולי כתובה שנו כאן.<br><br>דעות רב ושמואל בבבלי הן דעותיהם בירושלמי. לפי הבבלי, רבי יוסי בר חנינא מציע פרשנות למשנה המקלה יותר מרב ושמואל וגם מוסיף הנמקה למשנה בהתאם לפרשנותו ("ומקולי כתובה שנו כאן"). ואילו לפי הירושלמי, רבי יוסי בר חנינא אינו מציע פרשנות למשנה אלא רק מציע הנמקה למשנה כפי שהיא שנויה. לפי הירושלמי, רבי יוסי בר חנינא סובר שאיבדה כתובתה גם אם היא שותקת לגמרי, גם אם הוא לא אמר לה: טלי קרקע זו בכתובתך.</small><br>• • •

Halakhah 8

<big><strong>משנה</strong></big><br><b>הכותב נכסיו</b> – שכיב מרע, <b>לעבדו</b> – הגוי, <b>- יצא</b> – העבד, <b>בן חורין</b> – לחירות, מפני שהעבד עצמו הוא בכלל כל הנכסים שנתן לו אדונו, וכיוון שהקנה לו את כל הנכסים, הקנה לו אף את עצמו<b>. שייר</b> – האדון לעצמו, <b>קרקע כל שהוא</b> – מנכסיו, שלא כתב לעבדו, <b>- לא יצא בן חורין</b> – הואיל ולא פירש את הקרקע ששייר, אנו אומרים שהתכוון לעבד עצמו, ששיר לעצמו את העבד, שהשווהו הכתוב לשדה אחוזה (ויקרא כה,מה-מו), וכיוון שלא קנה את עצמו, לא קנה גם את הנכסים, שכל מה שקנה העבד - קנה אדונו<b>.</b>
<br><b>רבי שמעון</b> (בן יוחאי, תנא בדור הרביעי) <b>אומר: לעולם</b> – אפילו שייר האדון לעצמו קרקע כל שהוא, <b>הוא בן חורין</b> – מפני שהעבד הוא בכלל הנכסים שנתן לו אדונו<b>, עד שיאמר</b> – בנוסח שטר המתנה<b>:</b> "<b>הרי כל נכסיי נתונין לאיש פלוני עבדי חוץ מאחד מריבוא שבהן</b>" – שכיוון שלא פירש את החלק מהנכסים ששייר לעצמו, אנו אומרים ששייר לו את העבד, וכיוון שלא קנה את עצמו, לא קנה גם את הנכסים ('מריבוא' - בשני כתבי יד של המשנה: 'מרובו', ובכתב יד שלישי: 'מריבו' (=מריבוא). - תופעה ידועה היא בלשון חכמים שעיצור שׂפתי עשוי לדמוֹת אליו תנועות הסמוכות לו, היינו i, e, a עשויות להיהפך u או o בהשפעת בומ"ף. כך מתפרשת הצורה רוּבּוֹ &lt; רִבּוֹ ("שתי תיבות מורכבות שלא הוכרו", "לשוננו" מג, עמודים 188-189))<b>.</b>
<big><strong>תלמוד</strong></big><br><b>שכיב מרע הכותב נכסיו לעבדו</b><br><b>רבי יסא</b> (רבי אסי, אמורא ארץ ישראלי בדור השלישי) אמר <b>בשם רבי לעזר</b> (אמורא בדור השני)<b>: שייר</b> – האדון לעצמו, <b>מטלטלין</b> – מנכסיו, שלא כתב לעבדו, <b>- לא עשה כלום</b> – אין זה נחשב שיור (כך משמעה של מימרה זהה בהלכה הקודמת), ויצא העבד בן חורין (יש המפרשים מימרה זו שלא יצא העבד בן חורין. לפי זה נראה שהמילים 'לא עשה כלום' הן אשגרה מהמימרה הזהה בהלכה הקודמת, ובמקומן צריך לומר: 'לא יצא בן חורין', או שצריך לומר: 'לא אמר כלום' כלשונו של רבי שמעון בתוספתא פאה א,יג, ראה להלן)<b>.</b><br><br><small>ב<b>בבלי בבא בתרא</b> קמט,ב-קנ,א אמרו: ...תנן (משנה פאה ג,ח): הכותב כל נכסיו לעבדו - יצא בן חורין, שייר קרקע כל שהוא - לא יצא בן חורין. רבי שמעון אומר: לעולם הוא בן חורין, עד שיאמר: "כל נכסיי נתונים לפלוני עבדי חוץ מאחד מריבוא שבהם". ואמר רב דימי בר יוסף אמר רבי אלעזר: עשו (חכמים) מיטלטלים שיור אצל עבד (אפילו שייר האדון מיטלטלים - הרי הם שיור, ולא יצא העבד לחירות, שאף הוא בכללם)...<br><br>לפי הבבלי, אמר רבי אלעזר שאם שייר מיטלטלים - לא יצא העבד לחירות. ולפי פירושנו לדברי רבי אלעזר בירושלמי, נחלקו התלמודים בהבנת דבריו.</small><br>• • •<br>במשנה שנינו: "רבי שמעון אומר: לעולם הוא בן חורין, עד שיאמר: הרי כל נכסיי נתונין לאיש פלוני עבדי חוץ מאחד מריבוא שבהן".
<br>מבארים את דברי רבי שמעון: <b>אני אוֹמַר: גופו</b> – של העבד, <b>שייר</b> – הואיל ואמר "חוץ מאחד מריבוא שבהן" ולא פירש את החלק מהנכסים ששייר לעצמו, אנו אומרים ששייר לו את העבד (נראה מלשון רבנו חננאל (הובא ב"תוספות" בבלי בבא בתרא קמט,ב) שהוא פירש שהירושלמי מבאר כאן את דברי רבי שמעון. ולא כמו שפירשו ב"תוספות" (שם) שהירושלמי מפרש את דברי תנא קמא שבמשנה ואת דברי רבי אלעזר "שייר מטלטלין - לא עשה כלום" ("תוספתא כפשוטה" זרעים א, עמוד 145))<b>.</b>
ומביאים ברייתא: <b>וכשבא מעשה</b> (מעשה הלכתי) <b>לפני רבי יוסי</b> (בר חלפתא, תנא בדור הרביעי) – אירע מקרה, שכתב אדון את נכסיו לעבדו ושייר לעצמו קרקע כל שהוא, שגרר פסיקה על ידי רבי יוסי<b>, אמר: "שְׂפָתַיִם יִשָּׁק מֵשִׁיב דְּבָרִים נְכֹחִים"</b> (משלי כד,כו) – החכם המשיב דברים נכונים ראוי הוא שינשקו את שפתיו. - רבי יוסי אמר פסוק זה כדברי שבח לרבי שמעון על דבריו, שהסכים רבי יוסי לדברי רבי שמעון ולא לדברי התנא הראשון במשנה החלוק עליו (מלשון הירושלמי "וכשבא מעשה..." משמע שרבי יוסי פסק כרבי שמעון הלכה למעשה ("תוספתא כפשוטה" זרעים א, עמוד 146))<b>.</b><br><br><small>ב<b>תוספתא פאה</b> א,יג שנו: הכותב נכסיו לעבדו - יצא בן חורין. שייר קרקע כל שהוא - לא יצא בן חורין.<br>וב<b>תוספתא פאה</b> א,יג ו<b>בבא בתרא</b> ט,יא שנו: רבי שמעון אומר: האומר: "הרי כל נכסיי נתונים לפלוני עבדי חוץ מאחד מרובו / בריבוא שבהם" - לא אמר כלום.<br>וכשנאמרו דברים (דברי רבי שמעון) לפני רבי יוסה, אמר: "שפתים יישק משיב דברים נכוחים" (משלי כד,כו).<br><br>ב<b>בבלי גיטין</b> ח,ב-ט,א אמרו: ...תנן (משנה פאה ג,ח): הכותב כל נכסיו לעבדו - יצא בן חורין, שייר קרקע כל שהוא - לא יצא בן חורין. רבי שמעון אומר: לעולם הוא בן חורין, עד שיאמר: "כל נכסיי נתונים לפלוני עבדי חוץ מאחד מריבוא שבהם". ואמר רב יוסף בר מניומי אמר רב נחמן: אף על פי שקילס (שיבח) רבי יוסי את רבי שמעון (בעניין זה), הלכה כרבי מאיר (שהוא התנא הראשון במשנה), דתניא: כשנאמרו דברים (דברי רבי שמעון) לפני רבי יוסי, קרא עליו מקרא זה: "שפתים יישק משיב דברים נכוחים" (משלי כד,כו)...<br><br>בתוספתא ובבבלי: 'כשנאמרו דברים לפני רבי יוסי'. ובירושלמי: 'כשבא מעשה לפני רבי יוסי'.<br><br>אפשר ש"דברים" הוא גם במשמעות של פסק דין, מעשה. ראו תוספתא פאה א,יג: "וכשנאמרו דברים לפני רבי יוסה", ובירושלמי פאה ג,ח: "וכשבא מעשה". ראו גם החילוף בין נוסח התוספתא גיטין א,ג: "הואיל ויצא מעשה בהיתר" (שהוא פסק דין; ראו "תוספתא כפשוטה" נשים, עמוד 784) ונוסח הבבלי גיטין ו,ב: "הואיל ויצא הדבר בהיתר" ("משפט ופעולה: מונחי חיוב וקניין במשפט העברי", עמוד 87).</small><br>• • •

Chapter 4



Halakhah 1

<big><strong>משנה</strong></big><br><b>הפיאה ניתנת במחובר לקרקע</b> – בעל השדה משאיר את הפאה מחוברת לקרקע בשעת הקציר והעניים באים ותולשים אותה<b>. בדלית</b> – בגפן המודלית על גבי קנים או עצים, <b>ובדקל</b> – בעץ התמר שהוא גבוה, <b>בעל הבית מוריד</b> – קוטף מהדלית ומהדקל את כל הפירות, <b>ומחלק לעניים</b> – את הפאה שהפריש מהפירות<b>. רבי שמעון</b> (בן יוחאי, תנא בדור הרביעי) <b>אומר: אף בחליקי אגוזים</b> – באילנות של אגוזים, שהם גבוהים וגזעם חלק וקשה לעלות עליהם, בעל הבית מוריד ומחלק לעניים<b>.</b>
<br><b>אפילו תשעים ותשעה</b> – מן העניים, <b>אומרים לחלק</b> – שיקצור בעל השדה את הפאה ויחלק להם, <b>ואחד אומר לבוז</b> – שיניח את הפאה במחובר, והעניים יחטפוה, <b>- לזה</b> – שאמר לבוז, <b>שומעין</b> – מקבלים את דבריו<b>, שאמר כהלכה</b> – שהפאה ניתנת במחובר לקרקע (אך אם כל העניים אומרים לחלק, שומעים להם בניגוד להלכה. - משפט זה מוסב על ראשה של המשנה "הפאה ניתנת במחובר לקרקע")<b>. ובדלית ובדקל אינו כן</b>, <b>אפילו תשעים ותשעה אומרים לבוז ואחד אומר לחלק - לזה</b> – שאמר לחלק, <b>שומעין</b>, <b>שאמר כהלכה</b> – שבדלית ובדקל בעל הבית מחלק.<br>• • •
<big><strong>תלמוד</strong></big><br><b>הפאה ניתנת במחובר לקרקע</b><br>במשנה שנינו: "הפיאה ניתנת במחובר לקרקע. בדלית ובדקל בעל הבית מוריד ומחלק לעניים".
<br>מביאים מדרש הלכה: <b>כתוב</b> – במתנות עניים<b>: "</b>וּבְקֻצְרְכֶם אֶת קְצִיר אַרְצְכֶם <b>לֹא תְכַלֶּה פְּאַת שָׂדְךָ בְּקֻצְרֶךָ"</b> (ויקרא כג,כב) – כשאתם קוצרים את התבואה, אתם אסורים לקצור את קצה שדכם לגמרי עד שלא יישאר ממנה כלום, <b>- מיכן</b> (מכאן) <b>שהפיאה ניתנת במחובר לקרקע</b> – מהמילה היתירה "בקוצרך" למדים שבעל השדה מניח בשעת הקצירה פאה בשדהו שאינה קצורה, ומכאן שהפאה ניתנת במחובר לקרקע (בנוסח רש"ס נוספו כאן המילים 'תבואה בקשה, תלתן בעמיר, תמרים במכבדות', ראה להלן)<b>.</b> ויש לשאול: <b>יכול בדלית ובדקל!</b> – אולי יעלה על דעתך שהפאה ניתנת במחובר לקרקע גם בדלית ובדקל! ויש להשיב: <b>תלמוד לומר</b> (הכתוב מלמד לומר)<b>:</b> – לְמד את הדבר (התשובה על שאלתך) מן הכתוב: <b>"קְצִיר"</b> (ויקרא כג,כב) <b>- מה קציר מיוחד שהקטון מושל בו כגדול</b> (אולי נשמטו המילים: 'אף כל דבר שהקטון מושל בו כגדול') – כמו שבקצירת תבואה, כל עני, קטן כגדול, יכול ליטול מהפאה שניתנת במחובר לקרקע, כיוון שהפאה נמצאת סמוך לקרקע, כך גם בלקיטת גידולים אחרים, שהקטן מושל בהם כגדול, הפיאה ניתנת במחובר לקרקע<b>, יצאו</b> – הוצאו מחוץ לכלל, <b>הדלית והדקל שאין הקטן מושל בו</b> (צריך לומר כמו בכתב יד רומי: '<b>בהן</b>') <b>כגדול</b> – הדלית והדקל אינם בכלל הכתוב הזה, מפני שרק עני גדול היה יכול ליטול מהפאה שהיתה ניתנת בדקל במחובר לקרקע, כיוון שהפאה היתה רחוקה מהקרקע בשל גובהו של הדקל והיה צריך לעלות עליו כדי ליטול מהפאה, ולכן אין הפאה ניתנת במחובר לקרקע, אלא בעל הבית מוריד ומחלק לעניים, וכך כל עני יכול ליטול מהפאה (במסירה שלפנינו השמיט הסופר בשל שוויון הדומות את המילים 'יצאו הדלית והדקל...' ומגיה השלים)<b>.</b>
ומציעים מדרש הלכה חלופי עלום שֵׁם: <b>אית דבעי משמעינה מן הדא:</b> – יש [מי] שרוצה לשמוע (ללמוד) אותה מזאת: <b>"</b>לֶעָנִי וְלַגֵּר <b>תַּעֲזֹב</b> אֹתָם<b>"</b> (ויקרא כג,כב) – אתם חייבים להשאיר את הפאה בשדה לעניים ולגרים שיבואו לתלוש אותה בעצמם, ויש ללמוד מהכתוב: <b>- הנח לפניהן תבואה בקַשָּהּ</b> – בעל הבית צריך להניח לפני העניים את שיבולי התבואה שהפריש לפאה כשהם מחוברים לקשים (קנים) שלהן<b>, תלתן</b> (הקטנית גרגרנית יוונית ששימשה כצמח מאכל) <b>בעמיר</b> – צריך להניח את התלתן שהפריש לפאה כשהוא מחובר לעמיר (עמיר הוא שם קיבוצי לגבעולי התלתן)<b>, תמרים במכבדות</b> – צריך להניח את התמרים שהפריש לפאה כשהם מחוברים למכבדות (ענפי עץ התמר שעליהם נתונים הפירות. - כוונת הדברים שהעני זוכה גם בקשים של התבואה ובעמיר של התלתן ובמכבדות של התמרים, ולא יעכבם בעל הבית לעצמו. - תמרים במכבדות אינם במחובר לקרקע אלא בתלוש, שכן בדקל אין הפאה ניתנת במחובר לקרקע. - הפועל 'תעזוב' מציין עזיבה ולא חלוקה, ומכאן שהפאה ניתנת במחובר לקרקע. - בנוסח רש"ס אין כאן המילים 'תבואה בקשה, תלתן בעמיר, תמרים במכבדות' וישנן לעיל)<b>.</b> ויש לשאול: <b>יכול בדלית ובדקל כן!</b> – אולי יעלה על דעתך שהפאה ניתנת במחובר לקרקע גם בדלית ובדקל! ויש להשיב: <b>תלמוד לומר: "אֹתָם"</b> (ויקרא כג,כב) – שהוא מיעוט, שרק בתבואה יש להניח את הפאה כשהיא מחוברת לקרקע, אבל בגידולים אחרים, כגון הדלית והדקל, אין הפאה ניתנת במחובר לקרקע<b>.</b> ויש לשאול: ו<b>מה ראית</b> – מה טעמך ונימוקך, <b>לרבות</b> – לכלול בתוך הכלל, <b>את אֵילּוּ</b> – התבואה וכיוצא בה, שבהם הפאה ניתנת במחובר לקרקע, <b>ולהוציא</b> – להוציא מחוץ לכלל, <b>את אֵילּוּ</b> – הדלית והדקל, שבהם אין הפאה ניתנת במחובר לקרקע<b>?</b> ויש להשיב: <b>אַחַר שריבה הכתוב מיעט</b> – הואיל והכתוב ריבה ("תעזוב") ומיעט ("אותם"), יש לנו ללמוד מן הסברה מה ריבה הכתוב ומה מיעט<b>. מרבה אני את אֵילּוּ שאינן של סכנה</b> – בתבואה וכיוצא בה הפאה ניתנת במחובר לקרקע, מפני שאין סכנה בלקיטת הפאה המחוברת לקרקע, כיוון שהפאה נמצאת על הקרקע או קרוב לה<b>, ומוציא אני את אֵילּוּ שהן של סכנה</b> – בדלית ובדקל אין הפאה ניתנת במחובר לקרקע, מפני שהיתה סכנה בלקיטת הפאה שהיתה ניתנת בדקל במחובר לקרקע, כיוון שהפאה היתה רחוקה מהקרקע בשל גובהו של הדקל והעני היה צריך לעלות עליו כדי ליטול מהפאה והיה עלול ליפול ולבוא לידי סכנת נפשות (בדלית לא היתה סכנה בלקיטת הפאה שהיתה ניתנת בה במחובר לקרקע, כיוון שהדלית אינה גבוהה, פחות מגובה אדם, אבל היה חשש שהדלית תינזק על ידי העניים החוטפים את הפאה בגלל עדינותה וחלישותה (על פי "משנת ארץ ישראל", מסכת פאה, עמודים 146-147). - עם זאת, בגפן המודלית על גבי עצים, יש זמורות של הגפן שצומחות לגובה, ובהן היתה סכנה)<b>.</b><br><br><small>ב<b>ספרא</b> "קדושים" פרשה א נאמר: "תעזוב" - הנח לפניהם והם יבזבזו (יבזזו, יבוזו). יכול בדלית ובדקל כן! תלמוד לומר: "אותם". מה ראית לומר בדלית ובדקל לחלק ובשאר כל הפירות לבזבז? אחר שריבה הכתוב מיעט. [מרבה אני את אלו שאינם של סכנה, ומוציא אני את אלו שהם של סכנה.]<br>[דבר אחר: "בקוצרך" - מיכן שהפיאה ניתנת במחובר לקרקע. יכול בדלית ובדקל כן!] תלמוד לומר: "קציר" - מה קציר מיוחד שהקטן מושל בו כגדול, יצאו הדלית והדקל שאין הקטן מושל בהם כגדול.<br>"תעזוב" - הנח לפניהם תבואה בקשה, תלתן בעמיר, תמרים במכבדות. </small>יכול אפילו השירה אותם הרוח (מעציהם, זכו העניים בעציהם)! תלמוד לומר: "אותם". הפרישם ואחר כך השירה אותם הרוח - כשם שזכו בהם, כך זכו בעציהם.<br><br><small>נראה שיש להשלים חיסרון בנוסח הספרא כפי שהשלמנו בסוגריים מרובעים על פי הירושלמי. כמו כן, נראה שיש לתקן את נוסח הירושלמי על פי הספרא ולגרוס כך: "אית דבעי משמעינה מן הדא: "תעזוב" - הנח לפניהן והן יבזבזו. יכול בדלית ובדקל כן!...", והמילים "תבואה בקשה, תלתן בעמיר, תמרים במכבדות" הן העתקה בטעות מדרשה אחרת למילה "תעזוב" כפי שהוא בספרא.</small><br>
<br>ומציעים בעיה: <b>ואינו מחובר?</b> (צריך לומר: '<b>מחובר ואינו מחובר?</b>'. בעיה בלשון זו יש בירושלמי לעיל ב,א בעניין הגדר שמפסיקה גם בשדה אילן) – מחוור או אינו מחוור? (האם ההלכה שבדלית ובדקל אין הפאה ניתנת במחובר לקרקע היא מן התורה או לא? - 'מחובר' = מחוור, בחילוף בי"ת/וי"ו. הגר"א הגיה בקטע זה 'מחוור' במקום 'מחובר'. - בירושלמי אמרו 'מחוור' על דבר שלמדוהו מן הכתוב, ו'אינו מחוור' על דבר שהוא מדברי חכמים שמצאו לו סמך בכתוב)
ומציעים השלכה של שתי האפשרויות שהוצעו לפני כן: <b>אין תימר:</b> – אם תאמר: <b>מחובר הוא</b> – ההלכה שבדלית ובדקל אין הפאה ניתנת במחובר לקרקע היא מדבר תורה, <b>- קורא שם פיאה למעלן</b> (צריך לומר: '<b>למטן</b>', וכן הגיה הגר"א) – בעל הבית צריך לקבוע את החלק שהוא מפריש לפאה רק בתלוש לאחר קטיפת הפירות<b>. אין תימר:</b> – [ו]אם תאמר: <b>שאינו מחובר</b> – ההלכה שבדלית ובדקל אין הפאה ניתנת במחובר לקרקע היא מדברי חכמים, <b>- קורא שם פיאה למטן</b> (צריך לומר: '<b>למעלן</b>', וכן הגיה הגר"א) – בעל הבית רשאי לקבוע את החלק שהוא מפריש לפאה גם במחובר בשעת קטיפת הפירות (וכן פירש רא"פ)<b>.</b>
<br>ומציעים השלכה נוספת של שתי האפשרויות שהוצעו לפני כן: <b>אין תימר:</b> – אם תאמר: <b>קורא שם פאה למעלן</b> – במחובר בשעת קטיפת הפירות, <b>- הוצאה משל עניים</b> – העניים צריכים לשלם לבעל הבית על הוצאותיו שהוציא על קטיפת הפירות שהפריש לפאה, כיוון שחל שם פאה על הפירות הללו במחובר והם כבר של העניים, ולכן בעל הבית רשאי ליטול חלק מהפאה השייכת לעניים כשכר על הוצאתיו<b>. אין תימר:</b> – [ו]אם תאמר: <b>קורא שם פאה מלמטן</b> – בתלוש לאחר קטיפת הפירות, <b>- הוצאה משל בעל הבית</b> – אין העניים צריכים לשלם לבעל הבית על הוצאותיו שהוציא על קטיפת הפירות שהפריש לפאה, כיוון שלא חל שם פאה על הפירות הללו במחובר, אלא ההוצאות מוטלות על בעל הבית, כיוון שבשעת הקטיפה היו עדיין הפירות הללו שלו (הסופר השמיט במסירה שלפנינו מ'קורא שם פיאה למטן' לעיל עד 'קורא שם פיאה למטן' כאן ומגיה השלים)<b>.</b>
<br>ומציעים דעה המנוגדת לדעה המופיעה לפני כן: <b>ואפילו תימר:</b> – ואפילו תאמר: <b>קורא שם פיאה למעלן</b> – במחובר בשעת קטיפת הפירות, <b>- הטריחו על בעל הבית שתהא הוצאה שלו</b> (צריך לומר כמו בכתב יד רומי: '<b>מ</b>שלו') – ולא משל עניים<b>, מפני הסכנה</b> – שאם היתה ההוצאה על העניים, יש לחשוש שמא יהיו עניים שלא יוכלו לשלם לבעל הבית את הוצאותיו, ויעלו בעצמם על הדקל כדי ליטול מהפאה ויהיו עלולים ליפול ולבוא לידי סכנת נפשות (אין פושטים את הבעיה שהוצעה לעיל)<b>.</b><br>• • •
במשנה שנינו: "בדלית ובדקל בעל הבית מוריד ומחלק לעניים".
<br>מציעים ברייתא: <b>תני</b> – שונה [התנא] <b>בשם רבי (אימי) [מאיר</b> (גדול התנאים בדור הרביעי)<b>]</b> (כך צריך לומר, כמו שמוכיח ההמשך, וכן הוא בנוסח רש"ס)<b>: כל האילנות סכנה</b> (לשון זה הוא אשגרה מלהלן, שכן רק להלן קובעים שרבי מאיר אומר שכל האילנות סכנה, וכאן צריך לומר: 'כל האילנות <b>כן</b>', וכן גרס ב"משבי"ח" חלק ב) – בכל האילנות בעל הבית מוריד ומחלק לעניים, כמו בדלית ובדקל<b>.</b>
<br>ושואלים: <b>רבי מאיר לא דרש</b> – לא דורש <b>"קְצִיר", ורבנ</b>י<b>ן דרשי</b>ן – והחכמים דורשים <b>"קְצִיר"?</b> – האם רבי מאיר והחכמים (התנא של משנתנו) חלוקים בדרשת המילה "קציר", שלמדים ממנה שהפאה ניתנת במחובר גם בלקיטת גידולים אחרים, כאמור לעיל, שרבי מאיר אינו דורש דרשה זו, ולכן הוא אומר שבכל האילנות בעל הבית מוריד ומחלק לעניים, והחכמים דורשים דרשה זו, ולכן הם אומרים שבכל האילנות, להוציא דלית ודקל, הפאה ניתנת במחובר והעניים קוטפים אותה?
<br>ומשיבים: <b>כל עמא דרשי</b>ן – כל העם (כל החכמים) דורשים <b>"קְצִיר"</b> – גם רבי מאיר דורש מילה זו<b>, אלא רבי מאיר אמר</b> – אומר<b>: כל</b> ה<b>אילנות סכנה, ורבנ</b>י<b>ן אמרי</b>ן<b>:</b> – והחכמים אומרים: <b>אין סכנה אלא הדלית והדקל בלבד</b> – רבי מאיר חושש גם לסכנה מועטת שיש בכל האילנות, ולכן כל האילנות דינם כמו דלית ודקל, והחכמים אינם חוששים לסכנה מועטת אלא לסכנה מרובה שיש רק בדלית ובדקל, ולכן כל האילנות אין דינם כמו דלית ודקל (הסופר השמיט במסירה שלפנינו מ'כל האילנות סכנה' לעיל עד 'כל האילנות סכנה' כאן ומגיה השלים)<b>.</b><br>• • •<br>במשנה שנינו: "רבי שמעון אומר: אף בחליקי אגוזים".
<br><b>רבי חנניה</b> (אמורא ארץ ישראלי בדור השלישי) אמר <b>בשם רבי שמעון בן לקיש</b> (מגדולי אמוראי ארץ ישראל בדור השני)<b>: מעשה שמתו חמשה אחים בחמשה חליקי אגוזים</b> – שטיפסו על עצי אגוז כדי לקטוף את הפאה, ונפלו ומתו. ולכן רבי שמעון אומר במשנתנו שבחליקי אגוזים בעל הבית מוריד ומחלק לעניים<b>.</b><br><br><small>ב<b>שיר השירים רבה</b> ו [יא] נאמר: "אל גינת אגוז" - אמר ריש לקיש: מה אגוז זה חלק - דתנינן: רבי שמעון אומר: אף בחליקי אגוזים - וכל מי שעולה לראשו ואינו נותן דעתו היאך יעלה, הוא נופל ומת ונוטל שלו מן האגוז...<br>וב<b>פסיקתא רבתי</b> פסקה יא נאמר: "אל גינת אגוז" - האגוז הזה חלק. מי שאינו אומן לעלות בו, מיד הוא נופל ונשבר, שצריך לשמור עצמו שלא ייפול הימנו...</small>
ומביאים ברייתא: <b>בעל הבית שקרא שם פיאה וכילה</b> – אם קבע בשעת קצירת התבואה את החלק שהוא מפריש לפאה מן המחובר לקרקע, ואחר כך קצר את כל שדהו, גם את החלק שהפריש לפאה, אף על פי שנתן פאה מן התלוש, <b>- קורא אני עליו: "לֹא תְכַלֶּה פְּאַת שָׂדְךָ בְּקֻצְרֶךָ"</b> (ויקרא כג,כב) – על שעבר על האיסור לקצור את כל השדה ולא להשאיר פאה במחובר לקרקע<b>. לא קרא שם פיאה וכילה</b> – אם קצר את כל שדהו, ולא קרא שם פאה במחובר לקרקע, אף על פי שנתן פאה מן התלוש, <b>- קורא אני עליו: "לֹא תְכַלֶּה פְּאַת שָׂדְךָ בְּקֻצְרֶךָ"</b> (ויקרא כג,כב) – על שעבר על האיסור, שהאיסור חל כשכילה את שדהו, בין שקרא שם פאה לפני שכילה, ובין שלא קרא שם פאה לפני שכילה<b>.</b>
במשנה שנינו: "אפילו תשעים ותשעה אומרים לחלק ואחד אומר לבוז - לזה שומעין, שאמר כהלכה. ובדלית ובדקל אינו כן, אפילו תשעים ותשעה אומרים לבוז ואחד אומר לחלק - לזה שומעין, שאמר כהלכה".
<br>מציעים שאלה: <b>התנו ביניהן?</b> – אם התנו כל העניים ביניהם לחלק את הפאה ובעל הבית אמר לבוז אותה, האם שומעים להם או שמא שומעים לבעל הבית?
<br>ופושטים את השאלה: <b>אפילו כן, אין שומעין לו</b> – אף על פי שבעל הבית אמר כהלכה, אין מקבלים את דברי בעל הבית שאמר לבוז אלא את דברי העניים שאמרו לחלק, שהעניים זכאים להתנות בהסכמת כולם בניגוד להלכה (כן פירש ב"שדה יהושע" בפירוש ראשון. - וכן בדלית ובדקל, אם התנו כל העניים ביניהם לבוז ובעל הבית אמר לחלק, אין שומעים לו)<b>.</b>
ומביאים ברייתא (בעניין דלית ודקל): <b>בעל הבית יחלק</b> (בכתב יד רומי: '<b>מ</b>חלק') <b>בידו</b> – לכל העניים בשווה את הפאה בדלית ובדקל<b>, שלא יראה לעני מודעתו</b> (מַכָּרוֹ, רֵעוֹ, חברוֹ) <b>וישליך לפניו</b> – הואיל ובעל הבית מוריד את הפאה, לא יניחנה לפני העניים שיחטפוה, שחוששים שמא יראה את חברו העני ויניחנה לפניו כדי שיחטוף הוא יותר ממה שיחטפו שאר העניים, אלא הוא צריך לחלק אותה להם ('מודעתו' - על פי לשון הכתוב: "הלא בועז מודעתנו" (רות ג,ב). בועז היה מודע של משפחת נעמי, ובשל כך זכתה רות ליחס מיוחד מצד בועז בלקיטת שיבולים בשדהו. משום כך נקטו כאן במילה זו)<b>.</b><br>
<br>ומציעים מקרה ואת הדין החל בו כפתיח לשאלה באותו עניין: <b>רבי שמואל בר אבודמא</b> (אמורא ארץ ישראלי בדור החמישי) <b>בעי</b> – שואל (מסתפק)<b>: כילה את שדהו</b> – אם בעל השדה קצר את כל שדהו ועשה את התבואה עומרים, ולא נתן פאה מן הקמה שקצר, <b>- את אמר:</b> – אתה אומר: <b>חזרה פיאה לעומרין</b> – חיוב פאה שחל על הקמה חל מעתה על העומרים, וצריך לתת פאה מן העומרים (כמו ששנו בתוספתא פאה א,ה). - ויש להציע שאלה: במקרה שבעל השדה נותן פאה מן העומרים, האם הוא מניח את הפאה לפני העניים והם בוזזים אותה כמו בפאה מן הקמה, או שמא הוא מחלק להם את הפאה כמו בפאה מן התלוש בדלית ובדקל?<b>.</b>
<br>ופושטים את השאלה: <b>אפילו כן, בעל הבית מחלק בידו</b> – אף על פי שחזרה פאה לעומרים, אין דינה לבוז כמו בקמה, אלא דינה לחלק<b>, שלא יראה לעני מודעתו וישליך לפניו.</b><br>• • •

Halakhah 2

<big><strong>משנה</strong></big><br><b>נטל</b> – אחד מן העניים, <b>מקצת הפיאה</b> – שתלש, <b>וזרק על השאר</b> – על הפיאה שנשארה מחוברת לקרקע, כדי להעלימה מעיניהם של עניים אחרים ולזכות בה, <b>- אין לו בה כלום</b> – בפאה שזרק עליה, אבל מה שתלש וכבר זכה בו לא הפסיד<b>.</b>
<br><b>נפל לו</b> – אחד מן העניים, <b>עליה</b> – על הפאה המחוברת לקרקע, כדי לזכות בה<b>, פרס טליתו עליה</b> – או שפרס בגדו העליון על הפאה המחוברת לקרקע, כדי לזכות בה, <b>- מעבירין</b> – שאר העניים, <b>אותו ממנה</b> – את העני מן הפאה שנפל עליה או שפרס טליתו עליה, ונוטלים ממנו את הפאה שרצה לזכות בה<b>.</b>
<br><b>וכן בלקט, וכן בעומר השכחה</b> – הדינים הללו נוהגים גם בלקט ובשכחה (לקט - שיבולים הנושרות בשעת הקצירה וזקוקות לליקוט. שכחה - עומר שנשכח בשדה בשעת הקציר)<b>.</b>
<big><strong>תלמוד</strong></big><br>מציעים ברייתא: <b>תני</b> – שונה [התנא] <b>בשם רבי מאיר</b> (גדול התנאים בדור הרביעי)<b>: קונסין בו</b> – בעני שנטל מקצת פאה וזרק על שאר הפאה, כדי לזכות בה, <b>ומוציאין ממנו את התלוש ואת המחובר</b> – נוטלים ממנו אף את הפאה התלושה שכבר לקט ולא רק את הפאה המחוברת שזרק עליה (משנתנו, שאינה מזכירה שמוציאים ממנו את התלוש, אינה כדעת רבי מאיר)<b>.</b>
<br>ומציעים שאלה: <b>עד כדון</b> – עד עכשיו, <b>- מזיד</b> – הדין לדעת רבי מאיר במקרה של מזיד ידוע, שאם זרק על השאר בכוונה לזכות בו - מוציאים ממנו גם את התלוש משום קנס<b>. אפילו שוגג?</b> – מה הדין לדעת רבי מאיר במקרה של שוגג? אם זרק על השאר שלא בכוונה לזכות בו - האם מוציאים ממנו גם את התלוש משום קנס? <b>ואפילו כריכות</b> (אגודות קטנות של שיבולים)<b>?</b> – ומה הדין לדעת רבי מאיר במקרה של כריכות? אם העני כרך וקשר במקצת השיבולים שלקט את השאר המחובר לקרקע ועשה אותו כריכות - האם מוציאים ממנו גם את התלוש משום קנס? (אין מענה לשאלה)<br><br><small>ב<b>תוספתא פאה</b> ב,א שנו: נטל מקצת פאה וזרק על השאר - אין לו בה כלום (בפאה המחוברת שזרק עליה). רבי מאיר אומר: קונסים אותו ונוטלים הימנו זו וזו.</small>
<b>קניין ארבע אמות בפאה, במציאה, במתנה, בגיטין, בקידושין ובחוב</b><br><small>כאן התחלת מקבילה בירושלמי גיטין ח,ג.</small>
<br><b>רבי שמעון בן לקיש</b> (מגדולי אמוראי ארץ ישראל בדור השני) אמר <b>בשם אבא כהן ברדליא</b> (אמורא ארץ ישראלי בדור הראשון, אולי מהיישוב ברדלא בסביבת בית שאן)<b>: אדם זָכֶה לחבירו במציאה</b> (לשון זה הוא אשגרה בטעות מהירושלמי להלן ד,ט, ושם נחלקו בזה אמוראים, ורבי שמעון בן לקיש אומר שאין אדם זכה לחבירו במציאה. בכתב יד רומי: 'אדם זוכה במציאה'. וצריך לומר כמו במקבילות וכמו שהגיהו רא"פ ו"פני משה" והגר"א: '<b>אדם זכה במציאה בתוך ארבע אמות</b>' – ארבע אמות הסמוכות לאדם קונות לו חפץ של הפקר הנמצא בהן, ואין אדם אחר רשאי לתפוס את אותו החפץ)<b>.</b>
<br>ומציעים מקור לקביעה: <b>מה טעמא?</b> – מה הטעם? (מה המקור בכתוב לקביעה שארבע אמות קונות?) <b>"וְהִנֵּה</b> (במסירה שלפנינו כאן ובמקבילה בבבא מציעא 'ואני' במקום 'והנה'. וכן הוא בקרובה קלירית לפורים, ראה "'ויאהב אומן' - קרובה קלירית לפורים בעיצוב מורחב", "תרביץ" סד, עמוד 511. ובמסירה שלפנינו במקבילה בגיטין ובכתב יד ספרדי במקבילה בבבא מציעא 'והנה') <b>בְעָנְיִי הֲכִינוֹתִי לְבֵית י'י זָהָב כִּכָּרִים מֵאָה אֶלֶף וְכֶסֶף אֶלֶף אֲלָפִים כִּכָּרִים וְלַנְּחֹשֶׁת וְלַבַּרְזֶל אֵין מִשְׁקָל כִּי לָרֹב הָיָה</b>, <b>וְעֵצִים וַאֲבָנִים הֲכִינוֹתִי</b>, <b>וַעֲלֵיהֶם תּוֹסִיף"</b> (דברי הימים א כב,יד) – (דוד אמר לשלמה בצוואתו על בניין המקדש:) אפילו בימים שהתעניתי בעינויים, הכנתי לבניין בית ה' זהב וכסף ונחושת וברזל ועצים ואבנים, ואם מה שהכנתי לא יספיק, תוסיף אתה את החסר. - כל הכסף והזהב הזה היה מהשלל הרב של המלחמות בימי דוד שהובא אליו, וקנה את הכול בארבע אמות שלו והקדישו<b>.</b><br><br><small>נראה שהירושלמי נסתמך כאן על אגדה עתיקה שהיתה רווחת ביניהם ולא הזכיר אותה מפני שהיתה ידועה להם, כרגיל בירושלמי. ואגדה זו נמצאת ב<b>מדרש זוטא - רות</b> ב,יג: "'והנה בעוניי הכינותי לבית ה' זהב כיכרים מאה אלף' וגו' (דברי הימים א כב,יד) - וכי עני מקדיש כל הכיכרים הללו של כסף ושל זהב? אלא ביום שהרג דוד את גלית הפלשתי, השליכו עליו בנות ישראל את כל הכסף והזהב הזה, והקדישו לבית המקדש". ומזה מוכיח הירושלמי שדוד קנה את הכול בארבע אמות שלו ("תלמודה של קיסרין", עמוד 42, הערה 56).</small>
ומציעים שאלה ותשובה: <b>רבי יונה</b> (מגדולי אמוראי ארץ ישראל בדור הרביעי) <b>אמר: רב הושעיא</b> (אמורא בדור השלישי) <b>בעי</b> – שואל (מקשה)<b>: מה נן קיימין?</b> – [ב]מה אנחנו עומדים (עוסקים)? (באיזה מקרה יש להעמיד את המסופר על דוד שקנה את כל הכסף והזהב בארבע אמות שלו והקדישם?) ויש להציע שתי אפשרויות שנדחות על סמך שיקולים מסברה: <b>אם בתוך ארבע אמות</b> – אם כל הכסף והזהב היו בתוך ארבע אמותיו של דוד וזכה בכולם לפני שהקדישם, <b>- עשיר הוא</b> – כיוון שזכה בכולם<b>!</b> – ולמה אמר על עצמו "בעוניי"? <b>אם בחוץ</b> (במקבילה בגיטין: 'חוץ') <b>לארבע אמות</b> – אם כל הכסף והזהב לא נכנסו לתוך ארבע אמותיו ולא זכה בכולם, <b>- ויש אדם מקדיש דבר שאינו שלו?!</b> (בתמיהה) – ואיך היה יכול להקדישם? - ויש להציע תשובה לשאלה: <b>וקיימנוה</b> (צריך לומר: '<b>וקיימונה</b>') – וקיימו (תירצו ויישבו) אותה, <b>במקדיש ראשון ראשון</b> – יש להעמיד את המסופר על דוד במקרה שכל דבר ודבר שהגיע לתוך ארבע אמותיו של דוד וזכה בו היה מקדיש אותו מיד, ולכן אמר על עצמו "בעוניי", כיוון שלא זכה בכל הכסף והזהב לפני שהקדישם, אלא זכה בכל פעם רק בדבר אחד לפני שהקדישו, ומשום כך לא היה עשיר<b>.</b>
<b>אמר רבי אבין</b> (מגדולי אמוראי ארץ ישראל בדור החמישי)<b>: מהו</b> – מה פירוש <b>"בְעָנְיִי"</b> (דברי הימים א כב,יד)<b>? שאין עשירות לפני</b> (במקבילה בגיטין: 'בפני') <b>מי שאמר והיה העולם</b> (כינוי לאלוהים) – אף על פי שזכה דוד בכל הכסף והזהב לפני שהקדישם, לא היה נחשב עשיר ביחס לה', שכן כל הכסף והזהב שבעולם הם של ה', ואף שהיה עשיר, אמר על עצמו "בעוניי" משום שהיה נחשב עני<b>. דבר אחר</b> (ביאור נוסף)<b>: "בְעָנְיִי" - בעינוי</b> (צריך לומר: '<b>בעינויי</b>', וכן הוא בכתב יד ספרדי במקבילה בבבא מציעא)<b>, שהיה מתענה ומקדיש סעודתו לשמים</b> – דוד היה מתענה ולא היה אוכל, והיה מקדיש לבניין המקדש את דמי סעודתו שלא היה אוכל, וחלק אחד של הכסף והזהב שהקדיש היה מדמי הסעודות הללו, וחלק אחר של הכסף והזהב שהקדיש היה ממה שזכה בו במלחמות בימיו כאמור לעיל, ואף שהיה עשיר, אמר על עצמו "בעוניי" משום התעניות שהתענה (לפי שני הביאורים שאמר רבי אבין, הכתוב בדברי הימים הוא עדיין מקור לקביעה שארבע אמות של אדם קונות לו, אך אין צורך להשיב על שאלת רב הושעיא 'במקדיש ראשון ראשון')<b>.</b>
מציעים קושיות ממקורות תנאיים כדי לפרוך את דברי רבי שמעון בן לקיש, ומתרצים את הקושיות בהצעת אוקימתות למקורות אלה.
<br><b>התיב</b> – השיב (הקשה) <b>רבי יעקב בר אידי</b> (אמורא ארץ ישראלי בדור השני והשלישי) <b>בשם</b> (צריך לומר כמו בנוסח רש"ס ובמקבילה בגיטין: '<b>קומי</b>' – לפני) <b>רבי שמעון בן לקיש: והתנינן:</b> – והרי שנינו (משנה בבא מציעא א,ד): <b>ראה את המציאה</b> – מונחת ברשות הרבים, <b>ונפל לו עליה</b> – כדי לזכות בה, ולא הגביה אותה<b>, ובא אחר והחזיק בה</b> – תפס אותה בידו והגביה אותה, <b>- זה שהחזיק בה זכה בה!</b> – ואם כדברי רבי שמעון בן לקיש לעיל שאדם זוכה במציאה בתוך ארבע אמותיו, מדוע לא זכה במציאה זה שנפל לו עליה? והרי היתה בתוך ארבע אמותיו!
<br><b>אמר ליה:</b> – אמר לו (רבי שמעון בן לקיש): <b>תיפתר</b> – תתפרש (המשנה), <b>בשלא אמר: יזכו לי ארבע אמות</b> (מגיה הוסיף במסירה שלפנינו 'שלי', כמו שהוא בכתב יד רומי) – יש להעמיד את המשנה במקרה שזה שנפל לו על המציאה אמר שאינו רוצה לזכות בה בקניין ארבע אמות, ולכן לא זכה בה<b>.</b>
<br>ועוד הקשה רבי יעקב בר אידי לפני רבי שמעון בן לקיש: <b>והתני</b> (צריך לומר: '<b>והתנינן</b>', כמו בכתב יד רומי ובנוסח רש"ס ובמקבילה בגיטין)<b>:</b> – והרי שנינו (משנה פאה ד,ג): <b>נפל לו עליה</b> – על הפאה<b>,</b> או ש<b>פירס טליתו עליה - מעבירין</b> – שאר העניים, <b>אותה</b> (צריך לומר: '<b>אותו</b>', כמו בכתב יד רומי ובמקבילה בגיטין, וכן הוא בנוסח המשנה) <b>ממנה</b> – את העני מן הפאה, ונוטלים ממנו את הפאה שרצה לזכות בה<b>!</b> – ואם כדברי רבי שמעון בן לקיש לעיל שאדם זוכה במציאה בתוך ארבע אמותיו, מדוע לא זכה בפאה זה שנפל לו עליה? והרי היתה בתוך ארבע אמותיו!
<br><b>אמר ליה:</b> – אמר לו (רבי שמעון בן לקיש): <b>עוד</b> (גם) <b>היא בשלא אמר: יזכו לי ארבע אמות</b> (מגיה הוסיף במסירה שלפנינו 'שלי', כמו שהוא בכתב יד רומי) – יש להעמיד גם את המשנה הזאת במקרה שזה שנפל לו על הפאה אמר שאינו רוצה לזכות בה בקניין ארבע אמות, ולכן לא זכה בה<b>.</b>
<br>ועוד הקשה רבי יעקב בר אידי לפני רבי שמעון בן לקיש: <b>והתני רבי חייא</b> (בדור המעבר שבין התנאים לאמוראים)<b>:</b> – והרי רבי חייא שונה (ברייתא): <b>שנים שהיו מתכתשין</b> (רבים, מתקוטטים) <b>על העומר</b> – וכל אחד רצה לזכות בו לעצמו בלבד, <b>ובא עני אחר וחטפו מלפניהן - זכה בו</b> – זה שחטפו<b>!</b> – ואם כדברי רבי שמעון בן לקיש לעיל שאדם זוכה במציאה בתוך ארבע אמותיו, מדוע לא זכו בעומר זה השניים שהיו רבים עליו? והרי היה בתוך ארבע אמותיהם!
<br><b>אמר ליה:</b> – אמר לו (רבי שמעון בן לקיש): <b>עוד</b> (גם) <b>היא בשלא אמר: יזכו לי ארבע אמות</b> (בנוסח רש"ס ובמקבילה בגיטין בלשון רבים: 'בשלא אמרו: יזכו לנו...') – יש להעמיד גם את הברייתא הזאת במקרה שהשניים אמרו שאינם רוצים לזכות בעומר זה בקניין ארבע אמות, ולכן לא זכו בו<b>.</b><br><br><small>ב<b>תוספתא פאה</b> ב,ב שנו: שני עניים שהיו מתכתשים על העומר (ולא זכו בו), ובא עני אחד ונטלו מאחוריהם - הרי זה זכה.<br><br>ב<b>משנה גיטין</b> ח,ב שנינו: היתה עומדת ברשות הרבים וזרקו (בעלה את הגט) לה, קרוב לה (סמוך לה, שזרקו לתוך ארבע אמותיה) - מגורשת (שארבע אמות של אדם קונות לו), קרוב לו - אינה מגורשת, מחצה למחצה - מגורשת ואינה מגורשת.</small>
<b>אמר רבי יסא</b> (רבי אסי, אמורא ארץ ישראלי בדור השלישי) <b>אמר רבי יוחנן</b> (גדול אמוראי ארץ ישראל בדור השני) (צריך לומר כמו בכתב יד רומי ובמקבילה בגיטין: '<b>רבי יסא בשם רבי יוחנן'</b>)<b>: זו בגיטין</b> – הלכה זו שארבע אמות של אדם קונות לו היא רק בגיטין, ולכן אם הבעל זרק את הגט קרוב לאישה, שהגיע לתוך ארבע אמותיה - זכתה בו והיא מגורשת<b>, מה שאין כן במתנה</b> – הלכה זו אינה במתנה, ולכן אם היה עומד ברשות הרבים וזרק לו חברו מתנה, אף אם המתנה הגיעה לתוך ארבע אמותיו - לא זכה בה<b>.</b><br>
<br>ומציינים שיש חידוש בשתי הדעות שנזכרו: <b>רובה דרבי יוחנן</b> – [ההלכה] של רבי יוחנן גדולה, <b>ורובה דרבי שמעון בן לקיש</b> – ו[ההלכה] של רבי שמעון בן לקיש גדולה (כלומר, ההלכה המפורשת של כל חכם היא בעלת חידוש גדול, וקול וחומר הוא לדבר הקטן ממנה)<b>.</b>
<br>ומפרטים את החידוש לפי כל דעה: <b>רובה דרבי יוחנן</b> (צריך לומר כגרסת רמב"ן בבבלי בבא מציעא י,א וריטב"א שם: '<b>דרבי שמעון בן לקיש</b>') – [ההלכה] של רבי שמעון בן לקיש גדולה, <b>- מה אם מציאה שאינו זוכה בה מדעת אחר</b> – אין צורך באדם אחר המזכה (מקנה) את המציאה למוצא אותה, אלא המוצא זוכה בה מדעתו, <b>- הרי הוא זוכה בה בתוך ארבע אמות</b> – כפי שאמר לעיל רבי שמעון בן לקיש בשם אבא כהן ברדליא<b>, מתנה שהוא זוכה בה מדעת אחר</b> – יש צורך באדם אחר המזכה (מקנה) את המתנה למקבל אותה, והוא הנותן אותה, <b>- לא כל שכן?!</b> (בתמיהה) – בוודאי ובוודאי שהוא זוכה בה בתוך ארבע אמות. - רבי שמעון בן לקיש נקט בדבריו מציאה כיוון שיש בה חידוש גדול שיש בה ההלכה שארבע אמות של אדם קונות לו, וכל שכן מתנה שאין בה חידוש גדול שיש בה ההלכה הזו.
<br><b>רובה דרבי שמעון בן לקיש</b> (צריך לומר כגרסת רמב"ן: '<b>דרבי יוחנן</b>') – [וההלכה] של רבי יוחנן גדולה, <b>- מה אם מתנה שאינו זוכה בה בתוך ארבע אמות - הרי הוא זוכה בה מדעת אחר</b> (צריך לומר כגרסת רמב"ן: '<b>מה אם מתנה שהוא זוכה בה מדעת אחר - אינו זוכה בה בתוך ארבע אמות</b>' – כפי שאמר לעיל רבי יסא בשם רבי יוחנן)<b>, מציאה שהוא זוכה בה בתוך ארבע אמות</b> (צריך לומר: '<b>מציאה שאינו זוכה בה מדעת אחר</b>') <b>- לא כל שכן?!</b> (בתמיהה) – בוודאי ובוודאי שאינו זוכה בה בתוך ארבע אמות. - רבי יוחנן נקט בדבריו מתנה כיוון שיש בה חידוש גדול שאין בה ההלכה שארבע אמות של אדם קונות לו, וכל שכן מציאה שאין בה חידוש גדול שאין בה ההלכה הזו (ב"קורבן העדה" בגיטין וב"מיכל המים" ורידב"ז גרסו כגרסת רמב"ן).
מציעים קושיות ממקורות תנאיים כדי לפרוך את דברי רבי יוחנן, ומתרצים את הקושיות.
<br><b>התיב</b> – השיב (הקשה) <b>רבי זעירא</b> (רבי זירא, מגדולי אמוראי ארץ ישראל בדור השלישי) <b>קומי</b> – לפני <b>רבי יסא: והתנינן:</b> – והרי שנינו (משנה גיטין ח,ג): <b>וכן לעניין הקידושין</b> – היתה עומדת ברשות הרבים וזרק לה כסף קידושיה, קרוב לה - מקודשת<b>!</b> – הרי שגם בקידושין יש ההלכה שארבע אמות של אדם קונות לו, שלא כדברי רבי יוחנן שרק בגיטין יש ההלכה הזו!
<br><b>אמר ליה:</b> – אמר לו (רבי יסא): <b>היא גיטין, היא קידושין</b> – דין קידושין כדין גיטין לדברים רבים, ולכן גם בקידושין יש ההלכה שארבע אמות של אדם קונות לו<b>.</b>
<br>ועוד הקשה רבי זעירא לפני רבי יסא: <b>והתנינן:</b> – והרי שנינו (משנה גיטין ח,ג): <b>וכן לעניין החוב</b> – כמו שהמשנה מפרשת: <b>אמר לו</b> – המלווה ללווה<b>:</b> "<b>זרוק לי חובי</b>" – המעות שאתה חייב לי<b>, וזרקו לו, קרוב למלווה - זכה הלווה</b> – אם נפלו המעות קרוב למלווה ואחר כך אבדו - פטור הלווה מלשלם<b>, קרוב ללווה - הלווה חייב</b> – אם נפלו המעות קרוב ללווה ואבדו - חייב הלווה לשלם<b>, מחצה למחצה - שניהם יחלוקו!</b> – הרי שגם בחוב יש ההלכה שארבע אמות של אדם קונות לו, שלא כדברי רבי יוחנן שרק בגיטין ובקידושין יש ההלכה הזו!
<br><b>אמר ליה:</b> – אמר לו (רבי יסא): <b>שכֵּן אם אמר ליה</b> (בכתב יד רומי ובמקבילה בגיטין: '<b>לו</b>') – המלווה ללווה<b>:</b> "<b>זרקיהו</b> – זרוק את המעות שאתה חייב לי<b>, לים</b> – ויאבדו<b>, ויהא</b> – החוב <b>מחול לך</b>" <b>- מחול לו</b> – משום שבזריקה לים מחל המלווה ללווה על החוב. ובדומה למקרה זה, אם אמר המלווה ללווה: "זרוק לי חובי", וזרקו - מחול לו, משום שבזריקה מחל המלווה ללווה על החוב, אך לא משום שארבע אמות של אדם קונות לו<b>.</b>
<br>ועוד הקשה רבי זעירא לפני רבי יסא: <b>מעתה</b> – אם הדברים שלפני כן נכונים (שאם אמר המלווה ללווה: זרוק לי, וזרקו - מחול לו), מתעורר קושי<b>, אפילו</b> זרקו <b>קרוב ללוה - זכה הלוה</b> – משום שבזריקה מחל המלווה ללווה על החוב, שהרי אמר לו: "זרוק לי חובי" סתם, ולא אמר לו שיזרוק אותו קרוב למלווה דווקא<b>, ותנינן:</b> – ושנינו (משנה גיטין ח,ג): זרקו <b>קרוב ללוה - הלוה חייב!</b> – הרי שאין זה משום שבזריקה מחל המלווה ללווה על החוב, אלא משום שגם בחוב יש ההלכה שארבע אמות של אדם קונות לו, שלא כדברי רבי יוחנן שרק בגיטין ובקידושין יש ההלכה הזו!
<br>אמר לו רבי יסא: <b>שכֵּן אם אמר ליה</b> (בכתב יד רומי ובמקבילה בגיטין: '<b>לו</b>') – המלווה ללווה<b>:</b> "<b>זרקיהו</b>" <b>- עד שייכנס לרשותי</b> (צריך לומר כמו במקבילה בגיטין: 'לרשות<b>ו</b>' - למקומו)<b>, ואדיין</b> (ועדיין) <b>לא נכנס ברשותו</b> (צריך לומר כמו בכתב יד רומי ובמקבילה בגיטין: '<b>ל</b>רשותו') – כשאמר המלווה ללווה: "זרוק לי חובי", היתה כוונתו של המלווה שיזרוק אותו לתוך ארבע אמותיו של המלווה, ולכן רק בזריקה לתוך ארבע אמותיו של המלווה מחל המלווה ללווה על החוב, אבל אם זרקו קרוב ללווה ולא נכנס לתוך ארבע אמותיו של המלווה - אינו מחול לו<b>.</b><br>
<br><b>אמר רבי אבהו</b> (אמורא ארץ ישראלי בדור השלישי)<b>: כל אילין תתובתה</b> – כל התשובות (הקושיות) האלה, <b>דהוה רבי זעירא מותיב קומי רבי יסא</b> – שהיה רבי זעירא משיב (מקשה) לפני רבי יסא (כדי לפרוך את דברי רבי יוחנן), (<b>ו</b>)<b>רבי שמעון בן לקיש מותיב קומי רבי יוחנן</b> – [היה] רבי שמעון בן לקיש משיב (מקשה) לפני רבי יוחנן, (צריך להוסיף כמו בכתב יד רומי ובמקבילה בגיטין: '<b>והוא</b>') <b>מקבל מיניה פתר</b> (צריך לומר כמו בנוסח רש"ס: '<b>ו</b>פתר') <b>ליה באילין</b> (צריך לומר כמו במקבילה בגיטין: '<b>כ</b>אילין') <b>פיתריא</b> – והוא (רבי יוחנן) מקבל ממנו (מסכים לרבי שמעון בן לקיש ולא דוחה אותו) ופותר (מפרש, מתרץ) לו כפתרונות האלה (כמו התירוצים שהיה רבי יסא מתרץ לרבי זעירא)<b>.</b><br><br><small>עד כאן המקבילה בירושלמי גיטין.<br>לסוגיית קניין ארבע אמות יש מקבילה בירושלמי בבא מציעא א,ד, אך היא איננה מקבילה מדויקת לשתי המקבילות בפאה ובגיטין, השונות ממנה במבנה שלהן ובפרטים נוספים.<br>בסוגיה זו יש סתמות בבבא מציעא שמפורשות בפאה ובגיטין בשם אמוראים:<br>א. בפאה ובגיטין: 'רבי יונה אמר: רב הושעיא בעי:', ובבבא מציעא בסתם.<br>ב. בפאה ובגיטין: 'התיב רבי יעקב בר אידי קומי רבי שמעון בן לקיש: ... אמר ליה:', ובבבא מציעא בסתם.<br>בבבא מציעא אין הקושיות שהקשה רבי זעירא לפני רבי יסא והתירוצים שתירץ לו רבי יסא, וכן אין המאמר של רבי אבהו.<br>בבבא מציעא מובאת דעתו של רבי יוחנן שבמציאה אין ההלכה שארבע אמות של אדם קונות לו. ובפאה ובגיטין מובאת על ידי רבי יסא דעתו של רבי יוחנן שהלכה זו היא בגיטין ולא במתנה, ודעתו במציאה נלמדת מדעתו במתנה. <br>נראה שמקורה של הסוגיה הפותחת בעניין מציאה הוא בבבא מציעא על המשנה שם, ומבבא מציעא הועתקה הסוגיה לפאה ולגיטין משום שהסוגיה מביאה את המשניות בפאה ובגיטין. הסוגיה בפאה ובגיטין שונה בעריכתה מהסוגיה שלפנינו בבבא מציעא, כי הסוגיה בפאה ובגיטין היא מעריכה שונה של הירושלמי נזיקין.<br><br>ב<b>בבלי בבא מציעא</b> י,א-ב אמרו: אמר רבי שמעון בן לקיש משום אבא כוהן ברדלא: ארבע אמות של אדם קונות לו בכל מקום. - תקינו רבנן (שאדם קונה בארבע אמותיו) דלא ניתו לאנצויי (כדי שלא יבואו בני אדם להתקוטט זה עם זה).<br>אמר אביי: מתיב רבי חייא בר יוסף (אמורא בדור השני) פיאה (ממסכת פאה). אמר רבא: מתיב רבי יעקב בר אידי נזיקין (ממסכת נזיקין).<br>אמר אביי: מתיב רבי חייא בר יוסף פיאה: נטל מקצת פיאה וזרק לו על השאר - אין לו בה כלום. נפל לו עליה, פרס טליתו עליה - מעבירים אותו הימנה, וכן בלקט, וכן בעומר שכחה (משנה פאה ד,ג). ואי אמרת: ארבע אמות של אדם קונות לו בכל מקום, ניקנו ליה ארבע אמות דידיה! - הכא במאי עסקינן, דלא אמר: איקני (בקניין ארבע אמות). - ואי תקון רבנן, כי לא אמר מאי הווי? (הלא היה צריך לקנות מתקנת חכמים!) - כיוון דנפל לו עליה, גלי דעתיה דבנפילה ניחא ליה דניקני, בארבע אמות לא ניחא ליה דניקני (וכיוון שהנפילה אינה מקנה לו, לכן לא קנה כלל).<br>אמר רבא: מתיב רבי יעקב בר אידי נזיקין: ראה את המציאה ונפל לו עליה, ובא אחר והחזיק בה - זה שהחזיק בה זכה בה (משנה בבא מציעא א,ד). ואי אמרת: ארבע אמות של אדם קונות לו בכל מקום, ליקנו ליה ארבע אמות דידיה! - הכא במאי עסקינן, דלא אמר: איקני. - ואי תקון רבנן, כי לא אמר מאי הווי? - כיוון דנפל לו עליה, גלי דעתיה דבנפילה ניחא ליה דליקני, בארבע אמות לא ניחא ליה דליקני.<br><br>בבבלי אמרו שקניין ארבע אמות הוא סוג קניין שתיקנו חכמים. ובירושלמי מובא מקור בכתוב לקניין זה.<br>הקושיה שבבבלי מביא אביי בשם רבי חייא בר יוסף אמורה בירושלמי מפי רבי יעקב בר אידי. הקושיה שבבבלי מביא רבא בשם רבי יעקב בר אידי אמורה גם בירושלמי מפי רבי יעקב בר אידי. בבבלי מוזכר בשתי הקושיות רק שם המקשה.<br><br>ב<b>בבלי גיטין</b> עח,ב אמרו: "וכן לעניין קידושין". - אמר רבי אסי אמר רבי יוחנן: לגיטין אמרו ולא לדבר אחר.<br>איתיביה רבי אבא לרבי אסי: וכן לעניין קידושין (משנה גיטין ח,ג)! - שאני התם, דכתיב: "ויצאה... והיתה" (השווה הכתוב דין קידושין ("והיתה") לדין גירושין ("ויצאה")).<br>איתיביה: וכן לעניין החוב: אמר לו: "זרוק לי חובי", וזרקו לו, קרוב למלווה - זכה הלווה, קרוב ללווה - הלווה חייב, מחצה על מחצה - שניהם יחלוקו (משנה גיטין ח,ג)! - הכא במאי עסקינן, דאמר ליה (המלווה ללווה): "זרוק לי חובי ותיפטר". - אי הכי, מאי למימרא? (מה צורך לומר דבר זה? והרי כיוון שהתנה, הכול הולך אחר התנאי!) - דאמר ליה: "זרוק לי חובי בתורת גיטין" (שיהא בו אותו דין הקיים בגט). - ואכתי מאי למימרא? - מהו דתימא: מצי אמר ליה: "משטה אני בך", קא משמע לן (שאם אמר שיזרוק לו בתורת גיטין, חל התנאי).<br><br>לפי הבבלי הקשה רבי אבא לרבי אסי את הקושיות על רבי יוחנן, ולפי הירושלמי הקשה רבי זירא לרבי אסי את הקושיות על רבי יוחנן.<br>בבבלי מנוסחת התשובה שבירושלמי 'היא גיטין, היא קידושין' במילים 'שאני התם, דכתיב: ויצאה והיתה'.<br><br>בבבלי גיטין סוגיה שיסודה ארץ ישראלי. אלא שמתחילת התשובה על הקושיה מהחוב התפתחה הסוגיה בבבלי גיטין בכיוון אחר וסטתה מצורתה המקורית בירושלמי. לפי הירושלמי דין חוב כדין גט וקידושין מהטעם "שכן אם אמר לו: זורקיהו לים..." ומי שאמר "זרוק לי חובי" כאילו אמר במפורש שאם יזרוק לו ויהיה קרוב למלווה - החוב מחול ללווה. וזה חידוש גדול, ואין כל מקום להקשות על זה "מאי למימרא?". אבל בבבלי תירצו שרק אם אמר לו במפורש "זרוק לי חובי ותיפטר" - החוב מחול ללווה והוא פטור מלשלם אם נפל קרוב למלווה. ועל כך הקשו "מאי למימרא?" אם אמר לו "ותיפטר". ותירצו שאמר לו: "זרוק לי חובי בתורת גיטין", והחידוש הוא שאינו יכול לומר לו "משטה אני בך" ("תורת ארץ ישראל בבבל", עמודים 230-231).</small><br>• • •

Halakhah 3

<big><strong>משנה</strong></big><br><b>פיאה אין קוצרין אותה</b> – העניים, <b>במגלות</b> (מגל - כלי המורכב מלהב מעוקל וידית קצרה ומשמש לקצירת תבואה)<b>, ואין עוקרין אותה בקרדומות</b> (קרדום - כלי המורכב מידית עץ וראש ממתכת, הצד האחד של הראש מחודד ומשמש לעידור, לניכוש ולחפירה, והצד השני להב רחב ומשמש לביקוע עצים, לעידור, לסיתות אבנים ולחיתוך. - העוקר תבואה בעזרת כלי עוקר את הצמח כולו)<b>, כדי שלא יכו איש את רעהו</b> – שלא יפגעו קשות ואף ימיתו זה את זה במגלות ובקרדומות שבידיהם, כשיבואו לבוז את הפאה ויהיו להוטים לזכות בפאה. לכן התירו לקטוף פאה רק בידיים<b>.</b>
<br><b>שלוש אבעיות ביום</b> – שלוש פעמים ביום מניחים בעלי הבתים את העניים לתלוש את הפאה בשדותיהם<b>: בשחר ובחצות ובמנחה</b> – בתשע שעות ומחצה של היום (שהוא במנחה קטנה. לא ייתכן שמדובר במנחה גדולה משום הקִרבה לזמן הקודם שהוא בחצות)<b>. רבן גמליאל</b> (ראש בית הדין ביבנה ותנא בדור השני) <b>אומר: לא אמרו</b> – החכמים שלושה זמנים הללו, <b>אלא כדי שלא יפחותו</b> – בעלי הבתים משלושת הזמנים<b>. רבי עקיבה</b> (תנא בדור השלישי, מגדולי התנאים) <b>אומר: לא אמרו אלא כדי שלא יוסיפו</b> – בעלי הבתים על שלושת הזמנים<b>.</b>
<br><b>של בית נמר</b> – אנשי בית נמר, והוא שם מקום (בעבר הירדן המזרחי או בגליל התחתון (ראה "משנת ארץ ישראל", מסכת פאה, עמודים 159-160)) או שהוא שם משפחה, <b>היו מלקיטין על החבל ונותנין פיאה מכל אומן</b> (רצועת שדה, שורה ישרה בשדה) <b>ואומן</b> – היו מותחים חבל בגבול הקמה, קוצרים אותו אומן, ומשהעבירו את החבל לאומן השני היו העניים לוקטים מהאומן הראשון. על ידי הגבלת הקמה בחבל מנעו את העניים מללקוט מן הקמה וצמצמו את אפשרויות ההפרעה לקוצרים. רוחבו של האומן היה קבוע בקירוב ("החקלאות בארץ ישראל בתקופת המשנה והתלמוד", עמוד 215)<b>.</b><br>• • •
<big><strong>תלמוד</strong></big><br><b>זמני לקיטת הפאה וטעמי נתינתה בסוף השדה</b><br>במשנה שנינו: "שלוש אבעיות ביום".
<br>שואלים: <b>מהו</b> – מה פירוש <b>אבעיות?</b>
<br>ומשיבים: <b>אכזן</b> (צריך לומר: '<b>אֲבַזָּן</b>', וכן הוא בפירוש ריבמ"ץ למשנתנו) – בזיזות, השחתות ('אבזן' היא צורת ריבוי של שם עצם במשקל אַקְטָלָה מן השורש בז"ז, אֲבַזָּה, שמשמעו 'בזיזה, ביעור'. לקיטת הפאה נקראת בזיזה, ראה משנה לעיל ד,א-ב: "לבוז" (ראה "מדקדוקי ירושלמי", "תרביץ" ו, עמודים 38-39). - בכתב יד רומי: 'אבין', והוא שיבוש מן 'אבזן')<b>,</b> ומציעים פסוק כסימוכין לפירוש המילה: <b>כמה דתימר</b> (צריך לומר כמו בכתב יד רומי: '<b>דתמר</b>' = דאת אמר)<b>:</b> – כמו שאתה אומר (כמו שנאמר בנבואה על חורבן ארץ אדום): <b>"אֵיךְ נֶחְפְּשׂוּ עֵשָׂו</b>, <b>נִבְעוּ מַצְפֻּנָיו</b>!<b>"</b> (עובדיה א,ו) – האויב הבא על אדום יחפש או יחשוף ויגלה או ישחית כל אוצרותיהם החבויים של בני אדום. - המילה "אבעיות" היא מהשורש בע"י כמו המילה "נבעו" ומשמעו השחתה וביזה (לפי הכתוב המקביל בירמיהו מט,י: "חָשַׂפְתִּי אֶת עֵשָׂו, גִּלֵּיתִי אֶת מִסְתָּרָיו", "נחפשו" = נחשפו בשיכול אותיות, ו"נבעו" = נתגלו, נחשפו. לפי השורש בע"י בארמית, "נבעו" = נחפשו, נתבקשו. אבל לפי הירושלמי כאן, "נבעו" = נשחתו, נבזזו)<b>.</b><br><br><small>המגיה במסירה שלפנינו תיקן את המילה הלא מובנת 'אכזן' ל'אמר רבי בון' (בעקבות הטעות בכתב יד רומי 'אבין' (אבון, בון)), אבל סימן את קו המחיקה יותר מדי כך שנמחקה גם המילה 'כמה', אבל תיקון זה קלקול הוא (הקדמה לתלמוד ירושלמי מהדורת האקדמיה ללשון העברית, עמוד מג, הערה 26).<br><br>השורש בע"י במשמע בע"ר מפתיע בנדירותו. בע"י מזדמן בנוסח קומראן ובנוסח שומרון לדין המבעה (דין ביעור השדה בשמות כב,ד). בספרות חז"ל מוזכר השורש בע"י בשני הקשרים. הוא מופיע במשנה בראש מסכת בבא קמא: "ארבעה אבות נזיקים: השור והבור והמבעה וההבער", ובמקורות המקבילים בספרות חז"ל. השם <b>מבעה</b> שבמשנה מקורו כנראה בנוסח "כי יבעה" בשמות כב,ד. השורש בע"י מופיע במשנה פאה ד,ה: "שלוש אבעיות ביום".<br>הקשרן של ההיקרויות מצביע על המשמע 'ליחוך, השחתה, ביעור וביזה', ואין בהן כל רמז למשמע 'חיפוש, בקשה'. בע"י 'רצה וביקש' הנפוץ בארמית ובע"י 'ליחך והשחית' העברי הם שני שורשים עצמאיים שווי אותיות אך שוני משמעות ("בע"ר ובע"י בעברית ובארמית", "מגילות" י, עמודים 149-161).</small>
במשנה שנינו: <b>"בשחר, בחצות ובמנחה".</b>
<br>מביאים ברייתא: <b>בשחר מפני המניקות</b> – הנשים העניות שמניקות את ילדיהן הקטנים סמוך לשחר ולאחר מכן ילדיהן ישנים והן פנויות ללקט פאה<b>, ובחצות מפני התינוקות</b> – העניים הקטנים שמאחרים לקום בבוקר ומגיעים לשדה רק בחצות היום<b>, ובמנחה מפני הנמושות</b> – העניים הזקנים שמגיעים לשדה רק במנחה<b>.</b>
במשנה שנינו: <b>"רבן (שמעון בן) גמליאל אומר: לא אמרו אלא כדי שלא יפחתו".</b>
<br><b>ואם רצה להוסיף - מוסיף</b> – בעל הבית רשאי להוסיף על שלושת הזמנים ולקבוע עוד זמנים אחרים לעניים שיבואו ליטול פאה<b>.</b><br>
<br>במשנה שנינו: <b>"רבי עקיבה אומר: לא אמרו אלא כדי שלא יוסיפו".</b>
<br><b>הא</b> (מילה זו נוספה במסירה שלפנינו על ידי מגיה כמו שהוא בכתב יד רומי) – אבל <b>אם רצה לפחות - אינו פוחת</b> – בעל הבית אינו רשאי לפחות משלושת הזמנים ולקבוע שלא יבואו העניים אלא פעמיים או פעם אחת ביום (הגר"א מחק את המילה 'אינו', וכן הוא בריבמ"ץ. גם בתלמוד הירושלמי במהדורת האקדמיה ללשון העברית סומנה מילה זו כיתירה)<b>.</b>
במשנה שנינו: <b>"של בית נמר היו מלקיטין אותה</b> (בנוסח המשנה אין מילה זו) <b>עם</b> (בנוסח המשנה: 'על') <b>החבל ונותנין פיאה מכל אומן ואומן".</b>
<br>מציעים ברייתא: <b>תני:</b> – שונה [התנא]: <b>אבא שאול</b> (תנא בדור השלישי והרביעי) <b>אומר: מזכירין אותן</b> – את אנשי בית נמר, <b>לגנאי ומזכירין אותן לשבח</b> – כמפורש להלן<b>. מזכירין אותן לגניי, שהיו נותנין פיאה אחד ממאה</b> – והרי שנינו שלא יפחות פאה מאחד משישים בשדה (על ידי סימון האומנים בחבלים היה הקציר שיטתי מאוד, ורק כמות זעומה של שיבולים שבגבול האומנים נשארה בלתי קצורה ונתנוה כפאה ("החקלאות בארץ ישראל בתקופת המשנה והתלמוד", עמוד 215)<b>, ומזכירין אותן לשבח, שהיו מלקיטין אותן</b> (בכתב יד רומי אין מילה זו) <b>עם החבל ונותנין פיאה מכל אומן ואומן</b> – ועל ידי כך היתה פאה מזומנת לעניים בכל שעה שהיו באים לשדה, ולא היו נאלצים להמתין לשעות הקבועות ללקיטת הפאה או עד לסיום הקצירה בשדה כולה<b>.</b>
ומציעים ברייתא המיוחסת לחכם נקוב שֵׁם: <b>תני</b> – שונה [התנא] <b>בשם רבי שמעון</b> (בן יוחאי, תנא בדור הרביעי)<b>: מפני חמשה דברים</b> (צריך להוסיף: '<b>אמרו</b>', כמו בכתב יד רומי) <b>לא יתן אדם פיאה אלא בסוף שדהו</b> – ולא באיזה מקום בשדהו שירצה<b>: מפני גזל עניים, ומפני ביטול עניים, ומפני הרמאין, ומפני מראית העין</b> – הברייתא מפרשת להלן את הדברים האלה<b>, ומשום שאמרה תורה: "לֹא תְכַלֶּה פְּאַת שָׂדְךָ"</b> (ויקרא יט,ט) – אתם אסורים לקצור את קצה שדכם לגמרי עד שלא יישאר ממנה כלום. ומכאן משמע שאדם צריך להניח פאה בסוף הקצירה בקצה שדהו<b>.</b>
<br><b>מפני גזל עניים - כיצד? שלא יראה אדם</b> – בעל השדה, <b>את השעה פנויה</b> (צריך לומר כמו בכתב יד רומי: 'שעה פנויה', בלי 'את ה-') – שעה שאין עניים בשדה, וייתן פאה באותה שעה, <b>ויאמר לקרובו עני:</b> "<b>בוא וטול לך את הפיאה</b>" – ועל ידי כך יגזול את שאר העניים<b>.</b>
<br><b>מפני ביטול עניים - כיצד? שלא יהו עניים יושבין ומשמרין</b> (ממתינים) <b>כל היום ואומרים:</b> "<b>עכשיו הוא נותן פיאה, עכשיו</b> הוא <b>נותן פיאה</b>" – משום שאינם יודעים מתי בעל השדה נותן פאה בשדהו, ועל ידי כך יבטלו את זמנם (כפילות הביטוי 'עכשיו הוא נותן' מבטאת את הציפייה המתמשכת של העניים בהמתנה לבעל השדה שייתן פאה)<b>, אלא</b> – כיוון שאמרו חכמים שלא ייתן אדם פאה אלא בסוף שדהו, <b>ילכו</b> – העניים, <b>וילקטו</b> – פאה, <b>בשדה אחרת</b>, <b>ויבואו</b> – ללקט פאה בשדה זו, <b>בשעת הכילוי</b> – בשעת סוף הקצירה, כשבעל השדה נותן פאה<b>.</b>
<br><b>מפני הרמאין - כיצד? שלא יאמר</b> (צריך להוסיף: '<b>אדם</b>', כמו בכתב יד רומי) – בעל השדה<b>:</b> "<b>כבר נתתי</b>"<b>, ויהא בורר את היפה ומוציא את הרע</b> – יש רמאים שלא ייתנו כלל פאה ויאמרו שכבר נתנו, ואי אפשר לברר את הדבר, אבל כיוון שאמרו חכמים שלא ייתן אדם פאה אלא בסוף שדהו, אם לא ייתן פאה ויאמר שכבר נתן, אפשר לברר את הדבר. ויש רמאים שיבחרו את החלק הטוב שבשדה לעצמם ויניחו את החלק הרע פאה לעניים (זהו טעם למה צריך להניח פאה בסוף הקצירה בקצה השדה, שאם יוכל להניח בסוף הקצירה בכל מקום שירצה, יקצור מקודם את היפה ויניחנו לעצמו, וישאיר לעניים רק את הרע, ולפיכך חייבוהו לתת במקום אחד בקצה שדהו ("תוספתא כפשוטה"))<b>.</b>
<br><b>מפני מראית העין</b> (מה שעין הבריות רואה) <b>- כיצד? שלא יהו העוברים והשבים</b> – שאינם רואים פאה בשדה, ואינם יודעים שכבר נטלו העניים את הפאה, <b>אומרים:</b> "<b>ראו היאך</b> (איך) <b>קצר איש פלוני שדהו ולא הניח פיאה לעניים</b>" – לכן, כדי שלא יחשדו בבעל השדה שלא הניח פאה בשדהו, אמרו חכמים שלא ייתן אדם פאה אלא בסוף שדהו, וכשהעוברים והשבים אינם רואים פאה בסוף השדה, הם סוברים שכבר נטלו העניים את הפאה<b>.</b>
<br><b>ומשום שאמרה תורה: "לֹא תְכַלֶּה פְּאַת שָׂדְךָ"</b> (ויקרא יט,ט)<b>.</b><br><br><small>ב<b>תוספתא פאה</b> א,ו שנו: אמר רבי שמעון: מפני ארבעה דברים (בכתב יד אחד נוסף 'אמרה תורה') לא ייתן אדם פיאה אלא בסוף שדהו: מפני גזל העניים, ומפני ביטול / בֵּטֶל העניים, ומפני מראית העין, ומפני הרמאים. מפני גזל העניים - כיצד? שלא יראה שעה שאין שם אדם ויאמר לעני מודעתו (קרובו): "בוא וטול לך פיאה זו". ומפני ביטול / בטל העניים - כיצד? שלא יהו עניים יושבים ומשמרים כל היום ואומרים: "עכשיו הוא נותן פיאה, עכשיו הוא נותן פיאה", אלא מתוך שנותנה בסוף הולך ועושה מלאכתו ובא ונוטלה באחרונה. ומפני מראית העין - כיצד? שלא יהו עוברים ושבים אומרים: "ראו היאך פלוני קצר את שדהו ולא הניח ממנו פיאה", שכך כתוב בתורה / שהרי אמרה תורה: "לא תכלה פאת שדך" וגו' (ויקרא יט,ט). ומפני הרמאים - כיצד? שלא יאמרו: "כבר נתננו". דבר אחר: שלא יניח את היפה וייתן מן הרע.<br><br>ב<b>ספרא</b> "קדושים" פרשה א נאמר: וכן היה רבי שמעון אומר בשביל ארבעה דברים אמרו: לא ייתן אדם פיאה אלא בסוף שדהו: מפני גזל עניים, ומפני ביטול / בטל עניים, ומפני מראית העין, ומשום שאמרה תורה: "לא תכלה פאת שדך". מפני גזל עניים - כיצד? שלא יראה אדם שעה פנויה ויאמר לקרובו העני: "בוא וטול לך את הפיאה". מפני ביטול / בטל עניים - כיצד? שלא יהו העניים יושבים ומשמרים כל היום ואומרים: "עכשיו הוא נותן פיאה, עכשיו הוא נותן פיאה", אלא ילכו וילקטו בשדה אחרת ויבואו בשעת הכילוי. מפני מראית העין - כיצד? שלא יהו העוברים והשבים אומרים "ראו היאך קצר איש פלוני את שדהו ולא הניח פיאה לעניים". ומשום שאמרה תורה: "לא תכלה פאת שדך".<br><br>ב<b>בבלי שבת</b> כג,א-ב אמרו: תניא: אמר רבי שמעון: בשביל ארבעה דברים אמרה תורה: יניח אדם פיאה בסוף שדהו: מפני גזל עניים, ומפני ביטול עניים, ומפני החשד, ומשום "לא תכלה". מפני גזל עניים - שלא יראה בעל הבית שעה פנויה, ויאמר לקרובו עני: הרי זו פיאה. ומפני ביטול עניים - שלא יהו עניים יושבים ומשמרים: "עכשיו מניח בעל הבית פיאה, עכשיו מניח בעל הבית פיאה". ומפני חשד - שלא יהיו עוברים ושבים אומרים: תבוא מארה לפלוני שלא הניח פיאה בשדהו. ומשום "לא תכלה".</small>
<br>אטו כולהו לאו משום "לא תכלה" נינהו? (הרי הטעמים האלה באו להסביר מדוע אמרה תורה "לא תכלה", ואין לכלול את "משום 'לא תכלה'" כאחד מן הטעמים!) - אלא אמר רבא: מפני הרמאים (<small>רבא מגיה את הברייתא ומתקן "מפני הרמאים" במקום "משום 'לא תכלה'"</small>).<br><br><small>הברייתא בירושלמי היא הרכבת נוסחי הספרא והתוספתא, ולפיכך גרסו בה 'מפני חמישה דברים'.<br>לפי התוספתא לא הובא הפסוק "לא תכלה" אלא בפי העוברים והשבים שיאמרו שבעל הבית עבר עליו. אבל בספרא ובירושלמי ובבבלי הגרסה: "ומשום שאמרה תורה: לא תכלה", וזהו טעם נוסף, ולפיכך מנו בירושלמי חמישה דברים ("תוספתא כפשוטה", זרעים א, עמודים 130-131).<br><br>בספרא הגרסה בראש הברייתא היא: "בשביל ארבעה דברים אמרו (החכמים): לא ייתן אדם פיאה אלא בסוף שדהו" וכו'. ואילו בתוספתא נאמר אומנם בראש הברייתא כמו שאמרו בבבלי: "אמרה תורה", אלא שבסוף נאמר שם "ומפני הרמאים" במקום "ומשום לא תכלה" שבבבלי. לשתיהן, לספרא ולתוספתא, אין מקום לקושיית הבבלי. בתוספתא אין "ומשום לא תכלה", ואת הספרא יש לפרש, שמשום שאמרה תורה: "לא תכלה פאת שדך לקצור", הצריכו החכמים להניח פיאה בסוף שדהו.<br>הקושיה היא רק לגרסת הבבלי, וגרסתו מורכבת משתי גרסאות מנוגדות, מגרסות הספרא והתוספתא. הרישא "אמרה תורה" באה מגרסת הברייתא שבתוספתא, והסיפא "ומשום לא תכלה" מגרסת הברייתא שבספרא. בצורה זו אין להולמה כלל, ובא רבא ותיקנה, כמו שהיא בתוספתא, שצריך לומר "ומפני הרמאים" במקום "ומשום לא תכלה".<br>גם הברייתא בירושלמי מורכבת מן הגרסאות המנוגדות שבספרא ובתוספתא, אלא שלא כמו הבבלי אינה סותרת את עצמה. היא עיבדה ושינתה את המקורות, צירפה יחד את הטעם "מפני הרמאים" שבתוספתא עם הטעם "משום שאמרה תורה: לא תכלה פאת שדך" שבספרא, וציטטה את רבי שמעון שאמר: "מפני חמישה דברים לא ייתן אדם פיאה אלא בסוף שדהו" וכו' ("מקורות ומסורות", מועד א, עמוד עא).</small><br>• • •

Halakhah 4

<big><strong>משנה</strong></big><br><b>נכרי שקצר את שדהו ואחר כך נתגייר - פטור מן הלקט ומן השכחה ומן הפיאה</b> – לפי שגוי אינו בכלל "ובקוצרכם" (ויקרא יט,ט) שכתוב בלקט ובפאה, ואינו בכלל "קצירך" (דברים כד,יט) שכתוב בשכחה<b>. רבי יהודה</b> (בר אלעאי, מגדולי התנאים בדור הרביעי) <b>מחייב בשכחה, שאין השכחה אלא בשעת העימור</b> – בשעה שאוסף את העומרים לעשות מהם גדיש (משנה להלן ה,ח), וכיוון שכבר נתגייר בשעת העימור, לכן אם שכח עומר בשדהו - חייב להניחו לעניים<b>.</b>
<big><strong>תלמוד</strong></big><br><b>שכחה בגוי שקצר והתגייר ופאה בשותפות עם גוי</b><br>מקשים: <b>יאות אמר רבי יודה</b> – יפה אומר רבי יהודה (דבריו מובנים, שיטתו נראית נכונה, שגוי שקצר את שדהו והתגייר חייב בשכחה בשעת העימור)<b>.</b> אבל <b>מה טעמון דרבנ</b>י<b>ן?</b> – [ו]מה טעמם של החכמים? (מה טעמו של התנא הראשון במשנה החלוק על רבי יהודה, שגוי שקצר את שדהו והתגייר פטור מן השכחה בשעת העימור?)
<br>ומתרצים בהצעת פסוק עם דרשתו: <b>רבי יוסי</b> (מגדולי אמוראי ארץ ישראל בדור הרביעי) אמר <b>בשם רב</b> (אמורא בבלי בדור הראשון, מגדולי האמוראים)<b>; רבי חזקיה</b> (אמורא ארץ ישראלי בדור הרביעי) אמר בשם <b>רב יהודה</b> (מגדולי אמוראי בבל בדור השני) שאמר <b>בשם שמואל</b> (מגדולי אמוראי בבל בדור הראשון)<b>: כתוב</b> – במתנות עניים<b>: "</b>כִּי תִקְצֹר קְצִירְךָ בְשָׂדֶךָ <b>וְשָׁכַחְתָּ עֹמֶר בַּשָּׂדֶה</b>, לֹא תָשׁוּב לְקַחְתּוֹ<b>"</b> (דברים כד,יט) – אם אחרי קצירת התבואה תשכח עומר בשדה ולא תביא אותו אל הגורן, אסור לחזור לקחת אותו, אלא יש להשאיר אותו בשדה כדי שיוכל עני לקחת אותו; ויש לדרוש מן הכתוב: <b>- ושכחת קמה</b> (ר"ש וריבמ"ץ גורסים: 'זו שכחת קמה'. אבל ייתכן שוי"ו זו היא וי"ו הפירוש (הקדמה לתלמוד ירושלמי מהדורת האקדמיה ללשון העברית, עמוד מג, הערה 28). - הגרסה בהבאת הירושלמי ברא"ש וברשב"א: 'כתוב: "וְשָׁכַחְתָּ" - קמה, "וְשָׁכַחְתָּ" - עומר' (כך נראה שיש לקרוא), ובנוסח רש"ס: '"ושכחת עומר בשדה"- וְשָׁכַחְתָּ" - עומר, "וְשָׁכַחְתָּ" - קמה') – גם קמה שנשכחה דינה כעומר שנשכח, שיש להניחה לעניים (המילה "בשדך" מיותרת, שהיה די לכתוב "כי תקצור קצירך ושכחת עומר בשדה", ולכן דורשים שהמילה "ושכחת" מוסבת גם אל האמור לפניה: "כי תקצור קצירך בשדך ושכחת", כלומר, שתשכח מלקצור, ומכאן שגם אם שכח מלקצור קמה הוא בכלל שכחה. - גם בבבלי סוטה מה,א למדו מכתוב זה שכחת קמה)<b>.</b> והואיל והכתוב מדבר בשכחת עומר וגם בשכחת קמה, יש לנו להשוות את שני הדברים: <b>את שיש לו שכחת קמה - יש לו שכחת עמרין</b> – מי שחייב בשכחת קמה, אף בשכחת עומר הוא חייב<b>,</b> אבל <b>את שאין לו שכחת קמה - אין לו שכחת עמרין</b> – גר זה שלא נתחייב בשכחת קמה, שהרי בשעת הקצירה היה עדיין גוי, אף בשכחת עומר אינו חייב. זה טעמו של התנא הראשון במשנה, שגוי שקצר את שדהו והתגייר פטור מן השכחה בשעת העימור<b>.</b>
ומביאים ברייתא: <b>ישראל וגוי שהיו שותפין בקמה, חלקו של ישראל - חייב</b> – בפאה<b>, וחלקו של גוי - פטור</b> – מן הפאה<b>.</b>
<br>ומציינים: <b>רבי חזקיה</b> אמר <b>בשם רב</b>י <b>ירמיה</b> (מגדולי אמוראי ארץ ישראל בדור השלישי והרביעי)<b>: במחלוקת</b> – שותפות עם גוי בעניין פאה שנויה במחלוקת תנאים, והדין שבברייתא אינו לדברי הכול אלא רק לפי התנא הראשון בברייתא שבתוספתא. אבל לפי רבי שמעון בברייתא שבתוספתא, אף חלקו של ישראל פטור מן הפאה (מחלוקת דומה יש בתוספתא להלן ג,יב בעניין עוללות בכרם)<b>.</b><br><br><small>ב<b>תוספתא פאה</b> ב,ט שנו: ישראל וגוי שהיו שותפים בקמה, חלקו של ישראל - חייב, וחלקו של גוי - פטור. רבי שמעון אומר: ישראל וגוי שהיו שותפים בקמה - פטור מן הפיאה.<br><br>ב<b>ספרא</b> "קדושים" פרשה א נאמר: רבי שמעון בן יהודה אומר משום רבי שמעון: "שדך" ולא שותף עם הגוי.<br><br>גם בבבלי חולין קלה,ב מיעטו שותפות עם גוי בעניין פאה מ"שדך".</small><br>• • •

Halakhah 5

<big><strong>משנה</strong></big><br><b>הקדיש קמה ופדה קמה</b> – כשהיא עדיין קמה, לפני הקצירה, <b>- חייב</b> – בלקט ובשכחה ובפאה, שבשעת הקצירה לא היתה של הקדש. אבל קמת הקדש פטורה, לפי שאין הקדש בכלל "ובקוצרכם", "קצירך"<b>,</b> הקדיש <b>עמרים ופדה עמרים</b> – אחרי העימור, <b>- חייב</b> – בלקט ובשכחה ובפאה, שבשעת הקצירה ובשעת העימור לא היו של הקדש<b>,</b> הקדיש <b>קמה ופדה עמרים - פטורה, שבשעת חובתה היתה פטורה</b> – שבשעת הקצירה היתה הקמה של הקדש, ואף בשעת העימור היו העומרים של הקדש<b>.</b>
<br><b>כיוצא בו</b> (כדומה לו, כמוהו)<b>, המקדיש פירותיו עד שלא באו לעונת המעשרות</b> – קודם שבאו לשעה שחלה עליהם חובת תרומה ומעשר, <b>ופדיין</b> – קודם שבאו לעונת המעשרות, <b>- חייבין,</b> הקדישם <b>משבאו לעונת מעשרות ופדיין - חייבין, הקדישן עד שלא נגמרו</b> – מלאכתם למעשר, <b>וגמרן הגיזבר</b> – של ההקדש, <b>ואחר כך פדיין - פטורין, שבשעת חובתן היו פטורין.</b><br>• • •
<big><strong>תלמוד</strong></big><br><b>מעשרות בפירות שהקדישם ופדאם</b><br><small>ב<b>משנה חלה</b> ג,ג שנינו: הקדישה (האישה) עיסתה עד שלא גילגלה (את העיסה) ופדייתה (ואחר כך גלגלה (לאחר הלישה מגלגלים את העיסה, והגלגול הוא גמר הלישה)) - חייבת, הקדישתה משגילגלה ופדייתה - חייבת (שבשעת הגלגול היתה העיסה של הדיוט), הקדישתה עד שלא גילגלה וגילגלה הגיזבר ואחר כך פדייתה - פטורה, שבשעת חובתה (בשעת הגלגול) היתה פטורה (שהיתה של הקדש).<br>ו<b>שם</b> ג,ד שנינו: כיוצא בו, המקדיש פירותיו עד שלא באו לעונת המעשרות ופדיין - חייבין, משבאו לעונת המעשרות ופדיין - חייבין, הקדישן עד שלא נגמרו וגמרן הגיזבר ואחר כך פדיין - פטורין, שבשעת חובתן היו פטורין.<br>כאן התחלת מקבילה בירושלמי חלה ג,ד.</small>
<br>מציעים קושיה: <b>ולמה תניתה</b> (במקבילה: 'תנינתה' - שנינו אותה) <b>תרין זימנין?</b> – ולמה שנה אותה [התנא] שתי פעמים? (למה נשנתה ההלכה של "המקדיש פירותיו..." פעמיים, אחת במשנה פאה ד,ח ואחת במשנה חלה ג,ד?)
<br>ומתרצים: <b>רבי יונה</b> (מגדולי אמוראי ארץ ישראל בדור הרביעי. - במקבילה: 'רבי חונה') אמר בשם <b>רבי חייה</b> (בר אבא, אמורא ארץ ישראלי בדור השלישי) שאמר בשם <b>רבי יהושע בן לוי</b> (אמורא ארץ ישראלי בדור הראשון) שאמר <b>בשם בר פדיה</b> (רבי יהודה בר פדיה (בר פדא), אמורא ארץ ישראלי בדור הראשון)<b>: אחת למירוח ואחת לשליש</b> – החכמים קבעו בפירות (כלל יבול השדה, כולל פירות האילן וגידולי שדה) שני זמנים לעניין חיובם במעשרות (ראה מסכת מעשרות פרק א): הזמן הראשון הוא תחילת הבשלתם בעודם במחובר, שהוא בתבואה משהביאה שליש גידולה, ומהזמן הזה אסור לאכול ממנה אכילת קבע עד שיפריש ממנה תרומה ומעשר, אבל מותר לאכול ממנה אכילת עראי מבלי לעשר. והזמן השני הוא גמר מלאכתם למעשרות, שהוא בתבואה לאחר מירוח הכרי בגורן, ומהזמן הזה אסור לאכול ממנה אפילו אכילת ארעי עד שיפריש ממנה תרומה ומעשר. - הלכה אחת של "המקדיש פירותיו..." עוסקת בעניין הזמן הראשון, ועונת המעשרות האמורה בה היא תחילת הבשלתם של הפירות שהוא בתבואה הבאת שליש, ובאה הלכה זו ללמד, שתבואה שהוקדשה ונפדתה קודם שהביאה שליש או שהוקדשה לאחר שהביאה שליש ונפדתה - חייבת במעשרות, אבל אם הוקדשה לפני שהביאה שליש והביאה שליש כשהיתה בידי גזבר ההקדש ואחר כך נפדתה - פטורה ממעשרות. וההלכה השנייה של "המקדיש פירותיו..." עוסקת בעניין הזמן השני, ועונת המעשרות האמורה בה היא גמר מלאכתם של הפירות למעשרות שהוא בתבואה מירוח, ובאה הלכה זו ללמד, שתבואה שהוקדשה ונפדתה קודם מירוח או שהוקדשה לאחר מירוח ונפדתה - חייבת במעשרות, אבל אם הוקדשה לפני מירוח ומירחה גזבר ההקדש ואחר כך נפדתה - פטורה ממעשרות. לכן נשנתה ההלכה של "המקדיש פירותיו..." פעמיים, אחת בפאה ואחת בחלה (הלשון "עונת המעשרות" שבתחילת שתי ההלכות הוא בכל מקום הזמן הראשון, והלשון "...עד שלא נגמרו, וגמרן..." שבסוף שתי ההלכות מובנו גמר מלאכתם למעשרות שהוא הזמן השני. לכן יש קושי לפרש שהלכה אחת עוסקת בעניין הזמן הראשון והלכה שנייה עוסקת בעניין הזמן השני, וכבר התקשו בכך מפרשי המשנה)<b>.</b><br>
<br><b>רבי יוסי</b> (מגדולי אמוראי ארץ ישראל בדור הרביעי) <b>אמר: רבי בא</b> (רבי אבא, אמורא בדור השלישי) <b>וחבריא</b> – רבי בא והחברים (אין מדובר במחלוקת ממש, אלא הם משלימים זה את זה)<b>. חבריא אמרי</b> (צריך לומר: '<b>אמרין</b>', כמו בכתב יד רומי ובמקבילה)<b>:</b> – החברים אומרים: <b>אחת למירוח ואחת לשליש</b> – כאמור לעיל, אלא שלא אמרו החברים בפירוש איזו הלכה של "המקדיש פירותיו..." עוסקת בעניין הזמן השני שהוא מירוח, ואיזו הלכה של "המקדיש פירותיו..." עוסקת בעניין הזמן הראשון שהוא הבאת שליש<b>. רבי בא מפרש</b> – אומר בפירוש<b>: בחלה למירוח ובפיאה בשליש</b> (צריך לומר: '<b>לשליש</b>', כמו בכתב יד רומי ובמקבילה) – ההלכה של "המקדיש פירותיו..." שבמסכת חלה עוסקת בעניין הזמן השני שהוא מירוח, וההלכה של "המקדיש פירותיו..." שבמסכת פאה עוסקת בעניין הזמן הראשון שהוא הבאת שליש<b>.</b>
וקובעים: <b>מתניתא דרבי עקיבה</b> (תנא בדור השלישי, מגדולי התנאים) – המשנה [היא] של רבי עקיבה (המשנה הסתמית של "המקדיש פירותיו..." שבמסכת פאה תואמת לשיטתו של רבי עקיבה)<b>,</b> ומציעים את תוכן שיטתו של רבי עקיבה: <b>דרבי עקיבה אמר</b> – אומר<b>: אחר שליש הראשון את</b> (אתה) <b>מהלך</b> – בעניין עונת המעשרות הולכים לפי מי שברשותו הביאה התבואה שליש ראשון, שאם הביאה שליש ברשותו של החייב במעשרות ואחר כך היתה ברשותו של הפטור ממעשרות - חייבת במעשרות, ואם הביאה שליש ברשותו של הפטור ממעשרות ואחר כך היתה ברשותו של החייב במעשרות - פטורה ממעשרות. ולכן, אם הוקדשה התבואה לפני שהביאה שליש והביאה שליש כשהיתה בידי גזבר ההקדש ואחר כך נפדתה - פטורה ממעשרות<b>.</b>
<br>ומציעים מקור לדבריו של רבי עקיבה: <b>דאיתפלגון</b> – שנחלקו (תנאים בברייתא)<b>: שדה שהביאה שליש לפני גוי ולקחה ממנו ישראל</b> – אם קנה ישראל מגוי שדה ובה פירות שהגיעו לעונת המעשרות, כגון תבואה שהביאה שליש, <b>- רבי עקיבה אומר:</b> (צריך להוסיף כמו במקבילה: '<b>התוספת -</b>') <b>פטור</b> – רבי עקיבה סבור, ששני השלישים שגדלו ברשות ישראל עד לגורנם למעשרות - פטורים ממעשרות, שהם נגררים אחרי השליש הראשון שהיה ברשות גוי, שעיקר גדילת התבואה הוא מן הנביטה ועד לסיום השליש הראשון<b>, וחכמים אומרים: בתוספת</b> (צריך לומר כמו במקבילה: '<b>התוספת</b>') <b>- חייב</b> – החכמים חולקים על רבי עקיבה וסבורים, ששני השלישים שגדלו ברשות ישראל - חייבים במעשרות, שעיקר יצירת הזרע נעשתה לאחר השליש הראשון. הרי שאם הוקדשה התבואה לפני שהביאה שליש והביאה שליש כשהיתה בידי גזבר ההקדש ואחר כך נפדתה, לדעת רבי עקיבה כל התבואה פטורה ממעשרות, ולדעת החכמים רק השליש הראשון שגדל ברשות ההקדש פטור ממעשרות (ברייתא זו מובאת בירושלמי מעשרות ה,ה. מחלוקת דומה בין רבי עקיבה והחכמים בעניין ישראל שלקח שדה מגוי בסוריא יש בתוספתא מעשרות ג,יד ובבבלי חולין קלו,א, אלא שבבבלי הדעות מהופכות. - כאן הוצעה מחלוקת תנאים, אף שרק דעה אחת במחלוקת שייכת לעניין, מפני שדעה זו נמסרה בבית המדרש עם הדעה החולקת עליה ("הטרמינולוגיה של הירושלמי", עמוד 112))<b>.</b>
<br>ושואלים: <b>מיי כדון?</b> – מה היא עכשיו? (עכשיו שנחלקו תנאים, האם המשנה תואמת רק את שיטתו של רבי עקיבה, או שמא היא תואמת גם את שיטתם של החכמים?)
<br>ומשיבים בהצעת שתי אפשרויות פרשניות: <b>תיפתר</b> – תתפרש (המשנה), (צריך להוסיף כמו במקבילה: '<b>או</b>') <b>כרבי עקיבה במירוח</b> (יש למחוק מילה זו. ובמקבילה 'במחלוקת', ויש למחוק מילה זו) – כאמור לעיל<b>, וכדברי</b> (צריך לומר כמו בנוסח רש"ס ובמקבילה: '<b>או כדברי</b>') <b>הכל בקוצר מיד</b> – במקרה שהתבואה שהביאה שליש כשהיתה בידי גזבר ההקדש נקצרה מיד לאחר שנפדתה, ולא הוסיפה התבואה וגדלה בידי מי שפדאה, שאף לדעת החכמים החולקים על רבי עקיבה פטורה ממעשרות (השגירו במקבילה את המילה 'במחלוקת' מן הביטוי 'על דעתיה דרבי במחלוקת, על דעתיה דרבי דברי הכל', או מהביטוי 'רבי אמר במחלוקת, רבי אמר דברי הכל', או מביטוי דומה ("אוצר לשונות ירושלמיים", עמוד 10, הערות 56-57))<b>.</b><br><br><small>עד כאן המקבילה בירושלמי חלה.</small><br>• • •

Halakhah 6

<big><strong>משנה</strong></big><br><b>מי שליקט את הפיאה ואמר:</b> "<b>הרי זה</b> – מה שליקטתי, <b>לאיש פלוני עני</b>" <b>- רבי אליעזר</b> (בן הורקנוס, תנא בדור השני) <b>אומר: זכה לו</b> – לאותו עני מה שליקט<b>. וחכמים אומרים: יתננה לעני שנמצא ראשון</b> – שלא זכה לאותו עני שהתכוון לזכות לו<b>.</b>
<br><b>הלקט והשכחה והפיאה של</b> ה<b>נכרי</b> – שנתן לעניים מתבואתו לשם לקט ושכחה ופאה, אף על פי שהוא פטור, <b>חייב במעשרות</b> – כדין כל תבואה, ואילו לקט ושכחה ופאה של ישראל פטורים מן המעשרות<b>, אלא אם כן הבקיר</b> – שנתן הגוי לעניים מתבואתו משום הפקר, שהוא פטור מן המעשרות<b>.</b><br>• • •
<big><strong>תלמוד</strong></big><br><b>אדם זוכה לחברו בפאה ובמציאה</b><br>במשנה שנינו: "מי שליקט את הפיאה ואמר: הרי זה לאיש פלוני עני - רבי אליעזר אומר: זכה לו. וחכמים אומרים: יתננה לעני שנמצא ראשון".
<br>מצמצמים את תחולתה של מחלוקת התנאים: <b>רבי יהושע בן לוי</b> (אמורא ארץ ישראלי בדור הראשון) <b>אומר: בבעל הבית עשיר נחלקו</b> – רבי אליעזר והחכמים במשנתנו נחלקו במקרה שעשיר, שאינו זכאי ללקט פאה, ליקט פאה בשביל איש פלוני עני, שלדעת החכמים, מכיוון שאינו יכול לזכות לעצמו, אינו יכול לזכות לאותו עני<b>, אבל בבעל הבית עני</b> – במקרה שעני, שהוא זכאי ללקט פאה, ליקט פאה בשביל איש פלוני עני, <b>- מאחר שהוא ראוי ליטול</b> – פאה לעצמו, <b>זָכֶה</b> – לאותו עני שהתכוון לזכות לו אף לדעת החכמים, ואין מחלוקת במקרה הזה (בעל הבית בהקשר לפאה הוא בעל השדה עצמו, אך בעניין הנידון כאן אין הבדל בין בעל השדה ובין כל אדם, אלא שבעל השדה עני ראוי ליטול פאה לעצמו רק בשדה אחר ולא בשדהו, ואף על פי כן הוא זוכה לעני אחר בפאה שהניח בשדהו. וראה מפרשי המשנה ומפרשי הירושלמי והראשונים על הבבלי)<b>.</b><br><br><small>ב<b>בבלי בבא מציעא</b> ט,ב אמרו: תנן התם: מי שליקט את הפאה ואמר: "הרי זו לפלוני עני" - רבי אליעזר אומר: זכה לו, וחכמים אומרים: ייתננה לעני הנמצא ראשון. - אמר עולא אמר רבי יהושע בן לוי: מחלוקת מעשיר לעני (עשיר שליקט פאה לזכות לעני), דרבי אליעזר סבר: אמרינן תרי מגו - מגו דאי בעי מפקר להו לנכסיה והווי עני וחזי ליה (הפאה), השתא נמי (בעודו עשיר) חזי ליה, ומגו דזכי לנפשיה זכי נמי לחבריה. ורבנן סברי: חד מגו - אמרינן, תרי מגו - לא אמרינן. אבל מעני לעני (עני שליקט פאה לזכות לעני) - דברי הכול זכה לו, מגו דזכי לנפשיה זכי נמי לחבריה.<br><br>בבבלי מובא המאמר של רבי יהושע בן לוי על ידי עולא, משום שעולא הביא את תורת ארץ ישראל לבבל.</small>
<b>רבי זעירא</b> (רבי זירא, מגדולי אמוראי ארץ ישראל בדור השלישי) אמר <b>בשם רבי לעזר</b> (רבי אלעזר, אמורא בדור השני)<b>: אדם זָכֶה לחבירו במציאה</b> (מגיה מחק במסירה שלפנינו מימרה זו. מימרה זו ישנה גם בכתב יד רומי) – אדם יכול לזכות בשביל חברו במציאה שהוא מוצא<b>.</b><br>
<br>ומציעים קשר בין דברי אמוראים המבוסס על עיקרון הלכתי דומה: <b>(אמר רבי זעירא) רבי לעזר (לחבירו)</b> (המילים המוסגרות יתירות ואינן בכתב יד רומי, והן כנראה אשגרה מלעיל או מלהלן) <b>ורבי יוחנן</b> (גדול אמוראי ארץ ישראל בדור השני) <b>ורבי יהושע בן לוי שלשתן אמרו דבר אחד</b> – הלכו באותה שיטה, שאדם זוכה בשביל חברו במה שהוא זוכה לעצמו, כמפורט להלן<b>.</b>
<br><b>רבי לעזר -</b> מציעים מקור לדברי האמורא: <b>דאמר רבי זעירא בשם רבי לעזר: אדם זכה לחבירו במציאה.</b>
<br><b>רבי יוחנן -</b> מציעים מקור לדברי האמורא: <b>דתנינן תמן:</b> – ששנינו שם (משנה בבא מציעא א,ה): <b>מציאת בנו ובתו הקטנים,</b> ו<b>עבדו ושפחתו הכנענים</b> – שאינם יהודים<b>, מציאת אשתו - הרי אֵילּוּ שלו</b> – של אביהם או של בעליהם<b>. מציאת בנו ובתו הגדולים, ועבדו ושפחתו העברים, מציאת אשתו שגירשה אף על פי שלא נתן לה כתובתה</b> – את הכסף שהתחייב בשטר הכתובה לתת לה אם יגרשנה, וכל זמן שלא פרע לה את כתובתה, עדיין הוא חייב במזונותיה, <b>- הרי אֵילּוּ שלהן.</b> ו<b>אמר רבי יוחנן: בשאינן טפולין</b> (מחוברים) (צריך להוסיף: '<b>לאביהן</b>', כמו בכתב יד רומי ובמימרה המקבילה בירושלמי בבא מציעא א,ה וכתובות ו,א) – מציאת הבנים הגדולים היא שלהם רק במקרה שאינם ניזונים משל אביהם<b>, אבל אם היו טפולין לאביהן</b> – במקרה שהבנים הגדולים ניזונים משל אביהם, <b>- מציאתן שלו</b> – של אביהם. מכאן שלרבי יוחנן אדם זוכה בשביל חברו במה שהוא זוכה לעצמו, שכן הבנים הגדולים זוכים בשביל אביהם במה שהם זוכים לעצמם<b>.</b>
<br><b>רבי יהושע בן לוי -</b> מציעים מקור לדברי האמורא: <b>דרבי יהושע בן לוי אמר: בבעל הבית עשיר נחלקו</b> – התנאים במשנתנו<b>, אבל בבעל הבית עני - מאחר שהוא ראוי ליטול זכה</b> – בשביל אותו עני לדברי הכול. מכאן שלרבי יהושע בן לוי אדם זוכה בשביל חברו במה שהוא זוכה לעצמו<b>.</b><br><br><small>ב<b>בבלי בבא מציעא</b> יב,ב אמרו: אמר רבי חייא בר אבא אמר רבי יוחנן: לא גדול - גדול ממש, ולא קטן - קטן ממש. אלא: גדול וסמוך על שולחן אביו - זהו קטן (ומציאתו לאביו), קטן ואינו סמוך על שולחן אביו - זהו גדול (ומציאתו לעצמו).</small>
ומציעים ברייתא: <b>תני:</b> – שונה [התנא]: <b>השוכר את הפועל לעשות עמו בכל מלאכה</b> – שיאמר לו בעל הבית לעשות, ולא פירש איזו מלאכה יעשה עימו, <b>- מציאה של בעל הבית</b> – המציאה שהפועל מוצא בשעה שהוא עושה מלאכה עם בעל הבית היא של בעל הבית, משום שאף זה הוא בכלל כל המלאכה שהוא עושה עימו<b>.</b>
<br>ומציעים תמיהה על האמור לפני כן: <b>רבי שמעון בן לקיש</b> (מגדולי אמוראי ארץ ישראל בדור השני) <b>בעי</b> – שואל (מקשה על דברי הברייתא)<b>: רצה</b> – הפועל, <b>לחזור</b> – שלא רצה לעשות את המלאכה שהתחייב לעשות, אפילו התחיל במלאכה, <b>- חוזר בו</b> – רשאי לחזור בו<b>, ואת אמר:</b> – ואתה אומר: <b>מציאה של בעל הבית?!</b> – הדין, שאם רצה הפועל לחזור - חוזר בו, סותר את האמור בברייתא, שמציאת הפועל של בעל הבית, שכן הפועל יכול לחזור בו כשהוא מוצא מציאה ולזכות בה לעצמו כיוון שלא ייחשב כפועל!
<br><b>רבי יעקב בר אחא</b> (אמורא ארץ ישראלי בדור השלישי והרביעי) <b>אמר: רבי יסא</b> (רבי אסי, אמורא ארץ ישראלי בדור השלישי) <b>מקשי</b> – מקשה<b>: מה צורכה לההיא דאמר</b> – מה צורך [יש] ל[קושיה] ההיא שאומר <b>רבי שמעון בן לקיש?</b> – אף שהפועל יכול לחזור בו, בכל זאת לא יהא אלא כאחר, והרי אדם זוכה לחברו במציאה כאמור לעיל, ולכן אין להקשות על דברי הברייתא כמו שמקשה רבי שמעון בן לקיש! (יש כאן לשון כבוד, שאין הקושיה של רבי שמעון בן לקיש קושיה ("אוצר לשונות ירושלמיים", עמוד 970, הערה 708)) - <b>ולא נן</b> (אין לגרוס מילה זו, ואינה בכתב יד רומי) <b>שמיע דמר</b> – ולא שמע (רבי יסא) שאומר <b>רבי יעקב בר אחא: איתפלגון</b> – נחלקו <b>רבי יוחנן ורבי שמעון בן לקיש. רבי יוחנן אמר: אדם זוכה לחבירו במציאה. ריש לקיש אמר: אין אדם זוכה לחבירו במציאה?!</b> (בתמיהה) – הרי שלדעת רבי שמעון בן לקיש אין הפועל יכול לזכות בשביל בעל הבית במציאה שהוא מוצא, ולכן הקושיה של רבי שמעון בן לקיש על הברייתא קושיה, שלא כרבי יסא! (כך פירש ב"נתיבות ירושלים" לירושלמי בבא מציעא א,ה)<br><br><small>ב<b>ירושלמי בבא מציעא</b> א,ה אמרו: ריש לקיש אמר: אין אדם זוכה לחבירו במציאה. - אמר רבי [לא (= הילא)]: לא דמר / אמר רבי שמעון [בן לקיש] אכן / הכין (לא שאמר כך), אלא דקשי ליה (אין לגרוס מילה זו) על הדא דתני (אלא שהקשה על [הברייתא] הזאת ששונה) רבי הושעיה: השוכר את הפועל לעשות עמו בכל מלאכה - מציאתו לבעל הבית. [עליה:] אמר ריש לקיש: אדם שיש לו רשות לחזור בו, תהא מציאתו לרבו?!<br><br>לפי הירושלמי בבא מציעא לא אמרה ("אין אדם זוכה לחבירו במציאה") ריש לקיש כלל וכלל. אבל לפי הירושלמי פאה אמרה ריש לקיש ("מבואות לספרות האמוראים", עמוד 281).<br><br>ב<b>בבלי בבא מציעא</b> יב,ב אמרו: תניא: מציאת פועל לעצמו (ולא לבעל הבית שהפועל עושה עימו מלאכה). במה דברים אמורים? בזמן שאמר לו בעל הבית: "נכש עימי היום", "עדור עימי היום". אבל אמר לו: "עשה עימי מלאכה היום" (ולא פירש שיעשה עימו מלאכה מסוימת) - מציאתו לבעל הבית.<br><br>כאן התחלת מקבילה בירושלמי מעשר שני ה,ט.</small>
מציעים מחלוקת אמוראים (בעניין אדם זוכה לחברו): <b>רבי רדיפה</b> (אמורא ארץ ישראלי בדור החמישי) (צריך להוסיף: '<b>אמר</b>', כמו בכתב יד רומי ובמקבילה)<b>: איתפלגון</b> – נחלקו <b>רבי יונה ורבי יוסי</b> (גדולי אמוראי ארץ ישראל בדור הרביעי)<b>. חד אמר:</b> – [חכם] אחד אומר: <b>הראוי ליטול זָכֶה</b> – אדם יכול לקבל דבר מאדם אחר ולזַכּות אותו בשביל חברו, אם הוא יכול לקבל דבר זה מאדם אחר ולזכות אותו בשביל עצמו<b>, וחרנה אמר:</b> – ו[החכם] האחר אומר: <b>הראוי ליתן זָכֶה</b> – אדם יכול לקבל דבר מאדם אחר ולזכות אותו בשביל חברו, אם הוא יכול לתת דבר זה משלו ולזכות אותו בשביל חברו<b>.</b>
<br>ומפרטים : <b>מן דמר:</b> – מי שאומר: <b>הראוי ליטול</b> זכה <b>- כל שכן ליתן</b> – בוודאי ובוודאי שאדם יכול לקבל דבר מאדם אחר ולזכות אותו בשביל חברו, אם הוא יכול לתת דבר זה משלו ולזכות אותו בשביל חברו<b>. מאן דמר:</b> – [ו]מי שאומר: <b>הראוי ליתן</b> זכה <b>- הא</b> – אבל <b>ליטול לא</b> – אדם אינו יכול לקבל דבר מאדם אחר ולזכות אותו בשביל חברו, אם הוא יכול לקבל דבר זה מאדם אחר ולזכות אותו בשביל עצמו<b>.</b>
ומציעים קושיה על דברי אמורא שהובאו לפני כן המבוססת על משנה: <b>מתניתא פליגא על מאן דאמר:</b> – המשנה חלוקה על מי שאומר: <b>הראוי ליטול זכה! דתנינן</b> (צריך להוסיף: '<b>תמן</b>', כמו בכתב יד רומי ובנוסח רש"ס)<b>:</b> – ששנינו שם (משנה גיטין א,ו): <b>האומר</b> – לשליח<b>:</b> "<b>תן גט זה לאשתי</b>" – שאמר הבעל לשליח שיזכה בגט זה לאשתו (ירושלמי גיטין א,ו), <b>-</b> ומסבירים: <b>שכֵּן</b> הוא <b>ראוי לקבל גט בתו</b> – אף שהשליח אינו יכול לקבל גט ולזכות אותו בשביל עצמו, שכן השליח הוא איש, ואין הוא אישה שיכולה לקבל גט ולזכות אותו בשביל עצמה אם היא נשואה או ארוסה, ואם כן, לכאורה אף מי שאינו ראוי ליטול זוכה לאחר, מכל מקום, כיוון שאיש שהשיא את בתו כשהיא קטנה או שאירס את בתו כשהיא נערה יכול לקבל את גיטה מבעלה ולזכות בו, לכן השליח יכול לקבל גט מהבעל ולזַכּות אותו בשביל אשתו של הבעל<b>;</b> - ושנינו במשנה שם בהמשכה: <b>ו</b>"<b>שטר שיחרור זה לעבדי</b>" – שאמר האדון לשליח שיזכה בשטר שחרור זה לעבדו (ירושלמי גיטין א,ו), <b>-</b> ומסבירים: <b>שכֵּן הוא ראוי לקבל שטר שיחרורו</b> – אף שהשליח אינו יכול לקבל שטר שחרור ולזכות אותו בשביל עצמו, אם השליח הוא בן חורין ואינו עבד, ואם כן, לכאורה אף מי שאינו ראוי ליטול זוכה לאחר, מכל מקום, המדובר במקרה שהשליח עצמו הוא עבד, שהוא יכול לקבל את שטר שחרורו מאדונו ולזכות בו, ולכן השליח יכול לקבל שטר שחרור מהאדון ולזַכּות אותו בשביל עבדו של האדון<b>.</b>
<br><b>(</b>ומציעים משנה נוספת: <b>ותנינן:</b> – ושנינו (משנה גיטין ו,א): <b>האומר</b> – לשליח<b>:</b> "<b>התקבל</b> – קבל <b>גט זה לאשתי</b>"<b>, או:</b> "<b>הולך גט זה לאשתי</b>" – ששלח הבעל את הגט לאשתו על ידי שליח<b>, אם רצה</b> – הבעל <b>להחזיר</b> – את הגט לידו קודם שהגיע הגט לידה, <b>[- יחזיר</b> – יכול הוא להחזיר<b>. האשה שאמרה</b> – לשליח<b>:</b> "<b>התקבל לי גטי</b>" – ששלחה האישה שליח שיקבל את הגט מיד בעלה<b>, אם רצה</b> – הבעל <b>להחזיר -] לא יחזיר</b> – אינו יכול להחזיר, מפני שיד השליח כיד האישה, וכשמסר הבעל את הגט ליד השליח, הרי הוא כאילו הגיע הגט ליד האישה (רש"ל מחק 'ותנינן' במקבילה במעשר שני וכנראה גם בפאה (ראה "אוצר לשונות ירושלמיים", עמוד 611, הערה 1480). ואכן נראה שאין לגרוס את המשנה גיטין ו,א המוצעת כאן, והתמיהה להלן מתייחסת למשנה גיטין א,ו. - נראה שהירושלמי במקורו הביא כאן (אחרי המילים 'שכֵּן הוא ראוי לקבל שטר שיחרורו') רק את המילים '<b>אם רצה להחזיר בשניהם - יחזיר</b>', שהן המשך הצעת המשנה גיטין א,ו, אלא שבטעות גרסו כאן 'אם רצה להחזיר - <b>לא</b> יחזיר' בהשמטת המילה 'בשניהם', ובשל כך הציעו מעתיקי הירושלמי לפני המילים האלו את המשנה גיטין ו,א שבסיום חלקה השני יש המילים האלו. לחלופין, אפשר שבטעות גרסו כאן 'אם רצה להחזיר - יחזיר' בהשמטת המילה 'בשניהם', כמו שהוא במקבילה, ובשל כך הציעו מעתיקי הירושלמי לפני המילים האלו את המשנה גיטין ו,א שבסיום חלקה הראשון יש המילים האלו)<b>.)</b>
<br>ויש לתמוה: <b>והעבד ראוי הוא להוליך את הגט?!</b> – מלשון המשנה גיטין א,ו משמע שהיא עוסקת במקרה אחד שאדם אמר לאותו שליח לתת גט לאשתו ושטר שחרור לעבדו, שכן המילה "תן" מוסבת על גט וגם על שטר שחרור, וכיוון שמוסבר לעיל לדעת מי שאומר שהראוי ליטול זכה שבשטר שחרור השליח עצמו הוא עבד, הרי שהוא אותו השליח גם בגט, כיוון שמקרה אחד הוא, והדבר תמוה, שכן עבד אינו ראוי להיות שליח של הבעל לתת גט לאשתו!
<br>ומתרצים את הקושיה בהצעת פרשנות חדשה: <b>פתר לה</b> – פותר (האמורא שעליו הקשו מפרש) אותה (את המשנה)<b>, לצדדין הא</b> (צריך לומר: '<b>היא</b>', כמו בכתב יד רומי ובמקבילה) <b>מתניתא</b> – לצדדים היא המשנה (החלקים השונים של המשנה גיטין א,ו מתייחסים למקרים שונים. חלק אחד של המשנה מתייחס למקרה שאדם אמר לשליח לתת גט לאשתו, ובמקרה הזה השליח אינו עבד, וחלק שני של המשנה מתייחס למקרה אחר שאדם אמר לשליח לתת שטר שחרור לעבדו, ובמקרה הזה השליח הוא עבד)<b>.</b>
ומציעים קושיה על דברי אמורא שהובאו לפני כן המבוססת על משנה: <b>[מתניתא]</b> (מילה זו נשמטה משום שהיא זהה למילה שלפניה. המילה הושלמה כמו בנוסח רש"ס ובמקבילה) <b>פליגא על מאן דאמר:</b> – המשנה חלוקה על מי שאומר: <b>הראוי ליתן</b> (צריך לומר: '<b>ליטול</b>', כמו שהגיהו ב"שדה יהושע" וב"פני משה" והגר"א) <b>זכה! דתנינן תמן:</b> – ששנינו שם (משנה מעשר שני ה,ט): <b>מי שהיו פירותיו רחוקים ממנו</b> – ולא הפריש מהם מעשרות, והגיעה שעת הביעור, <b>צריך לקראות להם שם</b> – לעשרם בקריאת שם בלבד בלי הפרשה, ולזכות את התרומה והמעשר לבעליהם, כמעשה שלהלן, ומעשר שני בזמן הזה יירקב בכל מקום שהוא<b>. מעשה ברבן גמליאל</b> (ראש בית הדין ביבנה ותנא בדור השני) <b>והזקנים שהיו באים בספינה, אמר רבן גמליאל:</b> "<b>עישור</b> – מעשר ראשון, <b>שאני עתיד למוד</b> – למדוד ולהפריש מן הפירות שיש לי בבית, <b>נתון ליהושע</b> – בן חנניה (מגדולי התנאים בדור השני), שהיה לוי, ותרומה כבר נתן<b>, ומקומו</b> – של המעשר, <b>מושכר לו</b> – ליהושע, וקונה את המעשר אגב הקרקע<b>; עישור אחד</b> (בכתב יד אחד של המשנה: 'אח<b>ר</b>') – מעשר עני, <b>שאני עתיד למוד נתון לעקיבה</b> – בן יוסף (תנא בדור השלישי, מגדולי התנאים), <b>שיזכה בו לעניים, ומקומו מושכר לו</b>"<b>.</b> - ויש לתמוה: <b>ורבי עקיבה ראוי הוא ליטול?!</b> – הרי רבי עקיבה לא היה יכול לקבל מעשר עני מאדם אחר ולזכות אותו בשביל עצמו, שכן לא היה עני, ואם כן, כיצד היה יכול לקבל מעשר עני מרבן גמליאל ולזַכּות אותו בשביל עניים? אלא מכאן שאדם יכול לקבל דבר מאדם אחר ולזַכּות אותו בשביל חברו, אף אם אינו יכול לקבל דבר זה מאדם אחר ולזכות אותו בשביל עצמו!
<br>ומתרצים את הקושיה בהצעת אוקימתא: <b>פתר לה</b> – פותר (האמורא שעליו הקשו מפרש) אותה (את המשנה)<b>, עד שלא העשיר</b> – המעשה ברבן גמליאל והזקנים היה לפני שהעשיר רבי עקיבה, וכיוון שבשעת המעשה היה עני והיה יכול לקבל מעשר עני מאדם אחר ולזַכּות אותו בשביל עצמו, לכן היה יכול לקבל מעשר עני מרבן גמליאל ולזכות אותו בשביל עניים<b>.</b>
<br>ומציעים תירוץ חלופי המבוסס על אוקימתא: <b>ואפילו תימא</b> (צריך לומר: '<b>תימר</b>', כמו בכתב יד רומי ובמקבילה)<b>:</b> – ואפילו תאמר: <b>משהעשיר</b> – המעשה ברבן גמליאל והזקנים היה אחרי שהעשיר רבי עקיבה (כמסופר בבבלי נדרים נ,א)<b>, תיפתר</b> – תתפרש (המשנה), <b>בשהיה</b> (בכתב יד רומי ובמקבילה: 'שהיה') <b>פרנס</b> – רבי עקיבה היה גבאי עניים<b>, ויד הפרנס כיד העני</b> – יד הפרנס משמשת כיד העניים לעניין זכייה, וכשנתן רבן גמליאל לרבי עקיבה מעשר עני, הרי הוא כאילו הגיע המעשר ליד העניים<b>.</b>
ומציעים היסק מדברי אמורא: <b>מילתיה דרבי יהושע בן לוי</b> (צריך להוסיף: '<b>אמרה</b>', כמו בכתב יד רומי ובנוסח רש"ס ובמקבילה)<b>:</b> – דבריו של רבי יהושע בן לוי אומרים: <b>הראוי ליטול זכה, דרבי יהושע בן לוי אמר: בבעל הבית עשיר מחלוקת</b> – רבי אליעזר והחכמים במשנתנו נחלקו במקרה שעשיר, שאינו זכאי ללקט פאה, ליקט פאה בשביל איש פלוני עני, שלדעת החכמים, מכיוון שאינו יכול לזכות לעצמו, אינו יכול לזכות לאותו עני<b>, אבל</b> ב<b>בעל הבית עני</b> – במקרה שעני, שהוא זכאי ללקט פאה, ליקט פאה בשביל איש פלוני עני, <b>- מתוך שראוי</b> (בכתב יד רומי ובמקבילה: 'מאחר שהוא ראוי', כמו לעיל) <b>ליטול</b> – פאה לעצמו, <b>זכה</b> – לאותו עני שהתכוון לזכות לו אף לדעת החכמים, ואין מחלוקת במקרה הזה. הרי שיש להסיק מדברי רבי יהושע בן לוי שדעת החכמים היא כמי שאומר שהראוי ליטול זכה (במסירה שלפנינו השמיט הסופר מ'ליטול זכה' לעיל עד 'ליטול זכה' כאן, ומגיה השלים כמו בכתב יד רומי ובמקבילה)<b>.</b><br><br><small>עד כאן המקבילה בירושלמי מעשר שני.<br>מקור המקבילה בפאה, שכן הסוגיה כאן עוסקת בזכיית אדם לחברו, ומכאן הועתקה המקבילה למעשר שני בשל הבאת המשנה שם.<br>על פי רוב 'דתנינן תמן' מציע משניות ממקומות אחרים, אולם בירושלמי מעשר שני הוא מציע את המשנה המקומית. הדבר נובע מכך שבמעשר שני העברה מפאה, שבו אין מדובר במשנה המקומית, ועל כן מוצדק לומר בו 'דתנינן תמן' (על פי "הטרמינולוגיה של הירושלמי", עמוד 146).<br><br>בדברי רבי יהושע בן לוי בירושלמי אין זכר של "מגו דזכי לנפשיה זכי נמי לחבריה", ובהמשך הדיון נראה שדברי רבי יהושע בן לוי "מאחר שהוא ראוי ליטול זכה" הובנו בסוגיה הירושלמית לא על יסוד "מגו דזכי לנפשיה זכי נמי לחבריה". יש גם לציין, שהמושג "מגו דזכי לנפשיה זכי נמי לחבריה" אינו נזכר בכלל בירושלמי.<br>מאמרו של רבי יהושע בן לוי נמסר והובן בבבלי על יסוד התפתחות מאוחרת של המושג הבבלי "מגו דזכי לנפשיה זכי נמי לחבריה", וההבדל בין הירושלמי ובין הבבלי אינו הבדל של לשון וסגנון בלבד, אלא הבדל עקרוני בתוכנו וביסודו של המאמר.<br>למסקנה זו יש יסוד בסוגיה הירושלמית: "מתניתא פליגא על מאן דאמר: הראוי ליטול זכה! דתנינן: תן גט זה לאשתי - שכן ראוי לקבל גט בתו; ושטר שיחרור זה לעבדי - שכן הוא ראוי לקבל שטר שיחרורו". הירושלמי מקשה על מי שאמר "הראוי ליטול זכה" מן המשנה "תן גט זה לאשתי", שהרי השליח אינו יכול לזכות בגט לעצמו, ומתרץ: "שכן ראוי לקבל גט בתו", לאמור: ייתכן שהשליח תהיה לו זכות כזאת בגט של בתו. וכן במה ששנינו "ושטר שיחרור זה לעבדי" - המדובר במקרה שהיה השליח עצמו עבד, וראוי הוא לקבל גט שחרור של עצמו מרבו שלו. נמצא, שמי שאמר "הראוי ליטול זכה" אינו מתכוון שהוא עצמו יוכל לזכות בדבר שביחס אליו הוא נעשה עכשיו שליח, אלא בדעתו לומר, שכתנאי לשליחות דרוש שתוכל להיות לשליח זכות ביחס לדבר זה, זיקה אליו, ודי בכך.<br>והירושלמי ממשיך אחר כך: "מילתיה דרבי יהושע בן לוי אמרה: הראוי ליטול זכה". מכאן יוצא, שגם רבי יהושע בן לוי, הסובר לדעת הירושלמי כמאן דאמר "הראוי ליטול זכה", אף הוא נתכוון לומר: כיוון שיש לאדם זכות בפאה בכלל, הוא יכול לזכות גם לעני אחר. ועניין זה דומה לגט, אין הוא יכול לזכות בגט זה, אבל יש לו אפשרות לזכות בגט בכלל (בגט בתו). כך יש להבין מאמר זה, ולא, כפי שהובן בבבלי, מפני שהיה יכול לזכות בפאה זו שליקט.<br>על יסוד הדברים האלה נוכל להבין גם שינוי אחר שחל במאמרו של רבי יהושע בן לוי. לפי הירושלמי רבי יהושע בן לוי אמר: "בבעל הבית עשיר מחלוקת, אבל בעל הבית עני...". ואילו בבבלי אין זכר לבעל הבית, אלא "מחלוקת מעשיר לעני... אבל מעני לעני..." - אדם סתם שאינו בעל השדה, שבבעל השדה אין לומר "מגו דזכי לנפשיה", שאף עני מוזהר הוא שלא ללקוט פאה משדהו (רש"י). כל זה נכון לפי הבבלי, המסביר את דברי רבי יהושע בן לוי על יסוד "מגו דזכי לנפשיה...", ולכן נשמט במאמר שבבבלי עניין בעל הבית עשיר או בעל הבית עני. אבל לפי המאמר המקורי, כפי שנמסר בירושלמי, אין הבדל אם המלקט הוא בעל הבית או לא. אפילו בעל הבית, אם הוא עני, יש לו זכות בפאה בכלל, והוא נחשב "ראוי ליטול", אף על פי שבפאה זו שליקט משדהו לא היה יכול לזכות לעצמו ("לצורתם המקורית של מאמרי אמוראי ארץ ישראל הראשונים", "תרביץ" כו, עמודים 357-360. - וראה "תורת ארץ ישראל בבבל", עמודים 143-150).</small><br>• • •<br><b>הלקט והפאה של גוי חייב במעשרות</b><br>במשנה שנינו: "הלקט והשכחה והפיאה של נכרי חייב במעשרות, אלא אם כן הבקיר".
<b>רבי ירמיה</b> (צריך לומר כמו בכתב יד רומי: '<b>רבי חזקיה</b>' - אמורא ארץ ישראלי בדור הרביעי) אמר בשם <b>רבי חזקיה</b> (צריך לומר כמו בכתב יד רומי: '<b>רבי ירמיה</b>' - מגדולי אמוראי ארץ ישראל בדור השלישי והרביעי) שאמר <b>בשם רבי יוחנן</b> (גדול אמוראי ארץ ישראל בדור השני)<b>: כמאן דאמר:</b> – כמי שאומר (משנתנו היא כדעת האומר): <b>יש קניין לגוי בארץ ישראל לפוטרו</b> – את הגידול שגדל בקרקע של גוי בארץ ישראל, <b>מן המעשרות</b> – גוי שקנה קרקע בארץ ישראל פטר אותה מן המצוות התלויות בארץ, ופירות שדהו של גוי בארץ ישראל שהגיעו ליד ישראל פטורים ממעשרות מן התורה, אבל חייבים מדברי חכמים, וכמו כן, פירותיו של הגוי פטורים ממתנות עניים, ולכן הלקט והשכחה והפאה של גוי הם כשאר פירותיו שחייבים במעשרות מדברי חכמים; וכמו כן, הפקרו של גוי יש לו דין הפקר, ואם הפקיר הגוי את פירותיו - פטורים ממעשרות, ולכן משנתנו ("הלקט והשכחה והפיאה של נכרי חייב במעשרות, אלא אם כן הבקיר") היא כדעת האומר שיש קניין לגוי לפטור ממעשרות<b>, ברם כמאן דאמר:</b> – אבל כמי שאומר: <b>אין קניין לגוי בארץ ישראל לפוטרו מן המעשרות</b> – פירות שדהו של גוי בארץ ישראל שהגיעו ליד ישראל חייבים במעשרות מן התורה, וכמו כן, פירותיו של הגוי חייבים במתנות עניים, ולכן הלקט והשכחה והפאה של גוי פטורים ממעשרות, כדין לקט ושכחה ופאה של ישראל; וכמו כן, הפקרו של גוי אין לו דין הפקר, ולכן <b>- אפילו הבקירו</b> (הפקירו) <b>חייב</b> – אפילו הפקיר הגוי את פירותיו - חייבים במעשרות, ולכן משנתנו ("הלקט והשכחה והפיאה של נכרי חייב במעשרות, אלא אם כן הבקיר") אינה כדעת האומר שאין קניין לגוי לפטור ממעשרות<b>.</b><br>
<br><b>רבי יוסי</b> (מגדולי אמוראי ארץ ישראל בדור הרביעי) אמר <b>בשם רבי יוחנן: כמאן דאמר:</b> – כמי שאומר (משנתנו היא כדעת האומר): <b>אין קניין לגוי בארץ ישראל לפוטרו מן המעשרות</b> – פירות שדהו של גוי בארץ ישראל שהגיעו ליד ישראל חייבים במעשרות מן התורה, אבל פירותיו של הגוי פטורים ממתנות עניים, ולכן הלקט והשכחה והפאה של גוי הם כשאר פירותיו שחייבים במעשרות, ולכן משנתנו ("הלקט והשכחה והפיאה של נכרי חייב במעשרות") היא כדעת האומר שאין קניין לגוי לפטור ממעשרות<b>, ברם כמאן דאמר:</b> – אבל כמי שאומר: <b>יש קניין לגוי בארץ ישראל לפוטרו מן המעשרות</b> – פירות שדהו של גוי בארץ ישראל שהגיעו ליד ישראל פטורים ממעשרות מן התורה, אבל חייבים מדברי חכמים, וכמו כן, פירותיו של הגוי פטורים ממתנות עניים, ואף שהלקט והשכחה והפאה של גוי הם כשאר פירותיו שחייבים במעשרות מדברי חכמים, אבל <b>- קֹל</b> (קֻלָּה) <b>היקילו חכמים בליקוטין</b> – חכמים הקלו בהלכה של לקט ושכחה ופאה, ולכן הלקט והשכחה והפאה של גוי פטורים ממעשרות מדברי חכמים, ולכן משנתנו ("הלקט והשכחה והפיאה של נכרי חייב במעשרות") אינה כדעת האומר שיש קניין לגוי לפטור ממעשרות<b>.</b>
ומציעים קושיה: <b>רבי לעזר</b> (אמורא בדור השני) <b>שאל</b> – הקשה<b>: ואֵין לו קניין נכסים?!</b> (בתמיהה) – הרי, אף לדעת האומר שאין קניין לגוי בארץ ישראל לפוטרו מן המעשרות, יש לגוי קניין נכסים, שהפירות הם קניין ממוני של הגוי, אף שאין בכוח קניינו לפטור מן המעשרות (כך אמרו בשם רבי אלעזר בירושלמי דמאי ה,ט וגיטין ד,ט), וכיוון שיש לגוי קניין נכסים, הפקרו הפקר! - הקושיה של רבי אלעזר מוסבת על המימרה של רבי יוסי בשם רבי יוחנן, וראה להלן הסברנו לקושיה.<br>
<br>ומציעים עניין חדש הנוגע לקושיה: <b>לא על הדא איתאמרת אלא על הדא</b> – לא על [מימרה] זאת נאמרה אלא על [מימרה] זאת (הקושיה של רבי אלעזר אינה מוסבת על המימרה של רבי יוסי בשם רבי יוחנן אלא על המימרה של רבי ירמיה בשם רבי יוחנן, כמוצע בהמשך)<b>. רבי חזקיה</b> אמר בשם <b>רבי ירמיה</b> שאמר <b>בשם רבי יוחנן: כמאן דאמר:</b> – כמי שאומר: <b>יש קניין לגוי בארץ ישראל לפוטרו מן המעשרות, ברם כמאן דמר:</b> – אבל כמי שאומר: <b>אין קניין לגוי בארץ ישראל לפוטרו מן המעשרות - עליה</b> – על המימרה של רבי ירמיה בשם רבי יוחנן, <b>רבי לעזר שאיל</b> (בכתב יד רומי ובנוסח רש"ס: 'שאל') – הקשה<b>: ואֵין לו קניין נכסים?!</b> (בתמיהה) – הרי יש לגוי קניין נכסים, אף שאין קניין לגוי לפטור מן המעשרות, ולכן הפקרו של גוי יש לו דין הפקר, ואם הפקיר הגוי את פירותיו - פטורים ממעשרות, שלא כרבי ירמיה בשם רבי יוחנן שאמר שאפילו הפקיר חייב!<br>
<br><b>רבי חנינא</b> (אמורא ארץ ישראלי בדור החמישי) אמר <b>בשם רבי פינחס</b> (אמורא ארץ ישראלי בדור הרביעי)<b>: אף קדמייתא על</b> (צריך לומר: 'אף <b>על קדמייתא</b>') <b>דרבי יוסי מקשי</b> – גם על [המימרה] הראשונה של רבי יוסי [הוא] מקשה (הקושיה של רבי אלעזר חוזרת גם על המסורת הראשונה של רבי יוסי בשם רבי יוחנן. ויפה ניסחו כך, שרבי אלעזר לא הקשה על רבי יוסי ב' (בן הדור הרביעי), אלא על דברי רבי יוחנן כפי שנמסרו על ידי רבי יוסי. ייתכן שהסוגיה פתחה במימרה של רבי יוסי בשם רבי יוחנן, ויש למחוק את המסורת שלפניה שנמסרה על ידי רבי ירמיה בשם רבי יוחנן, והיא הועברה (לתחילת הסוגיה) מלקמן (מ-'...אלא על הדא. רבי חזקיה, רבי ירמיה בשם רבי יוחנן...') ("אוצר לשונות ירושלמיים", עמוד 163, הערות 1509-1510))<b>, דרבי יוסי</b> אמר <b>בשם רבי יוחנן: כמאן דאמר:</b> – כמי שאומר: <b>אין קיניין לגוי בארץ ישראל לפוטרו מן המעשרות, ברם כמאן דאמר:</b> – אבל כמי שאומר: <b>יש קניין לגוי בארץ ישראל לפוטרו מן המעשרות - עליה</b> – על המימרה של רבי יוסי בשם רבי יוחנן, <b>רבי אלעזר שאל</b> – הקשה<b>: ואֵין לו קניין נכסים?!</b> (בתמיהה) – הרי יש לגוי קניין נכסים, אף שאין קניין לגוי לפטור מן המעשרות, ולכן הפקרו של גוי יש לו דין הפקר, ואם הפקיר הגוי את פירותיו - פטורים ממעשרות, ולכן לא רק דברי משנתנו "הלקט והשכחה והפיאה של נכרי חייב במעשרות" הם כדעת האומר שאין קניין לגוי לפטור ממעשרות, כמו שאמר רבי יוסי בשם רבי יוחנן, אלא גם דברי משנתנו "אלא אם כן הבקיר" הם כדעת האומר כך! (הקושיה של רבי אלעזר, שמוסבת מעיקרה על המימרה של רבי יוסי בשם רבי יוחנן, מוסבת לפי סתם התלמוד ('לא על הדא...') על המימרה של רבי ירמיה בשם רבי יוחנן, ולפי רבי פינחס היא מוסבת על שתי המימרות)<br>• • •

Halakhah 7

<big><strong>משנה</strong></big><br>המשנה מתחילה לעסוק בדיני לקט.
<br>הקוצר מחזיק בידו האחת מגל, ובידו השנייה אוסף אגודת שיבולים וחותך אותה במגל.
<br><b>אי זה הוא לקט</b> – שנאמר עליו: "וְלֶקֶט קְצִירְךָ לֹא תְלַקֵּט, לֶעָנִי וְלַגֵּר תַּעֲזֹב אֹתָם" (ויקרא יט,ט-י; כג,כב)<b>? הנושר</b> – הנופל לארץ, <b>בשעת הקצירה</b> – אבל הנופל לאחר הקצירה אינו לקט והוא של בעל השדה<b>.</b>
<br><b>היה קוצר, קצר מלא ידו</b> – במגל<b>, תלש מלא קומצו</b> – או שלא קצר במגל אלא תלש בידו מלוא הקומץ (התולש תבואה ביד עוקר את הצמח כולו)<b>, הכהו קוץ</b> – לאחר שקצר או שתלש, <b>ונפל מידו לארץ - הרי זה של בעל הבית</b> – של בעל השדה, לפי שלא נפל בשעת הקצירה אלא לאחריה<b>.</b>
<br><b>תוך היד</b> – תלש בידו ונפלה שיבולת מתוך ידו לארץ, <b>ותוך המגל</b> – או שקצר במגל ונפלה שיבולת מתוך המגל לארץ ולא תפסה בידו, <b>- לעניים</b> – לפי שנפלה בשעת הקצירה<b>; אחר היד</b> – תלש בידו והיכה באחורי ידו בשיבולת ונפלה, <b>ואחר המגל</b> – או שקצר במגל והיכה באחורי המגל בשיבולת ונפלה, <b>- לבעל הבית</b> – שלא התכוון לקוצרה ולא נפלה בשעת הקצירה (כך יש מפרשים את המשנה, ובירושלמי נחלקו אמוראים ופירשו את המשנה באופן אחר)<b>; ראש היד וראש המגל</b> – נגע בשיבולת בראשי אצבעותיו או בראש המגל ונפלה, ונמצא שלא נפלה לא מתוך היד או מתוך המגל ולא מאחר היד או מאחר המגל, <b>- רבי ישמעאל</b> (מגדולי התנאים בדור השלישי) <b>אומר: לעניים, רבי עקיבה</b> (תנא בדור השלישי, מגדולי התנאים) <b>אומר: לבעל הבית.</b><br>• • •<br><big><strong>משנה</strong></big><br><b>חוררי הנמלים</b> – שנמצאות בהם שיבולים, <b>שבתוך הקמה</b> – בשטח שעדיין לא קצרו שם, <b>- הרי הן של בעל הבית</b> – שאין לקט אלא הנושר בשעת הקצירה<b>; ושלאחר הקוצרים</b> – בשטח שכבר קצרו שם, <b>- העליונים</b> – השיבולים שבחורים שהן למעלה, <b>לעניים</b> – שמן הסתם גררון הנמלים מן הלקט<b>, והתחתונים</b> – השיבולים שבחורים שהן למטה, <b>לבעל הבית</b> – שאנו אומרים שלפני הקצירה גררון הנמלים מן הקמה<b>. רבי מאיר</b> (גדול התנאים בדור הרביעי) <b>אומר: הכל</b> – כל השיבולים שבחורים שבשטח שכבר קצרו שם, <b>לעניים, שספק לקט לקט</b> – בספק לקט מחמירים ואומרים שדינו כלקט<b>.</b><br>• • •
<big><strong>תלמוד</strong></big><br><b>איזה הוא לקט?</b><br>במשנה שנינו: "אי זה הוא לקט? הנושר בשעת הקצירה".
<br>מציעים ברייתא: <b>תני:</b> – שונה [התנא]: <b>"</b>וְ<b>לֶקֶט קְצִירְךָ</b> לֹא תְלַקֵּט<b>"</b> (ויקרא יט,ט) – אל תחזור ללקט את השיבולים שנשרו על הקרקע בשעת הקצירה<b>,</b> ו<b>לא כל</b> (מילה זו יתירה ואינה בכתב יד רומי ובנוסח רש"ס) <b>הקוצר בידו</b> – אין חיוב לקט אלא בקצירה במגל וכן בעקירה במעצד ובתלישה ביד, ולא בקטיפה ביד (הקוצר בידו הוא מקטף ולא תולש, שהוא לפעמים עוקר עם השורש, אבל התולש חייב בלקט ("תוספתא כפשוטה", זרעים א, עמוד 140))<b>.</b>
<br>ומציעים קביעה העולה מתוך השוואה: <b>ודכוותיה</b> (בכתב יד רומי: 'ודכוותה')<b>:</b> – ושכמותה: <b>"</b>וּ<b>פֶרֶט כַּרְמְךָ</b> לֹא תְלַקֵּט<b>"</b> (ויקרא יט,כ) – אל תחזור ללקט את הפירות שנשרו על הקרקע בשעת הבצירה<b>,</b> ו<b>לא הפורט בידו</b> – אין חיוב פרט אלא כשהוא תולש מהגפן את כל האשכול, ולא כשהוא מלקט בידו מן האשכול שבגפן גרגר גרגר (למשמעות זו של המילה "פורט" ראה משנה מעשרות ב,ו ו-ג,ט), שלמדים דין פרט מדין לקט, שכשם שבלקט הוא בדרך קצירה, כך גם בפרט הוא בדרך בצירה<b>.</b><br><br><small>ב<b>תוספתא פאה</b> ב,יד שנו: אי זהו לקט? - זה הנושר בשעת הקצירה ובשעת התלישה (ואפילו תלש דבר שדרכו להיקצר). רבי יוסה אומר: אין לקט אלא הנושר בשעת הקצירה בלבד, שנאמר: "ולקט קצירך לא תלקט" (ויקרא יט,ט).<br>ב<b>ספרא</b> "קדושים" פרשה א נאמר: "ולקט קצירך" - לא לקט קיטוף.<br>ב<b>ירושלמי פאה</b> ג,ג אמרו: "ולקט קצירך" - ולא לקט קיטוף.<br><br>לתנא קמא בברייתא שבתוספתא יש לקט גם בתלישה, ותלישה לחוד וקטיפה לחוד ("תוספתא כפשוטה").</small>
במשנה שנינו: "תוך היד ותוך המגל - לעניים; אחר היד ואחר המגל - לבעל הבית".
<br>מציעים מחלוקת אמוראים: <b>רב כהנא ורב תחליפא</b> (אמוראים בדור השלישי והרביעי) – נחלקו שני החכמים (בפירוש המשנה)<b>. חד אמר:</b> – [חכם] אחד אומר: <b>תוך היד ותוך המגל</b> – הנושר מתוך שניהם, מתוך היד וגם מתוך המגל, כלומר, הנופל מתוך השיבולים שהקוצר אוחז בידו האחת וקוצרן במגל שבידו השנייה - הרי זה לעניים; אבל אחר היד או אחר המגל, כלומר, הנושר אחר היד ואפילו תוך המגל, או אחר המגל ואפילו תוך היד - הרי זה לבעל הבית (לדעה זו, "תוך היד ותוך המגל" הוא מקרה אחד, ו"אחר היד ואחר המגל" הוא שני מקרים)<b>, וחרנה אמר:</b> – ו[החכם] האחר אומר: <b>תוך היד ואפילו לאחר המגל</b> – הנושר מתוך היד ואפילו אחר המגל, או הנושר מתוך המגל ואפילו אחר היד - הרי זה לעניים, והנושר אחר היד ואחר המגל - הרי זה לבעל הבית (לדעה זו, "תוך היד ותוך המגל" הוא שני מקרים, ו"אחר היד ואחר המגל" הוא מקרה אחד)<b>.</b><br><br><small>בכתב יד אחד של המשנה: "תוך היד <b>ו</b>תוך המגל... אחר היד <b>ו</b>אחר המגל...". לפי זה, לדעת חכם אחד, ו' של "ותוך המגל" היא ו' החיבור ו-ו' של "ואחר המגל" היא במקום "או", ולדעת החכם האחר, ו' של "ותוך המגל" היא במקום "או" ו-ו' של "ואחר המגל" היא ו' החיבור.<br>בשני כתבי יד של המשנה: "תוך היד תוך המגל... אחר היד אחר המגל...". לפי זה, לדעת חכם אחד, "תוך המגל" משמעו "ותוך המגל", ו"אחר המגל" משמעו "או אחר המגל", ולדעת החכם האחר, "תוך המגל" משמעו "או תוך המגל", ו"אחר המגל" משמעו "ואחר המגל".</small><br>• • •
<big><strong>תלמוד</strong></big><br><b>חורי הנמלים וספק לקט</b><br>במשנה שנינו: "ושלאחר הקוצרים - העליונים לעניים, והתחתונים לבעל הבית".
<br>מציעים פרשנות מצמצמת למשנה: <b>רבי</b> (צריך לומר: '<b>רב</b>', כמו בכתב יד רומי) <b>יהודה</b> (מגדולי אמוראי בבל בדור השני) אמר <b>בשם רבי</b> (מילה זו יתירה ואינה בכתב יד רומי) <b>שמואל</b> (מגדולי אמוראי בבל בדור הראשון)<b>: העליונים לעניים - בלבנים</b> – במקרה שהשיבולים העליונות שבחורי הנמלים הן שיבולים בשלות שצבען לבן (על שמן נקרא שדה הדגן "שדה לבן"), שמן הסתם גררון הנמלים ממה שנפל בשעת הקצירה (כי אין קוצרים את התבואה אלא כשהבשילה), ולכן הן של העניים, שמא מן הלקט גררון<b>, והתחתונים לבעל הבית - בירוקין</b> – במקרה שהשיבולים התחתונות שבחורי הנמלים הן שיבולים שטרם הבשילו וצבען ירוק, שוודאי נתלשו לפני הקצירה או שקרסמו אותן הנמלים לפני הקצירה, ולכן הן של בעל השדה. הרי שהדבר תלוי בצבע השיבולים, ונקטה המשנה עליונים ותחתונים משום שבדרך כלל הלבנים הם העליונים והירוקים הם התחתונים<b>.</b><br>• • •<br>במשנה שנינו: <b>"רבי מאיר אומר: הכל לעניים, שספק לקט לקט".</b>
<br>מסבירים את טעמו של רבי מאיר: <b>שאי איפשר לגורן לצאת בלא ירוקין</b> – מן הנמנע הוא שלא יהיו בתבואה שנקצרה גם שיבולים ירוקות, ומשום כך גם השיבולים התחתונות (שבדרך כלל הן ירוקות) שבחורי הנמלים הן בכלל הספק שמא מן הלקט גררון הנמלים, ולכן הכול לעניים (אבל לדעת החכמים החלוקים על רבי מאיר, אין ספק כלל לגבי השיבולים התחתונות, שוודאי גררון הנמלים מן הקמה)<b>.</b>
ומזהים את החכם הקובע את הקביעה התנאית עלומת השֵׁם: <b>אמר רבי יהודה</b> (צריך לומר כמו בכתב יד רומי ובנוסח רש"ס: '<b>רבי יוחנן</b>' - גדול אמוראי ארץ ישראל בדור השני)<b>: דרבי יהודה בן חגרא</b> (תנא בדור הרביעי) <b>היא</b> – של רבי יהודה בן חגרא היא (הקביעה שספק לקט לקט היא לפי דעת התנא הזה)<b>,</b> ומציעים ברייתא התומכת בזיהוי המוצע: <b>דתני:</b> – ששונה [התנא]: <b>גר שנתגייר והיתה לו קמה, נקצרת עד שלא נתגייר - פטור</b> – ממתנות עניים, כיוון שבשעת קצירתה היתה הקמה עדיין של גוי<b>, משנתגייר</b> – נקצרה לאחר שנתגייר, <b>- חייב</b> – במתנות עניים, ככל אדם מישראל<b>, ואם ספק</b> – האם נקצרה לפני שהתגייר או לאחר שהתגייר, <b>- פטור. רבי יהודה בן חגרא מחייב</b> – מפני שלדעתו ספק מתנות עניים לעניים<b>.</b>
<br>ודוחים את הזיהוי: <b>רבי שמעון בן לקיש</b> (מגדולי אמוראי ארץ ישראל בדור השני) <b>אמר: דברי הכל היא</b> – הקביעה שספק לקט לקט נכונה לפי כל החכמים, גם לדעת התנא שחלוק על רבי יהודה בן חגרא בעניין גר שנתגייר, כיוון שלדעתו הספק בגר שנתגייר שונה מהספק בישראל<b>. ישראל שעיקרו חייב</b> – במתנות עניים, <b>- ספיקו חייב</b> – במתנות עניים, ולכן גם לדעתו ספק לקט של ישראל לקט<b>, וגוי שעיקרו פטור</b> – ממתנות עניים, <b>- ספיקו פטור</b> – ממתנות עניים, ולכן לדעתו גר שנתגייר והיתה לו קמה, אם ספק מתי נקצרה - פטור<b>.</b><br>
<br><b>אמר רבי יוחנן: כך היה רבי מאיר משיב את רבי יהודה בן חגרא: אין את</b> (אתה) <b>מודה לי שספק לקט לקט?!</b> (בתמיהה) <b>- רבי שמעון בן לקיש</b> אמר<b>: כך היה משיב רבי מאיר את חכמים: אין אתם מודין לי שספק לקט לקט?!</b> (בתמיהה) – הכלל אצלנו: אין משיבים לאדם דבר שאינו מודה בו (ירושלמי שקלים א,ד). מכלל זה יוצא, שהחכמים החלוקים על רבי מאיר במשנתנו מודים אף הם שספק לקט לקט, ולכן חקר התלמוד מי הם חכמים אלה. ואמר רבי יוחנן שחכמים אלה הם רבי יהודה בן חגרא, ששמענו אותו בברייתא שמחייב את קמת הגר המסופקת במתנות עניים. ואילו רבי שמעון בן לקיש סובר שחכמים אלה כוללים גם את בני מחלוקתו של רבי יהודה בן חגרא באותה ברייתא, שלא פטרו מן הספק אלא קמת הגר, אבל אף הם מודים שספק לקט של ישראל לקט, מכיוון שעיקרו חייב. ולפי זה פירשו רבי יוחנן ורבי שמעון בן לקיש, כל אחד לשיטתו, כלפי מי מכוונים דברי רבי מאיר במשנתנו: רבי יוחנן אומר שזאת היתה תשובתו של רבי מאיר לרבי יהודה בן חגרא, ואילו רבי שמעון בן לקיש סובר שזו היתה תשובתו לחכמים. ועניין התשובה אחד: האין אתם מודים שספק לקט לקט?! ואילו החולקים על רבי מאיר סוברים, כנראה, שאין כאן מקום לספק, כמו שפירש התלמוד לעיל ("אוצר לשונות ירושלמיים", עמוד 720, שורה 478).
ושואלים: <b>ומניין שספק לקט לקט?</b> – מאיפה למדים שספק לקט לקט?
<br>ומשיבים ארבע תשובות: <b>רבי שמואל בר נחמן</b> (אמורא ארץ ישראלי בדור השני והשלישי) אמר <b>בשם רבי יונתן</b> (אמורא ארץ ישראלי בדור הראשון)<b>: עני ועשיר</b> (צריך לומר: '<b>"עָנִי וָרָשׁ הַצְדִּיקוּ"</b>' (תהילים פב,ג), כמו שהוא בקונטרס אחרון של "ילקוט שמעוני", וכן הוא בהבאת הירושלמי ב"ערכי תנאים ואמוראים", ב"אור זרוע", בר"ש משנץ ובמרדכי) – עשו משפט צדק לעני; ויש לדרוש את הכתוב: <b>- הצדיקוהו במתנותיו</b> – זַכּוּ את העני במתנות העניים, שאם יש ספק במתנות העניים האם הן של העני או של בעל השדה - הרי הן לעני<b>.</b>
<br><b>רבי שמעון בן לקיש</b> אמר <b>בשם בר קפרא</b> (בדור המעבר שבין התנאים לאמוראים)<b>: "לֹא תַטֶּה מִשְׁפַּט אֶבְיֹנְךָ בְּרִיבוֹ"</b> (שמות כג,ו) – אסור לדיין, בסכסוך בין עני ורעהו, להטות את המשפט לרעת העני או לטובתו בשל היותו עני; ויש לדייק מהמילה היתירה "בריבו": <b>- בריבו אין את</b> (אתה) <b>מטהו</b> – דווקא בדינו של העני אין להטות את הדין לטובתו<b>, אבל מטהו את</b> (אתה) <b>במתנותיו</b> – יש להטות לטובתו של העני במתנות העניים, שאם יש ספק במתנות העניים האם הן של העני או של בעל השדה - הרי הן לעני<b>.</b>
<br><b>אמר רבי יוחנן: ובה</b> (צריך לומר: '<b>ומה</b>', כמו בקונטרס אחרון של "ילקוט שמעוני" ובנוסח רש"ס, וכן הוא בהבאת הירושלמי ב"ערכי תנאים ואמוראים" ובר"ש משנץ) <b>זַכָּה</b> (בהירה, צלולה) <b>הוא</b> (צריך לומר: '<b>היא</b>', כמו בכתב יד רומי ובנוסח רש"ס) <b>מה ששנה לנו רבי</b> (רבי יהודה הנשיא, תנא בדור החמישי)<b>: "</b>לֶעָנִי וְלַגֵּר <b>תַּעֲזֹב</b> אֹתָם<b>"</b> (ויקרא יט,י; כג,כב) – אתם חייבים להשאיר בשדה ובכרם לעניים את מתנותיהם (הפאה, הלקט והפרט), והעניים יבואו ויאספו אותן, <b>- הנח לפניהן משלך</b> – תן לעניים גם מה שהוא שלך, מלבד מתנותיהם שציוותה התורה לתת להם (כך למדים מייתור הכתוב שנאמר פעמיים). וממה ששנה רבי יש ללמוד שגם מה שהוא ספק מתנות עניים - הרי הוא לעניים<b>.</b>
<br><b>אמר רבי לא</b> (רבי אלעאי, אמורא ארץ ישראלי בדור השלישי)<b>: כתוב</b> – במתנות עניים<b>: "לַגֵּר לַיָּתוֹם וְלָאַלְמָנָה יִהְיֶה"</b> (דברים כד,יט; כד,כ; כד,כא) – אתם חייבים להשאיר בשדה ובכרם לעניים את מתנותיהם (עומר שנשכח בשדה, זיתים שנשארו בעץ וענבים שנשארו בגפן), <b>- בין מן דידך בין מדידיה הב ליה</b> – בין משלך בין משלו תן לו (תן לעניים גם מה שהוא שלך, מלבד מתנותיהם שהן שלהם. כך למדים מייתור הכתוב שנאמר שלוש פעמים). ומכאן שגם מה שהוא ספק מתנות עניים - הרי הוא לעניים<b>.</b><br><br><small>ב<b>ספרא</b> "קדושים" פרשה א נאמר: "תעזוב" - לפניהם הנח.<br>ו<b>שם</b> נאמר: מניין שספק לקט לקט, ספק שכחה שכחה, ספק פיאה פיאה? - תלמוד לומר: "לעני ולגר תעזוב אותם".<br>וב<b>ספרי דברים</b> פסקה רפג נאמר: ומניין שספק לקט לקט, ספק שכחה שכחה, ספק פיאה פיאה? - תלמוד לומר: "לגר ליתום ולאלמנה יהיה".<br><br>הדרש של הספרי מובא בירושלמי על ידי רבי לא, שהיה בקי גדול במדרש. <br><br>ב<b>בבלי חולין</b> קלד,א אמרו: <b>משנה:</b> גר שנתגייר והיתה לו פרה, נשחטה עד שלא נתגייר - פטור (ממתנות כהונה), משנתגייר - חייב, ספק - פטור, שהמוציא מחבירו עליו הראיה.<br><b>תלמוד:</b> כי אתא רב דימי אמר: רמי ליה רבי שמעון בן לקיש לרבי יוחנן: תנן: ספק - פטור. אלמא ספיקא לקולא. ורמינהו: חורי הנמלים שבתוך הקמה - הרי אלו של בעל הבית, ושלאחר הקוצרים, העליונים - לעניים, והתחתונים - של בעל הבית. רבי מאיר אומר: הכול לעניים, שספק לקט - לקט! (הרי שלדעת רבי מאיר בספק מתנות עניים מכריעים להחמיר, שלא כשיטת משנתנו במתנות כהונה, וסתם משנה היא דעת רבי מאיר, ונמצא שיש סתירה בדברי רבי מאיר!)<br>אמר ליה (רבי יוחנן לרבי שמעון בן לקיש בתשובה): אל תקניטני (בשאלה זו), שבלשון יחיד / בן אגרא אני שונה אותה (דברי רבי מאיר שנויים בברייתא בלשון שלפיה חכם יחיד הוא שאמר שכך היא דעת רבי מאיר, ואין להקשות מדברי חכם יחיד הסבור כך על דברי משנתנו), דתניא: רבי יהודה בן אגרא אומר משום רבי מאיר: ספק לקט - לקט, ספק שכחה - שכחה, ספק פאה - פאה.<br>אמר ליה (רבי שמעון בן לקיש לרבי יוחנן בדחיית דבריו): אל תשנה אותה אלא בלשון בן תדל (אפילו לא תשנה אותה ברייתא אלא בלשון שלפיה "בן תדל" אמר שזו היא דעת רבי מאיר). והא טעמא קאמר (הרי נימוק הוא אומר מדוע בספק מתנות עניים יש להחמיר ולתת אותן לעניים)! דאמר רבי שמעון בן לקיש: מאי טעמא דרבי יהודה בן אגרא? דכתיב: "עני ורש הצדיקו" (תהילים פב,ג) - מאי "הצדיקו"? אילימא בדיני (שיש לדיינים להשתדל למצוא לו זכות בדין) - והא כתיב: "ודל לא תהדר בריבו" (שמות כג,ג)! אלא צדק משלך (כשאתה מסופק האם עליך לתת מתנות עניים אם לאו) ותן לו.</small><br>
<br>ו<b>שם</b> קלד,ב אמרו: כי אתא רבין אמר: קמה (ממה ששנינו בברייתא אחרת שרבי מאיר פוטר מנתינת לקט בקמה של גר שספק האם נקצרה לפני שהתגייר או אחרי כן) אקמה (על מה ששנינו במשנה שרבי מאיר אומר בקמה שספק לקט לקט) רמי ליה (<small>רבי שמעון בן לקיש לרבי יוחנן</small>).<br><br><small><b>אמר רבי יוחנן: ומה זכה היא ששנה לנו רבי!</b><br>ב<b>בבלי קידושין</b> ט,ב אמרו: אמר ליה רבי זירא לרבי אבהו, ואמרי לה: ריש לקיש לרבי יוחנן: כעורה זו ששנה רבי: "ובעלה" - מלמד שנקנית בביאה?! (בתמיהה)<br>וב<b>בבלי חולין</b> קטו,א אמרו: אמר ליה רבי יוחנן (לריש לקיש): כעורה זו ששנה רבי: "לא תאכלנו" - בבשר בחלב הכתוב מדבר...?! (בתמיהה)<br>וב<b>בבלי חולין</b> קיז,א אמרו: אמר ליה רבי חנינא (לרבי ינאי): כעורה זו ששנה רבי: "כל חלב לה'" - לרבות אימורי קדשים קלים למעילה?! (בתמיהה)<br><br>בבבלי: "<b>כעורה</b> זו ששנה רבי<b>?!</b>". ובירושלמי: "ומה <b>זכה</b> היא ששנה לנו רבי<b>!</b>".<br><br>מה ששנה רבי בבבלי ובירושלמי שנוי בספרא ובספרי ("מבואות לספרות התנאים", עמודים 662-663). רבי שנה את הספרא לתלמידיו ("מבוא לנוסח המשנה", עמוד 729).</small><br>• • •

Chapter 5



Halakhah 1

<big><strong>משנה</strong></big><br><b>גדיש</b> (ערימת תבואה שנקצרה, ציבור אלומות שנערמו יחד) <b>שלא לוקט תחתיו</b> – המעמר ועושה גדיש בשדה במקום שעדיין לא ליקטו שם העניים את הלקט<b>, כל הנוגעות בארץ</b> – כל מה שנוגע בארץ מן השיבולים שנשארו במקום הגדיש לאחר שפינהו למקום אחר, <b>הרי הן של</b> ה<b>עניים</b> – אף שיש מהן שיבולים שהיו מן הגדיש ולא מן הלקט<b>.</b>
<br><b>הרוח שפיזרה את העמרים</b> – ונתערבו השיבולים של בעל השדה שנשרו מהעומרים בשיבולי הלקט (נראה שהעומרים כאן אינם אלומות, כי אם ערימות של תבואה בלתי אגודה. באלומות אין השיבולים מתפזרים ברוח ("החקלאות בארץ ישראל בתקופת המשנה והתלמוד", עמוד 228))<b>, אומדים אותה</b> – את השדה, <b>כמה לקט היא ראויה לעשות</b> – כמה שיבולים היו נופלות בה בשעת הקציר<b>, ונותן לעניים. רבן שמעון בן גמליאל</b> (השני, נשיא ותנא בדור הרביעי) <b>אומר: נותן לעניים ניפלה</b> (שם פעולה במשקל קִטְלָה) – כדי נפילה, כשיעור הלקט שרגיל ליפול בשדה. רבן שמעון בן גמליאל נותן שיעור קבוע כמו שפירשו בתלמודים<b>.</b><br>• • •
<big><strong>תלמוד</strong></big><br><b>לקט שכוסה בגדיש</b><br>מצביעים על סתירה בין חלקים שונים של המשנה: <b>הכא את אמר:</b> – כאן אתה אומר: <b>אומדין אותה כמה לקט</b> היא <b>ראויה לעשות ונותן לעניים, וכה את אמר:</b> – וכאן אתה אומר: <b>כל הנוגעות בארץ הרי הוא של עניים?!</b> – מדוע יש הבדל בין המקרים השונים? מדוע במקרה של גדיש שלא לוקט תחתיו הדין הוא שכל השיבולים הנוגעות בארץ הרי הן של העניים, ואין הדין שאומדים כמה לקט ראוי מקום הגדיש לעשות ונותן לעניים, כמו במקרה של הרוח שפיזרה את העומרים? (הכמות של כל הנוגעות בארץ מרובה בהרבה מכמות הלקט שהיה ראוי להיות)
<br>ומתרצים: <b>רבי אבהו</b> (אמורא ארץ ישראלי בדור השלישי) אמר <b>בשם רבי יוחנן</b> (גדול אמוראי ארץ ישראל בדור השני)<b>: קנס קנסו בו, שגדש על גבי ליקטן של עניים</b> – במקרה של גדיש שלא לוקט תחתיו קנסו חכמים את בעל השדה, לפי שעשה גדיש על גבי הלקט של העניים וכיסהו, ולכן כל השיבולים הנוגעות בארץ הרי הן של העניים, אף שלא כולן היו לקט<b>.</b><br>
<br>ומציעים שאלות: <b>עד כדון</b> – עד עכשיו, <b>- מזיד</b> – הדין במקרה של מזיד ידוע, שאם עשה גדיש על גבי הלקט של העניים בכוונה לזכות בו - כל מה שנוגע בארץ הרי הוא של העניים משום קנס<b>. אפילו שוגג?</b> – מה הדין במקרה של שוגג? אם עשה גדיש על גבי הלקט של העניים שלא בכוונה לזכות בו - האם כל מה שנוגע בארץ הרי הוא של העניים משום קנס אף במקרה זה? <b>אפילו כריכות</b> (אגודות קטנות של שיבולים)<b>?</b> – מה הדין במקרה של כריכות? אם עשה ערימה של כריכות על גבי הלקט של העניים - האם כל מה שנוגע בארץ הרי הוא של העניים משום קנס אף במקרה זה? (אפשר ש'אפילו כריכות' הוא אשגרה מהירושלמי לעיל ד,ג, ששם הוצעה שאלה בסגנון דומה, אבל כאן אין מובן מה בין גדיש ובין כריכות, שכן גם במקרה של כריכות יש מהשיבולים שנשארו במקום הכריכות שיבולים שהיו מן הכריכות, כמו במקרה של גדיש. המילים 'אפילו כריכות' חסרות בריבמ"ץ, וכן נראה מרמב"ם בהלכות מתנות עניים ד,ז שהשמיט מקרה זה) <b>אפילו חטים על גבי שעורין?</b> – מה הדין במקרה של חיטים על גבי שעורים? אם עשה גדיש של חיטים על גבי הלקט של שעורים שניכר מה הן השיבולים שהיו מן הלקט ומה היו מן הגדיש - האם כל מה שנוגע בארץ הרי הוא של העניים משום קנס אף במקרה זה? <b>אפילו גדשו אחרים חוץ מדעתו?</b> – מה הדין במקרה שגדשו אחרים שלא מדעתו? אם אחרים עשו גדיש על גבי הלקט של העניים שלא מדעת בעל השדה - האם כל מה שנוגע בארץ הרי הוא של העניים משום קנס אף במקרה זה? <b>ואפילו קרא לעניים ולא באו?</b> – ומה הדין במקרה שקרא לעניים ולא באו? אם עשה גדיש על גבי הלקט של העניים לאחר שקרא להם ללקט את הלקט ולא באו - האם כל מה שנוגע בארץ הרי הוא של העניים משום קנס אף במקרה זה? (אין מענה לשאלות)
ומזהים את החכם שהמשנה מתאימה לשיטתו: <b>רבי אימי</b> (אמורא ארץ ישראלי בדור השלישי) אמר <b>בשם רבי שמעון בן לקיש</b> (מגדולי אמוראי ארץ ישראל בדור השני)<b>: דבית שמי היא</b> – של בית שמאי היא (המשנה)<b>, דבית שמי אומרים: הבקר לעניים הבקר</b> (משנה פאה ו,א) – המפקיר תבואתו לעניים בלבד ולא לעשירים - הרי זה הפקר, ופטור מן המעשרות כדין מתנות עניים, ולבית שמאי, אף בהפקר בית דין שהפקירוהו לעניים - פטור מן המעשרות, ולכן כל השיבולים של הגדיש הנוגעות בארץ, אף שאין כולן מן הלקט, העניים הזוכים בהן פטורים מלעשר אותן, משום שהן הפקר. אבל לבית הלל שאומרים: הפקר לעניים - אינו הפקר, והמפקיר לעניים בלבד - חייב במעשרות, אף בהפקר בית דין שהפקירוהו לעניים - חייב במעשרות, ולכן כל השיבולים של הגדיש הנוגעות בארץ, כיוון שאין כולן מן הלקט, העניים הזוכים בהן חייבים לעשר אותן ואחר כך רשאים לאכול<b>.</b>
<br>ודוחים את הזיהוי ומציינים שהמשנה נכונה לפי כל החכמים: <b>אמר ליה</b> – אמר לו (לרבי אמי) <b>רבי יסא</b> (רבי אסי, אמורא ארץ ישראלי בדור השלישי)<b>: שמענו</b> (שמיעה ממש) <b>שהוא פטור ממעשרות?!</b> – וכי שמענו שהעניים הזוכים בשיבולים של הגדיש הנוגעות בארץ פטורים מלעשר אותן?! והרי לא שמענו כך, ולכן אין צורך לומר שהמשנה הזו כדעתם של בית שמאי היא, אלא <b>[דברי הכל משום קנס]</b> (הושלם כמו במימרה הזהה להלן) – המשנה הזו דברי הכול היא, אף כדעתם של בית הלל, ואין העניים זוכים בשיבולים של הגדיש הנוגעות בארץ משום הפקר בית דין אלא משום קנס, שקנסו חכמים את בעל השדה שייתן לעניים את כל השיבולים של הגדיש הנוגעות בארץ (כאמור לעיל), וכיוון שמשום קנס הוא, אין העניים פטורים ממעשרות<b>.</b><br>• • •<br><b>הפקר בית דין הפקר</b><br><small>כאן התחלת מקבילה בירושלמי שקלים א,ב.<br>ב<b>תוספתא שקלים</b> א,ג שנו: בחמישה עשר בו (באדר) שלוחי בית דין יוצאים (לשדות ולכרמים לראות האם עקרו בעלי השדות והכרמים את צמחי הכלאיים שהכריזו באחד באדר על עקירתם) ומפקירים את הכלאיים (כשהיו שליחי בית דין מוצאים כלאיים בשדות, היו עוקרים את צמחי הכלאיים ומשליכים אותם לדרכים, כדי שלא יהיו בעלי השדות שלא עקרו בעצמם את צמחי הכלאיים שבשדותיהם נהנים מהם), שהפקר בית דין הפקר, ופטור מן המעשרות (הזוכה בצמחי הכלאיים העקורים שהושלכו לדרכים - פטור מן המעשרות, כזוכה מן ההפקר).
<br></small>שואלים: (צריך להוסיף כמו בנוסח רש"ס ובמקבילה: '<b>מניין</b>') <b>שהבקר בית דין הבקר?</b> – מניין למדים שיש כוח ביד בית דין להפקיר כל רכושו של אדם?
<br>ומשיבים (בהצעת מקור בכתוב לדבר זה): <b>כתוב</b> (בעניין אסיפת העם על ידי עזרא להיבדל מן הנשים הנוכריות)<b>: "וְכֹל אֲשֶׁר לֹא יָבוֹא לִשְׁלֹשֶׁת הַיָּמִים</b> (לסוף שלושת הימים) <b>כַּעֲצַת הַשָּׂרִים וְהַזְּקֵנִים יָחֳרַם כָּל רְכוּשׁוֹ</b> (חרם לאוצר המקדש) וְהוּא יִבָּדֵל מִקְּהַל הַגּוֹלָה (יורחק מן הקהל)<b>"</b> (עזרא י,ח) – הרי שעזרא ובית דינו היה בידם להפקיר כל רכושו של אדם העובר על דבריהם<b>.</b><br><br><small>ב<b>בבלי יבמות</b> פט,ב ו<b>גיטין</b> לו,ב אמרו: אמר רבי יצחק: מניין שהפקר בית דין הפקר? - שנאמר: "וְכֹל אֲשֶׁר לֹא יָבוֹא לִשְׁלֹשֶׁת הַיָּמִים כַּעֲצַת הַשָּׂרִים וְהַזְּקֵנִים יָחֳרַם כָּל רְכוּשׁוֹ וְהוּא יִבָּדֵל מִקְּהַל הַגּוֹלָה" (עזרא י,ח) (משמע שבית דין רשאי להחרים רכושו של אדם). - רבי אלעזר אמר מהכא: "אֵלֶּה הַנְּחָלֹת אֲשֶׁר נִחֲלוּ אֶלְעָזָר הַכֹּהֵן וִיהוֹשֻׁעַ בִּן נוּן וְרָאשֵׁי הָאָבוֹת לְמַטּוֹת בְּנֵי יִשְׂרָאֵל" (יהושע יט,נא) - וכי מה עניין ראשים אצל אבות? (שהרי הביטוי 'ראשי האבות למטות' אינו רגיל ואינו ברור) אלא לומר לך (הביטוי "ראשי האבות" בא ללמד שראשי המטות דינם כאבות): מה אבות מנחילים את בניהם כל מה שירצו, אף ראשים (מנהיגים) מנחילים את העם כל מה שירצו (משמע שראשי העם יכולים להפקיע רכוש של אדם אחד ולתת אותו לאחר).<br><br>בירושלמי הובא רק הלימוד של רבי יצחק.<br>מהכתוב שאמר רבי יצחק אפשר ללמוד רק שיש כוח לבית דין להחרים רכושו של אדם, אבל מהכתוב שאמר רבי אלעזר אפשר ללמוד שיש כוח לבית דין להחרים רכושו של אדם ולתת רכוש זה לאחרים (אחרונים).</small><br>
<br>ושואלים: <b>מניין שהוא פטור מן המעשרות?</b> – מניין שהפקר בית דין פטור מן המעשרות? (מניין למדים שיש כוח ביד בית דין לפטור מן המעשרות את מה שהפקירו, והזוכה במה שהפקירו בית דין פטור מן המעשרות, כזוכה בהפקר שהפקירו הבעלים שפטור מן המעשרות?)
<br>ומשיבים (בהצעת מקור): <b>רבי יונתן בריה ד-</b> – בנו של <b>רבי יצחק בר אחא</b> (אמורא זה נזכר רק כאן ובמקבילה, ואין לקבוע זמנו ומקומו) <b>שמע לה מן הדא</b> – שומע (לומד) אותה (את ההלכה שהזוכה במה שהפקירו בית דין פטור מן המעשרות) מזאת (הברייתא)<b>: אין מעברין את השנה</b> – אין בית דין רשאים לקבוע את השנה מעוברת (שנה בת שלושה עשר חודשים), <b>לא בשביעית ולא במוצאי שביעית</b> – לא בשנת השמיטה ולא בשנה שאחרי שנת השמיטה, כמוסבר להלן<b>, ואם עיברוה</b> – אם עיברו בית דין את השנה בשביעית או במוצאי שביעית, <b>- הרי זו מעוברת</b> (עד כאן הברייתא)<b>.</b> ויש לדקדק (במה שאמרו, שאם עיברו בית דין את השנה בשביעית - הרי זו מעוברת): <b>בחודש</b> (צריך לומר כמו במקבילה: '<b>וחודש</b>') <b>אחד שהוא מוסיף - לא פטור הוא ממעשרות</b> (בכתב יד רומי ובמקבילה: 'לא פטור ממעשרות הוא')<b>?!</b> (בתמיהה) – וכי אותו החודש שהוסיפו בית דין לשנה השביעית, כשעיברו את השנה בשביעית, אין הוא פטור ממעשרות?! והרי אותו החודש פטור ממעשרות, כדין השנה השביעית, שהיא פטורה ממעשרות, משום שפירות שביעית הם הפקר! מזה יש ללמוד שיש כוח ביד בית דין לפטור מן המעשרות את מה שהפקירו, והזוכה במה שהפקירו בית דין פטור מן המעשרות.<br>
<br>כיוון שהביאו ברייתא בעניין עיבור השנה בשביעית ובמוצאי שביעית, דנים בעניין זה, ואחר כך חוזרים לדון בעניין הפקר בית דין.
<br>ומציעים שאלה: <b>עד כדון</b> – עד עכשיו, <b>- שביעית</b> – הטעם שאין מעברים את השנה בשביעית פשוט (ואף על פי שלא אמרו את הטעם, מכל מקום הוא ברור, שאין מעברים את השנה בשביעית, כדי שלא לרבות באיסורי שביעית - שלא להוסיף על הזמן שאסור באיסורי שביעית, כמו איסור חרישה ואיסור זריעה)<b>.</b> אבל <b>מוצאי שביעית מניין</b> (מילה זו יתירה ואינה במקבילה)<b>?</b> – מה הטעם שאין מעברים את השנה במוצאי שביעית?
<br>ומשיבים: <b>אמר רבי אבון</b> (מגדולי אמוראי ארץ ישראל בדור החמישי)<b>: שלא לרבות באיסור חדש</b> – אין מעברים את השנה במוצאי שביעית, כדי שלא להוסיף על הזמן שאסור באיסור "חדש" (איסור לאכול מתבואה חדשה לפני שקרב העומר בשישה עשר בניסן), שכשמוסיפים חודש לשנה ועושים שני אדרים, נדחה זמן הקרבת העומר שהוא בניסן שלאחר אדר, ואסורים לאכול מהתבואה החדשה חודש נוסף, ואם יעברו את השנה במוצאי שביעית, יש לחשוש שמא עד שיקרב העומר לא תהיה להם תבואה לאכול, שהרי בשנה השביעית היו אסורים לזרוע תבואה, ועד שיקרב העומר במוצאי שביעית אינם מותרים לאכול אלא מהתבואה הישנה של השנה השישית<b>.</b>
ומציעים פרשנות מצמצמת: <b>רבי זעירה</b> (רבי זירא, מגדולי אמוראי ארץ ישראל בדור השלישי) אמר <b>בשם רבי אבהו</b> (אמורא ארץ ישראלי בדור השלישי)<b>: הדא דתימר</b> (צריך לומר: 'דתמר', כמו בכתב יד רומי. ובמקבילה: 'דאת אמר') – זאת שאתה אומר (דבר זה שאתה אומר, שאין מעברים את השנה בשביעית), <b>- עד שלא התיר רבי</b> (רבי יהודה הנשיא, תנא בדור החמישי) <b>להביא ירק מחוץ לארץ לארץ</b> – קודם שהתיר רבי להביא ירקות (וכן קטנית ותבואה) מחוץ לארץ לארץ ישראל בשנה השביעית, מפני שכשמוסיפים חודש לשנה השביעית, יש לחשוש שמא לא יהיו להם ירקות לאכול, שהרי בשנה השביעית הם אסורים לזרוע<b>, אבל משהתיר רבי להביא ירק מחוצה לארץ לארץ</b> – לאחר שהתיר רבי להביא ירקות מחוץ לארץ לארץ ישראל בשנה השביעית (במסירה שלפנינו השמיט הסופר מ'מחוצה לארץ לארץ' לעיל עד 'מחוצה לארץ לארץ' כאן, ומגיה השלים), <b>- היא שביעית היא</b> (צריך להוסיף כמו להלן ובמקבילה: '<b>שאר</b>') <b>שני שבוע</b> – השנה השביעית ושאר השנים של מחזור השמיטה שוות (שבוע הוא שבע שנות מחזור השמיטה), שמעברים את השנה בשביעית כשם שמעברים בשאר השנים של מחזור השמיטה, מפני שאף כשמוסיפים חודש לשנה השביעית, אין לחשוש שמא לא יהיו להם ירקות לאכול, שהרי הם מותרים להביא ירקות מחוץ לארץ בשנה השביעית, ששם אין נוהגים איסורי שביעית, והירקות מצויים שם אף בשנה השביעית<b>.</b><br><br><small>הברייתא לעיל והמימרה שאמר רבי זעירה בשם רבי אבהו הובאו בירושלמי נדרים ו,ט וסנהדרין א,ב.</small><br>
<br>ומציעים ברייתא: <b>תני:</b> – שונה [התנא]: <b>אין מעברין את השנה לא בשביעית ולא [במוצאי שביעית אלא]</b> (המוסגר נוסף כמו בנוסח רש"ס. ובמקבילה: 'אין מעברין את השנה בשביעית אלא', ומגיה הוסיף 'ולא במוצאי שביעית') <b>בשאר שני שבוע</b> – בית דין רשאים לקבוע את השנה מעוברת רק בשאר השנים של מחזור השמיטה<b>, ואם עיברוה</b> – אם עיברו בית דין את השנה בשביעית, <b>- הרי זו מעוברת.</b>
<br>ומציעים פרשנות מצמצמת: <b>אמר רבי מנא</b> (השני, מגדולי אמוראי ארץ ישראל בדור החמישי)<b>: הדא דתימר</b> (צריך לומר: 'דתמר', כמו בכתב יד רומי. ובמקבילה: 'דאת אמר') – זאת שאתה אומר (דבר זה שאתה אומר, שאין מעברים את השנה בשביעית, כדי שלא להוסיף על הזמן שאסור באיסורי שביעית), <b>- בראשונה</b> (בתחילה, בימים שעברו) <b>שהיו השנים כסדרן</b> (במקבילה כאן ולהלו: 'כתיקנן') – וישראל ישבו על אדמתם, מפני שהיו אסורים באיסורי שביעית מן התורה<b>, אבל עכשיו</b> – בזמן הזה, <b>שאין השנים כסדרן</b> – ואין ישראל יושבים על אדמתם, <b>- היא שביעית היא שאר שני שבוע</b> – השנה השביעית ושאר השנים של מחזור השמיטה שוות, שמעברים את השנה בשביעית כשם שמעברים בשאר השנים של מחזור השמיטה, מפני שאין אסורים באיסורי שביעית מן התורה אלא מדברי חכמים, ואם לא יהיה להם מה לאכול, יתירו להם חכמים עבודת הקרקע בשנה השביעית<b>.</b>
ומציעים ברייתא: <b>תני:</b> – שונה [התנא]: <b>של בית רבן גמליאל</b> (בנו של רבי יהודה הנשיא, נשיא בדור המעבר שבין התנאים לאמוראים) <b>עיברוה במוצאי שביעית</b> (בכתב יד רומי ובנוסח רש"ס ובמקבילה נוסף 'מיד'. ומגיה במסירה שלפנינו טעה וצירף 'מד' למילה 'אמר' להלן. אפשר שהמילה 'מיד' היא אשגרה בטעות ממקומות אחרים שאמרו שרבי התיר ליקח ירק במוצאי שביעית מיד) – חברי בית הדין של רבן גמליאל, בנו של רבי, עיברו את השנה בשנה שאחרי שנת השמיטה, ואף על פי שמוסיפים על הזמן שאסור באיסור "חדש", אין לחשוש שמא עד שיקרב העומר לא תהיה להם תבואה לאכול, שהרי הם יכולים להביא תבואה מחוץ לארץ שהתיר אותה העומר שקרב בשנה השביעית (איסור "חדש" נוהג גם בתבואה של חוץ לארץ)<b>.</b><br><br><small>ב<b>תוספתא סנהדרין</b> ב,ט שנו: אין מעברים את השנה לא שביעית ולא מוצאי שביעית.<br><br>ב<b>תוספתא שביעית</b> ד,טז שנו: בראשונה היו אומרים: ...אין מביאים ירקות מחוצה לארץ לארץ. רבותינו (רבי ובית דינו) התירו שיהו מביאים ירקות מחוצה לארץ לארץ. כשם שמביאים ירקות מחוצה לארץ, כך מביאים קטנית ותבואה מחוצה לארץ לארץ (התירו להביא אף קטנית ותבואה מחוץ לארץ, אף על פי שאפשר להכין אותם מערב שביעית לשביעית, שאין הם כירקות לחים שהם מתקלקלים ואי אפשר לשמור אותם מערב שביעית).</small><br>
<br>חוזרים לדון בעניין הפקר בית דין. לעיל אמר רבי יונתן בנו של רבי יצחק בר אחא, שיש ללמוד את ההלכה, שהפקר בית דין פטור מן המעשרות והזוכה במה שהפקירו בית דין פטור מן המעשרות, מהברייתא שאומרת שאם עיברו את השנה בשביעית - הרי זו מעוברת.
<br>ומציעים דחיית המקור להלכה שהפקר בית דין פטור מן המעשרות: <b>אמר רבי אבין</b> (מגדולי אמוראי ארץ ישראל בדור החמישי)<b>: אִין מן הדא, לית את שמע מינה כלום</b> – אם מזאת (ממקור זה), אין אתה שומע (לומד) ממנה כלום (אין אתה יכול ללמוד ממנה את ההלכה הזאת, כמבואר להלן)<b>.</b> ומציעים נימוק לדחיית המקור, המבוסס על דרשת פסוק: נאמר (בעניין קורבן פסח): <b>"שָׁמוֹר אֶת חֹדֶשׁ הָאָבִיב</b> וְעָשִׂיתָ פֶּסַח לה' אֱלֹהֶיךָ<b>"</b> (דברים טז,א) <b>- שמריהו עד</b> (מילה זו יתירה ואינה במקבילה) <b>שיבוא</b> (בכתב יד רומי: 'שיהא') <b>בחידושו</b> – אתה חייב להקפיד על האביב (תקופת ניסן) שיתחיל בעת התחדשותו של חודש ניסן (הזמן שבו הירח מתחדש ומתמלא, והוא חציו הראשון של החודש). ואם אתה רואה לפי חישוב הזמנים שתתחיל תקופת ניסן לאחר מכן, אתה חייב לעבר את השנה ולהוסיף לה חודש לפני חודש ניסן. הרי שבית דין חייבים לעבר את השנה כדי שתתחיל תקופת ניסן לפני אמצע חודש ניסן, ומהטעם הזה הברייתא אומרת שאם עיברו בית דין את השנה בשביעית - הרי זו מעוברת, ולא מהטעם שהפקר בית דין הפקר, ולכן אין ללמוד מהברייתא הזאת שיש כוח ביד בית דין לפטור מן המעשרות את מה שהפקירו<b>.</b>
ומציעים סיוע להלכה שהפקר בית דין פטור מן המעשרות, המבוסס על צירוף של מקור תנאי ומימרה אמוראית השנויה על מקור זה: <b>ויי דא אמרה דא?</b> – ואיזו אומרת זאת? (מאיזה מקור נוכל ללמוד, שהפקר בית דין פטור מן המעשרות והזוכה במה שהפקירו בית דין פטור מן המעשרות?) - שנינו במשנה כאן: <b>גדיש שלא לוקט תחתיו</b>, כל הנוגעות בארץ הרי הן של עניים<b>.</b> (במקבילה נוסף 'ואמר') <b>רבי מנא</b> (צריך לומר: '<b>רבי אמי</b>', כמו לעיל ובמקבילה) <b>בשם רבי שמעון בן לקיש: דבית שמי</b> (צריך להוסיף: '<b>היא</b>', כמו לעיל ובמקבילה) – של בית שמאי היא (המשנה. - המשנה הזו כדעתם של בית שמאי היא, שבית שמאי אומרים: הפקר לעניים - הפקר (משנה פאה ו,א), שהמפקיר תבואתו לעניים בלבד ולא לעשירים - הרי זה הפקר, ופטור מן המעשרות כדין מתנות עניים, ולבית שמאי, אף בהפקר בית דין שהפקירוהו לעניים - פטור מן המעשרות, ולכן כל השיבולים של הגדיש הנוגעות בארץ, אף שאין כולן מן הלקט, העניים הזוכים בהן פטורים מלעשר אותן, משום שהן הפקר. אבל לבית הלל שאומרים: הפקר לעניים - אינו הפקר, והמפקיר לעניים בלבד - חייב במעשרות, אף בהפקר בית דין שהפקירוהו לעניים - חייב במעשרות, ולכן כל השיבולים של הגדיש הנוגעות בארץ, כיוון שאין כולן מן הלקט, העניים הזוכים בהן חייבים לעשר אותן ואחר כך רשאים לאכול)<b>.</b>
<br><b>אמר</b> (במקבילה: 'ואמר') <b>ליה</b> – אמר לו (לרבי אמי) <b>רבי יסא</b> (במקבילה: 'רבי יוסי')<b>: שמענו</b> (שמיעה ממש) <b>שהוא פטור ממעשרות?!</b> – וכי שמענו שהעניים הזוכים בשיבולים של הגדיש הנוגעות בארץ פטורים מלעשר אותן?! והרי לא שמענו כך, ולכן אין צורך לומר שהמשנה הזו כדעתם של בית שמאי היא, אלא <b>דברי הכל היא משום קנס</b> – המשנה הזו דברי הכול היא, אף כדעתם של בית הלל, ואין העניים זוכים בשיבולים של הגדיש הנוגעות בארץ משום הפקר בית דין אלא משום קנס, שקנסו חכמים את בעל השדה שייתן לעניים את כל השיבולים של הגדיש הנוגעות בארץ, לפי שעשה גדיש על גבי הלקט של העניים וכיסהו (כך אמר רבי אבהו בשם רבי יוחנן לעיל), וכיוון שמשום קנס הוא, אין העניים פטורים ממעשרות (הסיוע להלכה שהפקר בית דין פטור מן המעשרות מבוסס על המימרה של רבי אמי בשם רבי שמעון בן לקיש, אך לפי המימרה של רבי יסא אין סיוע להלכה זו)<b>.</b><br>
<br><b>לקט שכוסה בעומרים שפיזרה הרוח</b><br>במשנה שנינו: "הרוח שפיזרה את העומרים, אומדים אותה כמה לקט היא ראויה לעשות, ונותן לעניים".
<br>מפרטים את הדין החל במקרה מסוים לפי חכמים מסוימים: <b>וכבית הלל עניים מעשרים ואוכלין</b> – מפני שמקרה זה הוא אונס, הרי שהוא נותן לעניים משום הפקר בית דין ולא משום קנס, וכיוון שבית הלל אומרים: הפקר לעניים - אינו הפקר, לכן לדעת בית הלל העניים המקבלים את השיבולים חייבים לעשר אותן ואחר כך רשאים לאכול (תופעה דומה, שבאו שני משפטים סמוכים כסגנון האמור כאן ('דברי הכל... וכרבי פלוני...') והשני אינו המשכו של הראשון אלא הוא מוסב על ההלכה הבאה שבמשנה, מצויה בירושלמי פסחים ז,ה וכפי שנתפרש ב"תוספתא כפשוטה" מועד עמודים 616-617)<b>.</b><br><br><small>עד כאן המקבילה בירושלמי שקלים.<br>הסוגיה שבמקבילה מקורה בשקלים, ששם באה ההלכה שהפקר בית דין הפקר ופטור מן המעשרות, ומשקלים הועתקה הסוגיה לפאה, כיוון שבסופה מובאים דברי רבי אמי בשם רבי שמעון בן לקיש ודברי רבי יסא/יוסי על המשנה כאן, שנאמרו כאן לעיל לפני תחילת המקבילה.<br>כשנוצרה הסוגיה בשקלים והובאו בסופה דברי רבי אמי בשם רבי שמעון בן לקיש ודברי רבי יסא/יוסי על המשנה כאן, הועתק בטעות מפאה לשקלים גם המשפט האחרון "וכבית הלל עניים מעשרים ואוכלין". משפט זה אינו שייך לסוגיה בשקלים, כיוון שאינו מוסב על ההלכה הראשונה במשנה כאן שהובאה בסוגיה בשקלים, אלא הוא מוסב על ההלכה השנייה במשנה כאן, אך כיוון שבירושלמי כאן במקורו, לפני שהועתקה הסוגיה משקלים לכאן, בא משפט זה מיד לאחר דברי רבי יסא/יוסי לעיל, הועתק משפט זה מכאן לשקלים, משום שהיה נראה שהוא המשך דברי רבי יסא/יוסי.</small><br>• • •
<b>שיעור ניפלה</b><br>במשנה שנינו: "הרוח שפיזרה את העמרים, אומדים אותה כמה לקט היא ראויה לעשות, ונותן לעניים. רבן שמעון בן גמליאל אומר: נותן לעניים ניפלה".
<br>כמה הוא שיעור ניפלה? -
<br><b>רבי זעירא</b> (רבי זירא, מגדולי אמוראי ארץ ישראל בדור השלישי) אמר בשם <b>רבי אבהו</b> (אמורא ארץ ישראלי בדור השלישי) שאמר <b>בשם רבי יוחנן</b> (גדול אמוראי ארץ ישראל בדור השני)<b>: ארבעת קבין לכור</b> – שיעור ניפלה, שהוא שיעור הלקט שרגיל ליפול בשדה, הוא ארבעה קבים בשדה של כור<b>.</b>
<br><b>רבי זעירא בעא קומי</b> – שאל לפני <b>רבי אבהו:</b> מה פירוש "ארבעת קבין לכור"? <b>ארבעת קבין לכור</b> – הכמות הרגילה של לקט היא ארבעה קבים בשדה שמניבה כור גרעיני תבואה, <b>או</b> ארבעת קבין <b>לבית כור</b> – הכמות הרגילה של לקט היא ארבעה קבים בשדה שזורעים בה כור גרעיני תבואה<b>?</b>
<br><b>אמר ליה:</b> – אמר לו (רבי אבהו לרבי זעירא): ארבעת קבין <b>לבית כור.</b><br>
<br>ומציעים משנה ממקום אחר כדי להציע סתירה בין דבריו של אותו חכם במקומות שונים: <b>תמן תנינן:</b> – שם שנינו (משנה בבא מציעא ט,ה): <b>המקבל שדה מחבירו</b> – באריסות לעבד אותה, <b>ולא עשת</b> (עשתה) – לא גידלה אלא תבואה מועטת ולא רצה המקבל לטפל בשדה, מפני שאין הוא מוציא ממנה כדי טורחו<b>, אם יש בה כדי להעמיד כרי</b> (ערימה של גרגרי תבואה) – אם יש בתבואה שעשתה השדה כדי לעשות כרי, <b>- חייב ליטפל בה. אמר רבי יודה</b> (בר אלעאי, מגדולי התנאים בדור הרביעי)<b>: מה קיצבה כרי?</b> – וכי שיעור כרי קצוב בין לשדה גדולה ובין לשדה קטנה? <b>אלא אם כן</b> (מילה זו יתירה ואינה במשנה) <b>יש בה כדי ניפלה</b> – חייב להיטפל בה (עד כאן המשנה)<b>.</b> ו<b>אמר רבי אבהו:</b> כדי ניפלה - <b>בנופל לה כדי לזורעה</b> (הלשון קשה, ובירושלמי בבא מציעא הלשון נוחה) – אם יש בתבואה שעשתה השדה לפחות כשיעור הזרעים שזרעו בה - חייב המקבל לטפל בשדה<b>. וכא הוא אמר הכן?!</b> – וכאן הוא אומר כך?! (שם רבי אבהו אומר שכדי ניפלה הוא כשיעור הזרעים שזרעו בשדה, וכאן רבי אבהו אומר שכדי ניפלה הוא כשיעור השיבולים הנושרות בקציר. הרי שדברי רבי אבהו סותרים זה את זה! - אין מתרצים את הסתירה)<br><br><small>ב<b>ירושלמי בבא מציעא</b> ט,ה אמרו: אמר רבי אבהו: כדי ניפלה - כדי הזרע הנופל בה / לה.<br><br>ב<b>בבלי בבא מציעא</b> קה,ב אמרו: "אמר רבי יהודה: מה קצבה בכרי? אלא אם יש בה כדי ניפלה".<br>וכמה כדי ניפלה? - אמר רבי אמי אמר רבי יוחנן: ארבע סאים לכור. רבי אמי דיליה (עצמו) אמר: שמונה סאים לכור. - אמר ליה ההוא סבא לרב חמא בריה דרבה בר אבוה: אסברה לך: בשני דרבי יוחנן הוות שמינה ארעא, בשני דרבי אמי הוות כחישא ארעא (ולכן היה צורך להכפיל את כמות הזרעים שזורעים באותה קרקע).<br>תנן התם: הרוח שפיזרה את העומרים, אומדים אותה כמה לקט היא ראויה לעשות, ונותן לעניים. רבן שמעון בן גמליאל אומר: נותן לעניים כדי ניפלה. - וכמה כדי ניפלה? - כי אתא רב דימי אמר רבי אלעזר, ואיתימא רבי יוחנן: ארבעה קבים לכור.<br>בעי רבי ירמיה: לכור זרע (הכמות הרגילה של לקט היא ארבעה קבים בשדה שזורעים בה כור גרעיני תבואה) או לכור תבואה (הכמות הרגילה של לקט היא ארבעה קבים בשדה שמניבה כור גרעיני תבואה)? למפולת יד (זריעה ביד) או למפולת שוורים (זריעה במכשיר זריעה המורכב על מחרשה)? - תא שמע, דכי אתא רבין אמר רבי אבהו אמר רבי אלעזר, ואמרי לה אמר רבי אבהו אמר רבי יוחנן: ארבעת קבים לכור זרע. - ועדיין תיבעי לך: למפולת יד או למפולת שוורים? - תיקו.<br><br>נראית הגהת הגר"א בבבלי 'קבים' במקום 'סאים'. הוא גורס: 'אמר רבי אמי אמר רבי יוחנן: ארבע קבים לכור. רבי אמי דיליה אמר: שמונה קבים לכור'. אם נקבל הגהה זו, יהיה היחס בין הזרע ליבול 4:180 או 8:180, שהם 1:45 בקרקע שמנה או 1:22.5 בקרקע דלה. נראה שלפשוטו כוונתו של רבי יוחנן במאמרו 'כדי נפילה - ארבעה קבים לכור' היתה לכור תבואה, שהוא שיעור 1:45 בין הזרע ליבול. שיעור זה ניתן על ידי רבי יוחנן בין לעניין המקבל שדה ובין לעניין לקט. השיעור 'ארבע סאים לכור' שהובא בבבלי לא הוזכר בירושלמי, וקשה להולמו למציאות, ונראית הגהת הגר"א 'קבים' במקום 'סאים' ("החקלאות בארץ ישראל בתקופת המשנה והתלמוד", עמודים 158-159).</small><br>• • •

Halakhah 2

<big><strong>משנה</strong></big><br><b>שיבולת שבקציר</b> – שנשתיירה בתבואה הקצורה ולא נקצרה, <b>וראשה</b> – של השיבולת כשהיא נכפפת, <b>מגיע לקמה</b> – לתבואה שבצידה שעדיין לא נקצרה<b>, אם נקצרת עם הקמה</b> – אם יכולים לאחוז בשיבולי הקמה ובשיבולת זו כאחת ולקוצרן, <b>- הרי היא של בעל הבית</b> – שמכיוון שאין צורך לטרחה מיוחדת, היא מתחברת עם הקמה ובטלה לגביה<b>, ואם לאו - הרי היא של</b> ה<b>עניים</b> – כדין שכחה (בירושלמי מבואר שהלכה זו מדברת בשכחה. הלכה זו נשנית כאן בין דיני לקט, לפי שהמשניות מפרק ד,יא עד סוף משנה זו באות מקובץ שהיו סדורים בו הספקות במתנות עניים, האם הם שלהם או של בעל הבית ("ששה סדרי משנה", זרעים, עמוד 52). - הלכה זו מובאת במשנה עדויות ב,ד כאחד משלושה דברים שאמר רבי ישמעאל לפני חכמים בכרם ביבנה)<b>.</b>
<br><b>שיבולת של</b> ה<b>לקט שנתערבה בגדיש - מעשר</b> – בעל השדה, <b>שיבולת אחת ונותן לו</b> – לעני את השיבולת המעושרת, לפי שהוא חייב לתת לעני שיבולת מתוקנת, כמו השיבולת של הלקט שהיתה פטורה מן המעשרות<b>. אמר רבי אליעזר</b> (בן הורקנוס, תנא בדור השני)<b>: וכי היאך העני הזה מחליף דבר שלא בא ברשותו?</b> – שהרי עדיין לא זכה העני בשיבולת הלקט שהיתה ברשותו של בעל השדה, ולדברי החכמים (משנה לעיל ד,ט) אין גם בעל השדה יכול לזכות לעני את הלקט, ואיך מחליף העני את הלקט בשיבולת אחרת? <b>אלא מזכה את העני בכל הגדיש ומעשר שיבולת אחת ונותן לו</b> – בעל השדה נותן לעני את כל הגדיש שהשיבולת של הלקט בתוכו במתנה על מנת להחזיר, ונמצא שהשיבולת באה ברשותו של העני, שהוא עכשיו במקומו של בעל השדה, והעני זוכה בשיבולת ומחליפה<b>.</b><br>• • •
<big><strong>תלמוד</strong></big><br><b>הצלה מדין שכחה</b><br>ב<b>משנה פאה</b> ו,ח שנינו: <b>הקמה מצלת את העומר ואת הקמה</b> (הקמה שלא שכחה, כל זמן שלא קצר אותה מצלת מדין שכחה את העומר הסמוך לה ששכח מלאוספו ואת הקמה הסמוכה לה ששכח מלקוצרה)<b>... איזו היא קמה שהיא מצלת את העומר? כל שאינה שכחה, אפילו קלח אחד</b> (כל שאין לה דין שכחה, ואפילו קנה אחד של שיבולים שלא שכחו, הרי הוא מציל)<b>.</b>
<br>שואלים: <b>אי זו היא קמה שהיא מצלת את הקמה?</b>
<br>ומשיבים בהצעת המשנה המקומית: <b>אמר רבי יוחנן</b> (גדול אמוראי ארץ ישראל בדור השני)<b>: כהדא דתנינן:</b> – כמו [המשנה] הזאת ששנינו: <b>שבולת של קציר</b> (בקטע גניזה: 'שיבולת <b>שב</b>קציר') <b>וראשה מגיע לקמה, אם נקצרת עם הקמה - הרי היא של בעל הבית</b> – אם ראש הקמה שנשכחה מגיע לקמה שלא נשכחה ונקצרת עימה - הקמה שלא נשכחה מצלת מדין שכחה את הקמה שנשכחה. זו היא הקמה שמצלת את הקמה (במשנה להלן ו,ח לא נאמר אלא איזו קמה מצלת את העומר, ולא נשנה איזו קמה מצלת את הקמה. ואומר רבי יוחנן שהקמה שהיא מצלת את הקמה שנינו במשנתנו)<b>.</b><br>
<br>ומצמצמים את תחולת הקביעה: <b>אמר רבי יוסי</b> (מגדולי אמוראי ארץ ישראל בדור הרביעי)<b>: והוא שיהא הקציר סובבה, והוא שיהא ראשה מגיע לקמה, והוא שתהא יכולה להיקצר עם הקמה</b> – הקמה מצלת את הקמה רק אם הקציר סובב אותה (שהקמה שנשכחה עומדת לבדה, שבכל צדדיה נקצרו הקמות), ורק אם ראש הקמה שנשכחה מגיע לקמה שלא נשכחה ונקצרת עימה (כמפורש לעיל. אבל אם יש עוד קמות שנשכחו - אין הקמה שלא נשכחה מצלת אותן (חוץ מן המקרה שלהלן). - רבי יוסי מוסיף למשנה שהקמה מצלת את הקמה אם הקציר סובבה ("ששה סדרי משנה", זרעים, עמודים 347-348))<b>. היתה יכולה לה</b>י<b>קצר עם הקמה</b> (במסירה שלפנינו השמיט הסופר מ'להיקצר עם הקמה' לעיל עד 'להיקצר עם הקמה' כאן, ומגיה השלים) – שהיתה הקמה שנשכחה ארוכה וראשה מגיע לקמה שלא נשכחה ויכולה להיקצר עימה, <b>ואֵין הקמה יכולה להיקצר עמה</b> – שהיתה הקמה שלא נשכחה קצרה ואין ראשה מגיע לקמה שנשכחה ואינה יכולה להיקצר עימה, <b>- ניצולת</b> – הקמה שנשכחה מדין שכחה על ידי הקמה שלא נשכחה, שדי בכך שהקמה שנשכחה יכולה להיקצר עם הקמה שלא נשכחה<b>. היו שתים</b> – שתי קמות שנשכחו<b>, הפנימית</b> – הקמה הקרובה לקמה שלא נשכחה, <b>יכולה להיקצר עם הקמה</b> – שלא נשכחה<b>, והחיצונה</b> – הקמה הרחוקה מהקמה שלא נשכחה, <b>יכולה ליקצר עם הפנימית</b> (במסירה שלפנינו מחק מגיה בטעות מילים אלו, וישנן גם בקטע גניזה ובכתב יד רומי)<b>, ואין החיצונה יכולה להיקצר עם הקמה</b> – שלא נשכחה, <b>- הפנימית ניצולת</b> – מדין שכחה על ידי הקמה שלא נשכחה, <b>ומצלת</b> – הפנימית עימה את החיצונה, שדי בכך שהחיצונה יכולה להיקצר עם הפנימית<b>.</b>
<b>אמר רבי הושעיא</b> (מגדולי אמוראי ארץ ישראל בדור הראשון)<b>: רומס</b> – דורס (ביד או ברגל. - ואולי צריך לומר: 'מורס' - מועך, סוחט), <b>הייתי ז</b>י<b>תים</b> – כדי להוציא מהם שמן, <b>עם רבי חייא הגדול</b> (בדור המעבר שבין התנאים לאמוראים) <b>ואמר לי: כל זית</b> – עץ זית, <b>שאת</b> (שאתה) <b>יכול לפשוט</b> (להושיט) את <b>ידך</b> – בשעת הקטיף מהמקום שאתה עומד בו, <b>וליטלו</b> – אפילו עברת עליו ושכחת ולא קטפת אותו, <b>- אינו שכחה</b> (שני החכמים היו מעורבים בתהליך ייצור שמן הזית ודנו בהלכה בעניין זיתים בזמן עבודתם. ממקורות חז"ל עולה שרבי חייא הגדול היה גורס תורתו תדיר, ביום ובלילה, ובמיוחד בעיסוקו במלאכתו)<b>.</b>
<br><b>אמר רבי יוחנן: מכיון שעבר עליו</b> – על עץ זית בשעת הקטיף, <b>ושכחו</b> – ולא קטפו<b>, הרי זו</b> (בקטע גניזה: 'הוא') <b>שכחה</b> – אפילו יכול לפשוט את ידו וליטלו. - רבי יוחנן חלוק על רבי חייא הגדול (מימרת רבי הושעיא ומימרת רבי יוחנן מובאות בירושלמי להלן ו,ה ולהלן ז,ח)<b>.</b>
<br>ומציעים קושיה בהצעת משנה שחולקת על הדעה האמוראית המובאת לפני כן: <b>מתניתא פליגא</b> – המשנה חלוקה <b>על רבי הושעיא</b> – שמסר את ההלכה שאמר לו רבי חייא הגדול<b>: שיבולת של קציר</b> (בקטע גניזה: 'שיבולת <b>שב</b>קציר') <b>וראשה מגיע לקמה, אם נקצרת עם הקמה - הרי היא של בעל הבית, ואם לאו - הרי היא של</b> ה<b>עניים</b> (עד כאן המשנה)<b>.</b> ויש לתמוה: ו<b>שיבולת שבקציר אינו יכול לפשוט</b> את <b>ידו וליטלה?!</b> (בתמיהה) – מדוע אם אין השיבולת נקצרת עם הקמה - הרי היא של העניים כדין שכחה? והרי הקוצר יכול לפשוט את ידו וליטלה?! אלא מכאן שאם עבר ושכח, אפילו יכול לפשוט את ידו וליטלו - הרי זו שכחה.
<br>ומתרצים את הקושיה בהצעת פרשנות למשנה: <b>רבי לא</b> (רבי אלעאי, אמורא ארץ ישראלי בדור השלישי) אמר <b>בשם רבי הושעיא: באוֹמָן</b> (שורת הקמה בשדה הנקצרת על ידי הקוצר) <b>השיני שנו</b> – הדין במשנה חל רק במקרה שכבר עבר הקוצר מהשורה שבה השיבולת לשורה הבאה, ובמקרה זה אם אין השיבולת נקצרת עם הקמה - הרי היא של העניים כדין שכחה, אפילו יכול לפשוט את ידו וליטלה. אבל במקרה שעדיין עמד הקוצר בשורה שבה השיבולת והוא יכול לפשוט את ידו וליטלה - אינה שכחה, אפילו אין השיבולת נקצרת עם הקמה<b>.</b>
ומציעים שאלה: <b>דבר שהוא ראוי להציל</b> (צריך לומר: '<b>ליצול</b>') <b>ושכחו</b> – דבר אחד שהוא ראוי להינצל מדין שכחה על ידי דבר אחר הסמוך לו לפני שנטל את הדבר האחר, ואחר כך נטל את הדבר האחר ושכח את הדבר האחד<b>, מהו שיֵעָשה שכחה?</b> – מה הדין במקרה זה? האם ייקבע דינו של הדבר האחד ששכח שהוא שכחה?
<br>ופושטים את השאלה בהצעת מקור תנאי בתוספת מימרה אמוראית ודיון קצר: <b>נישמעינה מן הדא:</b> – נשמע (נלמד) אותה מזאת (הברייתא): <b>עימר את הראשון ואת השיני ואת השלישי</b> – פינה את שלושה העומרים הראשונים של השורה, <b>ושכח את הרביעי</b> – ולא נטלו, <b>-</b> ומציעים גרסאות חלופיות עלומות שֵׁם של המקור התנאי: <b>אית תניי תני:</b> – יש תנא [ש]שונה: <b>אם נטל את החמישי - הרי זו</b> (בקטע גניזה ובירושלמי להלן ו,ג: 'הוא') <b>שכחה</b> – העומר הרביעי ששכחו יש לו דין שכחה, שכיוון שנטל את החמישי ודילג על הרביעי, מוכח ששכח אותו לגמרי<b>. ואית תניי תני:</b> – ויש תנא [ש]שונה: <b>אם שהא ליטול</b> את <b>החמישי</b> – אם שהה זמן שיכול היה ליטול את החמישי, אף שלא נטל אותו, <b>- הרי זו</b> (בקטע גניזה ובירושלמי להלן: 'הוא') <b>שכחה</b> – העומר הרביעי ששכחו יש לו דין שכחה (במסירה שלפנינו השמיט הסופר את 'אית תניי תני' השני ומגיה השלים)<b>.</b> - ומיישבים את המחלוקת בין המסורות על ידי העמדתן במקרים שונים: <b>אמר רבי בון בר חייא</b> (אמורא ארץ ישראלי בדור השלישי)<b>: מאן דאמר:</b> – מי שאומר: אם <b>נטל את החמישי</b> – הרביעי יש לו דין שכחה, <b>- בשיש שם שישי</b> – יש להעמיד במקרה שנשארו בשורה שלושה עומרים לאחר שפינה את השלושה הראשונים, שהשלושה האחרונים נחשבים שורה בפני עצמה, כי אין שורה לעניין שכחה פחות משלושה עומרים, ולכן הרביעי אין לו דין שכחה אלא אם נטל את החמישי ודילג על הרביעי<b>. מאן דאמר:</b> – [ו]מי שאומר: <b>אם שהא ליטול את החמישי</b> – הרביעי יש לו דין שכחה, <b>- בשאין שם שישי</b> – יש להעמיד במקרה שנשארו בשורה שני עומרים לאחר שפינה את השלושה הראשונים, שאין השניים האחרונים נחשבים שורה בפני עצמה, ולכן הרביעי יש לו דין שכחה אפילו רק שהה ליטול את החמישי<b>.</b> - ויש לתמוה: <b>אם עד</b> (צריך לומר כמו בקטע גניזה ובנוסח רש"ס: '<b>ועד</b>', בלי 'אם') <b>שלא נטל את החמישי, לא כבר נראה לו הרביעית</b> (צריך לומר כמו בכתב יד רומי ובנוסח רש"ס: '<b>נראה הרביעי</b>') <b>לידון כשורה?!</b> (בתמיהה) – הרי, בשיש שם שישי, לפני שנטל את החמישי, הרביעי נחשב כשורה בפני עצמה עם החמישי והששי, ולא היה לרביעי דין שכחה, ואף על פי כן, אם נטל את החמישי ודילג על הרביעי - הרביעי יש לו דין שכחה! - ומציעים את סוף פשיטת השאלה: <b>הדא אמרה:</b> – זאת אומרת: <b>דבר שהוא ראוי להציל</b> (צריך לומר כמו בכתב יד רומי: '<b>ליצול</b>') <b>ושכחו - הרי הוא שכחה</b> – כמו במקרה הזה, שהרביעי ראוי להינצל מדין שכחה על ידי החמישי והשישי, כיוון שהוא נידון עימם כשורה, ואם נטל את החמישי ושכח ליטול את הרביעי - הרביעי יש לו דין שכחה<b>.</b>
ומציעים שאלה: <b>דבר שהוא</b> (בכתב יד רומי: 'שאינו', וכן הגיה מגיה במסירה שלפנינו. אבל הנכון 'שהוא', כאמור להלן: 'הדא אמרה: דבר שהוא...') <b>ראוי להציל</b> (בכתב יד רומי: 'ליצול', אך כאן הנכון 'להציל') <b>ושכחו</b> – דבר אחד שהוא ראוי להציל מדין שכחה דבר אחר הסמוך לו לפני ששכח את הדבר האחד, ואחר כך שכח גם את הדבר האחד<b>, מהו שיֵעָשה שכחה?</b> – מה הדין במקרה זה? האם ייקבע דינו של הדבר האחר ששכח שהוא שכחה?
<br>ופושטים את השאלה בהצעת מקור תנאי בתוספת דיון קצר: <b>נישמעינה מן הדא:</b> – נשמע (נלמד) אותה מזאת (המשנה פאה ו,ט): <b>סאה תבואה עקורה</b> – תלושה, <b>וסאה שאינה עקורה</b> – שלא נקצרה, והן סמוכות זו לזו, ושכח את שתיהן, <b>- אינן מצטרפין לסאתים</b> – לשיעור סאתיים שאינו שכחה (שהעומר שיש בו סאתיים וכן הקמה שיש בה סאתיים אין להם דין שכחה), <b>אלא של</b> ה<b>עניים הם</b> – שיש להן דין שכחה (עד כאן המשנה)<b>.</b> ויש לשאול: <b>ותציל</b> (צריך לומר כמו בקטע גניזה ובירושלמי להלן ו,ט: '<b>ותיצול</b>' = ותינצל) <b>עקורה משאינה עקורה!</b> – מדוע אין הסאה העקורה ניצולת מדין שכחה על ידי הסאה שאינה עקורה, אף שאחר כך שכח גם את הסאה שאינה עקורה, והרי הקמה שלא שכחה מצלת מדין שכחה את העומר הסמוך לה ששכחו (משנה להלן ו,ח)? (המונח 'עקורה' מחליף במשנה להלן את המונח 'עומר', והמונח 'שאינה עקורה' מחליף במשנה להלן את המונח 'קמה') - ומציעים את סוף פשיטת השאלה: <b>הדא אמרה:</b> – זאת אומרת: <b>דבר שהוא ראוי להציל</b> (בקטע גניזה: 'ליצול', אך כאן הנכון 'להציל') <b>ושכח</b>ו <b>- הרי הוא שכחה</b> – כמו במקרה הזה, שהסאה שאינה עקורה ראויה להציל מדין שכחה את הסאה העקורה לפני ששכח את הסאה שאינה עקורה, ואם שכח גם את הסאה שאינה עקורה - יש לסאה העקורה דין שכחה<b>.</b>
<br>ודוחים את פשיטת השאלה בהצעת פרשנות למקור התנאי המבוססת על אוקימתא: <b>אמר רבי יונה</b> (מגדולי אמוראי ארץ ישראל בדור הרביעי)<b>: תיפתר</b> – תתפרש (המשנה פאה ו,ט), <b>בקוצר שורה</b> – אחת, ובה שכח לקצור את הסאה שאינה עקורה, <b>ומעמר</b> (מפנה עומרים) <b>שורה</b> – אחרת, ובה שכח לעמר את הסאה העקורה<b>, וכבר שכח את הקמה עד שלא ישכח</b> (בקטע גניזה ובירושלמי להלן: 'שכח') <b>את העומרים</b> – שכיוון ששכח את הסאה שאינה עקורה לפני ששכח את הסאה העקורה, אין הסאה שאינה עקורה מצילה מדין שכחה את הסאה העקורה. אבל אם שכח דבר אחד שהוא ראוי להציל מדין שכחה דבר אחר הסמוך לו אחרי ששכח את הדבר האחר - לא ייעשה הדבר האחר שכחה<b>.</b><br>• • •
שואלים: <b>כיצד הוא עושה?</b> – איך בעל השדה מעשר את השיבולת שהוא נותן לעני? שהרי אי אפשר לעשר אותה ודאי, כי אפשר שהיא לקט ופטורה מן המעשר, ואין מפרישים מן החיוב על הפטור!
<br>ומשיבים: <b>מביא שתי שבולים</b> – מן הגדיש, ומעשר על תנאי, <b>ואומר</b> – מתנה על אחת מהן<b>: אם לקט הוא - הרי זה יפה</b> (בקטע גניזה: 'אם לקט היא זו - הרי יפה') – אם זו היא השיבולת של הלקט שנתערבה בגדיש - הרי היא של העני, והיא פטורה מן המעשר<b>, ואם לאו</b> – אם אינה של הלקט, <b>- הרי מעשרותיה</b> – שהיא חייבת בהם, <b>קבועין בזו</b> – בשיבולת השנייה<b>.</b> (במהדורת האקדמיה ללשון העברית הושלם כאן על פי קטע גניזה: 'ואם לקט היא זו - הרי יפה, ואם לאו - הרי מעשרותיה קבועין בזו'. ויש למחוק השלמה זו כפי שהוא בקונטרס תיקונים מורחב למהדורה זו, ראה להלן) <b>ונותן לו</b> – לעני, <b>את הראשונה</b> – שהתנה עליה כך, שהיא או של הלקט או שהיא מעושרת<b>.</b><br>
<br>ומציעים קושיה: <b>וחש לומר</b> – וחשוש לומר<b>: שמא אותה שקבע בה מעשרות לקט הוא</b> (בקטע גניזה ובכתב יד רומי: 'היא')<b>!</b> – כיצד אפשר לעשות כפי שהוצע לפני כן, שהרי יש מקום לחשוש לאפשרות שהשנייה שקבע בה את המעשרות של הראשונה היא השיבולת של הלקט שנתערבה בגדיש, וכיוון שהיא פטורה מן המעשרות, אין המעשרות של הראשונה נקבעים בה, מפני שאין מפרישים מן הפטור על החיוב, ונמצא שהראשונה שנתן לעני היא טבל?
<br>ומתרצים: <b>אמר רבי יונה</b> (מגדולי אמוראי ארץ ישראל בדור הרביעי)<b>: מביא שתי שבולים</b> – מן הגדיש, מלבד הראשונה שהוא נותן לעני, וקובע את המעשרות באחת מהשתיים, <b>ואומר</b> – מתנה על אחת מהשתיים<b>: אם לקט הוא זה</b> (בקטע גניזה ובכתב יד רומי: 'היא זו') – הראשונה שהוא נותן לעני, <b>- הרי יפה</b> – הרי היא של העני, והיא פטורה מן המעשר<b>, ואם לאו</b> – אם הראשונה אינה של הלקט, <b>- הרי מעשרותיה</b> – של הראשונה שהיא חייבת בהם, <b>קבועין בזו</b> – בשיבולת השנייה<b>. [</b>במהדורת האקדמיה ללשון העברית הושלם כאן על פי קטע גניזה: וחוזר ומתנה גם על השיבולת השלישית: ו<b>אם לקט היא זו</b> – הראשונה שהוא נותן לעני, <b>- הרי יפה, ואם לאו</b> – אם הראשונה אינה של הלקט, <b>- הרי מעשרותיה</b> – של הראשונה שהיא חייבת בהם, <b>קבועין בזו</b> – בשיבולת השלישית<b>.] ונותן לו</b> – לעני, <b>את אחת מהן</b> – את הראשונה, שהיא או של הלקט או שהיא מעושרת. באופן זה, אם השנייה שקבע בה את המעשרות של הראשונה היא של הלקט, הרי נקבעו המעשרות של הראשונה בשלישית שאינה של הלקט, ואם השלישית שקבע בה את המעשרות של הראשונה היא של הלקט, הרי נקבעו המעשרות של הראשונה בשנייה שאינה של הלקט (כך פירשו ר"ש משנץ ורא"ש)<b>.</b><br><br><small>במהדורת האקדמיה ללשון העברית נעשו כאן השלמות לפי קטע גניזה קדום. במקום השני ההשלמה טובה ונצרכת, אבל במקום הראשון היא מיותרת ומקלקלת את השורה. בקטע העתיק נכפלו מילים אלה בשל הדמיון הרב בלשון בשני המקומות. תקלה הפוכה מזו אירעה בכתב יד ליידן, שדילג על המשפט בגלל אותו דמיון ("תלמוד ירושלמי במהדורת האקדמיה ללשון העברית", "תרביץ" עא, עמוד 583).<br>בקונטרס תיקונים מורחב למהדורה זו נמחקה ההשלמה במקום הראשון.</small>
ומזהים את החכם הקובע את הקביעה התנאית עלומת השֵׁם: <b>רבי אבהו</b> (אמורא ארץ ישראלי בדור השלישי) אמר <b>בשם רבי שמעון בן לקיש</b> (מגדולי אמוראי ארץ ישראל בדור השני)<b>: דרבי יוסי</b> (בר חלפתא, תנא בדור הרביעי) <b>היא</b> – של רבי יוסי היא (הקביעה של התנא הראשון במשנתנו החלוק על רבי אליעזר - שאף שלא זכה העני בשיבולת הלקט שהיתה ברשותו של בעל הבית, העני מחליף אותה בשיבולת אחרת, משום שאנו דנים אותו כמי שזכה בשיבולת הלקט - היא לפי דעת רבי יוסי)<b>,</b> - ומציעים משנה התומכת בזיהוי המוצע: <b>דתנינן תמן:</b> – ששנינו שם (משנה בכורות ב,ח): <b>אחת ביכרה ואחת שלא ביכרה, וילדו שני זכרים</b> – שתי רחלות, אחת כבר ילדה בכור והנולד עכשיו אינו בכור, ואחת עדיין לא ילדה והנולד עכשיו הוא בכור, ואין יודעים איזה מהזכרים נולד לרחל שלא ביכרה, שהוא הבכור, <b>- אחד לו ואחד לכהן</b> – זכר אחד הבעלים משאירים לעצמם, והזכר האחר הם נותנים לכוהן<b>... וחייב במתנות</b> – כשישחטו הבעלים את הזכר שנשאר בידם, לאחר שנפל בו מום, הם חייבים לתת ממנו לכוהן את המתנות של הזרוע והלחיים והקיבה<b>. רבי יוסי פוטר</b> – מן המתנות<b>, שרבי יוסי אומר: כל שחילופיו</b> (צריך לומר כמו בנוסח המשנה: '<b>שחליפיו</b>') <b>ביד כהן</b> – כל ספק בכור שנשאר בידי הבעלים ותמורתו קיבל הכוהן ספק בכור אחר, <b>- פטור מן המתנות</b> – שהרי הוא כאילו זכה בו הכוהן וחזר ונתנו לבעלים, ולכן דינו כבהמת כוהן שפטורה מן המתנות<b>. ורבי מאיר</b> (גדול התנאים בדור הרביעי) <b>מחייב</b> – כל שחליפיו ביד כוהן, ואף כאן חייב במתנות (עד כאן המשנה). - הרי שרבי יוסי סובר, שאף שלא זכה הכוהן בספק הבכור שנשאר בידי הבעלים, אנו דנים את הכוהן כמי שזכה בו. ואם כן, קביעתו של התנא הראשון במשנה כאן היא לפי דעת רבי יוסי<b>.</b><br>
<br>ומציעים מסקנה האמורה להתקיים לפי תנא מסוים: <b>אמר רבי בא</b> (רבי אבא, אמורא בדור השלישי)<b>: דברי רבי יוסי צריך לזכותו לכהן</b> – לפי דברי רבי יוסי ושיטתו, הבעלים צריך לזכות לכוהן את ספק הבכור שנשאר בידיו, ורק במקרה זה רבי יוסי פוטר מן המתנות<b>.</b><br>
<br><b>אמר רבי יוסי</b> (מגדולי אמוראי ארץ ישראל בדור הרביעי)<b>: הדא דרבי בא פליגא על דריש לקיש</b> (בקטע גניזה: 'על רבי שמעון בן לקיש') – [המימרה] הזאת של רבי בא חלוקה על [המימרה] של רבי שמעון בן לקיש<b>, דתנינן תמן</b> (המילה 'תמן' נאמרה אגב המופע לעיל ויש למוחקה, כי המונח מציע את המשנה המקומית. בקטע גניזה אין 'תמן')<b>:</b> – ששנינו (משנה פאה ה,ב): <b>אלא מזכה את העני בגדיש</b> (במשנה: 'בכל הגדיש') <b>ומעשר שיבולת אחת ונותן לו</b> – כך דברי רבי אליעזר. ומכאן שלדברי התנא הראשון במשנתנו החלוק על רבי אליעזר, בעל השדה אינו צריך לזכות את העני כלל, אלא אנו דנים את העני כמי שזכה בשיבולת הלקט<b>.</b> ו<b>אמר רבי בא: דברי רבי יוסי צריך לזכותו לכהן.</b> - ומציעים את המסקנה: <b>הוי</b> – הוֹוֶה (נמצא)<b>, לית היא דרבי יוסי</b> – אין היא (המשנה כאן) של רבי יוסי (לפי מה שאמר רבי בא, רבי יוסי סובר, שאין אנו דנים את הכוהן כמי שזכה בספק הבכור שנשאר בידי הבעלים, ולכן קביעתו של התנא הראשון במשנתנו אינה לפי דעת רבי יוסי, שלא כמו שאמר רבי אבהו בשם רבי שמעון בן לקיש לעיל)<b>.</b><br>
<br>ומציעים מסקנה הפוכה מזו שהוסקה לפני כן, על ידי הצעת הסבר לדברי שני התנאים החולקים במשנה: <b>אמר רבי מנא</b> (השני, מגדולי אמוראי ארץ ישראל בדור החמישי)<b>: כל גרמה אמרה דהיא דרבי יוסי</b> – כל עצמה (של המשנה) אומרת שהיא של רבי יוסי (שהיא לפי דעת רבי יוסי)<b>.</b> (צריך להוסיף כמו בקטע גניזה: '<b>והא</b>') <b>תנייא קומייא</b> (צריך לומר: '<b>קדמייא</b>', כמו בקטע גניזה) <b>סברי</b> (צריך לומר: '<b>סבר</b>', כמו בקטע גניזה ובכתב יד רומי) <b>מימר:</b> – הרי התנא הראשון (במשנתנו החלוק על רבי אליעזר) סובר לומר (הרי אתה מסיק אחרי העיון שהתנא הראשון סובר לומר ("אוצר לשונות ירושלמיים", עמוד 1441, הערה 644)): <b>אינו מזכה את העני בכל הגדיש אלא</b> ב<b>שבולת אחת</b> – בעל השדה צריך לזכות לעני שיבולת אחת מן הגדיש בזכייה גמורה, והעני מחליף אותה בשיבולת אחרת<b>. הא תנייא</b> (צריך לומר: '<b>ותנייא</b>', בלי 'הא', כמו בקטע גניזה) <b>אחרייא סברי</b> (צריך לומר: '<b>סבר</b>') <b>מימר:</b> – והתנא האחרון (במשנתנו, רבי אליעזר) סובר לומר: <b>מזכה את העני בכל הגדיש</b> – בעל השדה נותן לעני את כל הגדיש במתנה על מנת להחזיר, ונמצא ששיבולת הלקט שנתערבה בגדיש באה ברשותו של העני, והעני זוכה בשיבולת ומחליפה<b>. והתנייא</b> (צריך לומר: '<b>הא תנייא</b>', כמו בקטע גניזה ובכתב יד רומי) <b>קדמייא סבר מימר:</b> – הרי התנא הראשון סובר לומר (הרי אתה מסיק אחרי העיון שהתנא הראשון סובר לומר): <b>בזכה</b> (צריך לומר כמו בכתב יד רומי: '<b>כזָכֶה</b>' - כזוכה) (בכתב יד רומי נוסף '<b>הוא</b>') <b>מימינו לשמאלו, ואינה זכייה</b> – אם בעל השדה מזכה לעני את כל הגדיש במתנה על מנת להחזיר, הרי זה כמזכה לעצמו מיד ימינו ליד שמאלו, שאין זו זכייה, ולכן בעל השדה מזכה לעני שיבולת אחת מן הגדיש בזכייה גמורה<b>. והתניא</b> (צריך לומר: <b>'ותנייא</b>', כמו בקטע גניזה) <b>אחרייא סבר מימר:</b> – והתנא האחרון סובר לומר: <b>אינו מזכה</b> (צריך לומר כמו בכתב יד רומי: 'אינו <b>כזכה</b>') <b>מימינו לשמאלו, וזכייה היא</b> – בעל השדה מזכה לעני את כל הגדיש במתנה על מנת להחזיר, ואין זה כמזכה לעצמו מיד ימינו ליד שמאלו, אלא זו זכייה. - הרי שהמחלוקת בין התנא הראשון במשנה ורבי אליעזר אינה בצורך לזכות לעני אלא בדרך הזיכוי לעני. וכיוון שדעת התנא הראשון במשנה היא, שבעל השדה מזכה לעני שיבולת אחת שנשארת בידי בעל השדה, והעני מחליף אותה בשיבולת אחרת שבעל השדה נותן לו, הרי שדעתו היא כדעת רבי יוסי, שהבעלים מזכה לכוהן את ספק הבכור שנשאר בידי הבעלים, והכוהן מחליף אותו בספק הבכור האחר שהבעלים נותן לו (במסירה שלפנינו השמיט הסופר את המשפט האחרון 'ותנייא אחרייא...' ומגיה השלים. - הביטוי 'כזכה מימינו לשמאלו' ישנו בירושלמי קידושין א,ג)<b>.</b>
<b>(והתני</b> (אין לגרוס מילה זו. - השלמת המגיה שייכת אחרי 'והתני' (='והתניא'), והוא תיקן גם במקום 'והתני' ("מבואות לספרות האמוראים", עמוד 385, הערה 10))<b>.)</b><br>
<br>ומציעים סתירה משיטתו של חכם על עצמו: <b>רבי זעירא</b> (רבי זירא, מגדולי אמוראי ארץ ישראל בדור השלישי) אמר בשם <b>רבי אבהו</b> (אמורא ארץ ישראלי בדור השלישי) שאמר <b>בשם רבי יוחנן</b> (גדול אמוראי ארץ ישראל בדור השני)<b>: מחלפא שיטתיה דרבי ליעזר!</b> – מוחלפת שיטתו של רבי אליעזר! <b>תמן הוא [אמר:</b> (הושלם על פי כתב יד רומי)<b>]</b> – שם (משנה פאה ד,ט) הוא אומר: <b>זכה לו</b> – במשנה לעיל שנינו: "מי שליקט את הפיאה ואמר: הרי זה לאיש פלוני עני - רבי אליעזר אומר: זכה לו (לאותו עני מה שליקט)". הרי שהוא סבור שם שאדם יכול לזכות פאה לעני<b>; וכא הוא אמר הכין?!</b> – וכאן הוא אומר כך?! (במשנה כאן שנינו: "אמר רבי אליעזר: וכי היאך העני הזה מחליף דבר שלא בא ברשותו?". הרי שהוא סבור כאן שאין אדם יכול לזכות לקט לעני)
<br>ומתרצים את הסתירה: <b>בשיטתו השיבהו</b> – רבי אליעזר הקשה לתנא הראשון במשנה כאן בשיטתו של התנא הראשון ולא בשיטתו שלו<b>: בשיטתך דאת אמר</b> (צריך לומר כמו בכתב יד רומי: '<b>שאת אומר</b>') <b>על ידי החילופין</b> (בכתב יד רומי: 'חליפיו') – לדעת התנא הראשון, שבעל השדה מזכה לעני את שיבולת הלקט, והעני מחליף את הלקט בשיבולת אחרת<b>: היאך העני הזה מחליף דבר שלא בא לרשותו?</b> – הרי לדעת החכמים במשנה לעיל החלוקים על רבי אליעזר, אין בעל השדה יכול לזכות לעני את הלקט, וכיוון שלא זכה העני בשיבולת הלקט שהיתה ברשותו של בעל השדה, איך מחליף העני את הלקט בשיבולת אחרת? (ההנחה היא שדעת התנא הראשון במשנה כאן היא כדעת החכמים במשנה לעיל) <b>אלא מזכה את העני בכל הגדיש ומעשר שיבולת</b> אחת <b>ונותן לו</b> – לדעת החכמים, בעל השדה מזכה לעני את כל הגדיש, ונמצא ששיבולת הלקט שנתערבה בגדיש באה ברשותו של העני, והעני זוכה בשיבולת ומחליפה. אבל לדעת רבי אליעזר, בעל השדה מזכה לעני את שיבולת הלקט, והעני מחליפה<b>.</b><br><br><small>הסופר במסירה שלפנינו השמיט את המילים 'בשיטתו השיבהו', ומגיה השלים שלא במקומו (אחרי 'בשיטתך') 'השיבהו. בשיטתו' ("מבואות לספרות האמוראים", עמוד 385, הערה 11).<br>הגרסה בהבאת הירושלמי בר"ש משנץ ובריבמ"ץ על המשנה: 'בשיטתן השיבן: בשיטתכם שאתם אומרים...'. וכן הגיה ב"אוצר לשונות ירושלמיים", עמוד 256.</small><br>• • •

Halakhah 3

<big><strong>משנה</strong></big><br><b>אין מגלגלין בטוֹפַח</b> – אין מזלזלים בטופח (מין קטנית שאינו מאכל אדם, או מין מדגני הבר הדומה לשעורה) הגדל בשדה עם התבואה בכך שקוצרים אותו אגב קצירת התבואה, מפני שהנושר מן הטופח הנקצר מתערבב עם הלקט הנושר מן התבואה, ונמצא בעל השדה מזיק את העניים, אלא קוצרים רק את התבואה ומשאירים את הטופח מחובר לקרקע<b>; דברי רבי מאיר</b> (גדול התנאים בדור הרביעי)<b>. וחכמים מתירין</b> – לקצור את הטופח אגב קצירת התבואה<b>, מפני שאִיפשר</b> (=שאי אפשר) – אי אפשר שלא יקצור את הטופח אגב קצירת התבואה, כי הם גדלים יחד (בשלושה כתבי יד של המשנה: 'שאיפשר', ובשניים מהם המנוקדים: 'שאֶיפשר')<b>.</b><br><br><small>הרמב"ם הסביר את המילה "מגלגלין" במשמעות של אי הקפדה, כלומר, הטופח נאסף עם התבואה העיקרית בלי לשים לב באופן מיוחד על קיומו.<br>הרמב"ם העדיף להסביר שהטופח הוא צמח, מפני שביקש להישאר עקבי עם שאר הופעות הטופח שבמשנה.<br>על פי הסברו של הרמב"ם מדובר במשנה במין ספיח הגדל בשדה השעורים וכשבעל הבית קוצר את תבואתו הוא גם קוצר את אותו המין הגרוע. בעל הבית מפריד בין שני המינים הגדלים בשדה ולוקח רק את המין הטוב, אבל משני המינים נופל לקט לארץ והם מתערבבים זה עם זה. במקרה כזה נחלקו רבי מאיר וחכמים מה על בעל הבית לעשות. לדעת רבי מאיר, בעל הבית חייב לקצור רק את המין הטוב ולהקפיד שלא יתערבב במהלך הקצירה גם מהמין הגרוע. אם בעל הבית יקפיד בכך, הלקט יהיה מהמין הטוב, והמין הגרוע יישאר מחובר לקרקע, ובכך לא ייגרם הפסד לעניים. חכמים חולקים ואומרים שאין הפסד כל כך גדול לעניים גם אם בעל השדה קוצר את המין הגרוע, כי ייתכן שהלקט לא יהיה מעורבב, ויוכלו העניים לאסוף את המין הטוב ללא הפרעה.<br>גרסת הירושלמי במשנה שחכמים מתירים מפני "שאִיפשר" (ראה ירושלמי להלן). גרסת הרמב"ם היא "שאֶפשר" ("ביאור 'מגלגלין בטופח' על פי הרמב"ם", "על אתר" טו, עמודים 59-72).<br><br>פירושנו למשנה מבוסס על רמב"ם בפירוש המשנה. לפי פירוש זה, המשנה כאן עוסקת בלקט שנתערב בו דבר אחר, שבזה עוסקות גם שתי המשניות הקודמות, ולכן יש קשר בין משנה זו ובין המשניות הקודמות לה.<br>פירושנו למילה 'מגלגלין ב-' קרוב לפירושו של רמב"ם למילה זו.<br>בעברית שבירושלמי ובמקורות אחרים מצוי הפועל 'גלגל ב-' בהוראת לגלג ב-, זלזל ב-, נהג ביזיון ב-. פועל זה מצוי גם בארמית שבירושלמי ובמקורות אחרים (ראה "פרקי לשון", עמוד 94; "ערכי" א, עמוד 133, הערה 78; "ערכי" ב, עמוד 67; DJPA, עמוד 129, ערך גלגל #2).<br><br>בירושלמי שביעית ט,א אמרו: רבי שמעון בן לקיש הוה בחיקוק. חמתון מגלגלין בהדין חרדלא. נפל מיניה והוא לא נסב ליה. אמר: מאן דמייתי לי חרדלא אנא מורי כרבי יודה (תרגום: רבי שמעון בן לקיש היה בחוקוק. ראה אותם בזים לחרדל הזה. נפל ממנו ולא נטלו. אמר: מי שמביא לי חרדל אני מורה כרבי יהודה).<br><br>רבי שמעון בן לקיש ראה את בני המקום אוספים את הצמחים, ותוך כך, משנפלו מהם תרמילי הזרעים, לא טרחו להרימם. מכאן נמצא ריש לקיש למד, שהחרדל הוא צמח שאינו נחשב ביותר ואין לחשוש שישמרוהו בשדותיהם בשביעית. לכן הסיק שצדק רבי יהודה שהתיר ספיחי חרדל ("תלמוד ירושלמי מסכת שביעית" ב, עמוד 406).<br><br>חרדל הוא צמח חד שנתי בעל פרחים צהובים הגדל בר בין חלקות של גידולי שדה ומטע וגם כגידול חקלאי.<br>גם במשנה כאן וגם בירושלמי שביעית בא הפועל 'גלגל ב-' בהקשר לצמח.</small><br>• • •
<big><strong>תלמוד</strong></big><br><b>הפסד העניים על ידי פעולת בעל השדה</b><br>מציעים ברייתא (בעניין הפסד הלקט של העניים על ידי פעולה של בעל השדה): <b>תני:</b> – שונה [התנא]: <b>המרבץ</b> את <b>שדהו</b> – המשקה השקאה מוקדמת את שדהו שאין בה גידולים (מטרת ההרבצה להנביט את הזרעים של עשבי הבר שבקרקע ולרככה כדי שיהיה אפשר לחרוש בה), <b>עד שלא ירד</b> ה<b>עני לתוכה</b> – קודם שבא העני ליטול לקט שנשר בשדה, והשיבולים נפסדות מחמת המים<b>, אם הזיקו מרובה על של</b> ה<b>עני</b> – אם הפסדו של בעל השדה בשהיית הריבוץ מרובה על זה של העני בהפסד הלקט, <b>- מותר</b> – לרבץ<b>, ואם היזק עני</b> (בכתב יד רומי ובקטע ירושלים: 'הזיקו של העני') <b>מרובה על שלו - אסור</b> – לרבץ<b>. רבי יהודה</b> (בר אלעאי, מגדולי התנאים בדור הרביעי) <b>אומר: בין כך ובין כך</b> – בכל אופן, אם הזיקו מרובה על של העני ואם הזיקו של העני מרובה על שלו, <b>- מניחן</b> (בכתב יד רומי: 'נוטלן ומניחן') <b>על הגדר והעני בא ונוטל את שלו</b> – רבי יהודה חושש להפסד העניים, ולכן על בעל השדה לטרוח ללקט את שיבולי הלקט ולהניחן על הגדר. אבל התנא הראשון אינו חושש לכך<b>.</b>
ומציעים סתירה משיטתו של חכם על עצמו: <b>מחלפא שיטתיה דרבי יהודה!</b> – מוחלפת שיטתו של רבי יהודה! ומפרטים את הסתירה: <b>תמן הוא אמר:</b> – שם (משנה פאה ז,ה) הוא אומר: <b>המידל</b> (המדלל) <b>בגפנים</b> – הקוצץ ענפים צפופים מהגפנים כשכבר ניכרים האשכולות, כדי שיגדלו הנשארים ברווח וישביחו<b>, כשם שהוא מידל בשלו</b> – בענפים שיש בהם אשכולות שלמים שהם של בעל הכרם<b>, כך הוא מידל בשל</b> ה<b>עניים</b> – בענפים שיש בהם עוללות שהן של העניים<b>; דברי רבי יהודה</b> – הרי שהוא מתיר לבעל הכרם לעשות פעולה המועילה לו ומזיקה לעניים<b>; וכא הוא אמר הכין?!</b> – וכאן הוא אומר כך?! (בברייתא בעניין המרבץ שדהו רבי יהודה אוסר לבעל השדה לעשות פעולה המועילה לו ומזיקה לעניים)
<br>ומתרצים את הסתירה בהצעת הבחנה בין שני מקרים: <b>תמן</b> – שם (במשנה בעניין המדל בגפנים), <b>- הן גרמו לעצמן ולא באו</b> – העניים גרמו לעצמם את הפסדם, מפני שיכלו לבוא לקטוף את העוללות לפני שבעל הכרם דילל ולא באו, ולכן רבי יהודה אינו חושש להפסד העניים ומתיר לבעל הכרם לדלל בשל העניים<b>, ברם הכא</b> – אבל כאן (בברייתא בעניין המרבץ שדהו), <b>- הרי באו</b> – העניים באו לאסוף את הלקט לפני שבעל הכרם ריבץ, אלא שנשאר בשדה מן הלקט שלא אספו העניים, ולכן רבי יהודה חושש להפסד העניים ואוסר לרבץ את השדה<b>.</b><br><br><small>בירושלמי מצויות סוגיות מוחלפות... פאה ה,ג אינו מתאים לפאה ז,ה... וברור הדבר שבמקרים אלו השתמש המסדר בסוגיות של ישיבות שונות ("תלמודה של קיסרין", עמודים 24-25).<br><br>הסתירה בין המשנה בפרק ז לבין הברייתא שבסוגיית פרק ה הוצגה בניסוחים שונים בשתי סוגיות ('מחלפא שיטתיה דרבי יהודה' בפרק ה, לעומת 'נראית מוחלפת שיטתו של רבי יהודה' בפרק ז), על ידי דוברים שונים (בפרק ה - סתם תלמוד, בפרק ז - רבי יוחנן), ואף ניתרצה בתירוצים שונים ("סוגיות מוחלפות בירושלמי", "תרביץ" ס, עמודים 49-50).</small>
ומציעים סתירה משיטתם של החכמים על עצמם: <b>מחלפא שיטתין</b> (צריך לומר: 'שיטתון'. בכתב יד רומי ובקטע ירושלים: 'שיטתהון', ובקטע גניזה: 'שטתון') <b>דרבנין!</b> – מוחלפת שיטתם של החכמים! <b>תמן אינון אמרין:</b> – שם (בברייתא בעניין המרבץ שדהו) הם (התנא הראשון החלוק על רבי יהודה) אומרים: <b>אם הזיקו מרובה על של</b> ה<b>עני - מותר</b> – רק אם הפסדו של בעל השדה בשהיית הריבוץ מרובה על זה של העני בהפסד הלקט, - מותר לבעל השדה לרבץ, אבל אם הפסדם של העניים מרובה על זה של בעל השדה - אסור לבעל השדה לרבץ<b>; וכא אינון אמרין הכין?!</b> – וכאן הם אומרים כך?! (במשנתנו החכמים החלוקים על רבי מאיר מתירים לבעל השדה לקצור את הטופח אגב קצירת התבואה, אף אם הפסדם של העניים מרובה על זה של בעל השדה)
<br>ומתרצים את הסתירה: <b>תמן</b> – שם (בברייתא בעניין המרבץ שדהו), <b>- אפשר</b> – אפשר לבעל השדה להשהות את הריבוץ עד שיאספו העניים את כל הלקט, אם הפסדם של העניים מרובה על זה של בעל השדה<b>, ברם הכא</b> – אבל כאן (במשנתנו), <b>- אִיפשר</b> – אי אפשר שלא יקצור את הטופח אגב קצירת התבואה, כי הם גדלים יחד (כמו ששנינו במשנה בטעמם של החכמים: "מפני שאִיפשר")<b>.</b>
<b>והא</b> (צריך לומר כמו בכתב יד רומי: '<b>הא</b>' = אמר מר) – הנה (על המונח 'הא' וההגהה כאן ראה "אוצר לשונות ירושלמיים", עמוד 335, הערה 1), <b>רבי מאיר אמר</b> – אומר<b>: אין מגלגלין ושמין של בעל הבית</b> (צריך לומר: 'ושמין <b>ל</b>בעל הבית', כמו בקטע גניזה ובכתב יד רומי ובקטע ירושלים) <b>בהפסידו</b> – אין מתירים לבעל השדה לקצור את הטופח אגב קצירת התבואה, ועל העניים לשלם לבעל השדה על הפסדו<b>. והא</b> (= ואמר מר) – והנה, <b>רבנין אמרין:</b> – החכמים אומרים: <b>מגלגלין ושמין לעניים בהפסידן</b> – מתירים לבעל השדה לקצור את הטופח אגב קצירת התבואה, ועל בעל השדה לשלם לעניים על הפסדם<b>.</b><br><br><small>ב<b>תוספתא פאה</b> ב,כ שנו: המרבץ את שדהו עד שלא נכנסו עניים לתוכה, אם היה היזקו מרובה על של עניים - מותר, ואם היזק של עניים מרובה על שלו - אסור. רבי יהודה אומר: בין כך ובין כך - מלקט ומניח על גבי גדר, והעני בא ונוטל את שלו.</small><br>• • •<br><big><strong>תלמוד</strong></big><br><b>בעל הבית שנצרך למתנות עניים</b><br>שואלים: <b>ולמי הוא משלם?</b> – למי משלם העובר ממקום למקום ונצרך למתנות עניים?
<br>משיבים: <b>אמר רבי יונה</b> (מגדולי אמוראי ארץ ישראל בדור הרביעי)<b>: לעניי אותה העיר</b> – לעניי אותה העיר שנטל שם את מתנות העניים<b>.</b>
<br>ותמהים: <b>דִּלָא</b> (=דאי לא) <b>כן, מה נן אמרין?!</b> (בתמיהה) – שאם לא כך, מה אנחנו אומרים?! (דברי רבי אליעזר במשנה "וכשיחזור לביתו ישלם" נראים מיותרים, מכיוון שהם מובנים מאליהם)
<br>ומתרצים את התמיהה: <b>אמר רבי חייא בר אדא</b> (השני, אמורא ארץ ישראלי בדור החמישי)<b>: למידת הדין נצרכה</b> – לדיני ממונות נצרכה המשנה לומר (ללמד דין זה. - דברי רבי אליעזר במשנה נאמרו לעניין דיני ממונות, שעל בעל הבית מוטל חיוב לשלם מצד דיני ממונות, ואם אינו משלם - תובעים אותו בבית דין לשלם. - 'ל... נצרכה' מוסב על מקורות תנאיים, משנה או ברייתא ("הטרמינולוגיה של הירושלמי",עמוד 488; "אוצר לשונות ירושלמיים", עמוד 1151, הערה 164). - ולכן התמיהה ותירוצה מתייחסים לדברי רבי אליעזר במשנה)<b>.</b><br><br><small>ב<b>בבלי חולין</b> קל,ב אמרו: "בעל הבית שהיה עובר ממקום למקום, וצריך ליטול לקט, שכחה ופאה ומעשר עני - נוטל, ולכשיחזור ישלם; דברי רבי אליעזר". - אמר רב חסדא: מידת חסידות שנו כאן (ומן הדין אין יכולים לתבוע אותו בבית דין). - אמר ליה רבא: תנא תני: ישלם (שמשמעו חובה), ואת אמרת: מידת חסידות שנו כאן?! (בתמיהה)<br><br>דברי רבי חייא בר אדא בירושלמי הם כדברי רבא בבבלי, שדברי רבי אליעזר נצרכו לדיני ממונות, ולא שנו כאן מידת חסידות כדברי רב חסדא בבבלי.</small><br>• • •

Halakhah 4

<big><strong>משנה</strong></big><br><b>בעל הבית</b> – אדם אמיד, <b>שהיה עובר ממקום למקום וצרך</b> – נצרך למתנות עניים כשאין לו מעות למזונות, שבהיותו בדרך רחוקה מביתו אין רכושו עימו, <b>- יטול לקט, שכחה ופיאה ומעשר עני, וכשיחזור לביתו ישלם</b> – לעניי אותה העיר שנטל שם את מתנות העניים (ירושלמי)<b>; דברי רבי אליעזר</b> (בן הורקנוס, תנא בדור השני)<b>. וחכמים אומרים: עני היה באותה שעה</b> – כשנצרך למתנות עניים, ולכן הוא פטור מלשלם כשיחזור לביתו<b>.</b><br>• • •<br><big><strong>משנה</strong></big><br><b>המחליף עם העניים</b> – שנותן לעניים מתבואתו תמורת המתנות שלהם<b>, בשלו - פטור</b> – במתנות שהוא מקבל מן העניים והן עכשיו שלו - פטור מלעשר עליהן, שכן מתנות העניים פטורות מן המעשר<b>, ובשל עניים - חייב</b> – בתבואה שהוא נותן לעניים והיא עכשיו שלהן - חייב לעשר עליה קודם שנותנה לעניים<b>.</b>
<br><b>שנים</b> – שני עניים, <b>שקיבלו שדה באריסות</b> – שיעבדו אותה וייתנו לבעל השדה מחצה או שליש או רביע מן התבואה שתהיה עושה, <b>- זה נותן לזה חלקו מעשר עני, וזה נותן לזה חלקו מעשר עני</b> – בעל השדה, אפילו הוא עני, אסור ליטול מתנות משדהו, אבל כל אחד מהאריסים אינו בעל השדה אלא בחלקו ולא בחלק חברו, ולכן כל אחד נותן מחלקו מעשר עני לחברו. והוא הדין שכל אחד מהם רשאי ללקוט בחלקו של חברו לקט ושכחה ופאה<b>.</b>
<br><b>המקבל שדה לקצור</b> – אותה בקבלנות, תמורת חלק מן היבול בקמה או בתבואה הקצורה, והוא עני, <b>- אסור בלקט, בשכחה ובפיאה ובמעשר עני</b> – משדה זו שהוא קוצר<b>. אמר רבי יהודה</b> (בר אלעאי, מגדולי התנאים בדור הרביעי)<b>: אימתי</b> – אסור במתנות עניים משדה זו<b>? בזמן שקיבלה</b> – את השדה, <b>ממנו</b> – מבעל השדה, <b>למחצה, לשליש ולרביע</b> – על מנת לקבל חצי או שליש או רבע מן היבול<b>; אבל אם אמר לו</b> – בעל השדה<b>:</b> "<b>שליש</b> – או רבע או חצי של <b>מה שאתה קוצר</b> יהיה <b>שלך</b>" <b>- מותר בלקט, בשכחה ובפיאה</b> – שבלקט ובשכחה ובפאה זוכים בשעת הקצירה, והמקבל נחשב לעני כל זמן שלא סיים את קצירת השדה, שבשעת הקצירה עדיין אין התבואה שלו אלא של בעל השדה<b>, ואסור במעשר עני</b> – שחייבים ליתנו בתלוש, ולאחר הקצירה התבואה שלו<b>.</b><br>• • •
<big><strong>תלמוד</strong></big><br><b>החלפת מתנות עניים ונטילתן במכירת שדה ובאריסות</b><br>מציעים ברייתא (בעניין הערמה על מעשר שני לפדותו בלא חומש): <b>תני:</b> – שונה [התנא]: <b>אב ובנו,</b> או <b>איש וקרובו,</b> או <b>שני אחין,</b> או <b>שני שותפין - פודין זה לזה מעשר שיני</b> – בלא חומש, משום שאדם מוסיף חומש על מעשר שני שלו בפדיונו ולא על של חברו, <b>ונותנין זה לזה מעשר עני</b> – אם הם עניים<b>. אמר רבי יודן</b> (רבי יהודה)<b>: תבוא מאירה</b> (קללה) <b>למי שהוא נותן לאביו מעשר עני</b> – בן המאכיל את אביו ממעשר עני ואינו מפרנס אותו משלו ראוי לקללה, מפני שנראה כמזלזל באביו ואינו מכבדו<b>. אמרו</b> (בכתב יד רומי ובקטע ירושלים: 'אמרו'. וצריך לומר כמו בקטע גניזה ובתוספתא: 'אמרו <b>לו</b>') – חכמים לרבי יהודה<b>: מניין</b> (צריך לומר כמו בתוספתא ובקטע ירושלים: '<b>מה</b>') <b>שאם</b> (צריך לומר כמו בקטע גניזה ובכתב יד רומי ובקטע ירושלים: '<b>אם</b>') <b>היו שניהן עניים?</b> – אם היו האב ובנו עניים, הרי הבן נאלץ להאכיל את אביו ממעשר עני! אבל אם הבן עשיר, תבוא לו מאירה אם הוא נותן לאביו מעשר עני.<br><br><small>ב<b>תוספתא מעשר שני</b> ד,ז שנו: שני אחים, ושני שותפים, אב ובנו - פודים זה לזה מעשר שני (כדי להיפטר מן החומש) ונותנים זה לזה מעשר עני. אמר רבי יהודה: תבוא מאירה לאדם שנותן מעשר עני לאביו. אמרו לו: מה אִילּוּ היו שניהם עניים?</small><br>במשנה שנינו: "המקבל שדה לקצור - אסור בלקט, בשכחה ובפיאה ובמעשר עני. אמר רבי יהודה: אימתי? בזמן שקיבלה ממנו למחצה, לשליש ולרביע; אבל אם אמר לו: שליש מה שאתה קוצר שלך - מותר בלקט, בשכחה ובפיאה, ואסור במעשר עני".
<br><small>כאן התחלת מקבילה בירושלמי לעיל ב,ח.</small>
<br>בירושלמי שם שואלים: <b>המוכר</b> – את שדהו לאחר שקצר חציה, והוא עני, <b>- מהו שיזכה בפיאה</b> – שהלוקח נותן מחציה שקצר הוא על כל השדה, <b>שהיא מתרת את העומרין</b> – את הקמה שקצר המוכר ועשה אותה עומרים<b>?</b> – מה הדין במקרה הזה? האם המוכר רשאי לזכות בפאה, כדין המוכר את שדהו עם הקמה והוא עני, שהוא רשאי לזכות בפאה שהלוקח נותן, לפי שכבר אינה שדהו (משנה פאה ה,ו), או שמא אין המוכר רשאי לזכות בפאה, שהרי הפאה שהלוקח נותן מתירה גם את העומרים של המוכר?
<br>ופושטים את הבעיה בהצעת מקור תנאי בצירוף דיון במקור: <b>נישמעינה מן הדא:</b> – נשמע (נלמד) אותה מזאת (מהמשנה פאה ה,ה): <b>המקבל שדה לקצור - אסור בלקט, בשכחה ובפיאה. אמר רבי יהודה: אימתי? בזמן שקיבלה ממנו למחצה, לשליש ולרביע. אבל אם אמר לו: שליש מה שאתה קוצר שלך - מותר בלקט, בשכחה ובפיאה</b> (עד כאן המשנה).
ויש לשאול: <b>מה בינה לקדמיתא?</b> – מה בינה (בין ההלכה האחרונה) לראשונה (להלכה הראשונה במשנה)? (מה ההבדל בין שתי ההלכות? מדוע אם קיבלה מבעל השדה לשליש - האריס אסור במתנות עניים ממנה, ואם אמר לו בעל השדה ששליש יהיה שלו - האריס מותר במתנות עניים ממנה?) - ויש להשיב: <b>אלא</b> – כך משמעם של הדברים שאמר לו בעל השדה<b>: לכשתקצור, שליש הרי היא שלך</b> – לאחר שתקצור את התבואה, יהיה לך שליש ממנה. ולכן האריס מותר בלקט ובשכחה ובפאה, מפני שהפאה ניתנת בשעת הקצירה, ובשעת הקצירה עדיין לא היתה התבואה שלו אלא של בעל השדה<b>.</b> - ויש להציע את פשיטת הבעיה בהצעת היסק מן האמור לפני כן: <b>אמר רבי חייא ברבי בון</b> (צריך לומר כמו בקטע ירושלים ובכתב יד רומי ובמקבילה: '<b>רבי בון בר חייא</b>'. - אמורא ארץ ישראלי בדור השלישי)<b>: הדא אמרה</b> – זאת אומרת<b>, שהמוכר זכיי</b> (במקבילה: 'זָכֶה') <b>בפיאה שהיא מתרת את העומרים</b> – כמו שבמקרה כאן, האריס רשאי לזכות בפאה, כי בשעת נתינת הפאה לא היתה התבואה שלו, כך גם במקרה שם, המוכר רשאי לזכות בפאה, כי בשעת נתינת הפאה לא היתה התבואה שלו<b>.</b>
<br>ומציעים הבחנה בין שני המקרים כדי לדחות את האמור לפני כן: <b>אמר רבי יוסי בירבי בון</b> (צריך לומר כמו במקבילה: '<b>רבי יוסי</b>'. - מגדולי אמוראי ארץ ישראל בדור הרביעי)<b>: תמן</b> – שם (במוכר), <b>- נתחייבה שדהו ברשותו</b> – בשעה שחל חיוב פאה על השדה היתה התבואה של המוכר, שהרי כשקצר חציה של השדה עדיין היתה התבואה שלו, ולכן אינו רשאי לזכות בפאה (חיוב פאה חל על השדה משקצר שיבולת הראשונה (ירושלמי לעיל א,א))<b>, ברם הכא</b> – אבל כאן (באריס), <b>- לא נתחייבה שדהו ברשותו</b> – בשעה שחל חיוב פאה על השדה לא היתה התבואה של האריס, שהרי בשעת הקצירה עדיין לא היתה התבואה שלו אלא של בעל השדה, ולכן הוא רשאי לזכות בפאה<b>.</b><br><br><small>עד כאן המקבילה בירושלמי לעיל.<br>מקורה של הסוגיה המקבילה בירושלמי לעיל, משום שהבעיה שם, שפשטו אותה מהמשנה כאן, קשורה למשנה שם. הסוגיה הועתקה לכאן בלא הבעיה וגם בלא תחילת פשיטת הבעיה שבה הוצעה המשנה כאן. בדברי רבי יוסי הפכו כאן את שני חלקי המשפט כדי להתאים את 'תמן... ברם הכא' לכאן.</small>
ומסבירים את ההבדל בין שני עניינים בהלכה האחרונה במשנה ("הטרמינולוגיה של הירושלמי", עמוד 566, הערה 82) - בין לקט, שכחה ופיאה שהאריס מותר בהם ובין מעשר עני שהאריס אסור בו: <b>אמר רבי אבהו</b> (צריך לומר כמו בקטע גניזה ובכתב יד רומי: 'רבי <b>אייבו</b>') <b>בר נגרי</b> (אמורא ארץ ישראלי בדור השלישי והרביעי)<b>: שנייה היא</b> – שונָה היא (שונה הוא הדבר), <b>בלקט ובשכחה ובפיאה שהן בעזיבה</b> – מצוות מתנות אלו מתקיימת בעזיבה בשדה, שכתוב בהן: "לעני ולגר תעזוב אותם", שיש להשאיר בשדה בשעת הקצירה מתנות אלו לעניים, ולכן אם אמר בעל השדה לאריס: "שליש מה שאתה קוצר שלך" - מותר בלקט, בשכחה ובפיאה, כיוון שבשעת הקצירה עדיין לא היתה התבואה של האריס; אבל אסור במעשר עני, מפני שמצוות מעשר עני מתקיימת בנתינה לעני לאחר הקצירה, ולאחר הקצירה כבר היתה התבואה של האריס, והוא חייב לקיים מצוות נתינה לעני, ועני אסור ליטול מתנות עניים מתבואתו (מצוות לקט ופאה היא בעזיבה לעניים, ובעל השדה מקיים את המצווה מרצונו ומדעתו, אבל מצוות שכחה אינה בנתינה או בעזיבה, אלא היא נעשית מאליה ומתקיימת בלי ידיעתו של בעל השדה. לכן שכחה שנזכרה כאן היא אשגרת לשון)<b>.</b><br>• • •

Halakhah 5

<big><strong>משנה</strong></big><br><b>המוכר את שדהו, המוכר - מותר</b> – במתנות עניים מהשדה שמכר, אם הוא עני, לפי שכבר אינו בעל השדה<b>, והלוקח - אסור</b> – במתנות עניים מהשדה שקנה, אם הוא עני, לפי שהוא בעל השדה<b>.</b>
<br><b>לא ישכור אדם את הפועל</b> – שהוא עני, <b>על מנת שילקט בנו</b> – של הפועל, <b>אחריו</b> – שהסכים הפועל מראש עם בעל השדה שבנו יילך אחריו וילקוט את הלקט. - בנו של הפועל מותר ללקוט אחריו מתנות עניים, ובלבד שלא הסכים מראש עם בעל השדה שיקטין את שכרו תמורת הלקט שילקוט בנו, ונמצא שהוא גוזל את העניים<b>.</b>
<br><b>מי שאינו מניח את העניים ללקט</b> – בשדהו, כגון שמשתדל שלא ייפול לקט לארץ בשעת קצירה (בזה מיושבת הקושיה, שאם נוטל את הלקט לעצמו עובר על איסור תורה)<b>, או שהוא מניח את אחד, ואת אחד לאו, או שהוא מסייע את אחד מהן - הרי זה גוזל את העניים</b> – אותם עניים שגרע זכותם בלקט<b>; על זה נאמר: 'אַל תַּשֵּׂג גְּבוּל עוֹלִים'</b> – בספר משלי כב,כח ו-כג,י נאמר: "<b>אַל תַּסֵּג גְּבוּל עוֹלָם</b>" - אל תסיר את הסימן שסומן מזמן רב המציין את הגבול בין שתי שדות ותעבירו בכוונה להרחיב את שטחך. בכלל אזהרה זו נגד הסגת גבול גם סייגים ותקנות שגדרו ותיקנו קדמונים לתקנתו של העולם. התנא קורא במקום "עולם" - 'עולים', שמשמעו עניים בלשון סגי נהור (בהוראה מהופכת; שימוש במילה באופן שהאומר אותה מתכוון למשמעה ההפוך). ובא הכתוב להזהיר שלא להסיג גבול העניים ולא לקפח את מתנותיהם (יש מפרש 'עולים' כשם נרדף לעולְלים, המציין את המלקטים בכרמים, ככתוב "וכרמך לא תעולל" (ויקרא יט,י) ("שתי מלים מלשון חכמים", "לשוננו" מה, עמוד 316))<b>.</b><br>• • •
<big><strong>תלמוד</strong></big><br><b>המוכר את שדהו מותר בלקט</b><br>במשנה שנינו: "המוכר את שדהו, המוכר - מותר, והלוקח - אסור".
<br><b>[</b>מציעים ברייתא: <b>תני:</b> – שונה [התנא]: <b>המוכר</b> – את שדהו, <b>מותר</b> [ב]<b>לקט</b> – מהשדה שמכר, אם הוא עני, לפי שכבר אינו בעל השדה, <b>והלוקח</b> [אסור] – בלקט מהשדה שקנה, אם הוא עני, לפי שהוא בעל השדה<b>.]</b> (הושלם על פי קטע גניזה. - במסירה שלפנינו נשמטה הברייתא מפני דמיונה למשנה, וטעו הסופרים לחשוב שהיא פסקה מהמשנה ("מבוא לנוסח המשנה", עמוד 944))
<br>ומציעים פרשנות מצמצמת למשנה ולברייתא: <b>מתניתא</b> – המשנה (המקור התנאי, והוא המשנה והברייתא), <b>- בשמכר לו שדהו וקמתה</b> (בקטע גניזה: 'שדה בקמתה'. ובקטע ירושלים: 'שדה וקמתה') – רק במקרה שמכר לו את הקרקע ואת הקמה, המוכר - מותר במתנות עניים מהשדה, והלוקח - אסור<b>. אבל אם (אמר) [מכר</b> (תוקן כמו בקטע גניזה ובכתב יד רומי)<b>] לו קמה</b> – בלבד, <b>ושייר לו שדה</b> – השאיר לעצמו את הקרקע, (בקטע גניזה: 'מכר לו שדה [ושייר לו קמה]') <b>- אצל זה אני קורא "שָׂדְךָ"</b> (ויקרא יט,ט) <b>ואצל זה אני קורא "קְצִירְךָ"</b> (ויקרא יט,ט) – גם המוכר וגם הלוקח אסורים במתנות עניים מהשדה, שלגבי המוכר אנו אומרים: הרי זה "שדך" (-"לֹא תְכַלֶּה פְּאַת שָׂדְךָ לִקְצֹר"), ולגבי הלוקח אנו אומרים: הרי זה "קצירך" (-"וְלֶקֶט קְצִירְךָ לֹא תְלַקֵּט") (במסירה שלפנינו השמיט הסופר מ'קורא' הראשון עד 'קורא' השני, ומגיה השלים)<b>.</b><br>• • •
<b>הגוזל עניים במתנותיהם</b><br>במשנה שנינו: "מי שאינו מניח את העניים ללקט, או שהוא מניח את אחד, ואת אחד לאו, או שהוא מסייע את אחד מהן - הרי זה גוזל את העניים".
<br>מביאים ברייתא: <b>אם עשה כן</b> – אדם שלא הניח את העניים ללקט את הלקט, <b>- הרי זה גוזל את העניים. בעל הבית שע</b>(<b>ו</b>)<b>שה כן</b> – שלא הניח את העניים ללקט בשדהו, <b>-</b> הרי זה <b>גוזל</b> ל<b>עניים</b> (במסירה שלפנינו השמיט הסופר משפט זה ומגיה השלים. משפט זה ישנו בקטע גניזה, בכתב יד רומי ובקטע ירושלים)<b>. פועל שעשה כן</b> – שלא הניח את העניים ללקט בשדהו של בעל הבית, ונטל את הלקט לעצמו, <b>- הרי זה גוזל לבעל הבית ולעניים</b> – הוא גוזל גם את בעל הבית, לפי שהוא מורה היתר לעצמו להפיל שיבולים בכוונה בשבילו ולהרבות בלקט, ואומר שבשכרו הוא נוטל, ועל ידי כך הוא מפסיד לבעל הבית<b>.</b><br>• • •
במשנה שנינו: <b>"ועל זה נאמר: 'אַל תַּסֵּג גְּבוּל עוֹלָם'".</b>
<br>מביאים מחלוקת אמוראים: <b>רב ירמיה ורב יוסף</b> (צריך לומר: '<b>רבי ירמיה</b>' (מגדולי אמוראי ארץ ישראל בדור השלישי והרביעי) '<b>ורבי יוסה</b>' (מגדולי אמוראי ארץ ישראל בדור הרביעי). - שיבוש זהה יש גם בירושלמי שבת א,ב, ראה "הירושלמי כפשוטו" עמוד 25) – נחלקו שני החכמים (בדרשת הכתוב שמובא במשנה, כמוצע בהמשך)<b>. חד אמר:</b> – [חכם] אחד אומר: <b>אֵילּוּ עולי מצרים</b> – דורש "גבול עולם" - גבול עולים, והם אלו שעלו ממצרים. ובא הכתוב להזהיר שלא לשנות את האזהרות שבתורה שניתנו ליוצאי מצרים (דרשה זו מתאימה לכתוב במשלי כב,כח: "אַל תַּסֵּג גְּבוּל עוֹלָם אֲשֶׁר עָשׂוּ אֲבוֹתֶיךָ", שבו נזכר שאבותינו עשו את הגבול)<b>, וחרנה אמר:</b> – ו[החכם] האחר אומר: <b>אֵילּוּ שירדו מנכסיהן</b> – דורש "גבול עולם" - גבול עולים, והם אלו שירדו מנכסיהם, שקורא ליורדים מנכסיהם 'עולים' בלשון סגי נהור. ובא הכתוב להזהיר שלא להסיג גבול העניים ולא לקפח את מתנותיהם (דרשה זו מתאימה לכתוב במשלי כג,י: "אַל תַּסֵּג גְּבוּל עוֹלָם וּבִשְׂדֵי יְתוֹמִים אַל תָּבֹא", שבו יש הקבלה ליתומים)<b>.</b><br>
<br><b>לסמיא צווחין סגיא נהוריא</b> (צריך לומר כמו בקטע גניזה: '<b>סגי נוהריה</b>') – לעיוור קוראים בשם 'רב האורות' (קוראים ליורדים מנכסיהם 'עולים' בלשון הפוכה כמו שקוראים לעיוור 'סגי נהוריא' בלשון הפוכה)<b>.</b><br>
<br><b>אמר רבי יצחק: "וַעֲנִיִּים מְרוּדִים תָּבִיא בָיִת"</b> (ישעיהו נח,ז) – תכניס לביתך עניים נודדים חסרי דירה קבועה, <b>[</b>ויש לדרוש את הכתוב: <b>- אלו שמרדו בעניותן תביא בית</b> – עניים שמרדו בה' בגלל עניותם תביא לביתך ותתמוך בהם, כדי שיחזרו בהם ויעשו תשובה (דורש 'מרודים' - מורדים. - 'מרד ב-' כאן משמעו 'מרד בגלל', 'מרד מתוך'. משמע זה ישנו גם בלשונות "שמשון בעיניו מרד" ו-"אבשלום בשערו מרד" בתוספתא סוטה ג,טו-טז ומקבילות) (במסירה שלפנינו יש כאן דילוג על ידי הדומות: תביא בית - תביא בית, וצריך להוסיף את המשפט הזה שבקטע גניזה ("לקראת הוצאה חדשה של שרידי הירושלמי", "לשוננו" עב, עמוד 284))<b>].</b>
<br><b>אמר רבי אבין</b> (מגדולי אמוראי ארץ ישראל בדור החמישי)<b>: אם עשית כן</b> – אם הבאת לביתך עניים מרודים<b>, מעלה אני עליך</b> – ה' חושב לך זאת, <b>כילו</b> (כאילו) <b>הבאת ביכורים לבית המקדש.</b> ויש ללמוד דבר זה בדרך של גזירה שווה: <b>נאמר כאן: "תָּבִיא</b> בָיִת<b>"</b> (ישעיהו נח,ז)<b>, ונאמר להלן: "רֵאשִׁית בִּכּוּרֵי אַדְמָתְךָ תָּבִיא בֵּית י'י אֱלֹהֶיךָ"</b> (<b>וגו'</b>) (שמות כג,יט; לד,כו) – הטובים והמובחרים שבפירות הראשונים שתיתן לך אדמתך תביא אל בית המקדש. - והטעם של ההשוואה הוא, שהבאת ביכורים מקיימת את הכוהנים, והארחת עניים מקיימת את העניים<b>.</b><br><br><small>ב<b>מסכת אבות דרבי נתן</b> נוסח ב פרק יד נאמר: "ועניים מרודים תביא בית" (ישעיהו נח,ז) - מי גרם לו שהוא עני? על שמרד על דבריו של המקום. דבר אחר: "ועניים מרודים" - אלו בעלי בתים שירדו מנכסיהם, "תביא בית".<br><br>ב<b>ויקרא רבה</b> לד,יג נאמר: "ועניים מרודים תביא בית" (ישעיהו נח,ז) - אילו הם עניים מרודים? אילו שהם עניים מנערותם (שגדלו כל ימיהם בעוני. ודורש "עניים מרודים" - עניים ירודים ושפלים ביותר). - אמר רבי יצחק: כהדין סמיא דצווחין ליה סגי נהורא. - לכך נאמר: "ועניים מרודים תביא בית".<br>"ועניים מרודים תביא בית" - אילו הם עניים מרודים? אילו בעלי בתים שירדו מנכסיהם (דורש "מרודים" מלשון ירידה). מי גרם להם שייענו (שיהיו עניים)? על ידי שלא פשטו ידיהם במצוות, ועל ידי שלא עשו רצון אביהם שבשמים. לכך נאמר: "ועניים מרודים תביא בית".<br>רבי אבין אמר: נאמר כאן: "תביא", ונאמר להלן: "ראשית ביכורי אדמתך תביא" (שמות כג,יט; לד,כו). מה "תביא" האמור להלן - ביכורים, אף "תביא" האמור כאן - ביכורים.</small><br><br><small><b>א. רב ירמיה ורב יוסף... וחרנה אמר: אילו שירדו מנכסיהן. לסמיא צווחין סגיא נהוריא.</b><br><b>ב. אמר רבי יצחק: "ועניים מרודים תביא בית" - אלו שמרדו בעניותן...</b><br>המפרשים נדחקו מאוד בנסיונותיהם להסביר את הקשר בין קטע ב לבין שאר חלקי הסוגיה.<br>נראה כי במקורו הובאה בירושלמי, בין סוף קטע א לתחילת קטע ב, דרשה על הפסוק "ועניים מרודים תביא בית" ('אילו בעלי בתים שירדו מנכסיהן'), הדומה לדרשה שבסוף קטע א. ואגב דרשה זו, שנשמטה לפנינו בטעות, הובאה דרשה אחרת לאותו פסוק, הלוא היא הדרשה שבתחילת קטע ב. מסתבר כי צירוף בלתי מוצלח של דרשות כאלה קיים גם בויקרא רבה: דברי רבי יצחק שם 'כהדין סמיא דצווחין ליה סגי נהורא' אינם מובנים כלל בהקשרם, ונראה כי משפט זה אינו אלא שריד של דרשה למילה 'עולים', מעין הדרשה שבסוף קטע א בירושלמי, שהועתק בטעות לתוך המדרש ("לחקר הגופים הזרים האגדיים בירושלמי", "תרביץ" סד, עמודים 254-256).<br><b>שמרדו בעניותן</b> - נראה שהכוונה היא: שמרדו מתוך עניותם (שם, עמוד 254, הערה 93).<br><br>מהשוואת הירושלמי, אבות דרבי נתן ו-ויקרא רבה נראה שיש לפנינו שלוש דרשות נפרדות על הכתוב "ועניים מרודים תביא בית" (מלבד הדרשה הראשונה ב-ויקרא רבה שהבאנו ומלבד דרשות אחרות באבות דרבי נתן וב-ויקרא רבה שלא הבאנו):<br><b>א.</b> "ועניים מרודים תביא בית" - אלו שנעשו עניים על שמרדו בה' ("מרודים" - מורדים).<br><b>ב.</b> "ועניים מרודים תביא בית" - אלו בעלי בתים שירדו מנכסיהם ("מרודים" - ירדו מנכסיהם).<br><b>ג.</b> "ועניים מרודים תביא בית" - אלו שמרדו בעניותם (מרדו בה' בגלל שנעשו עניים. "מרודים" - מורדים).<br><br>ב-ויקרא רבה נתחברו יחד בטעות דרשה א ודרשה ב. דרשה ג ישנה רק בירושלמי.<br>שמו של רבי יצחק מופיע בירושלמי וב-ויקרא רבה על דברים שונים בדרשות הללו.</small><br>• • •

Halakhah 6

<big><strong>משנה</strong></big><br>מעתה המשנה עוסקת בדיני שכחה.
<br><b>העומר ששכחוהו פועלים</b> – בשעה שאספו את עומרי התבואה לגדיש או לגורן, <b>ולא שכחו בעל הבית</b> – בעל השדה, שהיה עימם בשדה באותה שעה, והיה העומר הזה זכור לו והתכוון לאוספו<b>,</b> או ש<b>שכחו בעל הבית ולא שכחוהו פועלים,</b> או ש<b>עמדו עניים בפניו</b> – של העומר והסתירוהו מעיני בעל השדה והפועלים, <b>או שחיפוהו בקש</b> – כיסוהו בקש, כדי שלא יראוהו בעל השדה והפועלים, ואחר כך שכחוהו, <b>- הרי זה אינו שכחה</b> – לפי שהעניים גרמו שישכחו את העומר הזה<b>.</b><br>• • •
<big><strong>תלמוד</strong></big><br><b>שכחת שדה ושכחת עיר</b><br>בעניין שכחה כתוב: "כִּי תִקְצֹר קְצִירְךָ בְשָׂדֶךָ וְשָׁכַחְתָּ עֹמֶר בַּשָּׂדֶה, לֹא תָשׁוּב לְקַחְתּוֹ; לַגֵּר, לַיָּתוֹם וְלָאַלְמָנָה יִהְיֶה" (דברים כד,יט) - אם אחרי קצירת התבואה תשכח אגודת שיבולים בשדה ולא תביא אותה אל הגורן - אסור לחזור ולקחתה, אלא יש להשאיר אותה בשדה כדי שיוכלו העניים לקחת אותה.
<br>מביאים ברייתא: <b>העומר ששכחוהו פועלין ולא שכחו בעל הבית - אינו שכחה, דכתיב:</b> – שכתוב: <b>"קְצִירְךָ</b> בְשָׂדֶךָ <b>וְשָׁכַחְתָּ"</b> (דברים כד,יט) – משמע שאם בעל הקציר, שהוא בעל השדה, שכח את העומר - הרי זה שכחה. אבל אם בעל השדה לא שכחו, אף על פי שהפועלים שכחוהו - אין לו דין שכחה<b>. שכחו בעל הבית ולא שכחוהו פועלים - אינו שכחה, דכתיב:</b> – שכתוב: (הסופר במסירה שלפנינו כתב 'אמ'' = אמרת, הרגיל בספרי זוטא ("מבואות לספרות האמוראים", עמוד 386, הערה 13) לציטוט פסוק או חלקו. ומגיה תיקן 'דכתיב' כמו בכתב יד רומי) <b>"כִּי תִקְצֹר</b>... <b>וְשָׁכַחְתָּ"</b> (דברים כד,יט) – משמע שאם גם הקוצר, שהוא הפועל, שכח את העומר - הרי זה שכחה. אבל אם הפועל לא שכחו, אף על פי שבעל השדה שכחו - אין לו דין שכחה<b>.</b>
<br><b>רבי שמעון בן יהודה</b> (תנא בדור החמישי) <b>אומר משם רבי שמעון</b> (בן יוחאי, תנא בדור הרביעי)<b>: אפילו אחרים</b> (מגיה במסירה שלפנינו מחק 'אחרים' וכתב 'חמרים' (נוהגים בחמורים להעברת משאות), כמו שהוא בקטע גניזה ובכתב יד רומי. 'אחרים' גם בברייתא המקבילה שבתוספתא. והם אחרים הם חמרים) <b>שהן</b> (בקטע גניזה: 'שהיו') <b>עוברין בדרך וראו עומר אחד</b> – בשדה, <b>ששכחוהו פועלים ולא שכחו בעל הבית</b> (לשון זה הוא אשגרה בטעות מן המשנה. וצריך לומר: '<b>ששכחוהו פועלים ובעל הבית</b>', וכן הגיהו ב"פני משה" והגר"א ורז"פ, וכן נראה מרמב"ם הלכות מתנות עניים ה,א. הגהה זו מתאימה לנוסח הראשון בדברי רבי שמעון בן יהודה בברייתא המקבילה שבתוספתא, שנאמר בו "שכחוהו" ולא נזכרו בו פועלים ובעל הבית) – שראו אחרים את העומר בשעה ששכחוהו הפועלים ובעל השדה בשדה, <b>- אינו שכחה</b> – שאם יש שם מי שרואה אותו אין ראוי לשוכחו, כי מדרך האנשים שיזכירו קצתם לקצתם מה שהם רואים (רלב"ג על דברים כד,יט)<b>, עד שישכחוהו כל אדם</b> – רק אם לא היה מי שראה את העומר בשעה ששכחוהו בשדה - הרי זה שכחה (רבי שמעון חולק על משנתנו, שלפיה אם שכחוהו פועלים ובעל השדה - הרי זה שכחה, אף אם היה שם מי שראה אותו)<b>.</b>
<b>היה</b> – בעל השדה, <b>עומד</b> (נמצא) <b>בעיר</b> (צריך לומר כמו בכתב יד רומי: '<b>בשדה</b>', וכן הגיה הגר"א) <b>וא</b>(<b>ו</b>)<b>מר:</b> "<b>יודע אני שהפועלין שכיחין</b> (נראה שצריך לומר: 'שכחוּ') <b>עומרין</b> (צריך לומר כמו בקטע גניזה ובכתב יד רומי ובירושלמי מעשרות: '<b>עומר</b>') <b>שבמקום פלוני</b>" – אני זוכר עומר ששכחוהו הפועלים בשדה במקום מסוים<b>, ושכחוהו</b> (נראה שצריך לומר: 'ושכחוֹ') – אחר כך שכח גם בעל השדה את העומר הזה, <b>- אינו שכחה</b> – אין דין שכחה חל על העומר הזה, שכיוון שבעל השדה היה בשדה וזכר את העומר ששכחוהו הפועלים, זכתה לו שדהו בעומר<b>.</b>
<br><b>היה</b> – בעל השדה, <b>עומד בשדה</b> (צריך לומר: '<b>בעיר</b>', וכן הגיה הגר"א) <b>ואמר:</b> "<b>יודע אני שהפועלין שכיחין</b> (נראה שצריך לומר: 'שכחוּ') <b>עומרין</b> (צריך לומר כמו בכתב יד רומי ובירושלמי מעשרות: '<b>עומר</b>') <b>שבמקום פלוני</b>" (בכתב יד רומי ובירושלמי מעשרות נוסף 'ושכחוהו'. ונראה שצריך לומר: '<b>ושכחוֹ</b>') <b>- הרי זו</b> (בירושלמי מעשרות: 'זה') <b>שכחה</b> – העומר הוא שכחה, שכיוון שבעל השדה לא היה בשדה, לא זכתה לו שדהו בעומר<b>, שנאמר:</b> (בכתב יד רומי ובירושלמי מעשרות: 'דכתיב:') <b>"בשדה ושכחת"</b> (לשון הכתוב בדברים כד,יט: "<b>וְשָׁכַחְתָּ</b> עֹמֶר <b>בַּשָּׂדֶה</b>")<b>, ולא 'בעיר ושכחת'</b> (שני המשפטים האחרונים בברייתא מובאים בירושלמי מעשרות ג,ח, וגם שם צריך להגיה כמו כאן) – יש לדרוש את הכתוב, ששכחת בעל השדה אינה שכחה אלא בשדה אבל לא בעיר, שאם הוא בשדה יש צורך שישכח גם הוא את העומר בעת שישכחוהו הפועלים, אבל אם הוא בעיר אין צורך שישכח אותו גם הוא בעת שישכחוהו הפועלים. ולכן, אם היה בעל הבית בשדה ושכח את העומר בעת ששכחוהו הפועלים - הרי זה שכחה, ואם זכר אותו בעת ששכחוהו הפועלים ואחר כך שכח אותו - אינו שכחה, אבל אם היה בעיר, אף אם זכר אותו בעת ששכחוהו הפועלים ואחר כך שכח אותו - הרי זה שכחה (גם ב"פני משה" ורז"פ ורא"מ לונץ מהפכים את הגרסה, אלא שהם מגיהים במשפט הראשון 'הרי זה שכחה' במקום 'אינו שכחה' ובמשפט השני 'אינו שכחה' במקום 'הרי זה שכחה'. ברם הגהת הגר"א נוחה יותר, שכן הדרשה "בשדה ושכחת, ולא בעיר" מתייחסת למקרה שהיה עומד בעיר ומנמקת את הדין השונה במקרה הזה)<b>.</b><br><br><small>ב<b>תוספתא פאה</b> ג,א שנו: בעל הבית שהיה עומד בעיר, אמר: "יודע אני שהפועלים שכיחים את העומר במקום פלוני", ושכחוהו - אין שכחה (כתב יד אחד) / הרי זו שכחה (כתב יד שני).<br><br>אפשר שבכתב יד אחד של התוספתא ישנה השמטה על ידי הדומות, ואולי צריך לומר: "בעל הבית שהיה עומד בעיר... ושכחוהו [- הרי זו שכחה. בעל הבית שהיה עומד בשדה... ושכחוהו] - אינה שכחה".<br>אפשר שבכתב יד שני של התוספתא נשמט המשפט: "[בעל הבית שהיה עומד בשדה... - אינה שכחה]", ואפשר שבתוספתא לא הובא אלא המשפט: "בעל הבית שהיה עומד בעיר...".<br><br>ב<b>תוספתא שם</b> שנו: רבי שמעון בן יהודה אומר משום רבי שמעון: אפילו אחרים עוברים בדרך וראו את העומר ששכחוהו (פועלים ובעל הבית) - אין שכחה / רבי שמעון בן יהודה אומר משם רבי שמעון: אפילו אחרים עוברים בדרך וראו את העומר ששכחוהו פועלים - אין שכחה, עד שישכחוהו כל אדם.<br><br>בתוספתא יש שני נוסחים בדברי רבי שמעון בן יהודה.</small><br>
<br>ב<b>משנה בבא מציעא</b> א,ד שנינו: <b>ראה אותם רצים</b> (את בני האדם) <b>אחר מציאה</b> (שנמצאת בתוך שדהו, כגון)<b>: אחר צבי שבור</b> (שרגליו שבורות)<b>, אחר גוזלות שלא פרחו</b> (שאינם יכולים לפרוח, שאם לא ייטלום אחרים יהיו משתמרים בתוך שדהו)<b>, ואמר: "זכתה לי שדי</b> (מציאה זו בשבילי)<b>" - זכתה לו</b> (שדהו את המציאה, ושלו היא)<b>. היה צבי רץ כדרכו</b> (שאין רגליו שבורות)<b>, או שהיו גוזלות מפריחים</b> (פורחים)<b>, ואמר: "זכתה לי שדי" - לא אמר כלום</b> (וכל הקודם לצודם זכה בהם, שלא זכתה לו שדהו, שאפילו לא ייטלום אחרים לא ישתמרו בתוך שדהו)<b>.</b>
<br><b>רבי זעירא</b> (רבי זירא, מגדולי אמוראי ארץ ישראל בדור השלישי) (בכתב יד רומי ובקטע ירושלים נוסף '<b>רב יהודה</b>' - מגדולי אמוראי בבל בדור השני) אמר <b>בשם שמואל</b> (מגדולי אמוראי בבל בדור הראשון)<b>: אף לעניין מציאה כן</b> – גם לעניין מציאה (שבמשנת בבא מציעא שלעיל) הדין כך, שכשהיו בני אדם רצים אחר מציאה שנמצאת בתוך שדהו, כגון אחר צבי שבור או אחר גוזלות שלא פרחו, ואמר: "זכתה לי שדי", אם היה בעל השדה בשדה כשאמר כך - זכתה לו שדהו, ואם לא היה בשדה אלא בעיר - לא זכתה לו שדהו (הירושלמי משווה דין זה לדין שלעיל, שאם היה בעל הבית בשדה וזכר את העומר - אינו שכחה, כיוון שזכה תיכף בעומר אחרי ששכחוהו הפועלים, ואם היה בעיר - הרי זה שכחה, כיוון שלא זכה בו)<b>.</b>
<br>ומציעים שאלה: <b>מה נן קיימין?</b> – [ב]מה אנחנו עומדים (עוסקים)? (באיזה מקרה יש להעמיד את עניין מציאה?) - ומציעים שתי אפשרויות שנדחות: <b>אם ביכול ליגע בהן בתוך העיר - אפילו בתוך שדהו!</b> (כן הוא גם בכתב יד רומי. ובמסירה שלפנינו הגיה מגיה משפט זה. ונראה שמשפט זה משובש והוא נוצר בשל הרכבת שני משפטים רצופים דומים, וכך צריך לומר: '<b>אם בשהוא יכול ליגע בהן - אפילו בתוך העיר! ואם בשאינו יכול ליגע בהן - אפילו בתוך שדהו!</b>') – אם מדובר במקרה שבעל השדה יכול להגיע לצבי ולגוזלות ולתפוס אותם אם ירצה, אפילו היה עומד בעיר - זכה בהם! ואם מדובר במקרה שבעל השדה אינו יכול להגיע אליהם ולתפוס אותם אם ירצה, אפילו היה עומד בשדה - לא זכה בהם! ואם כן, אין מובנת דעת שמואל, שאם היה בשדה - זכה בהם בכל מקרה, ואם היה בעיר - לא זכה בהם בכל מקרה!
<br>ומביאים דעה חולקת: <b>רבי אבא בר כהנא</b> (אמורא ארץ ישראלי בדור השלישי) אמר בשם <b>רבי יסא</b> (רבי אסי, אמורא ארץ ישראלי בדור השלישי) שאמר <b>בשם רבי יוחנן</b> (גדול אמוראי ארץ ישראל בדור השני)<b>: והוא שיכול ליגע בהן</b> ו<b>אפילו בתוך שדהו</b> (נראה שמשפט זה נשתבש בעקבות השיבוש בהצעת השאלה, וכך צריך לומר: '<b>בשהוא יכול ליגע בהן ואפילו בתוך העיר</b>') – בעניין מציאה מדובר במקרה שבעל השדה יכול להגיע לצבי ולגוזלות ולתפוס אותם אם ירצה, ואפילו היה עומד בעיר - זכה בהם. - רבי יוחנן חלוק על שמואל, ולדעת רבי יוחנן אין הדין בעניין מציאה כמו הדין בעניין שכחה<b>.</b><br><br><small>ב<b>בבלי בבא מציעא</b> יא,א אמרו: </small><b>משנה.</b> ראה אותם רצים אחר מציאה, אחר צבי שבור, אחר גוזלות שלא פרחו, ואמר: "זכתה לי שדי" - זכתה לו.
<br><b>תלמוד.</b> אמר רב יהודה אמר שמואל: והוא שעומד בצד שדהו.
<br>ותקני ליה שדהו, דאמר רבי יוסי ברבי חנינא: חצרו של אדם קונה לו שלא מדעתו!
<br>הני מילי בחצר המשתמרת, אבל בחצר שאינה משתמרת, אי עומד בצד שדהו - אין (קונה), אי לא - לא.
<br>ומנא תימרא דחצר שאינה משתמרת, אי עומד בצד שדהו - אין, אי לא - לא?
<br>ד<small>תניא: היה (בעל השדה) עומד בעיר ואמר: "יודע אני שעומר שיש לי בשדה פועלים שכחוהו", יכול לא יהא שכחה! - תלמוד לומר: "ושכחת עומר בשדה" - בשדה ושכחת, ולא בעיר.<br>...הא קא משמע לן דבשדה, שכוח מעיקרו (ששכחו בעל השדה לפני ששכחוהו הפועלים) - הווי שכחה, זכור (שאמר בעל השדה: יודע אני...) ולבסוף שכוח (ששכחו גם בעל השדה) - לא הווי שכחה. מאי טעמא? דכיוון דקאי גבה, הוויא ליה חצרו וזכיא ליה (בעומר שזכר). אבל בעיר, אפילו זכור ולבסוף שכוח - הווי שכחה. מאי טעמא? דליתיה גבה דליזכי ליה (הדרשה בברייתא מדייקת בפסוק: 'בשדה ושכחת' - בשדה רק שכוח מעיקרו הווי שכחה, אבל לא זכור ולבסוף שכוח. 'ולא בעיר' - בעיר אפילו זכור ולבסוף שכוח הווי שכחה)...<br><br>הגרסה בברייתא בירושלמי בעניין שכחה לפי הגהת מפרשי הירושלמי היא כגרסה בברייתא בבבלי.<br>בשני התלמודים אמר רב יהודה בשם שמואל שהדין בעניין מציאה הוא כדין בעניין שכחה.<br><br>ב<b>בבלי בבא מציעא</b> יא,ב; יב,א אמרו: "ראה אותם רצים אחר המציאה... </small>ואמר: "זכתה לי שדי" - זכתה לו<small>" - אמר רבי ירמיה אמר רבי יוחנן: והוא שרץ אחריהם ומגיעם.<br><br>בשני התלמודים אמרו בשם רבי יוחנן שזכתה לו שדהו רק במקרה שהוא יכול להגיע לצבי ולגוזלות ולתפוס אותם אם ירצה.</small><br>• • •
<b>עומר שהיה כולו מחופה בקש</b><br>במשנה שנינו: "עמדו עניים בפניו או שחיפוהו בקש - הרי זה אינו שכחה".
<br>מציעים בעיה: <b>היה כולו מחופה בקש?</b> – אם היה כל העומר מכוסה מעצמו בקש, ולא ראוהו בעל השדה והפועלים ושכחוהו, האם הוא שכחה או אינו שכחה?
<br>ומציעים את פשיטת הבעיה בהצעת משנה בתוספת דיון קצר: <b>נשמעינה מן הדא:</b> – נשמע (נלמד) אותה מזאת (משנה פאה ו,יא): <b>וכן הסומא ששכח</b> – עיוור שעימר ושכח עומר, <b>- יש לו שכחה</b> – ואין אנו אומרים ששכח את העומר לפי שהוא עיוור ולא ראהו (עד כאן המשנה)<b>.</b> ויש לתמוה: <b>וסומא לא כמי שכולו בקש מחופה</b> (בקטע ירושלים ובכתב יד רומי: 'שכולו מחופה בקש') <b>הוא?!</b> (בתמיהה) – הרי עיוור ששכח עומר הוא כמו מי ששכח עומר שהיה כולו מכוסה בקש! ומכאן שאם היה כולו מחופה בקש - הוא שכחה, כדין סומא ששכח.<br>
<br>ומציעים פרשנות מצמצמת למשנה: <b>רבי יונה</b> (מגדולי אמוראי ארץ ישראל בדור הרביעי) <b>אמר: בזוכר את הקשים</b> – יש להעמיד את דברי המשנה, שאם חיפו עניים את העומר בקשים - אינו שכחה, במקרה שבעל השדה זכר את הקשים שבהם חיפו העניים את העומר והתכוון לאוספם ואחר כך שכח אותם, שבמקרה זה זכירת הקשים מצילה מדין שכחה את העומר שתחתיהם. אבל אם מתחילה שכח את הקשים - העומר שכחה<b>.</b>
<br>ומציעים קשר בין דברי אמוראים המבוסס על עיקרון משותף: <b>אתא</b> (המונח השתבש, וצריך לומר: '<b>אתיא</b>', כמו בקטע ירושלים) <b>דרבי יונה כרבי זעירא</b> (רבי זירא, מגדולי אמוראי ארץ ישראל בדור השלישי) – באה (הולכת) שיטתו של רבי יונה כרבי זעירא<b>. כמה דרבי זעירא אמר:</b> – כמו שרבי זעירא אומר: <b>בזוכר את העליון</b> – בעניין העומר שנטלו המעמר להוליכו לעיר ונתנו על גבי עומר אחר ושכח את שניהם, רבי שמעון אומר שהעומר התחתון המכוסה בעומר העליון אינו שכחה (תוספתא פאה ג,ג). ורבי זעירא מציע פרשנות מצמצמת, שיש להעמיד את דברי רבי שמעון במקרה שזכר את העומר העליון לאחר שנתנו על גבי עומר אחר והתכוון לאוספו ואחר כך שכח אותו, שבמקרה זה זכירת העומר העליון מצילה מדין שכחה את העומר שתחתיו. אבל אם שכח את העומר העליון לאחר שנתנו על גבי עומר אחר - התחתון שכחה<b>, כן רבי יונה אמר:</b> – כך רבי יונה אומר: <b>בזוכר את הקשים</b> – רבי יונה מציע פרשנות מצמצמת למשנה כדומה לכך (דברי רבי שמעון ודברי רבי זעירא מקורם בירושלמי להלן ו,ג, ושם אמרו כדומה לכאן: 'אתיא דרבי זעירא כרבי יונה...')<b>.</b><br>• • •

Halakhah 7

<big><strong>משנה</strong></big><br><b>המעמר</b> – האוסף אלומות או עומרים, <b>לכובעות</b> – האוסף אלומות ומעמיד אותן זו ליד זו באלכסון כך שהן יוצרות צורת חרוט כעין כובע שרחב למטה והולך וצר כלפי מעלה, <b>ולכומסות</b> – או האוסף אלומות ומעמיד אותן זו ליד זו באלכסון כך שהן יוצרות צורת חרוט הפוך שרחב למעלה והולך וצר כלפי מטה (כומסה - אולי מארמית סורית: קומסיס - שורש של ירק מאכל הדומה לגזר לבן. גזר לבן הוא ירק שורש הקרוב לגזר, שמקורו כנראה ברומא העתיקה. צורת כומסה הפוכה מצורת כובע)<b>, לחררה</b> – או האוסף אלומות ועושה מהן ערימה שצורתה כעוגה עגולה או כצורת גליל, <b>ולעומרים</b> – או האוסף אלומות קטנות ועושה מהן עומרים גדולים, <b>- אין לו שכחה</b> – אם שכח אלומה בשעת עימור זה אין לו דין שכחה, שאינו גמר מלאכה, לפי שיבוא עוד עימור אחריו<b>, ממנו לגורן</b> – האוסף מן המקום שעשה את העומרים הללו לגורן ושכח עומר, <b>- יש לו שכחה; המעמר לגדיש</b> – האוסף עומרים לעשות ממנו גדיש (ערימה גדולה של עומרים), ומשם מביאים אותם לגורן לדוש, <b>- יש לו שכחה, ממנו לגורן - אין לו שכחה.</b>
<br><b>זה הכלל: כל המעמר למקום שהוא גמר מלאכה</b> – של העימור, כמו המעמר לגדיש שאין אחריו עימור אלא מלאכת דישה, <b>- יש לו שכחה, ממנו לגורן - אין לו שכחה</b> – שכבר נגמרה מלאכת העימור בגדיש, ואין שכחה אלא בגמר העימור<b>; למקום שאינו גמר מלאכה</b> – כמו המעמר לכובעות וכו', <b>- אין לו שכחה, ממנו לגורן - יש לו שכחה</b> – שלא נגמרה מלאכת העימור אלא באסיפה לגורן<b>.</b>
<big><strong>תלמוד</strong></big><br><b>המעמר למקום שאינו גמר מלאכה - אין לו שכחה</b><br>במשנה שנינו: "המעמר לכובעות ולכומסות, לחררה ולעומרים - אין לו שכחה".
<br>לכובעות - <b>רבי יונה</b> (מגדולי אמוראי ארץ ישראל בדור הרביעי) <b>אמר: מן לעיל</b> – מלמעלה (צורת חרוט כעין כובע שרחב למטה והולך וצר כלפי מעלה)<b>,</b> ומציעים פסוק כסימוכין לפירוש המוצע לפני כן: <b>כמה דתימר</b> (דתמר = דאת אמר)<b>:</b> – כמו שאתה אומר (כמו שנאמר על גלית, הגיבור של הפלשתים שנלחמו בישראל): <b>"וְכוֹבַע נְחֹשֶׁת עַל רֹאשׁוֹ"</b> (שמואל א יז,ה) – להגן על הראש מפגיעת האויב<b>.</b>
<br><b>"לכומסות" - רבי אבינא</b> (אמורא ארץ ישראלי בדור הרביעי) <b>אמר: מן לרע</b> – מלמטה (צורת חרוט הפוך שרחב למעלה והולך וצר כלפי מטה)<b>,</b> ומציעים פסוק כסימוכין לפירוש המוצע לפני כן: <b>כמה דתימר:</b> – כמו שאתה אומר (כמו שנאמר בשירת "האזינו"): <b>"הֲלֹא הוּא כָּמֻס עִמָּדִי"</b> (דברים לב,לד) – הלוא תשלום פורענותם של הגויים גנוז אצלי (אצל ה'). - לפי זה, 'כומסות' הוא משורש כמ"ס - אצר, הסתיר, הטמין (אולי פירוש זה קשור לכך שכומסה - קומסיס - הוא שורש הטמון באדמה. - התלמודים רגילים לפרש מילים בלשון חכמים על פי לשון המקרא)<b>.</b>
<br><b>"לחררה" - גלגל</b> – האלומות הן בצורת גלגל (עיגול)<b>.</b>
<br><b>"לעומרין"</b> – מה הטעם שהמעמר לכובעות ולכומסות ולחררה ולעומרים אין לו שכחה? <b>- אמר רבי יוחנן</b> (בכתב יד רומי ובקטע ירושלים: 'רבי יונה', וכן הוא במובאת הירושלמי בר"ש משנץ)<b>:</b> כתוב בעניין שכחה: <b>"כִּי תִקְצֹר קְצִירְךָ בְשָׂדֶךָ וְשָׁכַחְתָּ עֹמֶר בַּשָּׂדֶה"</b> (דברים כד,יט) – ויש לדרוש את הכתוב המזכיר יחד קציר ועומר: <b>- מה קציר שאין אחריו קציר</b> – שכן אי אפשר לקצור שוב מה שנקצר<b>, אף עומר שאין אחריו עומר</b> (במובאת הירושלמי בר"ש משנץ: 'עימור') – מכאן שהמעמר שאין אחריו עימור - יש לו שכחה, אבל המעמר שיש אחריו עימור - אין לו שכחה. ולכן המעמר לכובעות ולכומסות ולחררה ולעומרים אין לו שכחה, לפי שיש עוד עימור אחריהם<b>.</b><br><br><small><b>כובעות, כומסאות וחררה</b><br>כובעות - סידור האלומות כשראשיהן (שיבוליהן) כלפי מעלה, והן יוצרות כמין כובע. במקרה זה המטרה היא לאפשר ייבוש מהיר של השיבולים במקומות אחדים בשדה. שיטה מעין זו רצויה כשהאיכר רוצה לפַנות את שדהו לשם חריש או השקאה לצורך גידולי קיץ.<br>כומסאות - סידור הפוך משל כובעות, שכאן השיבולים ערוכות באלומות כשראשן מופנה כלפי מטה. שיטת עימור מעין זו רצויה בקציר מוקדם, כשהשיבולים עדיין לחות. כאן דרוש ייבוש איטי, כדי שהחומרים שבצמח יזרמו לשיבולים גם לאחר הקציר, והגרגרים לא יצטמקו.<br>חררה - סידור העומרים בעיגול כמין חררה - רקיק שטוח ועגול. גם כאן המטרה לייבש את התבואה. נראה שהתבואה הובאה לכאן כשאינה אגודה באלומות או כריכות, כי אם בעומרים ("החקלאות בארץ ישראל בתקופת המשנה והתלמוד", עמודים 230-231).</small><br>• • •

Chapter 6



Halakhah 1

<big><strong>משנה</strong></big><br><b>בית שמי אומרים: הֶבְקֵר</b> (הפקר - ויתור על בעלות מדעת הבעלים) <b>לעניים</b> – המפקיר תבואתו לעניים בלבד, ולא לעשירים, <b>הבקר</b> – הרי היא הפקר, והעניים הזוכים בה פטורים מלעשר אותה, כדין מתנות העניים<b>; ובית הלל אומרים: אינו הבקר עד שיובקר אף לעשירים, כשמיטה</b> – כשנת השמיטה, שתבואתה הפקר לכול ופטורה ממעשרות. והמפקיר תבואתו לעניים בלבד - אינה הפקר אלא מתנה והזוכים בה חייבים לעשר אותה<b>.</b>
<br><b>כל עומרי השדה של קב קב</b> – שאין בכל עומר אלא קב אחד בלבד, והוא שישית הסאה, <b>ואחד של ארבעת קבים, ושכחו</b> – בעל השדה שכח בשעת העימור (איסוף העומרים לגורן) את העומר הגדול של ארבעה קבים, <b>- בית שמי אומרים: אינו שכחה</b> – אין לו דין שכחה, ומותר לבעל השדה לחזור ולקחתו, משום שרואים אותו כאילו הוא חלוק לארבעה עומרים של קב קב, כמו כל עומרי השדה, שלדעת בית שמי (להלן משנה ה) ארבעה עומרים סמוכים זה לזה שנשכחו בשדה אינם שכחה<b>; ובית הלל אומרים: שכחה</b> – שאין בית הלל סוברים שרואים אותו כאילו הוא חלוק<b>.</b><br><br><small>שתי מחלוקות בית שמי ובית הלל במשנה כאן מובאות במשנה עדויות ד,ג, שנאספו שם דברים מקולי בית שמי ומחומרי בית הלל ובהם גם שני הדברים במשנה כאן.<br>בשני כתבי יד של המשנה בפאה: 'בית שמי אומרים: שכחה; ובית הלל אומרים: אינו שכחה', והוגה באחד מהם בגיליון, ובכתב יד שלישי ובקטע גניזה של המשנה: 'בית שמי אומרים: אינו שכחה; ובית הלל אומרים: שכחה'. אבל בשלושת כתבי היד של המשנה בעדויות: 'בית שמי אומרים: אינו שכחה; ובית הלל אומרים: שכחה'.</small><br>• • •
<big><strong>תלמוד</strong></big><br><b>הפקר לעניים</b><br>במשנה שנינו: "בית שמי אומרים: הבקר לעניים הבקר; ובית הלל אומרים: אינו הבקר עד שיובקר אף לעשירים, כשמיטה".
<br>מביאים מחלוקת אמוראים בטעמיהם של בית שמי ובית הלל.
<br><b>רבי חייא</b> (בר אבא, אמורא ארץ ישראלי בדור השלישי) אמר <b>בשם רבי יוחנן</b> (גדול אמוראי ארץ ישראל בדור השני)<b>: טעמיהו</b> (זה לשון בבלי, וצריך לומר: '<b>טעמהון</b>'. ובכתב יד רומי: 'טעמון') <b>דבית שמי:</b> – טעמם של בית שמי: <b>"לֶעָנִי וְלַגֵּר</b> תַּעֲזֹב אֹתָם<b>"</b> (ויקרא כג,כב) – תשאיר את הפאה והלקט בשדה, והעניים יבואו לאסוף אותם, <b>- מה תלמוד לומר</b> – מה יש ללמוד מהמילים היתירות: <b>"תַּעֲזֹב אֹתָם"? יש לך עזיבה אחרת</b> (בקטע ירושלים ובנוסח רש"ס נוסף 'שהיא') <b>כזו</b> – יש ללמוד מהמילים האלו על עזיבה אחרת שהיא פטורה מן המעשרות כמו עזיבת הפאה והלקט, וזו הפקר<b>. מה זו</b> – עזיבת הפאה והלקט, <b>- לעניים ולא</b> (בכתב יד רומי: 'אבל לא') <b>לעשירים, אף מה שנאמר במקום אחר</b> – הפקר, <b>- לעניים ולא</b> (בכתב יד רומי: 'אבל לא') <b>לעשירים</b> – אפילו הפקיר תבואתו רק לעניים - הרי היא הפקר והעניים פטורים מלעשר אותה, כמו הפאה והלקט שהוא עוזב רק לעניים<b>.</b><br><br><small>'שנאמר במקום אחר' לאו דווקא, שהרי דיני הפקר לא נתפרשו במקום אחר בתורה ("'לישן מתניתא'", "אסופות" ח, עמוד לג, הערה 21).<br>במשנה חלה א,ג שנינו, שהפקר פטור מן המעשרות. ועל זה אמר רבי יוחנן בשם רבי ינאי: "זה אחד משלושה מקריות שהן מחוורין בתורה (שהם דבר תורה): "ובא הלוי כי אין לו חלק ונחלה עמך", מה שיש לך ואין לו - את חייב ליתן לו, יצא הבקר שידך וידו שווין בו" (ירושלמי תרומות א,ה; מעשרות א,א; חלה א,ג; ערלה א,א; נדרים ד,ח). וזהו 'שנאמר במקום אחר'.</small>
<b>אמר רבי שמעון בן לקיש</b> (מגדולי אמוראי ארץ ישראל בדור השני)<b>: טעמייהו</b> (צריך לומר: '<b>טעמהון</b>'. ובכתב יד רומי: 'טעמון') <b>דבית הלל:</b> – טעמם של בית הלל: <b>"</b>וְהַשְּׁבִיעִת <b>תִּשְׁמְטֶנָּה</b> וּנְטַשְׁתָּהּ<b>"</b> (שמות כג,יא) – בשנה השביעית תעזוב את הארץ מעבודה, שלא תזרע אותה, ותפקיר את פירותיה, שלא תאסוף את תבואתה, <b>-</b> (<b>ו</b>)<b>מה תלמוד לומר</b> – מה יש ללמוד מהמילה היתירה: <b>"וּנְטַשְׁתָּהּ"? יש לך נטישה אחרת כזו</b> – יש ללמוד מהמילה הזו על נטישה אחרת שהיא פטורה מן המעשרות כמו נטישת הפירות בשנה השביעית, וזו הפקר<b>. מה זו</b> – נטישת הפירות בשנה השביעית, <b>- בין לעניים בין לעשירים, אף מה שנאמר במקום אחר</b> – הפקר, <b>- בין לעניים בין לעשירים</b> – רק אם הפקיר תבואתו לעניים ולעשירים - הרי היא הפקר ופטורה ממעשרות, כמו הפירות בשנה השביעית שהוא נוטש לעניים ולעשירים<b>.</b><br>
<br>ושואלים (לפי רבי יוחנן): <b>מה מקיימין בית הלל טעמהון דבית שמי:</b> – מה מקיימים (מיישבים ומפרשים) בית הלל את טעמם של בית שמי: <b>"תַּעֲזֹב אֹתָם"</b> (ויקרא כג,כב)<b>?</b>
<br>ומשיבים: <b>מיע</b>(<b>ו</b>)<b>ט</b> – המילה "אותם" באה למעט (להוציא מתוך הכלל: "אותם" אבל לא דבר אחר)<b>. זו</b> – עזיבת הפאה והלקט, <b>- לעניים ולא לעשירים, אבל מה שנאמר במקום אחר</b> – הפקר, <b>- בין לעניים בין לעשירים</b> – רק אם הפקיר תבואתו לעניים ולעשירים - הרי היא הפקר ופטורה ממעשרות (לפי רבי יוחנן, בית שמי דורשים את המילה "תעזוב" ריבוי ובית הלל דורשים את המילה "אותם" מיעוט)<b>.</b>
ושואלים (לפי רבי שמעון בן לקיש): <b>מה מקיימין בית שמי טעמהון דבית הלל:</b> – מה מקיימים (כיצד מיישבים ומפרשים) בית שמי את טעמם של בית הלל: <b>"תִּשְׁמְטֶנָּה</b> (מילה זו יתירה ואינה בנוסח רש"ס) <b>וּנְטַשְׁתָּהּ"</b> (שמות כג,יא)<b>?</b>
<br>ומשיבים: <b>נטישה</b> (מילה זו יתירה ואינה בקטע ירושלים ובנוסח רש"ס) <b>מיע</b>(<b>ו</b>)<b>ט</b> – כינוי הגוף במילה "ונטשת<b>ה</b>" בא למעט (להוציא מתוך הכלל: אותה אבל לא דבר אחר)<b>. זה</b> (בכתב יד רומי ובנוסח רש"ס: 'זו') – נטישת הפירות בשנה השביעית, <b>- בין לעניים בין לעשירים, אבל מה שנאמר במקום אחר</b> – הפקר, <b>- לעניים אבל לא לעשירים</b> – אפילו הפקיר תבואתו רק לעניים - הרי היא הפקר והעניים פטורים מלעשר אותה (לפי רבי שמעון בן לקיש, בית הלל דורשים את המילה "ונטשתה" ריבוי ובית שמי דורשים אותה מיעוט)<b>.</b><br>
<br>ומציעים סיוע לדברי אמורא מייתור לשון המשנה: <b>אמר רבי אבין</b> (מגדולי אמוראי ארץ ישראל בדור החמישי)<b>: לישן מתניתא מסייעא</b> (צריך לומר כמו בכתב יד רומי ובקטע ירושלים: '<b>מסייע</b>'. - בא בלשון נקבה - 'מסייעא' - משום שנמשך אחרי 'מתניתא' הסומך, ובהשפעת המונח השגור 'מתניתא מסייעא לרבי' ("אוצר לשונות ירושלמיים", עמוד 850, הערה 582)) – לשון המשנה מסייע <b>לרבי שמעון בן לקיש: ובית הלל אומרים: אינו הבקר עד שיבקיר אף לעשירים, כשמיטה</b> (משנה פאה ו,א) – מן המילה המיותרת "כשמיטה" אפשר לדייק, שהמקור לשיטת בית הלל הוא השמיטה<b>.</b>
<b>הבקר</b> (צריך לומר כמו בכתב יד רומי ובקטע ירושלים: '<b>הִבקִיר</b>') <b>לבהמה אבל לא לאדם,</b> או שהבקיר <b>לגוים אבל לא לישראל,</b> או שהבקיר <b>לעשירים אבל לא לעניים - דברי הכל</b> – לפי כל החכמים, <b>אין הֶבְקֵירוֹ הבקר</b> – גם לפי רבי יוחנן, שבית שמי דורשים את המילה "תעזוב" ריבוי, וגם לפי רבי שמעון בן לקיש, שבית שמי דורשים את המילה "ונטשתה" מיעוט, אין הפקרו הפקר לשיטת בית שמי במקרים האלה, שאין ללמוד מהריבוי או מהמיעוט שבמקרים האלה הפקרו הפקר, כיוון שאינם דומים לעזיבת הפאה והלקט שהיא רק לאדם ולישראל ולעניים ואינה לבהמה או לגויים או לעשירים, ואינם דומים לנטישת הפירות בשנה השביעית שהיא לכול<b>.</b> הבקיר <b>לאדם אבל לא לבהמה,</b> או שהבקיר <b>לישראל אבל לא לגוים,</b> או שהבקיר <b>לעניי אותה העיר אבל לא לעניי עיר אחרת - תפלוגתא</b> (בכתב יד רומי: 'תפלגה') <b>דרבי יוחנן ודרבי שמעון בן לקיש</b> – מחלוקת רבי יוחנן ורבי שמעון בן לקיש (דינו של העניין שנזכר לפני כן נתון במחלוקת אמוראים. - 'תפלוגתא' היא הצורה המיודעת של הצורה הבלתי מיודעת 'תפלוגה' / 'תפלגה'. וייתכן שהשתמשו בצורה המיודעת תחת הבלתי מיודעת, כפי שמצאנו למשל בצורה 'עובדא' ("אוצר לשונות ירושלמיים", עמוד 1450, הערה 743))<b>.</b> ומפרטים את המחלוקת בעניין הנידון: <b>על דעתיה דרבי יוחנן</b> – על דעתו של רבי יוחנן<b>, הבקירו הבקר</b> – לפי רבי יוחנן, שבית שמי דורשים את המילה "תעזוב" ריבוי, יש ללמוד מהריבוי שגם במקרים האלה הפקרו הפקר לשיטת בית שמי, כיוון שהם דומים לעזיבת הפאה והלקט שהיא רק לאדם ולישראל עניים (הפאה והלקט ניטלים לפי הנוהג המקובל על ידי עניי אותה העיר ולא על ידי עניי עיר אחרת)<b>. על דעתיה דרבי שמעון בן לקיש</b> – על דעתו של רבי שמעון בן לקיש<b>, אין הבקירו הבקר</b> – לפי רבי שמעון בן לקיש, שבית שמי דורשים את המילה "ונטשתה" מיעוט, אין ללמוד מהמיעוט שבמקרים האלה הפקרו הפקר לשיטת בית שמי, כיוון שאינם דומים לנטישת הפירות בשנה השביעית שהיא לכול (אבל יש ללמוד מהמיעוט שאם הפקיר לעניים ולא לעשירים - הפקרו הפקר לשיטת בית שמי, כיוון שכך מצינו בפאה ובלקט)<b>.</b><br><br><small>רבי יוחנן ורבי שמעון בן לקיש נחלקו לשיטת בית שמי, אבל לשיטת בית הלל, אף לפי רבי יוחנן, אין הפקרו הפקר במקרים האלה. וכך עולה מדברי רמב"ם למשנה: "וממה שראוי שתדע, כי לבית שמאי, מי שהפקיר לאדם ולא לבהמה, לישראל ולא לגויים, ולעניי אותה העיר ולא לעניי עיר אחרת - כל זה הפקר ואינו חייב במעשרות", ונקט רמב"ם כרבי יוחנן. וכיוון שלשיטת בית הלל אין הפקרו הפקר במקרים האלה, השמיט רמב"ם בהלכותיו את המקרים האלה. - כך פירש וכתב רז"פ, והסכים עימו ב"תוספתא כפשוטה".</small><br>
<br><b>אמר רבי לא</b> (רבי אלעאי, אמורא ארץ ישראלי בדור השלישי)<b>: בפירוש פליגין</b> – חלוקים בפירוש (אין אנו צריכים להסיק את דעותיהם של רבי יוחנן ורבי שמעון בן לקיש במקרים שלעיל ממה שאמרו בטעמם של בית שמי, אלא שמענו במפורש את דעותיהם)<b>.</b> הבקיר לאדם אבל לא לבהמה, או שהבקיר לישראל אבל לא לגויים, או שהבקיר לעניי אותה העיר אבל לא לעניי עיר אחרת - <b>רבי יוחנן אמר: הבקירו הבקר. רבי שמעון בן לקיש אמר: אין הבקירו הבקר.</b><br><br><small>ב<b>תוספתא פאה</b> ג,א שנו: מודים בית שמיי ובית הלל, שאם הפקיר לאדם ולא לבהמה, לישראל ולא לגויים - הפקר.<br><br>בירושלמי מחלוקת רבי יוחנן ורבי שמעון בן לקיש בזה, ורבי יוחנן בשיטת הברייתא שבתוספתא. ברם המחלוקת של רבי יוחנן ורבי שמעון בן לקיש בירושלמי היא לפי בית שמאי, אבל לבית הלל גם בזה אינו הפקר, שלא כמו הברייתא שבתוספתא ("תוספתא כפשוטה").</small>
ומציעים מחלוקת במקרה אחר: <b>אמר רבי אבין</b> (בכתב יד רומי: 'בון') <b>בר חייא</b> (אמורא ארץ ישראלי בדור השלישי)<b>: הדא דאמרה</b> (בכתב יד רומי ובנוסח רש"ס: 'אמרה'. - מילים אלו מיותרות ויש למוחקן (הגר"א, רז"פ ו"שערי תורת ארץ ישראל")) <b>הבקר</b> (בכתב יד רומי ובקטע ירושלים: 'הִבְקִיר') <b>לעניים וזכו בהן עשירין</b> – לדעת בית שמי שהפקר לעניים ולא לעשירים הוא הפקר, <b>- תפלוגתא דרבי מאיר</b> (גדול התנאים בדור הרביעי) <b>ורבי יוסי</b> (בר חלפתא, תנא בדור הרביעי) – מחלוקת רבי מאיר ורבי יוסי (דינו של העניין שנזכר לפני כן נתון במחלוקת תנאים)<b>.</b> ומפרטים את המחלוקת בעניין הנידון: <b>על דעתיה דרבי מאיר דו אמר:</b> – על דעתו של רבי מאיר שהוא אומר: <b>כיון שאדם מבקיר דבר [יצא]</b> (הושלם על פי הירושלמי דמאי ג,ב ונדרים ד,ח) <b>מרשותו</b> – כיוון שאדם מפקיר דבר, הפקרו הפקר מיד ויוצא מרשותו, ואינו יכול לחזור בו, <b>- הבקירו הבקר</b> – אף שהפקיר לעניים, מיד יצא הדבר מרשותו, וזכו בו מי שזכו, אפילו עשירים<b>. על דעתיה דרבי יוסי דו אמר:</b> – על דעתו של רבי יוסי שהוא אומר: <b>אין הבקר יוצא מתחת ידי הבעלים אלא בזכייה</b> – אין הפקר יוצא מתחת ידי הבעלים אלא כשזכה בו מי שהוא, וכל זמן שלא זכה בו אחר לא יצא מרשותו ויכול לחזור בו, <b>- אין הבקירו הבקר</b> – אין העשירים, שלא הפקיר להם, יכולים לזכות בו (בירושלמי נדרים ד,ח מביאים את הדעות של רבי מאיר ושל רבי יוסי בהסבר מחלוקת תנא קמא ורבי יוסי במשנה שם בעניין הפקר במקרה של המודר הנאה מחברו והיו שניהם מהלכים בדרך ואין לו מה יאכל)<b>.</b><br>• • •<br><b>הפקר סתם והפקר לזמן מוגבל</b><br><small>כאן התחלת מקבילה בירושלמי נדרים ד,ח.</small>
מציעים שאלה: <b>עד כדון</b> – עד עכשיו, <b>- בשהבקירה לזמן מרובה</b> – הדין במקרה שהפקיר את שדהו הפקר סתם (הפקר לעולם) ידוע, שההפקר תקף ואינו חוזר בו<b>. ואפילו</b> (במסירה שלפנינו הגיה מגיה כמו בכתב יד רומי: 'אבל'. אבל גם בקטע ירושלים ובמקבילה: 'אפי'', וכך צריך לומר) <b>הבקירה לזמן ממועט?</b> – מה הדין במקרה אחר הדומה לו שהפקיר את שדהו לזמן מוגבל? האם ההפקר תקף ואינו חוזר בו או שלא? (מסוף הסוגיה ('הדא אמרה: הוא זמן מרובה, הוא זמן מועט') נראה שכך היא כוונת השאלה, וכן פירש הגר"א ("'לישן מתניתא'", "אסופות" ח, עמוד לה))<br>
<br>ופושטים את השאלה בהצעת מקור תנאי ודיון במקור: <b>נישמעינה מן הדא:</b> – נשמע (נלמד) אותה מזאת (הסוגיה): <b>הבקיר את שדהו</b> – שהפקיר סתם (הפקר לעולם), ולא זכה בה אדם, <b>- שנים ושלשה ימים</b> (במקבילה: 'המבקיר שדהו - שלשה ימים') <b>חוזר בו</b> – המפקיר יכול לחזור בו בימים הראשונים משהפקיר ולבטל את ההפקר<b>. [</b>ויש להציע דיוק מהמקור: <b>אמר רבי זעירא</b> (רבי זירא, מגדולי אמוראי ארץ ישראל בדור השלישי)<b>: לא אמר</b> – התנא השונה את הברייתא, <b>אלא שלשה</b> – הדין בברייתא שהמפקיר סתם חוזר בו חל רק במקרה של חזרה בשלושת הימים הראשונים משהפקיר<b>, הא</b> – אבל <b>לאחר שלשה אינו חוזר בו</b> – המפקיר סתם אינו יכול לחזור בו אחרי שלושה ימים משהפקיר, וכל אדם יכול לזכות בשדה<b>.]</b> (משפט זה, שחסר גם בכתב יד רומי ובקטע ירושלים, הושלם על פי המקבילה. המשפט ישנו גם בנוסח רש"ס) <b>תני</b> – שונה <b>רבי שמעון דימא</b> (במקבילה: 'דיינא'. - לא נמצא חכם בשם זה בשום מקום אחר) <b>קומי</b> – לפני <b>רבי זעירא: אפילו לאחר שלשה</b> ימים <b>(אינו)</b> (מילה זו אינה במקבילה ובנוסח רש"ס, ואין לגרוס אותה, אבל ישנה בכתב יד רומי) <b>חוזר בו</b> ('שנים ושלשה' בלשון הברייתא לעיל היא מליצה על פי לשון המקרא, והכוונה לכמה ימים, ושניים ושלושה לאו דווקא, אלא אף יותר מזה)<b>. אמר ליה:</b> – אמר לו (רבי זעירא): <b>מכיון דאת אמר:</b> – מכיוון שאתה אומר: <b>אפילו לאחר שלשה ימים</b> חוזר בו<b>, היא לאחר שלשה, היא לאחר כמה</b> – הדין בהפקר סתם שחל במקרה של חזרה לאחר שלושה ימים, חל גם במקרה של חזרה לאחר ימים מרובים. הרי שרבי זעירא חזר בו מדבריו לעיל (לדעת רוב המפרשים, הירושלמי אינו פושט את שאלתו כאן, אלא להלן בסוף הסוגיה: 'הדא אמרה: הוא זמן מרובה, הוא זמן מועט', מן הברייתא שמובאת להלן ('אבל אם אמר: שדי מובקרת יום אחד, שבת אחת...'). וראיה לכך, שהברייתא המובאת כאן (שהיא ככל הנראה הרישא של הברייתא המובאת להלן) דנה בזמן החזרה המותרת בהפקר סתם (הפקר לעולם), ולא בחזרה בהפקר לזמן מוגבל. לפי זה, צריך לומר שהתלמוד הביא את כל הסוגיה (החל מ'הבקיר את שדהו...') אגב גררא, אף על פי שרובה אינו שייך כאן כלל. וכיוצא בו מצאנו במקומות אחרים בירושלמי ("'לישן מתניתא'", "אסופות" ח, עמוד לה))<b>.</b><br>
<br>ומציעים סיוע לדברי אמורא מברייתא: <b>לישן מתניתא מסייע</b> – לשון המשנה (המקור התנאי, והוא הברייתא שלהלן) מסייע <b>לרבי זעירא:</b> (בסוגיית נדרים התיבה 'לישן' חסרה. אפשר שלפנינו חילוף בין שני מונחים שקולים, וכן אפשר שתיבה זו נשמטה בטעות מסוגיית נדרים ("'לישן מתניתא'", "אסופות" ח, עמוד לו)) <b>במה דברים אמורים</b> – שהמפקיר חוזר בו ומבטל את ההפקר<b>? בשהבקיר סתם</b> – לעולם<b>. אבל אם אמר:</b> "<b>שדי מובקרת יום אחד,</b> או <b>שבת</b> (שבוע) <b>אחת,</b> או <b>חודש אחד,</b> או <b>שנה אחת,</b> או <b>שבוע</b> (שבע שנים) <b>אחד</b>" (בקטע ירושלים: 'שביעית אחת'. - בקטע ירושלים מצאנו כאן שימוש מיוחד במילה 'שביעית' שאינה שנת השמיטה אלא שבע שנים, בלא קשר לשמיטה כלל ("לקראת הוצאה חדשה של שרידי הירושלמי", "לשוננו" עב, עמוד 280)) – שהפקיר את שדהו לזמן מוגבל<b>, אם</b> (במקבילה אין מילה זו) <b>עד שלא זכה</b> (בכתב יד רומי נוסף 'בה') – בשדה זו, <b>בין הוא</b> – המפקיר עצמו, <b>בין אחר - (אינו) יכול</b> (בכתב יד רומי ובקטע ירושלים ובנוסח רש"ס ובמקבילה: 'יכול הוא', ואין המילה 'אינו') – המפקיר, <b>לחזור בו</b> – ולבטל את ההפקר<b>, אבל</b> (בקטע ירושלים ובמקבילה אין מילה זו) <b>משזכה בה בין הוא בין אחר - אינו יכול לחזור בו.</b> - ומציעים היסקים מן האמור לפני כן: <b>הדא אמרה:</b> – זאת אומרת: <b>הוא זמן מרובה, הוא זמן מועט</b> (במקבילה: 'ממועט') – הדין שחל בהפקר סתם (הפקר לעולם), חל גם בהפקר לזמן מוגבל (אף על פי שלעניין חזרה אין דינו של הפקר סתם כדין הפקר לזמן מוגבל, מן הברייתא עולה, שאם כבר זכו מהפקר לזמן מוגבל, אין המפקיר יכול לחזור בו, ומכאן שהפקר כזה תקף בדיוק כמו הפקר רגיל. וכאן נפשטה בעיית 'עד כדון' שבתחילת הסוגיה ("'לישן מתניתא'", "אסופות" ח, עמוד לז))<b>. הדא אמרה:</b> – זאת אומרת: <b>לא חשו על הערמה</b> – אף אם המפקיר עצמו זוכה בהפקר, התבואה נפטרת ממעשרות, ולא חששו החכמים שמא הוא מפקיר את שדהו מתוך כוונה לחזור ולזכות בה ולהיפטר מן המעשרות, לפי שהפקר פוטר ממעשרות<b>. הדא אמרה</b> – זאת אומרת<b>, שאדם מבקיר וחוזר וזוכה</b> – ואין אומרים שכיוון שחזר המפקיר וזכה הריהו כמבטל את ההפקר, אלא זכיית המפקיר תקפה<b>.</b><br><br><small>כל הפירושים שהוצעו לפירוש 'לישן מתניתא מסייע לרבי זעירא' קשים, שהרי הברייתא המובאת בפסקה זו עוסקת בהפקר לזמן מוגבל, בעוד שרבי זעירא דן בחזרה בהפקר לעולם (בשתי מימרותיו בתחילת הסוגיה). ולפי שעה משפט זה אין לו פתרון ("'לישן מתניתא'", "אסופות" ח, עמוד לז).</small><br>
<br><b>הדא פשיטא</b> (צריך לומר: '<b>פשטא</b>'. ובכתב יד רומי ובנוסח רש"ס ובמקבילה: 'פשטה') <b>שאילתיה דרבי זעירא</b> – [הברייתא] הזאת פושטת את שאלתו (השאלה ששאל) רבי זעירא<b>, דרבי זעירא אמר: הוא זמן מרובה, הוא זמן מועט</b> (בכתב יד רומי: 'ממועט') – כוונת הירושלמי אינה ברורה, שהרי רבי זעירא התייחס לחזרה בהפקר רגיל (הפקר לעולם) (בשתי מימרותיו בתחילת הסוגיה), בעוד שהברייתא (='הדא') דנה בהפקר לזמן מוגבל. כמו כן קשה להבין למה התלמוד היה צריך לומר 'הדא פשטא שאילתיה דרבי זעירא', אחרי שכבר התברר ש'לישן מתניתא מסייע לרבי זעירא'. ואין בידי (ביד בעל המאמר) ליישב את הדברים בלי השערות מרחיקות לכת ('לישן מתניתא'", "אסופות" ח, עמוד לז)<b>.</b><br><br><small>עד כאן המקבילה בירושלמי נדרים.<br><br>ב<b>תוספתא מעשרות</b> ג,יא שנו: המפקיר את שדהו, שניים ושלושה ימים יכול לחזור בו. אם אמר: הרי שדי מופקרת יום אחד, שבת אחת, חודש אחד, שנה אחת, שבוע אחד, עד שלא זכה בינו לבין אחר (כלומר, בין הוא בין אחר) - יכול לחזור בו, משזכה בינו לבין אחר - אינו יכול לחזור בו.<br><br>ב<b>בבלי נדרים</b> מג,ב-מד,א אמרו: תניא: המפקיר את שדהו - כל שלושה ימים יכול לחזור בו, מכאן ואילך אין יכול לחזור בו. אמר: תהא שדה זו מופקרת ליום אחד, לשבת אחת, לחודש אחד, לשנה אחת, לשבוע אחת, עד שלא זכה בה בין הוא בין אחר - יכול לחזור בו, משזכה בה בין הוא בין אחר - אין יכול לחזור בו.<br><br>בברייתא שבתוספתא ובירושלמי: "שניים ושלושה ימים יכול לחזור בו". ובבבלי: "כל שלושה ימים יכול לחזור בו". הלשון 'שניים ושלושה' שבתוספתא ובירושלמי לאו דווקא, ולכן לפי התוספתא והירושלמי, אפילו לאחר שלושה יכול לחזור בו. אבל הבבלי נקט לשון אחר, ולכן לפי הבבלי, מכאן ואילך אין יכול לחזור בו. רבי זעירא בירושלמי פירש תחילה את לשון הברייתא כבבלי אך חזר בו.</small><br>• • •
<b>עומר גדול ששכחו</b><br>במשנה שנינו: "כל עומרי השדה של קב קב ואחד של ארבעת קבים, ושכחו - בית שמי אומרים: אינו שכחה; ובית הלל אומרים: שכחה".
<br>מציעים שאלה: <b>מה נן קיימין?</b> – [ב]מה אנחנו עומדים (עוסקים)? (באיזה טעם יש להסביר את דעת בית שמי במשנה?) ומציעים שתי אפשרויות שנדחות: <b>אם משום דבר מסויים</b> (נבדל, מיוחד, ניכר) – אם משום שהעומר הגדול הוא דבר מסוים, שהוא גדול משאר העומרים, ובשל כך עתיד בעל השדה להיזכר בו, ולכן אינו שכחה, <b>- דיו שנים!</b> – אף אם העומר הגדול הוא של שני קבים, צריך הדין להיות שאינו שכחה, משום שהוא דבר מסוים, שהוא גדול משאר העומרים, ולמה שנינו שאם העומר הגדול הוא של ארבעת קבים - אינו שכחה? (במשניות הבאות ובפרק הבא מוסבר שעומר שהוא דבר מסוים אין בו דין שכחה) <b>אם משום שורה</b> – אם משום שרואים אותו כאילו הוא חלוק לארבעה עומרים של קב קב, שהם נידונים כשורה לעצמה, ולכן אינו שכחה, <b>- דייו שלשה!</b> – אף אם העומר הגדול הוא של שלושה קבים, צריך הדין להיות שאינו שכחה, משום שרואים אותו כאילו הוא חלוק לשלושה עומרים של קב קב, ושלושה עומרים סמוכים זה לזה שנשכחו בשדה אינם שכחה, משום שהם נידונים כשורה לעצמה, שאין שורה פחות משלושה עומרים, ולמה שנינו שאם העומר הגדול הוא של ארבעת קבים - אינו שכחה?
<br>ומציעים תשובה לשאלה: <b>חד בא רבי</b> (צריך לומר: '<b>חד בירבי</b>') <b>אמר חדא</b> (צריך לומר: '<b>הדא</b>', כמו בכתב יד רומי) <b>דרבי יוחנן</b> (גדול אמוראי ארץ ישראל בדור השני) <b>קומי רבי שמעון בן לקיש</b> (מגדולי אמוראי ארץ ישראל בדור השני)<b>:</b> – חכם אחד אמר [המימרה] הזאת של רבי יוחנן לפני רבי שמעון בן לקיש: ('בירבי' - בנו של רבי. כלומר, בנו של חכם. והוא תואר כבוד) <b>כל שהוא יכול לחולקו ולעשותו שורה כבית שמי</b> – העומר הגדול של ארבעה קבים אין לו דין שכחה לדעת בית שמי, משום שרואים אותו כאילו הוא חלוק לארבעה עומרים של קב קב שהם נידונים כשורה לעצמה, שלדעת בית שמי (להלן משנה ה) רק ארבעה עומרים סמוכים זה לזה שנשכחו בשדה אינם שכחה משום שורה<b>.</b><br>
<br>ומציעים קביעה: <b>רבי יונה והוא בעי שועורה</b> (צריך לומר: '<b>רבי יונה</b> (מגדולי אמוראי ארץ ישראל בדור הרביעי) <b>בעי</b> – שואל (דורש וחוקר, קובע)<b>: והוא שיעורה</b>', כמו בכתב יד רומי ובקטע ירושלים ובנוסח רש"ס, וכן הגיה ב"פני משה") – לדעת בית שמי, השיעור שנתנה המשנה, שהעומר הגדול הוא פי ארבעה משאר העומרים שבשדה, הוא שיעור קבוע ומוחלט (כסגנון זה בירושלמי עירובין ב,ב ('והוא שיעורא') ובבא מציעא ד,ג ('שיעור[ה] הוא'))<b>. כל עומרי השדה של קב קב ואחד של ארבעת קבין, ושכחו. כל עומרי השדה של שני קבין ואחד של שמונת קבין</b> – הדין במקרה שכל העומרים של קב קב והעומר הגדול של ארבעה קבים, הוא הדין במקרה שכל העומרים של שני קבים והעומר הגדול של שמונה קבים, שלדעת בית שמי, אם העומר הגדול ששכחו הוא פי ארבעה משאר העומרים שבשדה - אינו שכחה, שהשיעור שנתנה המשנה הוא שיעור קבוע (מפרשי הירושלמי פירשו 'בעי' כאן כהצעת שאלה, אולם לנו נראה לפרש 'בעי' כאן כהצעת קביעה כמו במספר מקומות בירושלמי. וכן כתב ב"זהב הארץ")<b>.</b><br>• • •

Halakhah 2

<big><strong>משנה</strong></big><br><b>העומר שהוא סמוך לגָּפָה</b> (גדר, קיר) <b>ולגדיש</b> (ערימת תבואה שנקצרה, ציבור אלומות שנערמו יחד) – או לגדיש, <b>ולבָּקָר</b> (שם כללי לבהמות בית גדולות) – או לבקר, <b>ולכלים</b> – או לכלים של הבקר, כגון כלי החרישה<b>, ושכחו</b> – בעל השדה שכח בשעת העימור את העומר, <b>- בית שמי אומרים: אינו שכחה</b> – אין לעומר דין שכחה, שכיוון שהונח במכוון אצל דבר המסוים, עתיד בעל השדה להיזכר בו<b>; ובית הלל אומרים: שכחה</b> – והוא של העניים<b>.</b><br><br><small>מחלוקת בית שמי ובית הלל במשנה כאן מובאת במשנה עדויות ד,ד, שנאספו שם דברים מקולי בית שמי ומחומרי בית הלל ובהם גם הדבר במשנה כאן.<br>הנוסח בדברי בית שמי ובית הלל בשלושת כתבי היד של המשנה בפאה ובעדויות ובקטע גניזה של המשנה בפאה הוא כמו הנוסח במשנתנו.</small><br>• • •
<big><strong>תלמוד</strong></big><br><b>עומר הסמוך לדבר מסוים ששכחו</b><br>מציעים קושיה על דברי בית שמי: <b>וקשיא על דבית שמי!</b> – וקשה [הדבר] על [דעתם] של בית שמי! <b>בגפה ובגדיש</b> (צריך לומר: '<b>בבקר ובכלים</b>') – במקרה של עומר הסמוך לבקר ולכלים, <b>- דבר שאינו</b> (במסירה שלפנינו מחק מגיה 'שאינו' וכתב 'שהוא' כמו בכתב יד רומי, וכן הוא בהבאת הירושלמי בר"ש משנץ) <b>מסויים, ואינון אמרי</b> (צריך לומר: 'אמרי<b>ן</b>', כמו בכתב יד רומי ובקטע ירושלים) – והם (בית שמי) אומרים<b>: אינן</b> (צריך לומר: '<b>אינו</b>', כמו בכתב יד רומי ובנוסח רש"ס) <b>שכחה?!</b> – כיוון שהעומר במקום שאינו מסוים, שכן בקר וכלים הם דברים תלושים מהקרקע ואינם קבועים במקומם, מדוע אינו שכחה? (אין מתרצים את הקושיה)
<br>ומציעים קושיה על דברי בית הלל: <b>וקשיא על דבית הלל!</b> – וקשה [הדבר] על [דעתם] של בית הלל! <b>בבקר ובכלים</b> (צריך לומר: '<b>בגפה ובגדיש</b>') – במקרה של עומר הסמוך לגפה ולגדיש, <b>- דבר שאינו מסויים</b> (צריך לומר כמו בקטע ירושלים: 'דבר <b>שהוא</b> מסויים')<b>, ואינון אמרין</b> – והם (בית הלל) אומרים<b>: הוא</b> (מילה זו יתירה, ואינה בהבאת הירושלמי בר"ש משנץ) <b>שכחה?!</b> – כיוון שהעומר במקום מסוים, שכן גפה וגדיש הם דברים מחוברים לקרקע וקבועים במקומם, הריהו כאילו לא שכחו, ומדוע הוא שכחה? (אין מתרצים את הקושיה)<br><br><small>סוגיה זו בנוסח שלפנינו קשה להבנה. ר"ש משנץ כתב שנראה לו שיש להגיה את הנוסח ולומר להפך. רא"פ ורידב"ז הציעו נוסח זהה לנוסח שהצעתי. הגר"א הציע נוסח זה: 'וקשיא על <b>דבית הלל</b>! בגפה ובגדיש - דבר <b>שהוא</b> מסויים, ואינון אמרין: <b>שכחה</b>?! - וקשיא על <b>דבית שמי</b>! בבקר ובכלים - דבר <b>שאינו</b> מסויים, ואינון אמרין: <b>אינו שכחה</b>?!'. נוסח זה זהה לנוסח שהצעתי אך בסדר משפטים הפוך. הנוסח שהצעתי עדיף, כי בכל מקום בירושלמי שהקשו על דברי בית שמי ודברי בית הלל הקדימו את הקושיה על דברי בית שמי לקושיה על דברי בית הלל.</small>
במשנה במקום אחר (פאה ז,א) שנינו: <b>כל זית</b> – עץ זית, <b>שיש לו שֵׁם</b> – שהוא מפורסם, <b>בשדה... ושכחו - אינו שכחה</b> – מפני שעתיד לזוכרו בסוף<b>. במה דברים אמורים</b> – שזית שיש לו שם אינו שכחה<b>? בשמו ובמעשיו ובמקומו</b> – שיש לו שם לוואי, או שהוא ידוע במעשיו (תוצרתו, יבולו) שהוא עושה, או שהוא מיוחד במקומו שהוא גדל בו<b>...</b> <b>במקומו -</b> ש<b>הוא עומד בצד הגת או בצד</b> ה<b>פירצה.</b>
<br><small>כאן התחלת מקבילה בירושלמי להלן ז,א.</small>
<br>מציעים שמקור תנאי סתמי מתאים לשיטת בית שמי: <b>מתניתא דבית שמי</b> – המשנה [היא] של בית שמי<b>, דבית שמי אומרים</b> (בכתב יד רומי: 'אמרין')<b>: העומר שהוא סמוך לגפה ולגדיש... - אינו שכחה</b> – הרי שלפי בית שמי, עומר שהוא מיוחד במקומו שהוא נמצא בו ושכחו - אינו שכחה. ולכן המשנה להלן, ששנינו בה שזית שהוא מיוחד במקומו שהוא גדל בו ושכחו - אינו שכחה, היא לפי בית שמי<b>.</b>
<br>ודוחים את ההצעה שהוצעה: <b>אמר רבי יוסי</b> (מגדולי אמוראי ארץ ישראל בדור הרביעי)<b>: דברי הכל היא</b> – המשנה להלן נכונה לפי הכול, אף לפי בית הלל, בניגוד להצעה שהוצעה לפני כן, כמוסבר להלן<b>.</b> ומציעים הבחנה בין המקרים השונים: <b>תמן</b> – שם (במשנה להלן), <b>- דבר מחובר בצד דבר מחובר</b> – עץ הזית הוא דבר מחובר, והוא עומד בצד הגת או בצד הפרצה שהן דברים מחוברים, ולכן אין לו דין שכחה, מפני שוודאי ייזכר בזית משום מקומו המסוים<b>, ברם הכא</b> – אבל כאן (במשנתנו), <b>- דבר תלוש בצד דבר מחובר</b> – העומר הוא דבר תלוש והוא יכול להיטלטל למקום אחר, ולכן יש לו דין שכחה, אף ששכחו אצל דבר המסוים שהוא מחובר (לפי דברי רבי יוסי ניתרצה הקושיה לעיל על דברי בית הלל)<b>.</b><br><br><small>עד כאן המקבילה בירושלמי להלן.<br>מקורה של הסוגיה המקבילה הוא בירושלמי להלן, משום שהיא מוסבת על המשנה שם. בדברי רבי יוסי הפכו כאן את שני חלקי המשפט כדי להתאים את 'תמן... ברם הכא' לכאן.<br><br>כשמעמידים משנה או ברייתא כחכם יחיד, דרכו של האמורא רבי יוסי להעמיד אותה כדברי הכול.</small>
ומביאים ברייתא: <b>אמר רבי אילעאי</b> (תנא בדור השלישי)<b>: שאלתי את רבי יהושע</b> (בן חנניה, מגדולי התנאים בדור השני)<b>: באֵילוּ עומרין חלוקין בית שמי ובית הלל</b> – במשנתנו<b>? אמר לי(ה)</b> – רבי יהושע<b>: בתורה הזאת!</b> – לשון שבועה. <b>עומר הסמוך</b> (בכתב יד רומי: 'שהוא סמוך') <b>לגפה ולגדיש ולבקר ולכלים, ושכחו - בית שמי אומרים: שכחה; ובית הלל אומרים: אינו שכחה</b> (כן הוא גם בכתב יד רומי ובקטע ירושלים. ולפי זה משנתנו היא שלא כרבי יהושע, וסבר רבי יהושע שבית שמי לחומרא ובית הלל לקולא. אבל רש"ס ושאר מפרשי הירושלמי הגיהו על פי נוסח משנתנו: 'בית שמי אומרים: <b>אינו שכחה</b>; ובית הלל אומרים: <b>שכחה</b>'. ולפי גרסה זו משנתנו כרבי יהושע) (במסירה שלפנינו השמיט הסופר מן 'חלוקין' עד 'ושכחו' ומגיה השלים)<b>. וכשבאתי אצל רבי אליעזר</b> (בן הורקנוס, תנא בדור השני) – ושאלתי אותו שאלה זו<b>, אמר לי</b> – רבי אליעזר<b>: לא נחלקו בית שמי ובית הלל על העומר שהוא סמוך לגפה ולגדיש ולבקר ולכלים ושכחו שהוא שכחה. ועל מה נחלקו? על העומר שנטלו</b> – בעל השדה, <b>ונתנו</b> – הניחו למשך זמן מסוים, <b>בצד הגפה,</b> או <b>בצד הגדיש,</b> או <b>בצד הבקר,</b> או <b>בצד הכלים, ושכחו, שבית שמי אומרים: אינו שכחה, מפני שזכה בו</b> – בעל השדה זכייה גמורה כשנטלו, ואף ששכחו אחר כך, אין זה נחשב בגדר שכחה שהוא של עניים<b>, ובית הלל אומרים: שכחה</b> – מפני שלא זכה בו זכייה גמורה כשנטלו, כיוון שהניחו באותם מקומות<b>. וכשבאתי והרציתי</b> (סיפרתי, הצעתי) <b>את הדברים לפני רבי לעזר בן עזריה</b> (תנא בדור השלישי)<b>, אמר לי: הברית!</b> – לשון שבועה. <b>הן</b> (בכתב יד רומי: 'הן הן') <b>הדברים שנאמרו לו למשה בחורב</b> – רבי אלעזר בן עזריה אימץ את עמדת רבי אליעזר<b>.</b><br><br><small>ב<b>תוספתא פאה</b> ג,ב שנו: אמר רבי אלעאי: שאלתי את רבי יהושע, על אלו עומרים נחלקו בית שמיי ובית הלל? אמר לי: התורה הזאת! על אלו העומרים, הסמוך לגפה ולגדיש לבקר ולכלים ושכחו (על פי המשנה צפוי להשלים כאן: 'בית שמיי אומרים: אינו שכחה, ובית הלל אומרים: שכחה', אך בירושלמי נוסף כאן: 'בית שמי אומרים: שכחה, ובית הלל אומרים: אינו שכחה', ומכאן שעל פי הירושלמי משנתנו אינה משנת רבי יהושע. ברם ראה הגהת מפרשי הירושלמי בירושלמי). וכשבאתי ושאלתי את ר' ליעזר, אמר לי: מודים באלו שאין (=שהן ("מחקרים בספרות התלמוד", עמוד 322; "אוצר לשונות ירושלמיים", עמוד רלד, הערה 38 א)) שכחה (על פי הירושלמי כולם מודים במקרים אלו שהם שכחה). על מה נחלקו? על העומר שהחזיק בו להוליכו לעיר ונתנו בצד הגדר ושכחו (על פי גרסת הירושלמי לא החזיק בו להוליכו לעיר ונתנו בצד גדר, אלא שנטלו ונתנו בצד אותם מקומות שהוזכרו לעיל), שבית שמיי אומרים: אינו שכחה, מפני שזכה בו, ובית הלל אומרים: שכחה. וכשבאתי והרציתי דברים לפני רבי לעזר בן עזריה, אמר לי: התורה! אלו דברים שנאמרו למשה בסיני.<br><br>לפי התוספתא, משנתנו (ששנתה מחלוקת בית שמאי ובית הלל בעומר שהוא סמוך לגפה) שנתה כרבי יהושע, ובעומר שהחזיק בו מודים שאינו שכחה (להלן משנה ג), אבל רבי אליעזר ורבי אלעזר בן עזריה שנו מחלוקת בית שמאי ובית הלל בעומר שהחזיק בו, ומודים בעומר שהוא סמוך לגפה שהוא שכחה ("מחקרים בספרות התלמוד", עמוד 322).<br><br>רבי אלעאי היה תלמידו המובהק של רבי אליעזר, ולמד גם אצל רבי יהושע ורבי אלעזר בן עזריה. הוא הכיר את מחלוקת בית שמאי ובית הלל כשהיא מנוסחת באופן כללי, ושאל על מה היא נסבה. רבי יהושע ענה לו שהם נחלקו בכל העומרים הנמצאים ליד מקום מסוים. ברם רבי אליעזר הכיר מסורת שונה שלפיה המחלוקת היא רק במקרה של עומר שכבר החזיק בו להוליכו לעיר והניחו בצד הגפה / הגדר. רבי אלעזר בן עזריה אישר את פרשנות המחלוקת ואמר שמסורת זו נאמרה למשה מסיני. איננו יודעים איזו פרשנות אישר רבי אלעזר בן עזריה. עורך המשנה סתם את משנתנו כרבי יהושע ושלא כרבי אליעזר.<br>הביטוי שמסורת זו נאמרה למשה מסיני אינו תיאור עובדתי-היסטורי. לא ייתכן שלמישהו יש מסורת מסיני על פרשנות לדברי בית שמאי ובית הלל, ולא ייתכן שהמסורת תוקדם לימי שני הבתים. יתר על כן, וכי מניין לרבי אלעזר בן עזריה מסורת שרבותיו אינם מכירים? הביטוי הוא ספרותי ונועד לקבוע כי הדברים אמיתיים ללא ספק, יש בהם אמת דתית, ולא ניסיון לשחזור היסטורי.<br>מסורת הדומה מבחינת עיצובה למשנתנו היא משנת פסחים ב,ה וחלה א,ו (ראה תוספתא חלה א,ו ובבלי פסחים לח,ב. התוספתא והבבלי מוסרים אותה מסורת בשינויים) ("משנת ארץ ישראל", מסכת פאה, עמוד 205).</small><br>• • •<br><b>קולי בית שמאי וחומרי בית הלל</b><br>ברוב ההלכות שנחלקו בהן בית שמאי ובית הלל, בית שמאי מחמירים ובית הלל מקלים. במשנה עדויות פרק ד נמנות עשרים ושלוש הלכות שבהן בית שמאי מקלים ובית הלל מחמירים.
מציעים משנה ממקום אחר: <b>תמן תנינן:</b> – שם (משנה כתובות ח,א) שנינו: <b>האשה שנפלו לה נכסים</b> – קיבלה בירושה או במתנה, <b>עד שלא תתארס</b> – קודם שנתארסה, <b>- מודים</b> – מסכימים, <b>בית שמי ובית הלל שהיא מוכרת ונותנת וקיים</b> – לאחר שנתארסה היא רשאית למוכרם או ליתנם במתנה ומעשיה קיימים, שעדיין הנכסים ברשותה<b>. נפלו לה</b> – נכסים, <b>משנתארסה</b> – לאחר שנתארסה, <b>- בית שמי אומרים: תמכור</b> – כל זמן שהיא ארוסה, אבל משנישאת לא תמכור<b>; ובית הלל אומרים: לא תמכור</b> – שאף על פי שהנכסים ברשות האישה, הבעל אוכל פירותיהם<b>. אלו ואלו מודים</b> – אף בית הלל מסכימים<b>, שאם מכרה</b> – האישה נכסים שנפלו לה לאחר שנתארסה, כל זמן שהיא ארוסה, <b>ונתנה - קיים</b> – המכר או המתן<b>.</b><br><br><small>כאן התחלת מקבילה בירושלמי כתובות ח,א.</small>
<br>ומציעים קושיה: <b>רבי פינחס</b> (אמורא ארץ ישראלי בדור הרביעי) <b>בעא קומי</b> – שאל (הקשה) לפני <b>רבי יוסי</b> (מגדולי אמוראי ארץ ישראל בדור הרביעי. - בכתב יד רומי ובקטע ירושלים: 'רבי יסא' - רבי אסי, אמורא ארץ ישראלי בדור השלישי)<b>: ולמה לא תנינתה</b> – ולמה לא שנינו אותה (בכתב יד רומי ובקטע ירושלים ובמקבילה: 'ולמה לא תניתה' - ולמה לא שנה אותה [התנא]) <b>מקולי בית שמי ומחומרי בית הלל?</b> – למה לא שנה התנא של המשנה את מחלוקת בית שמי ובית הלל בעניין רשות האישה למכור את נכסיה שנפלו לה לאחר שנתארסה במשנה עדויות פרק ד עם הדברים שהם מקולי בית שמי ומחומרי בית הלל שנמנו שם? שלכאורה ראוי היה להזכיר שם מחלוקת זו שבה בית שמי מקלים ובית הלל מחמירים, שכן בית שמי אומרים שהאישה רשאית למכור את הנכסים, ובית הלל אומרים שהאישה אינה רשאית למכור את הנכסים.
<br>ומתרצים את הקושיה: <b>אמר ליה:</b> – אמר לו (רבי יוסי לרבי פינחס): <b>לא אתינן מתני(תא)</b> (תוקן כמו בכתב יד רומי ובמקבילה: 'מתני') – לא באנו לשנות <b>אלא דבר שהוא חומר</b> (חומרה) <b>משני צדדין וק</b>ו<b>ל</b> (קולה) <b>משני צדדין</b> – התנא של המשנה לא שנה את מחלוקת בית שמי ובית הלל במשנה עדויות פרק ד, מכיוון שהמשנה שם באה לשנות רק דברים מסוג מסוים, שבהם בית הלל מחמירים משני הצדדים הנוגעים לעניין הנידון (מחמירים בכל צד, בלא שום צד של קולה) ובית שמי מקלים משני הצדדים הנוגעים לעניין הנידון (מקלים בכל צד, בלא שום צד של חומרה)<b>, ברם הכא</b> – אבל כאן (במשנה כתובות), <b>- חומר הוא מצד אחד וק</b>ו<b>ל מצד אחד</b> (בכתב יד רומי: 'אחר') – גם בית שמי וגם בית הלל מחמירים מצד אחד ומקלים מצד שני, שבית שמי מחמירים מצד הבעל ומקלים מצד האישה, ובית הלל מחמירים מצד האישה ומקלים מצד הבעל. ולכן לא שנה התנא של המשנה את מחלוקת בית שמי ובית הלל בעניין רשות האישה למכור את נכסיה שנפלו לה לאחר שנתארסה במשנה עדויות פרק ד<b>.</b><br>
<br>ומציעים קושיה ממשנה על האמור לפני כן: אמר לו (רבי פינחס לרבי יוסי): <b>והתנינן:</b> – והרי שנינו (משנה פאה ו,א): <b>בית שמי אומרים: הבקר לעניים הבקר; ובית הלל אומרים: אינו הבקר עד שיובקר אף לעשירים! הרי הוא ק</b>ו<b>ל לעניים וחומר הוא לבעל הבית</b> – בית שמי מקלים מצד העניים ומחמירים מצד בעל השדה, שכן בית שמי אומרים שהעניים זוכים כדין הפקר. וכן בית הלל מחמירים מצד העניים ומקלים מצד בעל השדה, שכן בית הלל אומרים שאין העניים זוכים כדין הפקר<b>, ותניתַהּ</b> – ושָׁנה אותה / ושונה אותה (את מחלוקת בית שמי ובית הלל בעניין הפקר לעניים במשנה עדויות פרק ד עם הדברים שהם מקולי בית שמי ומחומרי בית הלל)<b>!</b> – ואם כן, למה לא שנה התנא של המשנה את מחלוקת בית שמי ובית הלל בעניין רשות האישה למכור את נכסיה שנפלו לה לאחר שנתארסה במשנה עדויות פרק ד עם הדברים שהם מקולי בית שמי ומחומרי בית הלל?
<br>ומתרצים את הקושיה: (בכתב יד רומי ובקטע ירושלים ובמקבילה נוסף 'אמר ליה:' - אמר לו (רבי יוסי לרבי פינחס):) <b>ק</b>ו<b>ל הוא לעניים ואינו חומר לבעל הבית</b> – בית שמי מקלים מצד העניים ואינם מחמירים מצד בעל השדה<b>, שמדעתו הובקרו</b> (בקטע ירושלים ובמקבילה ובנוסח רש"ס: '<b>הִבְקִירוֹ</b>') – בעל השדה הפקיר מרצונו, ולכן זכיית העניים מדין הפקר אינה חומרה לו. וכן בית הלל מחמירים מצד העניים ואינם מקלים מצד בעל השדה. הרי שבית שמי מקלים מכל צד ובית הלל מחמירים מכל צד (כל צד כאן הוא צד העניים בלבד), ולכן שנה התנא של המשנה את מחלוקת בית שמי ובית הלל בעניין הפקר לעניים במשנה עדויות פרק ד עם הדברים שהם מקולי בית שמי ומחומרי בית הלל<b>.</b><br>
<br>ומציעים קושיה ממשנה על האמור לפני כן: <b>אמר ליה:</b> – אמר לו (רבי פינחס לרבי יוסי): <b>והתנינן:</b> – והרי שנינו (משנה פאה ו,ב): ה<b>עומר שהוא סמוך לגפה ולגדיש ולבקר ולכלים, ושכחו - בית שמי אומרים: אינו שכחה; ובית הלל אומרים: שכחה! הרי הוא ק</b>ו<b>ל לבעל הבית וחומר הוא לעניים</b> – בית שמי מקלים מצד בעל השדה ומחמירים מצד העניים, שכן בית שמי אומרים שהעומר של בעל השדה. וכן בית הלל מחמירים מצד בעל השדה ומקלים מצד העניים, שכן בית הלל אומרים שהעומר של העניים<b>, ותניתַהּ</b> – ושָּנה אותה / ושונה אותה (את מחלוקת בית שמי ובית הלל בעניין העומר הסמוך לגפה במשנה עדויות פרק ד עם הדברים שהם מקולי בית שמי ומחומרי בית הלל)<b>!</b> – ואם כן, למה לא שנה התנא של המשנה את מחלוקת בית שמי ובית הלל בעניין רשות האישה למכור את נכסיה שנפלו לה לאחר שנתארסה במשנה עדויות פרק ד עם הדברים שהם מקולי בית שמי ומחומרי בית הלל?
<br>ומתרצים את הקושיה: <b>אמר ליה:</b> – אמר לו (רבי יוסי לרבי פינחס): <b>ק</b>ו<b>ל הוא לבעל הבית ואינו חומר לעניים</b> – בית שמי מקלים מצד בעל השדה ואינם מחמירים מצד העניים<b>, שאדיין לא זכו בהן</b> (צריך לומר כמו במקבילה ובנוסח רש"ס: '<b>בו</b>') – עדיין לא זכו העניים בעומר, ולכן שייכות העומר לבעל השדה אינה חומרה להם, שלא הפסידו דבר משלהם. וכן בית הלל מחמירים מצד בעל השדה ואינם מקלים מצד העניים. הרי שבית שמי מקלים מכל צד ובית הלל מחמירים מכל צד (כל צד כאן הוא צד בעל השדה בלבד), ולכן שנה התנא של המשנה את מחלוקת בית שמי ובית הלל בעניין העומר הסמוך לגפה במשנה עדויות פרק ד עם הדברים שהם מקולי בית שמי ומחומרי בית הלל<b>.</b><br>
<br>ומציעים קושיה: (בקטע ירושלים נוסף 'אמר ליה:' - אמר לו (רבי פינחס לרבי יוסי):) <b>ואמור</b> (ואֵמַר (ציווי)) <b>אוף הכא:</b> – ואֱמוֹר גם כאן (במשנה כתובות): <b>ק</b>ו<b>ל הוא לאשה ואינו חומר לבעל (הבית)</b> (מילה זו יתירה והיא אשגרה מלעיל, ואינה בכתב יד רומי ובקטע ירושלים ובמקבילה) – בית שמי מקלים מצד האישה ואינם מחמירים מצד הבעל<b>, שאדיין לא זכה בה</b> (צריך לומר כמו בנוסח רש"ס: '<b>בהן</b>') – עדיין לא זכה הבעל בנכסים, ולכן רשות האישה למכור את נכסיה שנפלו לה לאחר שנתארסה אינה חומרה לבעל, שלא הפסיד דבר משלו. וכן בית הלל מחמירים מצד האישה ואינם מקלים מצד הבעל<b>!</b> – מדוע לא נאמר, כפי שמתבקש לכאורה לאור דברים מקבילים שנאמרו לפני כן, שכמו ששנה התנא של המשנה את מחלוקת בית שמי ובית הלל בעניין העומר הסמוך לגפה במשנה עדויות פרק ד, משום שבית שמי מקלים מכל צד ובית הלל מחמירים מכל צד, כך היה לו לשנות שם את מחלוקת בית שמי ובית הלל בעניין רשות האישה למכור את נכסיה שנפלו לה לאחר שנתארסה, משום שבית שמי מקלים מכל צד ובית הלל מחמירים מכל צד (כל צד כאן הוא צד האישה בלבד)!
<br>ומתרצים את הקושיה: <b>אמר ליה:</b> – אמר לו (רבי יוסי לרבי פינחס): <b>מכיון שקידשה, לזכותה ולזכותו נפלו</b> – גם האישה וגם הבעל זוכים בנכסים שנפלו לה לאחר שנתארסה, ולכן רשות האישה למכור את נכסיה שנפלו לה לאחר שנתארסה היא חומרה לבעל. הרי שבית שמי מקלים מצד האישה ומחמירים מצד הבעל. וכן בית הלל מחמירים מצד האישה ומקלים מצד הבעל. ולכן לא שנה התנא של המשנה את מחלוקת בית שמי ובית הלל בעניין רשות האישה למכור את נכסיה שנפלו לה לאחר שנתארסה במשנה עדויות פרק ד<b>.</b><br><br><small>כבר תמה רעק״א בגליון המשניות ורז״פ אחריו בפירושו, שלא שאל רבי פינחס ממחלוקת בית שמאי בעדויות פרק ד במשנה ג סיפא: "כל עומרי השדה" וכו'. אלא שגרסת הירושלמי במחלוקת זו שבפאה כנוסח כתב יד ליידן ששנה ״שכחה״ בדברי בית שמאי, ומשנה זו לא היתה שנויה לפניהם בעדויות פרק ד, ועל כן לא שאל רבי פינחס ממחלוקת זו. ובעדויות נוספה בספרים המחלוקת של משנה ג סיפא על פי פאה ו,א בנוסח שלנו ("מבוא לנוסח המשנה", עמוד 964 = "מחקרים בספרות התלמוד", עמוד 323).<br><br>אין צורך לומר כך ליישוב התמיהה. גרסת הירושלמי במשנה בפאה לעיל: "כל עומרי השדה" וכו' "בית שמי אומרים: אינו שכחה; ובית הלל אומרים: שכחה", ומשנה זו היתה שנויה בעדויות פרק ד. וליישוב התמיהה אפשר לומר, שאכן הירושלמי במקורו הקשה מן המשנה "כל עומרי השדה" וכו' ותירץ את הקושיה כמו שתירץ את הקושיה מן המשנה "העומר שהוא סמוך לגפה" וכו', אלא שנשמטו הקושיה מן המשנה "כל עומרי השדה" וכו' והתירוץ לקושיה זו, בשל דמיונם לקושיה מן המשנה "העומר שהוא סמוך לגפה" וכו' והתירוץ לקושיה זו.</small>
ב<b>משנה כתובות</b> ח,א שנינו עוד: <b>אמר רבי יהודה: אמרו לפני רבן גמליאל: הואיל וזכה באשה</b> – לאחר שנתארסה<b>, לא יזכה בנכסים</b> – שלה<b>?!</b> – ולמה מִכרה קיים? <b>אמר להם</b> – רבן גמליאל<b>: על החדשים אנו בושים</b> – מצטערים אנו על ההלכה הנשנית להלן, שהנכסים החדשים, והם הנכסים שנפלו לה לאחר שנישאה, שאם האישה מכרה אותם, הבעל מוציא מיד הלקוחות, והרי הנכסים שלה הם<b>, אלא שאתם מגלגלים עלינו את הישנים</b> – ועוד אתם מבקשים לומר אף בישנים, והם הנכסים שנפלו לה קודם שנישאה, שאם מכרה אותם בעודה ארוסה, שיהא מִכרה בטל<b>.</b>
<br>ומביאים ברייתא: <b>אמר רבי יודה</b> (בר אלעאי, מגדולי התנאים בדור הרביעי)<b>: אמרו לפני רבן גמליאל</b> (ראש בית הדין ביבנה ותנא בדור השני)<b>: [רבינו,]</b> (נוסף על פי קטע ירושלים. ובכתב יד רומי: 'ר'') <b>הואיל והארוסה אשתו</b> (בקטע ירושלים ובמקבילה נוסף 'היא') <b>והנשואה אשתו</b> (בקטע ירושלים ובמקבילה נוסף 'היא')<b>, מה זו</b> – הנשואה, <b>מִכרה בטל</b> – כשם שנשואה שמכרה נכסיה מכרה בטל<b>, אף זו</b> – הארוסה, <b>מִכרה בטל</b> – אף כשמכרה כשהיא ארוסה יהא מכרה בטל<b>! אמר ליה</b> (צריך לומר כמו בקטע ירושלים ובמקבילה: '<b>להן</b>') – רבן גמליאל<b>: בחדשים אנו בושין</b> – בנכסים שנפלו לה עכשיו כשהיא נשואה ומכרה אותם אנו בושים במה שאמרו שהבעל מוציא אותם, לפי שאנו סוברים שגם בנכסים אלה מכרה קיים<b>, אלא שאתם מגלגלין עמנו</b> (צריך לומר כמו בכתב יד רומי ובקטע ירושלים: '<b>עלינו את</b>') <b>הישנים</b> – את הנכסים שנפלו לה לפני שנישאה ומכרה אותם בעודה ארוסה<b>.</b><br>
<br>ב<b>משנה כתובות</b> ח,א שנינו עוד: <b>נפלו לה</b> – נכסים, <b>משנישאת</b> – לאחר שנישאה, <b>- אלו ואלו</b> – בית שמי ובית הלל, <b>מודים, שאם מכרה ונתנה, שהבעל מוציא מיד הלקוחות</b> – את הנכסים שמכרה ונתנה<b>.</b>
<br><b>עד שלא נישאת</b> – נפלו לה נכסים קודם שנישאה<b>, ונישאת</b> – אחר כך, <b>- רבן גמליאל אומר: אם מכרה ונתנה - קיים</b> – הירושלמי כתובות ח,א שונה: מוכרת ונותנת וקיים<b>. אמר רבי חנינא בן עקיבא</b> (תנא בדור הרביעי)<b>: אמרו לפני רבן גמליאל: הואיל וזכה באשה</b> – לאחר שנישאה<b>, לא יזכה בנכסים</b> – שלה<b>?! אמר להם</b> – רבן גמליאל<b>: על החדשים אנו בושים, אלא שאתם מגלגלים עלינו את הישנים.</b>
<br>ומבארים: <b>אֵילוּ הן החדשים? משנישאת</b> – הנכסים שנפלו לה לאחר שנישאה ומכרה אותם<b>. ואֵילוּ הן הישנים? עד שלא נישאת</b> – הנכסים שנפלו לה לפני שנישאה, <b>ונישאת</b> – ומכרה אותם לאחר שנישאה (כך הוא הביאור של "הישנים" לפי המסורת של רבי חנינא בן עקיבא. אבל לפי המסורת של רבי יהודה לעיל, הביאור של "הישנים" הוא: 'עד שלא נישאת' - הנכסים שנפלו לה לפני שנישאה ומכרה אותם בעודה ארוסה. דברי רבי יהודה שונים מדברי רבי חנינא בן עקיבא אף על פי שהלשון זהה. לפי רבי יהודה אמר רבן גמליאל את דבריו ("רבן גמליאל אומר: אם מכרה ונתנה - קיים / מוכרת ונותנת וקיים") בעודה ארוסה, ואילו לפי רבי חנינא בן עקיבא אמר רבן גמליאל את דבריו בנשואה. - על המשנה כתובות ח,א ומקורותיה ראה "'בני התלמוד הפסיקו וקפצו להקשות בתוך הברייתא': בבלי כתובות עח ע"א-ע"ב", "תרביץ" ס, עמוד 564 ואילך)<b>.</b><br><br><small>עד כאן המקבילה בירושלמי כתובות.<br>נראה שמקורה של הסוגיה המקבילה הוא בכתובות על המשנה שם, שכן הסוגיה פותחת בקושיה הקשורה למשנה שם, ומכתובות הועתקה הסוגיה לפאה, משום שהסוגיה מביאה בהמשכה את המשניות כאן. כשהועתקה הסוגיה משם לכאן, הועתקה עימה בהעתקת יתר גם הברייתא והביאור שאחריה המוסבים על המשך המשנה שם.<br><br>ב<b>תוספתא כתובות</b> ח,א שנו: אמר רבי יהודה: אמרו לפני רבן גמליאל: הואיל וארוסה אשתו ונשואה אשתו, מה זו - מכרה בטל, אף זו - מכרה בטל. אמר להם: בחדשים אנו בושים, אלא שאתם מגלגלים עלינו את הישנים.</small>
<br>אמר רבי חנינא בן עקביא: לא כך השיבן רבן גמליאל אלא כך אמר להם: לא, אם אמרתם בנשואה שהוא זכיי במציאתה ובמעשה ידיה ובהפר נדריה, תאמרו בארוסה שאין זכיי במציאתה ובמעשה ידיה ובהפר נדריה?! אמרו לו: הרי שנפלו לה נכסים עד שלא נישאת, ונישאת! (ומה דעתך בזו?) אמר להם: אף זו לא תמכור, אם מכרה ונתנה - קיים. אמרו לו: הואיל וזו אשתו וזו אשתו, מה זו (<small>שנפלו לה נכסים משנישאת</small>) - מכרה בטל, אף זו (שנפלו לה נכסים עד שלא נישאת, ונישאת) - מכרה בטל. אמר להם: בחדשים אנו בושים, אלא שאתם מגלגלין עלינו את הישנים<small>.</small><br>• • •

Halakhah 3

<big><strong>משנה</strong></big><br><b>ראשי השורות</b> – שכח לקצור קמה או לעמר עומר בראשי השורות, ומפורש הוא להלן<b>,</b> או <b>העומר שכנגדו מוכיח</b> – שכח עומר וזה שכנגדו מוכיח עליו שלא שכחו<b>,</b> או <b>העומר שהחזיק בו</b> – המעמר, <b>להוליכו אל העיר</b> – והניחו לפי שעה בשדה, <b>ושכחו</b> – אחר כך, <b>- מודים שאינו שכחה</b> – אף על פי שחולקים בית הלל (במשנה ב) בעומר שהוא סמוך לגפה וכו' וסוברים שהוא שכחה, ואין הדבר המסוים מוכיח עליו שלא שכחו לגמרי, מודים הם בשלושה דברים אלו שאינם שכחה, לפי שיש בכל אחד מהם דבר המוכיח שלא הסיח דעתו מן העומר ולא שכחו לגמרי<b>.</b>
<br><b>אלו הן ראשי שורות: שנים שהתחילו</b> – לעמר, <b>מאמצע השורה, זה פניו לצפון וזה פניו לדרום, ושכחו לפניהם</b> – שכחו עומר בסוף השורה לפניהם, <b>ולאחריהם</b> – הניחו עומר בראש השורה לאחריהם, כגון שזה התחיל בעומר השביעי שבשורה וזה התחיל בעומר החמישי, ונשתייר השישי ביניהם, <b>- שלפניהם שכחה</b> – העומר שבסוף השורה לפניהם שכחה, שאין זה בכלל עומר שבראשי השורות שאינו שכחה, שוודאי שכחוהו, לפי ששניים המתחילים בעימור שורה אחת, על כל אחד לגמור את חצי השורה שלפניו, כדי שיצטרפו החצאים לשורה שלמה, ואם לא גמרוהו, הרי זו שכחה<b>, ושלאחריהם אינו שכחה</b> – שסמך כל אחד על חברו שהוא יעמר את העומר השישי, ולא שכחוהו. הרי שבשניים המעמרים שורה אחת, ראש השורה שאינו שכחה הוא תחילת השורה שלא עימרוה<b>. יחיד שהתחיל</b> – לעמר, <b>מראש השורה, ושכח לפניו</b> – שכח עומר בסוף השורה לפניו, <b>ולאחריו</b> – הניח עומר בראש השורה לאחריו ועימר את העומרים שבהמשך השורה, <b>- שלפניו אינו שכחה</b> – שהעומר שהניח בסוף השורה לפניו אין אנו קוראים בו "לא תשוב לקחתו" (דברים כד,יט), לפי שעדיין לא עבר ממנו, ואנו אומרים שלא שכחו אלא הניחו לאחר מכן<b>, ושלאחריו שכחה, שהוא 'בל תשוב'</b> – ב"לא תשוב לקחתו", שכבר עבר ממנו ושכחו. נמצא שביחיד המעמר שורה אחת, ראש השורה שאינו שכחה הוא סוף השורה שהתחיל בה<b>. זה הכלל: כל שהוא 'בל תשוב' - שכחה, וכל שאינו 'בל תשוב'</b> – כגון ראשי שורות, <b>- אינו שכחה.</b><br>• • •
<big><strong>תלמוד</strong></big><br><b>ראשי שורות</b><br>במשנה שנינו: "ראשי השורות - מודים שאינו שכחה".
<br>שואלים: <b>מניין לראשי שורות?</b> – מהיכן למדים, שאם שכח קמה או עומר בראשי שורות - אינם שכחה?
<br>ומשיבים בהצעת פסוק ודרשתו: <b>אמר רבי יונה</b> (מגדולי אמוראי ארץ ישראל בדור הרביעי)<b>: כתוב</b> – בעניין שכחת קמה<b>: "כִּי תִקְצֹר קְצִירְךָ בְשָׂדֶךָ וְשָׁכַחְתָּ"</b> (דברים כד,יט) <b>- מה שאתה קוצר אתה שוכח</b> – יש לדרוש מהכתוב הזה, שהקמה שאתה קוצר יש בה דין שכחה אם אתה שוכח אותה. ומכאן למדים, שאם התחיל לקצור מאמצע השורה והניח קמה בראש השורה לאחריו - אין דין שכחה בקמה שהניח בראש השורה<b>.</b>
<br>ומציעים שאלה: <b>עד כדון</b> – עד עכשיו, <b>- ראשי שורות קמה</b> – מקורו של הדין במקרה של ראשי שורות קמה ברור, שכן כך למדנו מהכתוב הזה המדבר בשכחת קמה<b>. סוף שורות קמה</b> (צריך לומר כמו בהבאת הירושלמי בר"ש משנץ ובנוסח רש"ס: 'סוף שורות <b>עומרין</b>')<b>?</b> – מה מקורו של הדין במקרה של סוף שורות עומרים? מניין למדים, שאם התחיל לעמר מראש השורה והניח עומר בסוף השורה לפניו - אין דין שכחה בעומר שהניח בסוף השורה?
<br>ומשיבים בהצעת פסוק ודרשתו: <b>אמר רבי יונה:</b> כתוב בעניין שכחת עומרים: <b>"</b>וְשָׁכַחְתָּ עֹמֶר בַּשָּׂדֶה, <b>לֹא תָשׁוּב לְקַחְתּוֹ"</b> (דברים כד,יט) <b>- ממקומו</b> (צריך לומר כמו בהבאת הירושלמי בר"ש משנץ: '<b>ממקום</b>') <b>שבאת לא תשוב לקחתו</b> – יש לדרוש מהכתוב הזה, שהעומר שעברת ממנו ושכחת אותו אסור לשוב לקחתו, שיש בו דין שכחה. ומכאן למדים, שאם התחיל לעמר מראש השורה והניח עומר בסוף השורה לפניו - אין דין שכחה בעומר שהניח בסוף השורה, לפי שעדיין לא עבר ממנו (מקור זה גם נשנה במשנה)<b>.</b>
<br>ומציעים שאלה: <b>עד כדון</b> – עד עכשיו, <b>- ראשי שורות עומרין</b> (צריך לומר: 'ראשי שורות <b>קמה</b>')<b>, סוף שורות עומרין</b> – מקורו של הדין במקרה של ראשי שורות קמה ומקורו של הדין במקרה של סוף שורות עומרים ברורים, שכן כך למדנו משני הכתובים האלה<b>. [ראשי שורות עומרין? סוף שורות קמה?</b> – מה מקורו של הדין במקרה של ראשי שורות עומרים? ומה מקורו של הדין במקרה של סוף שורות קמה? מניין למדים, שאם התחיל לעמר מאמצע השורה והניח עומר בראש השורה לאחריו - אין דין שכחה בעומר שהניח בראש השורה? ומניין למדים, שאם התחיל לקצור מראש השורה והניח קמה בסוף השורה לפניו - אין דין שכחה בקמה שהניח בסוף השורה?<b>]</b> (השלמה זו מוכחת מהתשובה לשאלה, וכן הוא בנוסח רש"ס)
<br>ומשיבים: <b>אמר רבי יונה: נילף</b> (בכתב יד רומי ובקטע ירושלים אין מילה זו) <b>ראש</b>י <b>שורות עומרין מראש</b>י <b>שורות קמה, וסוף שורות קמה מסוף שורות עומרין</b> – נלמד דין ראשי שורות עומרים מדין ראשי שורות קמה, ודין סוף שורות קמה מדין סוף שורות עומרים<b>.</b><br>• • •
<b>העומר שכנגדו מוכיח</b><br>במשנה שנינו: <b>"העומר שכנגדו מוכיח</b> - מודים שאינו שכחה<b>".</b>
<br>מביאים ברייתא (שמפרשת מה הוא העומר שכנגדו מוכיח): <b>כיצד? היו לו עשר שורות של עשרה עשרה עומרין</b> – שדה שהעומרים ערוכים בה בעשר שורות מקבילות לאורך ולרוחב, עשרה עומרים בכל שורה<b>. עומר</b> (צריך לומר כמו בכתב יד רומי ובקטע ירושלים: '<b>עימר</b>') <b>אחד</b> (צריך לומר כמו בקטע ירושלים: '<b>אחת</b>') <b>מהן בצפון</b> (צריך לומר כמו בכתב יד רומי ובקטע ירושלים: 'צפון') <b>ודרום ושכח אחד מהן</b> – אסף את העומרים של שורה אחת מצפון לדרום והניח עומר אחד, <b>- אינו שכחה, מפני שהוא נידון מזרח ומערב</b> – אנו אומרים שהוא רוצה לעמר את העומר הזה בשורה שממזרח למערב, והעומר שכנגדו, היינו העומר שבצידו בשורה שממזרח למערב שעדיין לא עימרו, מוכיח עליו שאינו שכחה<b>.</b><br><br><small>ב<b>תוספתא פאה</b> ג,ד שנו: העומר שכנגדו מוכיח - כיצד? מי שהיו לו עשר שורות של עשרה עשרה עומרים, ועימר אחת מהן צפון ודרום ושכח - אין שכחה, מפני שנידון במזרח ובמערב.</small><br>
<br>ומציעים שאלה: <b>עימר מזרח ומערב</b> – לאחר שאסף את העומרים של שורה אחת מצפון לדרום והניח עומר אחד, אסף את העומרים של שורה אחת ממזרח למערב שבה העומר שהניחו כשאסף מצפון לדרום, <b>ושכחו</b> – הניח שוב את אותו העומר שהניחו כשאסף מצפון לדרום<b>, מהו שיֵעָשה שכחה?</b> – מה הדין במקרה זה? האם ייקבע דינו של העומר ששכח שהוא שכחה? האם אין לו דין שכחה כיוון שכבר ניצול על ידי העומר שהיה כנגדו כשאסף עומרים מצפון לדרום, או שמא יש לו דין שכחה כיוון שכשאסף עומרים ממזרח למערב אסף את העומר שהיה כנגדו ושוב אין מה שיציל אותו?
<br>ופושטים את השאלה בהצעת מקור תנאי בתוספת מימרה אמוראית ודיון קצר: <b>נישמעינה מן הדא:</b> – נשמע (נלמד) אותה מזאת (הברייתא): <b>עימר את הראשון ואת השיני ואת השלישי</b> – פינה את שלושה העומרים הראשונים של השורה, <b>ושכח את הרביעי</b> – ולא נטלו, <b>-</b> ומציעים גרסאות חלופיות עלומות שֵׁם של המקור התנאי: <b>אית תניי תני:</b> – יש תנא [ש]שונה: <b>אם נטל את החמישי - הרי הוא</b> (בקטע ירושלים ובירושלמי לעיל ה,ב: 'זו') <b>שכחה</b> – העומר הרביעי ששכחו יש לו דין שכחה, שכיוון שנטל את החמישי ודילג על הרביעי, מוכח ששכח אותו לגמרי<b>; אית תניי תני:</b> – [ו]יש תנא [ש]שונה: <b>אם שהא ליטול את החמישי</b> – אם שהה זמן שיכול היה ליטול את החמישי, אף שלא נטל אותו, <b>- הרי הוא</b> (בקטע ירושלים ובירושלמי לעיל: 'זו') <b>שכחה</b> – העומר הרביעי ששכחו יש לו דין שכחה<b>.</b> - ומיישבים את המחלוקת בין המסורות על ידי העמדתן במקרים שונים: <b>אמר רבי בון בר חייא</b> (אמורא ארץ ישראלי בדור השלישי)<b>: מאן דאמר:</b> – מי שאומר: אם <b>נוטל</b> (צריך לומר כמו בכתב יד רומי ובקטע ירושלים ובירושלמי לעיל: '<b>נטל</b>') <b>את החמישי</b> – הרביעי יש לו דין שכחה, אבל אם שהה ליטול - אין לו דין שכחה, <b>- בשיש שם שישי</b> – יש להעמיד במקרה שנשארו בשורה שלושה עומרים לאחר שפינה את השלושה הראשונים, שהשלושה האחרונים נחשבים שורה בפני עצמה, כי אין שורה לעניין שכחה פחות משלושה עומרים, ולכן הרביעי אין לו דין שכחה אלא אם נטל את החמישי ודילג על הרביעי<b>; מאן דאמר:</b> – [ו]מי שאומר: <b>אם שהא ליטול את החמישי</b> – אפילו שהה - הרביעי יש לו דין שכחה, <b>- בשאין שם שישי</b> – יש להעמיד במקרה שנשארו בשורה שני עומרים לאחר שפינה את השלושה הראשונים, שאין השניים האחרונים נחשבים שורה בפני עצמה, ולכן הרביעי יש לו דין שכחה אפילו רק שהה ליטול את החמישי<b>.</b> - ויש לתמוה: <b>אם עד</b> (צריך לומר כמו בנוסח רש"ס: '<b>ועד</b>', בלי 'אם') <b>שלא נטל את החמישי, לא כבר נראה את</b> (מילה זו יתירה ואינה בכתב יד רומי ובקטע ירושלים) <b>הרביעי לידון בשורה</b> (צריך לומר כמו בכתב יד רומי ובקטע ירושלים: '<b>כ</b>שורה')<b>?!</b> (בתמיהה) – הרי, בשיש שם שישי, לפני שנטל את החמישי, הרביעי נחשב כשורה בפני עצמה עם החמישי והששי, ולא היה לרביעי דין שכחה! (לקטע מ-'נישמעינה מן הדא' עד כאן יש מקבילה בירושלמי לעיל ה,ב, ושם פושטים שאלה אחרת) - ומציעים את הדין החל במקרה זה כדי להקיש ממנו למקרה אחר: <b>את אמר</b> (צריך לומר: '<b>ו</b>את אמר', כמו בר"ש משנץ ובנוסח רש"ס. ובקטע ירושלים: 'ותמר' = ואת אמר. במסירה שלפנינו מגיה שינה בטעות את המילה הראשונה במונח ל'אם')<b>:</b> – ואתה אומר: <b>שכחה</b> – אם נטל את החמישי ודילג על הרביעי - הרביעי יש לו דין שכחה!<b>,</b> ומציעים את סוף פשיטת השאלה: <b>והכא</b> – וכאן (גם כאן), <b>- שכחה</b> – הדין הבא לפני כן חל גם במקרה שעימר מזרח ומערב ושכחו, שאף על פי שלפני שנטל את העומר שכנגדו, לא היה לעומר ששכחו דין שכחה, אבל אם נטל את העומר שכנגדו ושכח ליטול אותו - יש לו דין שכחה<b>.</b><br>• • •
<b>עומר שנידון כשורה</b><br><b>היה עומר אחד גדול</b> – יותר משני עומרים קטנים שלידו<b>, עימר צד החיצון</b> – אם נטל חלק מצידו החיצון של העומר הגדול שאינו כנגד שני העומרים הקטנים, <b>- בצד הפנימי נידון כשורה</b> – החלק שנשאר מצידו הפנימי של העומר הגדול שהוא כנגד שני העומרים הקטנים נחשב כשורה בפני עצמה עם שני העומרים הקטנים ואין לו דין שכחה<b>.</b>
<br>ומציעים שאלה: <b>עימר צד הפנימי</b> – אם נטל חלק מצידו הפנימי של העומר הגדול שהוא כנגד שני העומרים הקטנים, <b>- בצד החיצון מהו שידון כשורה?</b> – האם החלק שנשאר מצידו החיצון של העומר הגדול שאינו כנגד שני העומרים הקטנים נחשב כשורה בפני עצמה עם שני העומרים הקטנים ואין לו דין שכחה, או שמא אינו נחשב כשורה עם שני העומרים הקטנים כיוון שלאחר שנטל חלק מצידו הפנימי יש הפסק בינו ובין שני העומרים הקטנים? (אין משיבים לשאלה זו)
<br><b>עימר צד העליון</b> – אם נטל חלק מצידו העליון של העומר הגדול שאינו כנגד שני העומרים הקטנים, <b>- בצד התחתון נידון כשורה</b> – החלק שנשאר מצידו התחתון של העומר הגדול שהוא כנגד שני העומרים הקטנים נחשב כשורה בפני עצמה עם שני העומרים הקטנים ואין לו דין שכחה<b>.</b>
<br>ומציעים שאלה: <b>עימר</b> (צריך להוסיף כמו בכתב יד רומי: '<b>צד</b>') <b>התחתון</b> – אם נטל חלק מצידו התחתון של העומר הגדול שהוא כנגד שני העומרים הקטנים, <b>- בצד העליון מהו שידון כשורה?</b> – האם החלק שנשאר מצידו העליון של העומר הגדול שאינו כנגד שני העומרים הקטנים נחשב כשורה בפני עצמה עם שני העומרים הקטנים ואין לו דין שכחה, או שמא אינו נחשב כשורה עם שני העומרים הקטנים כיוון שלאחר שנטל חלק מצידו התחתון יש הפסק בינו ובין שני העומרים הקטנים? (אין משיבים לשאלה זו)<br><br><small>כאן התחלת מקבילה בירושלמי סוטה ט,ב.</small>
מספרים: <b>רב</b> (אמורא בבלי בדור הראשון, מגדולי האמוראים)<b>, כד נחת לתמן</b> – כאשר ירד לשם (לבבל מארץ ישראל), <b>אמר: אנא הוא בן עזאי</b> (שמעון בן עזאי, תנא בדור השלישי) <b>דהכא</b> – אני הוא בן עזאי של כאן (של טבריה, שאני חריף ובקי ומסוגל להשיב על כל שאלה שאשאל. - 'דהכא' הוא מלשון עורך הירושלמי שהיה בטבריה, ולא מלשון רב, שהרי רב אמר כך כשהיה בבבל והוא אמר 'דטבריה')<b>. אתא חד סב שאל ליה:</b> – בא זקן אחד ושאל אותו (את רב): <b>שני הרוגים זה על גבי זה?</b> – אם נמצאו שני הרוגים זה על גבי זה ולא נודע מי הרגם, האם חייבים להביא עגלה ערופה? <b>סבר רב שהן עורפין</b> – חייבים להביא עגלה ערופה<b>. אמר ליה:</b> – אמר לו (הזקן לרב): <b>אין עורפין</b> – אין חייבים להביא עגלה ערופה<b>. אמר ליה:</b> – אמר לו (רב לזקן): <b>למה?</b> – מה טעמה של ההלכה? <b>אמר ליה:</b> – אמר לו (הזקן לרב): <b>התחתון</b> – על ההרוג התחתון אין עורפים, <b>משום טמון</b> – משום שהוא מכוסה על ידי העליון, שכתוב: "כִּי יִמָּצֵא חָלָל בָּאֲדָמָה" - "באדמה" משמעו: על הארץ, ומכאן יש לדייק: ולא טמון בגל אבנים או בכל דבר, שאם מצאו את ההרוג טמון - אין בו דין עגלה ערופה (משנה סוטה ט,ב)<b>, והעליון</b> – על ההרוג העליון אין עורפים, <b>משום צף</b> – משום שהוא מונח על גבי התחתון, שכתוב: "כִּי יִמָּצֵא חָלָל... בַּשָּׂדֶה" - ומכאן יש לדייק: ולא צף על פני המים, שאם מצאו את ההרוג צף - אין בו דין עגלה ערופה (משנה סוטה ט,ב)<b>.</b>
<br><b>כד סלק להכא</b> – כאשר עלה (רב) לכאן (לארץ ישראל מבבל)<b>, אתא לגבי רבי</b> (רבי יהודה הנשיא, תנא בדור החמישי) – בא אצל רבי (במקבילה ובקונטרס אחרון של "ילקוט שמעוני": 'אתא לקמיה דרבי')<b>. אמר ליה:</b> – אמר לו (רבי לרב): <b>יאות אמר לך</b> – יפה אמר לך (הזקן שאין עורפים)<b>.</b> למה? שכתוב בפרשת עגלה ערופה: <b>"כִּי יִמָּצֵא</b> חָלָל<b>"</b> (דברים כא,א) – אם תימצא גופת אדם שנרצח, והוא לשון יחיד, <b>ולא '</b>כִּי <b>יִמָּצְאוּ'</b> – אם יימצאו באותו מקום שתי גופות אדם או יותר זה על גבי זה שנרצחו - אין בהן דין עגלה ערופה (רבי אישר את ההלכה שאמר הזקן, אך לא מטעמו של הזקן אלא מטעם אחר)<b>.</b><br><br><small>עד כאן המקבילה בירושלמי סוטה.<br>מקורה של המקבילה הוא בסוטה, וכשהועתקה לפאה לא הועתקה למקומה הראוי, שכן מקומה הראוי הוא בסוגיה הבאה בעניין שני עומרים זה על גבי זה ששכחם, וראה מה שכתבנו שם.</small><br><br><small><b>"אנא הוא בן עזאי דהכא"</b><br>ההכרזה בפי רב "אנא הוא בן עזאי דהכא" חוזרת גם בפי חכמים אחרים. ההצהרה חוזרת באותה לשון בפי רבי יוחנן בירושלמי ביכורים ב,ב. בבבלי הלשון היא "הריני כבן עזאי בשוקי טבריא", והיא באה בפי רבא (עירובין כט,א) ובפי אביי (סוטה מה,א; קידושין כ,א; ערכין ל,ב). הדברים בבבלי נוצרו כנראה בהשפעת דברי רב ורבי יוחנן במסורת הירושלמי.<br>בן עזאי היה רגיל לבוא לטבריה אף שגר בדרום. הוא נהג להסתובב בשווקיה, ללמד תורה ולענות על שאלות בהלכה, עד שבפי האמוראים נשתרש הפתגם "הריני כבן עזאי בשוקי טבריה", שמשמעו: אני יכול לענות על כל שאלה אף כשישאלוני ברחוב.</small>
<b>רבי יהודה ברבי</b> (אמורא בדור הראשון, בנו של רבי חייא הגדול) <b>אמר: היה שם</b> – בשדהו, <b>אמת המים</b> – תעלה, <b>על פני כל השדה</b> – לרוחב כל השדה<b>, אם עיקר</b> (צריך לומר כמו בכתב יד רומי: '<b>עוקר</b>') <b>את המחרישה מצד זה וניתנה</b> (צריך לומר כמו בכתב יד רומי: '<b>ונותנה</b>') <b>בצד זה</b> – אם, כשהוא חורש מצד אחד של התעלה ורוצה לחרוש מצד שני, מוכרח הוא להגביה את המחרשה ולהוציא אותה מן הקרקע שבצד האחד כדי להעביר אותה לצד השני, <b>- אינו נידון כשורה</b> – עומר אחד או שניים שהשאיר בשעת העימור בצד האחד של התעלה אינם מצטרפים עם עומר אחד או שניים שהשאיר בצד השני של התעלה לידון כשורה, והרי הם שכחה<b>, ואם לאו</b> – אם החורש יכול לחרוש את כל השדה כאחת, ואינו מוכרח להגביה את המחרשה ולהוציא אותה מן הקרקע שבצד האחד כדי להעביר אותה לצד השני, <b>- נידון כשורה</b> – העומרים שהשאיר בשעת העימור בשני הצדדים של התעלה מצטרפים לידון כשורה, ואינם שכחה<b>.</b><br>
<br><b>קצר</b> (נראה שהלשון 'קצר חצי' הוא אשגרה ממקומות אחרים במסכת זו, וכאן צריך לומר: '<b>עימר</b>') <b>חצי שורה</b> – אם אסף עומרים מחצי שורה והשאיר עומר אחד או שניים, והלך לו באמצע היום ולא גמר לעמר את השורה, <b>ובא למחר</b> – חזר למחר ועימר חצי השורה השני והשאיר עוד עומר אחד או שניים, <b>- נידון</b> (הגר"א הגיה '<b>אינו</b> נידון') <b>כשורה</b> – העומרים שהשאיר בשני החצאים של השורה אינם מצטרפים לידון כשורה, והרי הם שכחה<b>.</b>
<br>ומציעים שאלה: <b>ישב לאכול? ישב לישן? קרא לו חבירו? חשיכה?</b> – אם עימר חצי שורה והשאיר עומר אחד או שניים, והפסיק לעמר, שישב לאכול, או שישב לישון, או שקרא לו חבירו, או ששקעה השמש וחשכה לו, ואחר כך חזר ועימר חצי השורה השני והשאיר עוד עומר אחד או שניים, האם במקרים האלה העומרים שהשאיר בשני החצאים של השורה מצטרפים לידון כשורה, לפי שאין כאן הפסק גדול כמו במקרה לעיל שקצר חצי שורה ובא למחר, או שמא גם במקרים האלה העומרים שהשאיר בשני החצאים של השורה אינם מצטרפים לידון כשורה? (אין משיבים לשאלה זו)<br>• • •
<b>שני עומרים זה על גבי זה ששכחם</b><br>מביאים ברייתא: <b>עומר שנטלו</b> – המעמר, <b>והוליכו</b> (צריך לומר: '<b>ל</b>הוליכו', כמו בנוסח רש"ס) <b>לעיר ונתנו</b> – לפי שעה בשדה, <b>על גבי חבירו</b> – עומר אחר<b>, ושכח</b> – אחר כך, <b>את שניהן - התחתון שכחה, והעליון אינו שכחה</b> – שהואיל ונטלו זכה בו ושוב לא חל בו דין שכחה, כמו ששנינו במשנה<b>. רבי שמעון</b> (בן יוחאי, תנא בדור הרביעי) <b>אומר: שניהן אינן שכחה, התחתון מפני שהוא מכוסה</b> – על ידי העליון<b>, והעליון מפני שזכה בו</b> – כשנטלו<b>.</b><br><br><small>ב<b>תוספתא פאה</b> ג,ג שנו: העומר שהחזיק בו להוליכו לעיר, ונתנו על גב חבירו ושכח את שניהם - התחתון שכחה, והעליון אינו שכחה. רבי שמעון אומר: שניהם אין שכחה, התחתון מפני שמכוסה, והעליון מפני שזכה בו.<br><br>ב<b>בבלי סוטה</b> מה,א-ב אמרו: </small>עומר שהחזיק בו להוליכו לעיר, והניחו על גבי חבירו ושכחו - התחתון שכחה, והעליון אינו שכחה; רבי שמעון בן יהודה אומר משום רבי שמעון: שניהם אינם שכחה, התחתון מפני שהוא טמון, והעליון מפני שהוא צף (אינו נמצא על הקרקע אלא בחלל השדה).<small>..<br>אמר אביי: הריני כבן עזאי בשוקי טבריא!<br>אמר ליה ההוא מרבנן לאביי: שני חללים (הרוגים) זה על גבי זה, מהיכן הוא מודד? (מאיזה מהם הוא מודד את המרחק לערים שסביבותיהם?) וצדדי השאלה: מין במינו הווי טמון (ולכן המת התחתון אינו נחשב כיוון שהוא טמון) ומין במינו לא הווי צף, ומעליון מודד, או דילמא מין במינו הווי צף ומין במינו לא הווי טמון, ומתחתון מודד, או דילמא מין במינו הווי טמון ומין במינו הווי צף, ולא מתחתון מודד ולא מעליון מודד?<br>אמר ליה (אביי): תניתוה (שניתם בברייתא את התשובה לשאלתכם): עומר שהחזיק בו להוליכו לעיר, והניחו על גבי חבירו ושכחו - התחתון שכחה, והעליון אינו שכחה. רבי שמעון בן יהודה אומר משום רבי שמעון: שניהם אינן שכחה, התחתון מפני שהוא טמון, והעליון מפני שהוא צף.</small>..<br><br><small>בדברי רבי שמעון בתוספתא ובירושלמי: העליון מפני שזכה בו. ובבבלי: העליון מפני שהוא צף.<br>בבבלי פירשו: העליון, כיוון שהחזיק בו זכה בו, והרי הוא כצף.<br>הסיפור בבבלי על אביי מקביל לסיפור בירושלמי לעיל על רב שהובא בסוגיה הקודמת. בשני הסיפורים נשאלה שאלה על שני הרוגים זה על גבי זה, אלא שבבבלי נשאל אביי האם מודדים מן החלל העליון או מן התחתון, ובירושלמי נשאל רב האם עורפים או שלא. המשך הסיפורים שונה בשני התלמודים.<br><br>בירושלמי סוטה ובבבלי סוטה קישרו בין עומר טמון ועומר צף בעניין שכחה ובין חלל טמון וחלל צף בעניין עגלה ערופה, עיין שם. בבבלי הביאו בהקשר לכך את הברייתא על שני עומרים זה על גבי זה ששכחם, שלפי רבי שמעון שניהם אינן שכחה, התחתון מפני שהוא טמון, והעליון מפני שהוא צף. משום הקשר הזה העתיקו את הסיפור על רב מהירושלמי סוטה לפאה, אלא שהסיפור הובא בסוגיה לעיל והיה צריך להביאו בסוגיה כאן. לשונו של הזקן הבבלי בסיפור שבירושלמי "התחתון משום טמון, והעליון משום צף" הוא כלשונו של רבי שמעון בברייתא שבבבלי.</small><br>
<br>ומציעים פרשנות מצמצמת: <b>רבי זעירא</b> (רבי זירא, מגדולי אמוראי ארץ ישראל בדור השלישי) <b>אומר: בזוכר [את העליון]</b> (הושלם על פי כתב יד רומי, וכן הוא בנוסח רש"ס) – יש להעמיד את דברי רבי שמעון, שהעומר התחתון אינו שכחה, במקרה שזכר את העומר העליון לאחר שנתנו על גבי עומר אחר והתכוון לאוספו ואחר כך שכח אותו, שבמקרה זה זכירת העומר העליון מצילה מדין שכחה את העומר שתחתיו. אבל אם שכח את העומר העליון לאחר שנתנו על גבי עומר אחר - התחתון שכחה<b>.</b>
<br>ומציעים קשר בין דברי אמוראים המבוסס על עיקרון משותף: <b>אתיא דרבי זעירא כרבי יונה</b> (מגדולי אמוראי ארץ ישראל בדור הרביעי) – באה (הולכת) [שיטתו] של רבי זעירא כרבי יונה<b>.</b> (צריך להוסיף: '<b>כמה</b>', וכן הוא בנוסח רש"ס) <b>דרבי יונה אמר:</b> – כמו שרבי יונה אומר: <b>בזוכר את הקשין</b> – רבי יונה מציע פרשנות מצמצמת למשנה לעיל ה,ז, שיש להעמיד את דברי המשנה, שאם חיפו עניים את העומר בקשים - אינו שכחה, במקרה שבעל השדה זכר את הקשים שבהם חיפו העניים את העומר והתכוון לאוספם ואחר כך שכח אותם, שבמקרה זה זכירת הקשים מצילה מדין שכחה את העומר שתחתיהם. אבל אם מתחילה שכח את הקשים - העומר שכחה<b>, כאן</b> (צריך לומר: '<b>כֵּן</b>', וכן הוא בנוסח רש"ס) <b>רבי זעירא אמר:</b> – כך רבי זעירא אומר: <b>בזוכר את העליון</b> – רבי זעירא מציע פרשנות מצמצמת לדברי רבי שמעון כדומה לכך (דברי רבי יונה מקורם בירושלמי לעיל ה,ז, ושם אמרו כדומה לכאן: 'אתיא דרבי יונה כרבי זעירא...')<b>.</b>
ומביאים ברייתא: <b>שדה שעומריה מעורבבין</b> – ואינם מסודרים בשורות, <b>ושכח אחד מהן</b> – בשעת העימור (איסוף העומרים), <b>- אינו שכחה</b> – שהעומר ששכח אין אנו קוראים בו "לא תשוב לקחתו" (דברים כד,יט), שכיוון שהעומרים מעורבבים ויש עומרים סביבות העומר ששכח, עדיין לא עבר ממנו<b>, עד שיטול את</b> (בכתב יד רומי ובנוסח רש"ס נוסף '<b>כל</b>') <b>סביבותיו</b> – שכיוון שאין עוד עומרים סביבות העומר ששכח, הרי הוא ב"לא תשוב לקחתו", שכבר עבר ממנו ושכחו<b>.</b><br><br><small>ב<b>תוספתא פאה</b> ג,ד שנו: שדה שעומריה מעורבים, ועימר (פינה את העומרים) ושכח אחד מהם - אין שכחה עד שיעמר (שיפנה) את כל סביביו.<br><br>בירושלמי מביא ברייתא זו כפירוש למשנתנו: "זה הכלל: כל שהוא ב'בל תשוב' - שכחה" וכו'. וכלל זה מבואר בעומרים העשויים שורות שורות, והוסיפו כאן שנוהג אף בעומרים שאינם עשויים שורות שורות ("תוספתא כפשוטה").</small><br>• • •

Halakhah 4

<big><strong>משנה</strong></big><br><b>שני עמרים</b> – שנשכחו בשדה, שהם סמוכים זה לזה, אך מובדלים זה מזה, <b>- שכחה</b> – יש להם דין שכחה, והם של העניים<b>, ושלשה</b> – עומרים שהם סמוכים זה לזה, <b>- אינן שכחה</b> – אין להם דין שכחה, והם של בעל השדה<b>.</b>
<br><b>שני ציבורי זיתים והחרובים</b> – שתי ערימות זיתים או שתי ערימות חרובים שנשכחו במטע, שהן סמוכות זו לזו, <b>- שכחה, ושלשה - אינן שכחה.</b>
<br><b>שני חוֹצְנֵי פשתן</b> (עומרים של גבעולי פשתן שנתלשו ונצררו) <b>- שכחה, ושלשה - אינן שכחה.</b>
<br><b>שני גרגרים</b> – של ענבים שנפלו יחד בשעת הבצירה, <b>- פרט</b> – יש להם דין פרט, והם של העניים<b>, ושלשה - אינן פרט</b> – אין להם דין פרט, והם של בעל הכרם<b>.</b>
<br><b>שתי שבלים</b> – שנשרו יחד בשעת הקצירה, <b>- לקט, ושלש - אינן לקט.</b>
<br><b>אֵילּוּ כדברי בית הלל. ועל כולם</b> – על כל אלה שנמנו במשנתנו, <b>בית שמי אומרים: שלשה - לעניים, וארבעה - לבעל הבית.</b><br>• • •
<big><strong>תלמוד</strong></big><br><b>שניים - לעניים, ושלושה - לבעל הבית</b><br>במשנה שנינו: "שני עמרים - שכחה, ושלשה - אינן שכחה".
<br><b>רבי בון בר חייא</b> (אמורא ארץ ישראלי בדור השלישי) אמר <b>בשם רבי יוחנן</b> (גדול אמוראי ארץ ישראל בדור השני)<b>: עשאן כמין גם</b> (שֵׁם האות היוונית &lt;&lt;&lt;&lt;&lt;&lt;&lt;&gt;) – אם הניח בעל השדה שני עומרים זה בניצב לזה, כצורת האות היוונית גמא, ושכחם - אינם שכחה, משום דבר מסוים, שעתיד בעל השדה להיזכר בהם (כך נראה לפרש משפט סתום זה שאין ברור על מה הוא מוסב. - במסירה שלפנינו ובכתב יד רומי בא משפט זה בתחילת הלכה זו. מפרשי הירושלמי חלוקים במקומו של משפט זה, יש מהם שמסבירים שמשפט זה שייך להלכה זו, ויש מהם שמסבירים שמשפט זה שייך להלכה הקודמת. ב"תוספתא כפשוטה", זרעים א, עמוד 165, הערה 40, כתב, שמשפט זה מוסב על הברייתא שבסוף ההלכה הקודמת. על פי זה העבירו מתקיני התלמוד הירושלמי במהדורת האקדמיה ללשון העברית את המשפט הזה מתחילת הלכה זו אל סוף ההלכה הקודמת. ברם לנו אין הדבר נראה)<b>.</b><br>• • •
במשנה שנינו: "שני ציבורי זיתים והחרובים - שכחה, ושלשה - אינן שכחה".
<br>מציעים דיוק מהמשנה: <b>לא אמר</b> – המשנה (או התנא השונה את המשנה), <b>אלא ציבורין</b> – הדין במשנה חל רק במקרה של ציבורי זיתים<b>, הא</b> – אבל <b>זיתים - לא</b> – הדין במשנה לא חל במקרה של זיתים בודדים שנשכחו במטע, שאין בהם דין שכחה<b>.</b>
<br>ושואלים: <b>מה בין הציבורין, מה בין הז</b>י<b>תים?</b> – מה טעם ההבדל בין ציבורים ובין זיתים?
<br>ומשיבים: <b>ציבורין - גמר מלאכה</b> – הולכת ציבורי הזיתים מהמטע לבית הבד היא גמר מלאכת האיסוף בזיתים, כמו שהולכת עומרי התבואה מהשדה לגורן היא גמר מלאכת העימור בתבואה, ולכן אם שכח ציבורי זיתים בשעת איסוף ציבורי זיתים - יש להם דין שכחה, שאיסוף הציבורים גמר מלאכה הוא<b>, זיתים - אינן גמר מלאכה</b> – איסוף זיתים בודדים לעשות מהם ציבורים אינו גמר מלאכת האיסוף בזיתים, ולכן אם שכח זיתים בודדים בשעת איסוף זיתים בודדים - אין להם דין שכחה (דין שכחה חל רק בשעת גמר מלאכה, כמו ששנינו במשנה לעיל ה,ח)<b>.</b>
<b>אמר רבי הושעיא</b> (מגדולי אמוראי ארץ ישראל בדור הראשון)<b>: רומס</b> – דורס (ביד או ברגל. - ואולי צריך לומר: 'מורס' - מועך, סוחט), <b>הייתי ז</b>י<b>תים</b> – כדי להוציא מהם שמן, <b>עם רבי חייא הגדול</b> (בדור המעבר שבין התנאים לאמוראים)<b>,</b> ו<b>אמר לי: כל זית</b> – עץ זית, <b>שאת</b> (שאתה) <b>יכול לפשוט</b> (להושיט) <b>ידך</b> – בשעת הקטיף מהמקום שאתה עומד בו, <b>וליטלו</b> – אפילו עברת עליו ושכחת ולא קטפת אותו, <b>- אינו שכחה</b> (שני החכמים היו מעורבים בתהליך ייצור שמן הזית ודנו בהלכה בעניין זיתים בזמן עבודתם)<b>.</b>
<br><b>אמר רבי יוחנן: מכיון שעבר עליו</b> – על עץ זית בשעת הקטיף, <b>ושכחו</b> – ולא קטפו<b>, הרי הוא שכחה</b> – אפילו יכול לפשוט ידו וליטלו. - רבי יוחנן חלוק על רבי חייא הגדול (מימרת רבי הושעיא ומימרת רבי יוחנן מובאות בירושלמי לעיל ה,ב ולהלן ז,ח)<b>.</b><br>• • •
במשנה שנינו: "שני גרגרים - פרט, ושלשה - אינן פרט".
<br><b>רבי לעזר</b> (אמורא בדור השני) אמר <b>בשם רבי חייא ר</b>ו<b>בה</b> – הגדול<b>: חצי אשכול</b> – של ענבים שנפל בשעת הבצירה, <b>- פרט</b> – יש לו דין פרט. אבל אשכול שלם - אינו פרט<b>.</b>
<br>ומציעים ברייתא: <b>תני</b> – שונה <b>רבי חייא: חצי אשכול או אשכול שלם</b> – של ענבים שנפל בשעת הבצירה, <b>- פרט</b> – יש לו דין פרט (הברייתא ששונה רבי חייא חולקת במקרה של אשכול שלם על מה שאומר רבי לעזר בשמו)<b>.</b>
<br>ומציעים קושיה ממשנה על האמור לפני כן: <b>והתני</b> (צריך לומר: '<b>והתנינן</b>' ("אוצר לשונות ירושלמיים" עמוד 511; "הטרמינולוגיה של הירושלמי", עמוד 157, הערה 56))<b>:</b> – והרי שנינו (משנה פאה ו,ה): <b>שני גרגרים - פרט!</b> – ויש לדייק מהמשנה, שיותר משני גרגרים - אינו פרט. הרי שחצי אשכול או אשכול שלם - אינו פרט, שלא כברייתא ששונה רבי חייא ושלא כמו שאומר רבי לעזר בשמו!
<br>ומציעים תירוץ לקושיה: <b>רבי אימי</b> (רבי אמי, אמורא ארץ ישראלי בדור השלישי) אמר <b>בשם רבי חייא</b> (צריך לומר כמו בכתב יד רומי: '<b>רבי יוחנן</b>')<b>: בקוצר</b> (צריך לומר: '<b>בבוצר</b>', או שצריך לומר: '<b>בקורץ</b>' - חותך, קוצץ (ראה משנה להלן ז,ד)) <b>ומניח תחת הגפן</b> – יש להעמיד את הברייתא ששונה רבי חייא ואת מה שאומר רבי לעזר בשמו במקרה שהוא בוצר ומניח תחת הגפן, ובשעת ההנחה נפלו גרגרים, שאפילו נפל חצי אשכול או אשכול שלם - פרט. אבל במקרה שהוא בוצר, ובשעת הבצירה נפלו גרגרים, אם נפלו שני גרגרים - פרט, אבל לא יותר<b>.</b>
<b>היו עשויין כמין סינפון</b> (צריך לומר כמו בכתב יד רומי: 'סי<b>מ</b>פון' - מקור המילה ביוונית, ופירושה: צינור, קנה. הכוונה כאן לצמד חלילים היוצרים צורת V ("משנת ארץ ישראל", מסכת פאה, עמוד 218)) – אם הניח בעל השדה שני עומרים זה בצד זה, כצורת סימפון, ושכחם - אינם שכחה, משום דבר מסוים, שעתיד בעל השדה להיזכר בהם (כך נראה לפרש משפט סתום זה שאין ברור על מה הוא מוסב. המשפט הסתום הזה דומה למשפט הסתום לעיל, וגם הפירוש שפירשתי למשפט כאן דומה לפירוש שפירשתי למשפט לעיל. - הלשון 'כמין סימפון' מופיע בירושלמי מגילה א,ח, והכוונה שם לחליל אחר. ראה פירושנו שם)<b>.</b><br>
<br>ומצמצמים את תחולת הקביעה: <b>מנחם</b> (אמורא ארץ ישראלי בדור השלישי) אמר <b>בשם רבי יונתן</b> (אמורא ארץ ישראלי בדור הראשון)<b>: והוא שיהא חותכן בשוה</b> – שלושה גרגרים אינם פרט ושלוש שיבולים אינן לקט רק אם חתך (בצר וקצר) אותם יחד באותו הזמן ונפלו. אבל אם לא חתך אותם יחד, אלא אחד או שניים נפלו כשחתך פעם ראשונה, ועוד אחד או שניים נפלו כשחתך פעם שנייה - יש להם דין פרט ולקט<b>.</b><br>• • •
במשנה שנינו: "אילו כדברי בית הלל. ועל כולם בית שמי אומרים: שלשה - לעניים, וארבעה - לבעל הבית".
<br>מביאים דעות אמוראים בטעמיהם של בית שמי ובית הלל.
<br><b>אמר רבי אבין</b> (מגדולי אמוראי ארץ ישראל בדור החמישי)<b>: טעמיהו</b> (צריך לומר: '<b>טעמהון</b>'. ובכתב יד רומי: 'טעמון') <b>דבית שמי:</b> – טעמם של בית שמי: כתוב במתנות עניים: <b>"לַגֵּר לַיָּתוֹם וְלָאַלְמָנָה יִהְיֶה"</b> (דברים כד,יט; כד,כ; כד,כא) – אתם חייבים להשאיר בשדה ובכרם לעניים את מתנותיהם (עומר שנשכח בשדה, זיתים שנשארו בעץ וענבים שנשארו בגפן); ויש ללמוד משלושת מיני העניים שבכתוב זה (הגר, היתום והאלמנה) ששלושה - לעניים, שכל אחד משלושת העניים מקבל אחד<b>. טעמייהו</b> (צריך לומר: '<b>טעמהון</b>') <b>דבית הלל:</b> – טעמם של בית הלל: כתוב במתנות עניים: <b>"לֶעָנִי וְלַגֵּר</b> תַּעֲזֹב אֹתָם<b>"</b> (ויקרא יט,י; כג,כב) – אתם חייבים להשאיר בשדה ובכרם לעניים את מתנותיהם (הפאה, הלקט והפרט), והעניים יבואו ויאספו אותן; ויש ללמוד משני מיני העניים שבכתוב זה (העני והגר) ששניים - לעניים, שכל אחד משני העניים מקבל אחד<b>.</b>
<br><b>אמר רבי מנא</b> (השני, מגדולי אמוראי ארץ ישראל בדור החמישי)<b>: שניהן מקרא אחד</b> (פסוק אחד מסוים) <b>דרשו:</b> – בית שמי ובית הלל למדו את דבריהם מאותו הכתוב: <b>"לַגֵּר לַיָּתוֹם וְלָאַלְמָנָה יִהְיֶה"</b> (דברים כד,יט; כד,כ; כד,כא) <b>- בית שמי אומרים: לעניים</b> – יש ללמוד משלושת מיני העניים שבכתוב זה (הגר, היתום והאלמנה) ששלושה - לעניים<b>, ובית הלל אומרים: לבעל הבית</b> – יתום ואלמנה נחשבים כמין אחד, שוי"ו החיבור במילה "ולאלמנה" מחברת אותם לאחד, ואין כאן אלא שני מיני עניים, ויש ללמוד מהם ששניים - לעניים, אבל שלושה - לבעל הבית (לפי רבי מנא, גם בית הלל למדו מאותו הכתוב שבית שמי למדו ממנו, מה שאין כן לפי רבי אבין)<b>.</b><br>• • •

Halakhah 5

<big><strong>משנה</strong></big><br><b>העומר שיש בו סאתים</b> – שתי סאים גרגרי תבואה, <b>ושכחו</b> – בעל השדה בשדה, <b>- אינו שכחה.</b>
<br><b>שני עמרים ובהם סאתים</b> – שיש בשניהם יחד סאתיים גרגרים, ונשכחו בשדה, <b>- רבן גמליאל</b> (ראש בית הדין ביבנה ותנא בדור השני) <b>אומר: לבעל הבית</b> – הם של בעל השדה, שאינם שכחה, כדין עומר אחד שיש בו סאתיים<b>; וחכמים אומרים: לעניים</b> – הם של העניים, שיש להם דין שכחה<b>.</b>
<br><b>אמר רבן גמליאל: וכי מרוב העמרים יופי כח</b> – יפה כוחו, <b>של בעל הבית או הורע כח?</b> – האם ריבוי עומרים בשכחה הוא לטובת בעל השדה או לרעתו? <b>אמרו לו</b> – חכמים לרבן גמליאל<b>: יופי כח</b> – שהרי שני עומרים - שכחה, שלושה - אינם שכחה (לעיל משנה ה)<b>. אמר להם</b> – רבן גמליאל לחכמים<b>: מה אם בזמן שהוא עומר אחד ובו סאתים ושכחו - אינו שכחה, שני עמרים ובהן סאתים - אינו דין</b> – כלום אינו קול וחומר, <b>שלא יהו שכחה?! אמרו לו</b> – חכמים לרבן גמליאל<b>: לא</b> – אין זה קול וחומר<b>, אם אמרת בעומר אחד</b> – שיש בו סאתיים, שאינו שכחה, <b>שהוא כגדיש</b> – ודין שכחה אינו בגדיש אלא בעומר<b>, תאמר בשני עמרים</b> – רוצה אתה לומר שגם בשני עומרים שיש בשניהם יחד סאתיים אין דין שכחה, <b>שהן ככריכות</b> (אגודות שיבולים) – כשני עומרים קטנים שיש בהם שכחה<b>?!</b><br>• • •<br><big><strong>משנה</strong></big><br><b>קמה שיש בה סאתים ושכחה</b> – ששכח בשעת הקצירה קמה שיש בה סאתיים ולא קצר אותה, <b>- אינה שכחה; אין בה סאתים</b> – אם בקמה ששכח מלקצור אין סאתיים, שהשיבולים שדופות הן<b>, אבל ראויה היא לעשות סאתים</b> – לגדל סאתיים בשנה כתיקנה<b>, אפילו היא של טוֹפַח</b> (מין קטנית שאינו מאכל אדם, או מין מדגני הבר הדומה לשעורה) – אפילו הקמה ששכח היא של טופח, שהוא סוג גידול שיבולו נמוך, <b>- רואין אותה כאלו היא ענבה</b> (יבול) <b>של שעורים</b> – שיבולם גדול יותר, ואם לפי אומדן זה יש בה סאתיים - אינה שכחה (הפירוש לסופה של המשנה הוא על פי "החקלאות בארץ ישראל בתקופת המשנה והתלמוד", עמוד 225, הערה 15)<b>.</b><br>• • •
<big><strong>תלמוד</strong></big><br><b>העומר שיש בו סאתיים ושכחו</b><br>במשנה שנינו: "העומר שיש בו סאתים ושכחו - אינו שכחה".
<br>מציעים שתי אפשרויות למקור בכתוב לדינו של עומר שיש בו סאתיים.
<br><b>אמר רבי לעזר</b> (אמורא בדור השני)<b>: כתוב</b> – בעניין שכחה<b>: "כִּי תִקְצֹר קְצִירְךָ בְשָׂדֶךָ וְשָׁכַחְתָּ עֹמֶר בַּשָּׂדֶה</b>, לֹא תָשׁוּב לְקַחְתּוֹ<b>"</b> (דברים כד,יט) – אם אחרי קצירת התבואה תשכח אגודת שיבולים בשדה ולא תביא אותה אל הגורן - אסור לחזור ולקחתה; ויש לדרוש את הכתוב: <b>- עומר שאת</b> (שאתה) <b>יכול לפשוט</b> (להושיט) <b>ידך</b> – בשעת העימור מהמקום שאתה עומד בו, <b>וליטלו</b> – אם עברת עליו ושכחת ולא אספת אותו - הרי הוא ב'בל תשוב' והוא שכחה<b>. [יצא</b> (הוּצָא מחוץ לכלל) <b>זה</b> – עומר שיש בו סאתיים, <b>שאין את</b> (אתה) <b>יכול לפשוט ידך וליטלו</b> – בשל גודלו, ולכן אינו בכלל 'בל תשוב' ואינו שכחה<b>.]</b> (במסירה שלפנינו נשמט משפט זה מחמת הדומות, והושלם על פי כתב יד רומי, וכן הוא בקונטרס אחרון של "ילקוט שמעוני" ובנוסח רש"ס ובהבאת הירושלמי בר"ש משנץ)
<br>ומציעים מקור חלופי עלום שֵׁם: <b>אית תניי תני:</b> – יש תנא [ש]שונה: <b>"וְשָׁכַחְתָּ עֹמֶר"</b> (דברים כד,יט) <b>- ולא גדיש</b> (ציבור אלומות שנערמו יחד) – יש לדייק מהכתוב שרק עומר שנשכח יש בו שכחה אבל לא גדיש שנשכח, ולכן עומר שיש בו סאתיים אינו שכחה, כיוון שאינו נחשב עומר אלא כגדיש (מקור זה הוא ברייתא של מדרש הלכה)<b>.</b>
ומציעים שני מקרי נפקות בין שתי האפשרויות שהועלו: <b>היך עבידא?</b> – איך עשוי [הדבר]? (באיזה אופן ובאילו נסיבות קיימת מחלוקת בין שני המקורות?) -
<br>מקרה נפקות אחד: <b>שכח עומר אחד</b> – קטן, <b>בצידו</b> – של העומר הגדול שיש בו סאתיים שנשכח<b>. אִין תעבדינֵהּ</b> – אם תעשה אותו <b>עומר</b> – אם תגדיר את העומר שיש בו סאתיים: עומר (כמו המקור הראשון שאמר רבי אלעזר לעיל)<b>, דברי הכל שכחה</b> – העומר הקטן שכחה, כדין שכחת עומר בצד עומר, שלפי כל החכמים, בית שמי ובית הלל החולקים במשנה לעיל ו,ה, שני עומרים שכחה<b>. ואִין תעבדינֵהּ</b> – ואם תעשה אותו <b>גדיש</b> – אם תגדיר את העומר שיש בו סאתיים: גדיש (כמו המקור השני לעיל)<b>, מחלוקת בית שמי ובית הלל</b> – דינו של העומר הקטן נתון במחלוקת בית שמי ובית הלל במשנה לעיל ו,ב בדין שכחת עומר הסמוך לגדיש, שלפי בית שמי אינו שכחה, ולפי בית הלל שכחה<b>.</b>
<br>מקרה נפקות שני: <b>שכח שני עומרין</b> – קטנים, <b>בצדו</b> – של העומר הגדול שיש בו סאתיים שנשכח<b>. אִין תעבדינֵהּ</b> – אם תעשה אותו <b>עומר</b> – אם תגדיר את העומר שיש בו סאתיים: עומר<b>, מחלוקת בית שמי ובית הלל</b> – דינם של שני העומרים נתון במחלוקת בית שמי ובית הלל במשנה לעיל ו,ה בדין שכחת שלושה עומרים, שלפי בית שמי שכחה, ולפי בית הלל אינם שכחה, שכיוון שהעומר הגדול נחשב עומר, הוא מצטרף עם שני העומרים לעשות אותם כשלושה (במסירה שלפנינו נשמט מ-'שמי והלל' לעיל עד 'שמי והלל' כאן ומגיה השלים)<b>. אִין תעבדינֵיהּ</b> – [ו]אם תעשה אותו <b>גדיש</b> – אם תגדיר את העומר שיש בו סאתיים: גדיש<b>, אינו נידון כשורה</b> – העומר הגדול אינו נחשב עם שני העומרים הקטנים כשורה בפני עצמה של שלושה עומרים שאין להם דין שכחה, כיוון שהעומר הגדול אינו נחשב עומר אלא כגדיש, ואין כאן שלושה עומרים אלא שניים, ולכן שני העומרים שכחה<b>.</b><br><br><small>ב<b>בבלי בבא בתרא</b> עב,ב אמרו: אמר רבי אמי: עומר שיש בו סאתיים - תורת עומר עליו ותורת גדיש עליו (לעניין דיני שכחה). תורת עומר עליו, דשני עומרים - שכחה, שלושה - אינם שכחה (ולכן, אם שכח עומר רגיל ועומר בן סאתים - שכחה, ואם שכח שני עומרים רגילים ועומר בן סאתים - אינם שכחה); תורת גדיש עליו, דתנן: עומר שיש בו סאתיים ושכחו - אינו שכחה.<br><br>לפי הירושלמי, עומר שיש בו סאתיים - תורת עומר עליו או תורת גדיש עליו. ולפי הבבלי, תורת עומר עליו ותורת גדיש עליו.</small><br>• • •
<big><strong>תלמוד</strong></big><br><b>קמה שיש בה סאתיים ששכחה</b><br>מניין למדים שקמה שיש בה סאתיים ושכחה - אינה שכחה? -
<br><b>אמר רבי יונה</b> (מגדולי אמוראי ארץ ישראל בדור הרביעי)<b>:</b> כתוב בעניין שכחה<b>: "כִּי תִקְצֹר קְצִירְךָ בְשָׂדֶךָ וְשָׁכַחְתָּ עֹמֶר בַּשָּׂדֶה</b>, לֹא תָשׁוּב לְקַחְתּוֹ<b>"</b> (דברים כד,יט) – הכתוב מדבר בשתי שכחות, שכחת קמה (-"כִּי תִקְצֹר קְצִירְךָ בְשָׂדֶךָ וְשָׁכַחְתָּ") ושכחת עומר (-"וְשָׁכַחְתָּ עֹמֶר בַּשָּׂדֶה"), ובשל סמיכות הדברים למדים שכחת קמה משכחת עומר, <b>- עומר שיש בו סאתים ושכחו - אינו שכחה, קמה שיש בה סאתים ושכחה - אינה שכחה</b> – מה עומר שיש בו סאתיים - אין לו דין שכחה, כמו שלמדנו בהלכה הקודמת, אף קמה שיש בה סאתיים - אין לה דין שכחה<b>.</b><br>• • •<br>במשנה שנינו: "אין בה סאתים, אבל ראויה היא לעשות סאתים, אפילו היא של טופח - רואין אותה כאלו היא ענבה של שעורים".
<br><b>אמר רבי יוסי</b> (מגדולי אמוראי ארץ ישראל בדור הרביעי)<b>: ובלבד ש</b>י<b>ב</b>ו<b>לין</b> (ראשי קני הדגן שטורי הגרגרים ערוכים בהם) – כשאומדים האם קמה של תבואה הנושאת גרגרים בשיבולים שאין בה סאתיים ראויה לעשות סאתיים, אומדים את שיעור השיבולים שראויה היא לעשות בלי הקשים (קני השיבולים), ולא אומדים את שיעור השיבולים עם הקשים, משום שבקמה משערים סאתיים בשיבולים בלבד (הגר"א בביאורו הארוך למשנתנו כתב, שבעומר משערים סאתיים עם התבן והקש, מה שאין כן בקמה שמשערים סאתיים בתבואה (בשיבולים) בלבד. וב"תוספתא כפשוטה", זרעים א, עמוד 168, הערה 47, הוכיח שאף בעומר צריך סאתיים תבואה)<b>. היו</b> – השיבולים, <b>דקות</b> – קצרות, <b>- רואין אותן כאִילּוּ הן ארוכות, שדופות</b> – ריקות מגרגרים, או שהגרגרים הצטמקו, <b>- רואין אותן כילו</b> (כאילו) <b>הן מליאות</b> – ואם לפי אומדן זה יש בקמה סאתיים - אינה שכחה<b>.</b><br>• • •

Halakhah 6

<big><strong>משנה</strong></big><br><b>קמה מצלת את העומר ואת הקמה</b> – הקמה שלא נשכחה או שיש בה סאתיים מצילה מדין שכחה את העומר הסמוך לה ששכח מלאסוף אותו ואת הקמה הסמוכה לה ששכח מלקצור אותה, שאינם שכחה<b>, והעומר אינו מציל לא את העומר ולא את הקמה</b> – העומר שלא נשכח אינו מציל מדין שכחה את העומר ואת הקמה הסמוכים לו שנשכחו, והם שכחה<b>.</b>
<br><b>אי זו היא הקמה שהיא מצלת את העומר? כל שאינה שכחה, אפילו קלח אחד</b> – כל שאין לה דין שכחה, ואפילו קנה אחד של שיבולים שלא נשכח, הרי הוא מציל (הקמה שהיא מצלת את הקמה כבר נתפרש במשנה לעיל ה,ב שאינה מצלת אלא אם כן ראש הקמה שנשכחה מגיע לקמה שלא נשכחה ונקצרת עימה)<b>.</b><br>• • •<br><big><strong>משנה</strong></big><br><b>סאה תבואה עקורה</b> – שנקצרה, <b>וסאה שאינה עקורה</b> – שלא נקצרה, והן סמוכות זו לזו, ושכח את שתיהן<b>, וכן באילן</b> – סאה פירות שנקטפו והונחו תחת האילן וסאה פירות שלא נקטפו ששכחן<b>, השום והבצלים</b> – סאה שום וסאה בצלים ששכחן, <b>- אינן מצטרפין</b> – לסאתיים, שלא יהיו שכחה, אלא יש להן דין שכחה<b>. רבי יוסה</b> (בר חלפתא, תנא בדור הרביעי) <b>אומר: אם באת רשות העני באמצע</b> – שיש בין סאה לסאה דבר שהוא של העני, כגון לקט, <b>- אינן מצטרפין</b> – לסאתיים<b>, ואם לאו - הרי אלו מצטרפין</b> – לסאתיים ואין להם דין שכחה<b>.</b><br>• • •
<big><strong>תלמוד</strong></big><br><b>קמה מצלת את העומר ואת הקמה</b><br>מניין למדים שקמה מצלת את העומר ואין עומר מציל את העומר? -
<br><b>אמר רבי</b> (צריך להוסיף כמו בנוסח רש"ס: '<b>אילא</b>' - רבי אלעאי, אמורא ארץ ישראלי בדור השלישי)<b>: כתוב</b> – בעניין שכחה<b>: "כִּי תִקְצֹר קְצִירְךָ בְשָׂדֶךָ וְשָׁכַחְתָּ עֹמֶר בַּשָּׂדֶה</b>, לֹא תָשׁוּב לְקַחְתּוֹ<b>"</b> (דברים כד,יט), ויש לדרוש את הכתוב: <b>- עומר שסביבותיו קציר</b> – עומר הסמוך לקציר (לעומרים) יש לו דין שכחה, שכתוב "קצירך... ושכחת עומר"<b>, ולא עומר שסביבותיו קמה</b> – עומר הסמוך לקמה אין לו דין שכחה. ומכאן שקמה מצלת את העומר הסמוך לה ואין עומר מציל את העומר הסמוך לו<b>.</b>
<br>ומציעים קושיה: <b>ומר</b> (=ואֵמַר. בכתב יד רומי בשיבוש: 'ומה'. ובמסירה שלפנינו הגיה מגיה: 'למה')<b>:</b> – ואֱמוֹר: <b>עומר שסביבתיו עומרין</b> (צריך לומר: '<b>קמה</b>' ("שערי תורת ארץ ישראל")) <b>ולא עומר שסביבותיו קמה</b> (צריך לומר: '<b>עומרין</b>' ("שערי תורת ארץ ישראל"))<b>!</b> – מדוע אין דורשים את הכתוב להיפך: עומר הסמוך לקמה יש לו דין שכחה, שהרי הכתוב מדבר בשכחת קמה, ועומר הסמוך לעומרים אין לו דין שכחה?
<br>ומתרצים את הקושיה: <b>עומר שסביבותיו עומרין - מה שתחתיו שדה</b> – כיוון שהתבואה שסביבו של העומר נקצרה, ואינה מחוברת בקשיה לקרקע, מקומו של העומר נקרא שדה, ומתקיים בו "ושכחת עומר בשדה", ולכן עומר הסמוך לעומרים יש לו דין שכחה<b>, עומר שסביבתיו קמה - מה שתחתיו קשין</b> – כיוון שהתבואה שסביבו של העומר לא נקצרה, והיא מחוברת בקשיה לקרקע, מקומו של העומר אינו נקרא שדה אלא קשים, ואין מתקיים בו "ושכחת עומר בשדה", ולכן עומר הסמוך לקמה אין לו דין שכחה<b>.</b>
ומציעים ברייתא: <b>תנא:</b> – שנה [התנא]: <b>קמת חבירו מצלת את</b> (בכתב יד רומי כאן ולהלן: 'מצלת על') <b>שלו, של גוי מצלת את של ישראל, של חיטין מצלת את של שעורין</b> – וכן של שעורים מצלת את של חיטים<b>; דברי רבי</b> (צריך להוסיף כמו בתוספתא: '<b>מאיר</b>' - גדול התנאים בדור הרביעי. וכן הוא בנוסח רש"ס)<b>. וחכמים אומרים: אינה מצלת אלא שלו</b> – אבל אין קמת חבירו מצלת את שלו, ואין קמת גוי מצלת את של ישראל<b>, אינה מצלת אלא ממינה</b> (בנוסח רש"ס: 'מינה') – אבל אין קמת חיטים מצלת את של שעורים<b>.</b><br><br><small>ב<b>תוספתא פאה</b> ג,ה שנו: קמת חבירו מצלת על שלו, של חיטים על של שעורים, של נוכרי על של ישראל; דברי רבי מאיר. וחכמים אומרים: אין מצלת אלא על שלו וממין על מינו.</small>
ומציעים ברייתא: <b>תני:</b> – שונה [התנא]: <b>רבן שמעון בן גמליאל</b> (השני, נשיא ותנא בדור הרביעי) (צריך להוסיף כמו בכתב יד רומי ובנוסח רש"ס: '<b>אומר</b>')<b>: כשם שהקמה מצלת את העומר, כך העומר מציל את הקמה</b> – בזה רבן שמעון בן גמליאל חולק על משנתנו<b>. ודין</b> (קול וחומר) <b>הוא. ומה אם הקמה שיפה בה כח העני</b> – שהרי יש לעני בקמה גם לקט ופאה, <b>(ושכחה)</b> (מילה זו יתירה ואינה במקבילה שבתוספתא, וכן אינה בנוסח רש"ס) <b>- הרי היא מצלת</b> – את העומר שבצידה מיד העני, שאינו שכחה<b>, עומר שהורע בו כח העני</b> – שהרי אין לעני בעומר לא לקט ולא פאה אלא שכחה בלבד, <b>- אינו דין</b> – כלום אינו קול וחומר, <b>שיציל</b> – את הקמה שבצידו מיד העני, שלא תהא שכחה<b>?!</b> (בתמיהה)
<br><b>אמרו לו:</b> – החכמים השיבו לרבן שמעון בן גמליאל על הקול והחומר: <b>רבי, (מה אם קמה שיפה כח העני בה ושכחה - הרי היא מצלת, עומר שהורע כח העני בו ושכחו - אין דין שיציל?!)</b> (משפט זה זהה למשפט הקודם שאמר רבן שמעון בן גמליאל, ואין לגרוס אותו) <b>[מה לקמה שמצלת את העומר</b> – שבצידה מיד העני<b>, שהורע כוח העני בו</b> – בעומר<b>;</b> וכי <b>יציל עומר את הקמה</b> – שבצידו מיד העני<b>, שיפה כוח העני בה</b> – בקמה<b>?!</b> (בתמיהה) – ולכן העומר אינו מציל את הקמה<b>]</b> (תוקן על פי הבאת הירושלמי בר"ש משנץ)<br><br><small>רבן שמעון בן גמליאל דן קול וחומר לפי הדבר המציל, שאם דבר שיפה כוח העני בו מציל דבר אחר משכחה, כל שכן שדבר שהורע כוח העני בו יציל דבר אחר משכחה. והחכמים משיבים שהצלה תלויה בדבר הניצול, שאין דבר ניצול משכחה אלא אם כן הורע כוח העני בו.</small><br>
<br>ומציינים: <b>מדברי שניהן</b> (בכתב יד רומי נוסף 'נלמד', וכן הוסיף מגיה במסירה שלפנינו. ואין צורך, שכן הוא לשון הירושלמי בכל מקום) – מדברי רבן שמעון בן גמליאל והחכמים כאחד נוכל להסיק<b>, מצילין עומר מעומר</b> – העומר שלא נשכח מציל מדין שכחה את העומר הסמוך לו שנשכח. לפי רבן שמעון בן גמליאל, אנו יכולים ללמוד בקול וחומר שעומר יציל עומר: מה אם קמה שיפה כוח העני בה - מצלת את העומר, עומר שהורע כוח העני בו ושכחו - אין דין שיציל את העומר?! ולפי החכמים שהולכים אחר הניצול, עומר לא יינצל כיוון שהורע כוח העני בו<b>, ואין מצילין קמה מקמה</b> – הקמה שלא נשכחה אינה מצילה מדין שכחה את הקמה הסמוכה לו שנשכחה. לפי רבן שמעון בן גמליאל, אין אנו יכולים ללמוד בקול וחומר שקמה תציל קמה. ולפי החכמים שהולכים אחר הניצול, קמה לא תינצל כיוון שיפה כוח העני בה (שתי ההלכות האלו שאנו יכולים ללמוד מדברי שניהם סותרות את האמור במשנתנו)<b>.</b><br><br><small>ב<b>תוספתא פאה</b> ג,ו שנו: רבן שמעון בן גמליאל אומר: כשם שהקמה מצלת את העומר, כך העומר מציל את הקמה. ודין הוא. מה אם קמה שהורע כוח עני (צריך לומר: בעל הבית) בה (שהרי יש לעני בקמה גם לקט ופאה) - מצלת (בשביל בעל הבית) את העומר, עומר שיפה כוח עני (צריך לומר: בעל הבית) בו (שהרי אין לעני בעומר לא לקט ולא פאה אלא שכחה בלבד) - אינו דין שיציל (בשביל בעל הבית) את הקמה?!<br>אמרו לו: רבי, מה לקמה שמצלת את העומר, שהרי יפה כוח עני (צריך לומר: בעל הבית) בו (בעומר, ולפיכך מצילתו בשבילו); יציל עומר את הקמה, שהרי יפה כוח עני בה (בקמה)?!<br><br>כך תיקן את התוספתא ב"תוספתא כפשוטה".<br>ר"ש משנץ תיקן את התוספתא על פי הירושלמי שהיה לפניו: "רבן שמעון בן גמליאל אומר: ...ומה אם קמה שיפה כוח העני בה - מצלת את העומר, עומר שהורע כוח העני בו - אינו דין שיציל את הקמה?! - אמרו לו: רבי, מה לקמה שמצלת את העומר, שהורע כוח העני בו; יציל עומר את הקמה, שיפה כוח העני בה?!".</small>
במשנה שנינו: "אי זו היא הקמה שהיא מצלת את העומר? כל שאינה שכחה".
<br>מציעים דיוק מן המשנה: <b>הא</b> – אבל <b>אם שכח - שכחה!</b> – המשנה אמרה, שאם לא שכח את הקמה - הקמה מצילה מדין שכחה את העומר שנשכח. ויש לדייק מזה, שאם שכח בסוף את הקמה - אין הקמה מצילה מדין שכחה את העומר הנשכח! <br> ודוחים את הדיוק שהוצע בהצעת אפשרות פרשנית: <b>תיפתר</b> – תתפרש (הדיוק מן המשנה), <b>בששכח את הקמה תחילה</b> – במקרה ששכח בתחילה את הקמה לפני שנשכח העומר, שבמקרה הזה אין הקמה מצילה מדין שכחה את העומר הנשכח, שכך יש לדייק מן המשנה. אבל אם שכח בסוף את הקמה אחרי שנשכח העומר - אין בעומר דין שכחה, כיוון שהקמה כבר הצילה אותו לפני שנשכחה (במסירה שלפנינו ובכתב יד רומי בא קטע זה בתחילת ההלכה הבאה. מפרשי הירושלמי חלוקים במקומו של קטע זה, יש מהם שמסבירים שקטע זה שייך להלכה זו, ויש מהם שמסבירים שקטע זה שייך להלכה הבאה. לנו נראה שקטע זה שייך להלכה זו, משום שהוא עוסק בקמה שהיא שכחה בניגוד לקמה שאינה שכחה, וזה עניינה של הלכה זו, ולכן העברנו את הקטע הזה מתחילת ההלכה הבאה אל סוף ההלכה הזו ופירשנו אותו כמו רא"פ)<b>.</b>
<big><strong>תלמוד</strong></big><br><b>סאה שנקצרה וסאה שלא נקצרה</b><br>במשנה שנינו: "סאה תבואה עקורה וסאה שאינה עקורה - אינן מצטרפין".
<br>מציעים דיוק מן המשנה: <b>הא</b> – אבל <b>אם היו שתיהן עקורות - לבעל הבית</b> – המשנה אמרה, שסאה עקורה וסאה שאינה עקורה, והן סמוכות זו לזו, ושכחן - אינן מצטרפות לסאתיים ויש להן דין שכחה. ויש לדייק מזה, שאם שתי הסאים עקורות, והן סמוכות זו לזו, ושכחן - הן מצטרפות לסאתיים ואין להן דין שכחה, והן של בעל השדה<b>!</b>
<br>וקובעים: <b>מתניתא</b> – המשנה [היא] <b>כרבן גמליאל</b> (ראש בית הדין ביבנה ותנא בדור השני) – הדיוק מן המשנה הוא כשיטתו של רבן גמליאל, שאמר (משנה לעיל ו,ו) ששני עומרים ובהם סאתיים אינם שכחה והם של בעל השדה<b>.</b>
ושואלים: <b>ותיצול</b> (ותינצל) <b>עקורה משאינה עקורה!</b> – מדוע אין הסאה העקורה ניצולת מדין שכחה על ידי הסאה שאינה עקורה, אף שאחר כך שכח גם את הסאה שאינה עקורה, והרי הקמה שלא שכחה מצלת מדין שכחה את העומר הסמוך לה ששכחו (משנה לעיל ו,ח)? (המונח 'עקורה' מחליף במשנה כאן את המונח 'עומר', והמונח 'שאינה עקורה' מחליף במשנה כאן את המונח 'קמה') - ומציעים היסק מן השאלה: <b>הדא אמרה:</b> – זאת אומרת: <b>דבר שהוא ראוי להציל ושכחו - הרי הוא</b> (בכתב יד רומי: 'זו') <b>שכחה</b> – כמו במקרה הזה, שהסאה שאינה עקורה ראויה להציל מדין שכחה את הסאה העקורה לפני ששכח את הסאה שאינה עקורה, ואם שכח גם את הסאה שאינה עקורה - יש לסאה העקורה דין שכחה<b>.</b>
<br>ודוחים את ההיסק בהצעת פרשנות למשנה המבוססת על אוקימתא: <b>אמר רבי יונתן</b> (צריך לומר כמו בכתב יד רומי: '<b>רבי יונה</b>' (מגדולי אמוראי ארץ ישראל בדור הרביעי), וכן הוא בהבאת הירושלמי בר"ש משנץ ובירושלמי לעיל ה,ב)<b>: תיפתר</b> – תתפרש (המשנה כאן), <b>בקוצר שורה</b> – אחת, ובה שכח לקצור את הסאה שאינה עקורה, <b>ומעמר</b> (מפנה עומרים) <b>שורה</b> – אחרת, ובה שכח לעמר את הסאה העקורה<b>, וכבר שכח את הקמה עד שלא שכח</b> (בכתב יד רומי ובירושלמי לעיל: 'ישכח') <b>את העמרים</b> – שכיוון ששכח את הסאה שאינה עקורה לפני ששכח את הסאה העקורה, אין הסאה שאינה עקורה מצילה מדין שכחה את הסאה העקורה. אבל אם שכח דבר אחד שהוא ראוי להציל מדין שכחה דבר אחר הסמוך לו אחרי ששכח את הדבר האחר - לא ייעשה הדבר האחר שכחה (הקטע "ותיצול עקורה משאינה עקורה... אמר רבי יונה..." בא בירושלמי לעיל ה,ב בפשיטת שאלה שנשאלה שם ודחיית פשיטת השאלה)<b>.</b><br><br><small>עיקר מקומה של הסוגיה "ותיצול עקורה משאינה עקורה... אמר רבי יונה..." הוא כנראה לעיל ה,ב, והסוגיה הועתקה לכאן בדרך אגב, כרגיל במקבילות בירושלמי ("סוגיות מוחלפות בירושלמי", "תרביץ" ס, עמוד 23, הערה 38).</small><br>• • •
במשנה שנינו: "רבי יוסה אומר: אם באת רשות העני באמצע - אינן מצטרפין, ואם לאו - הרי אלו מצטרפין".
<br>מציעים שאלה: <b>מה?</b> – מה פירוש דברי רבי יוסה "אם באת רשות העני באמצע"? איזו משתי האפשרויות המפורטות בהמשך היא נכונה? <b>עד שתבוא ממש</b> – שכבר באה (שכבר יש בין סאה לסאה דבר שהוא של העני, כגון לקט)<b>, או אפילו נראית להביא</b> (מילה זו הושלמה במסירה שלפנינו על ידי מגיה. וצריך לומר כמו להלן: '<b>לבוא</b>', וכן הוא בהבאת הירושלמי בר"ש משנץ) – אפילו ראויה לבוא, אף שעדיין לא באה (שיש בין סאה לסאה דבר שראוי להיות של העני, כגון תבואה שלא נקצרה, שראוי להיות בה לקט כשתיקצר)<b>?</b>
<br>ופושטים את השאלה בהצעת ברייתא בתוספת דיון קצר: <b>נשמעינה מן הדא:</b> – נשמע (נלמד) אותה מזאת (הברייתא המדגימה את דברי רבי יוסה): <b>(בגין) [כגון]</b> (תוקן על פי כתב יד רומי) ה<b>תבואה שבכרם</b> (צריך לומר כמו בהבאת הירושלמי בר"ש משנץ ובנוסח רש"ס: '<b>והכרם</b>') – רבי יוסה חולק רק בתבואה שיש בה לקט וכן בכרם שיש בו פרט, שאם באה רשות העני באמצע - אין מצטרפים, אבל אינו חולק בגידולים אחרים שאין בהם לקט ופרט<b>.</b> - ויש לתמוה: <b>וכרם לא על אתר</b> (מיד) <b>הוא?!</b> (בתמיהה) – הרי אין דרך פרט להיות מונח בכרם בין הפירות שנקטפו ובין הפירות שלא נקטפו, שכן דרך העניים ליטול את הפרט מיד, לפני ששכח בעל הכרם את הפירות שנקטפו ("תוספתא כפשוטה"). - ומציעים את סוף פשיטת השאלה: <b>הדא אמרה:</b> – זאת אומרת: <b>אפילו נראית לבוא</b> – פירוש דברי רבי יוסה הוא, שרשות העני ראויה לבוא באמצע, שהרי אין פרט בין הפירות שנקטפו ובין הפירות שלא נקטפו כששכח אותם, אלא שהוא ראוי לבוא, שהפרט שהיה כבר ניטל<b>.</b><br><br><small>ב<b>תוספתא פאה</b> ג,ה שנו: רבי יוסה אומר: חנניה בן אחי רבי יהושע אומר: כל שבאת רשות עני לאמצע (שבין שתי הסאים מבדילים פירות ממין כזה שיכולה להגיע לעני זכות בחלק מהם), כגון התבואה והכרם (שהעני יש לו זכות בלקט שתבואה ובפרט שבכרם), אין מצטרפים. וכל שלא באת רשות עני לאמצע, כגון פירות האילן, הרי אלו מצטרפים.</small><br>• • •

Halakhah 7

<big><strong>משנה</strong></big><br><b>תבואה שניתנה לשחת</b> – לצורך מספוא לאכילת בהמה, ולא לאכילת אדם, <b>או לאלומה</b> – לקשור בקשיה אלומות, ולא לאכילה<b>, וכן באגידי השום ואגודת השום והבצלים</b> (צריך לומר כמו בכתב יד אחד של המשנה: 'וכן באגידי השום והבצלים') – שומים ובצלים שנתלשו ועשו מהם אגודות קטנות, ועתידים לאסוף את האגודות הקטנות ולעשות מהן אגודות גדולות, שהעימור הראשון (איסוף האגודות הקטנות) אינו גמר מלאכת העימור, <b>- אין להם שכחה</b> – מפני שאין דין שכחה אלא בגידול שניתן לאכילת אדם, ואין דין שכחה אלא בגמר מלאכת העימור<b>.</b>
<br><b>וכל הטמונים בארץ</b> – ירקות שלאחר תלישתם טומנים את הפקעות והבצלים באדמה לצורך אחסון (ראה משנה שביעית ה,ב)<b>, כגון הלוף</b> (צמח רב שנתי, בעל פקעת, שעליו הגדולים ופקעתו נאכלו לאחר בישול ממושך)<b>, השום והבצלים</b> – ובשעה שהוציא אותם מהאדמה ואסף אותם שכח אחד מהם ולא הוציאו, <b>- רבי יהודה</b> (בר אלעאי, מגדולי התנאים בדור הרביעי) <b>אומר: אין להם שכחה</b> – שאין דין שכחה בטמון<b>; וחכמים אומרים: יש להם שכחה</b> – שיש דין שכחה בטמון<b>.</b><br>• • •
<big><strong>תלמוד</strong></big><br>במשנה שנינו: "תבואה שניתנה לשחת או לאלומה - אין להם שכחה".
<br>מרחיבים את תחולת הקביעה: <b>אמר רבי יונה</b> (מגדולי אמוראי ארץ ישראל בדור הרביעי)<b>: לא סוף דבר נותנה</b> (בנוסח רש"ס: 'ניתנה', כלשון המשנה)<b>, אלא אפילו נוטלה על מנת ליתנה</b> – האמור במשנה בעניין שכחה נכון לא רק במקרה שנזרעה התבואה לשחת, אלא גם במקרה שנזרעה התבואה לאכילת אדם אבל נקצרה לשחת<b>.</b>
<b>שכחה בטמון</b><br>במשנה שנינו: "וכל הטמונים בארץ - רבי יהודה אומר: אין להם שכחה; וחכמים אומרים: יש להם שכחה".
<br>מציעים משנה ממקום אחר: <b>תמן תנינן:</b> – שם (משנה בבא קמא ו,ה) שנינו: <b>המדליק את הגדיש</b> – של חברו, <b>והיו בו כלים</b> – טמונים בגדיש, ונשרפו עימו, <b>- רבי יהודה אומר: משלם כל מה שבתוכו</b> (בכתבי היד של המשנה: 'ישלם כל מה שהיה בתוכו') – אף נזק הכלים שהיו טמונים בתוך הגדיש<b>. וחכמים אומרים: אינו משלם אלא גדיש</b> של <b>חטין או גדיש</b> של <b>שעורין</b> – שאינו חייב אלא על הגדיש שהוא גלוי, ולא על הכלים הטמונים בו<b>.</b><br>
<br>ומציעים סתירה מדבריו של חכם על עצמו: <b>מחלפא שיטתיה דרבי יהודה!</b> – מוחלפת שיטתו של רבי יהודה! ומציעים את המקורות הסותרים זה את זה: <b>תמן הוא אומר</b> (צריך לומר כמו בכתב יד רומי: '<b>אמר</b>')<b>:</b> – שם (בעניין נזקי אש) הוא אומר: <b>לרבות את הטמון</b> (מוסתר, חבוי) – יש לכלול בתוך הכלל גם את הטמון, שחייבים בנזקי אש על הטמון<b>, וכא הוא אמר:</b> – וכאן (בעניין שכחה) הוא אומר: <b>פרט לטמון</b> – יש להוציא מן הכלל את הטמון, שאין דין שכחה בטמון<b>?!</b>
<br>ומיישבים את הסתירה בהצעת הבחנה בין שני המקרים: <b>תמן</b> – שם (בעניין נזקי אש נאמר:) <b>- "</b>כִּי תֵצֵא אֵשׁ וּמָצְאָה קֹצִים <b>וְנֶאֱכַל גָּדִישׁ אוֹ הַקָּמָה"</b> (שמות כב,ה) – אם תצא אש מרשותו של אדם והגיעה לקוצים והתפשטה על ידי שריפת הקוצים ושרפה גדיש (ערימת תבואה שנקצרה) או קמה (תבואה העומדת להיקצר), <b>- ממשמע שנאמר</b> – מתוך הכוונה הפשוטה המשתמעת מן הדבר שנאמר: <b>'קמה', אין אנו יודעין שהגדיש בכלל</b> – שהמדליק את הגדיש חייב לשלם<b>?!</b> (בתמיהה) <b>ומה תלמוד לומר</b> – מה יש ללמוד מהמילה היתירה: <b>'גדיש'? לרבות את הטמון</b> – המילה המיותרת "גדיש" באה ללמד, שהמדליק את הגדיש חייב לשלם גם על הטמון בגדיש<b>. והכא</b> – וכאן (בעניין שכחה נאמר:) <b>- 'שדך'</b> (צריך לומר כמו בקונטרס אחרון של "ילקוט שמעוני": '"וְשָׁכַחְתָּ עֹמֶר בַּ<b>שָּׂדֶה</b>"' (דברים כד,יט)) <b>- בגלוי</b> – המילה "בשדה" משמעה: במקום גלוי (שאינו מוסתר), ומכאן שדין שכחה הוא בדבר שנמצא על הארץ<b>, פרט לטמון.</b><br>
<br>ומציעים סתירה מדבריהם של קבוצת החכמים על עצמם: <b>מחלפא שיטתין</b> (צריך לומר: 'שיטת<b>ו</b>ן'. ובקונטרס אחרון של "ילקוט שמעוני" ובנוסח רש"ס: 'שיטתהון') <b>דרבנין!</b> – מוחלפת שיטתם של החכמים! ומציעים את המקורות הסותרים זה את זה: <b>תמן אינון אמרין:</b> – שם (בעניין נזקי אש) הם אומרים: <b>פרט לטמון</b> – שפטור עליו בנזקי אש<b>, וכא אינון אמרין:</b> – וכאן (בעניין שכחה) הם אומרים: <b>לרבות את הטמון</b> – שיש דין שכחה בטמון<b>?!</b>
<br>ומיישבים את הסתירה בהצעת הבחנה בין שני המקרים: <b>תמן</b> – שם (בעניין נזקי אש נאמר:) <b>- "</b>כִּי תֵצֵא אֵשׁ וּמָצְאָה קֹצִים וְנֶאֱכַל גָּדִישׁ <b>אוֹ הַקָּמָה אוֹ הַשָּׂדֶה"</b> (שמות כב,ה) <b>- מה שדך</b> (צריך לומר כמו בקונטרס אחרון של "ילקוט שמעוני" ובנוסח רש"ס: 'מה <b>שדה</b>') <b>בגלוי, אף כל דבר שהוא גלוי</b> (בכתב יד רומי ובקונטרס אחרון של "ילקוט שמעוני": 'דבר שבגלוי')<b>. ברם הכא</b> – אבל כאן (בעניין שכחה נאמר:) <b>- 'שָׂדֶךָ'</b> (-"כִּי תִקְצֹר קְצִירְךָ בְשָׂדֶךָ וְשָׁכַחְתָּ עֹמֶר" (דברים כד,יט)) <b>- בגלוי, פרט לטמון. "קְצִירְךָ"</b> (דברים כד,יט) <b>- בגלוי, פרט לטמון. (והוי)</b> (מילה זו נוספה במסירה שלפנינו על ידי מגיה, ואינה בכתב יד רומי ובירושלמי סוטה ט,ב) <b>מיעוט אחר מיעוט</b> – עניין שבא בו מיעוט, ואחריו בא בו מיעוט שני, כמו בעניין שכחה ש"קצירך" הוא מיעוט ("פרט לטמון") ו"שדך" הוא מיעוט ("פרט לטמון")<b>, (ואין מיעוט אחר מיעוט)</b> (מילים אלו אינן בכתב יד רומי ובירושלמי סוטה ט,ב) <b>לרבות</b> את <b>הטמון</b> – שכלל הוא שאין מיעוט אחר מיעוט אלא לרבות, ולכן החכמים מרבים את הטמון<b>.</b><br><br><small>בירושלמי סוטה ט,ב מציעים סתירה דומה מדבריהם של החכמים על עצמם בעניין שכחה ("לרבות את הטמון") ובעניין עגלה ערופה ("פרט לטמון") ומיישבים את הסתירה באופן דומה.<br><br>ב<b>מכילתא דרבי ישמעאל</b> מסכתא דנזיקין פרשה יד נאמר: "או השדה" - אפילו ליחכה את העפר. או אפילו היו לו כלים טמונים בגדיש והדליקם? תלמוד לומר: "או הקמה או השדה" - מה השדה - בגלוי, אף הקמה - בגלוי.<br><br>ב<b>ירושלמי בבא קמא</b> ו,ה אמרו: מחלפה שיטתיה דרבי יהודה! תמן (בעניין שכחה) הוא אמר: פרט לטמון, והכא (בעניין נזקי אש) הוא אמר: לרבות את הטמון?!<br>לית רבי יהודה דריש הכא אלא 'גדיש': לאי זה דבר נאמר 'גדיש'? שהוא משלם כל מה שבתוכו.<br>מחלפה שיטתון דרבנין! תמן (בעניין שכחה) אינון אמרין: לרבות את הטמון, וכא (בעניין נזקי אש) אינון אמרין: פרט לטמון?!<br>ולא כן אמר רבי אבהו בשם רבי יוחנן: מודים חכמים לרבי יהודה בכלי גורן שדרכן ליטמן (בגדיש, שחייב לשלם עליהם)?! (ואם כן, גם כאן החכמים דורשים לרבות את הטמון)<br><br>בירושלמי פאה ובבא קמא יישבו באופנים שונים את הסתירה מדבריהם של החכמים על עצמם בעניין שכחה ובעניין נזקי אש.</small><br>• • •

Halakhah 8

<big><strong>משנה</strong></big><br><b>הקוצר בלילה, והמעמר</b> – בלילה (כדי להימנע מפגיעות החום והיובש, יש שהאיכר קוצר ומעמר את תבואתו בשעות הלילה)<b>, והסומה</b> (עיוור) <b>- יש לו שכחה</b> – שאין אנו אומרים: קמה זו לא קצרו ועומר זה לא עימרו לפי שלא ראו אותם, ולא מחמת שכחה<b>.</b>
<br><b>ואם היה מתכוון</b> – המעמר, <b>ליטול את הגס הגס</b> – לאסוף תחילה את העומרים הגדולים, ולהניח לעת עתה את העומרים הקטנים ולאחר מכן לחזור וללקט אותם, <b>- אין לו שכחה</b> – מאחר שדרכו לחזור ולבדוק בין הדקים האם יש שם גסים ששכח, לכן עדיין לא עבר מהגסים ואין קוראים בו "לא תשוב לקחתו", ולפיכך אין להם שכחה<b>.</b>
<br><b>אם אמר</b> – בעל השדה<b>: הרי אני קוצר על מנת מה שאני שכח</b> – בשדה בשעת הקצירה, <b>אני אטול</b> – אחזור ליטול מה שאני שוכח, ולא אניח לעניים, <b>- יש לו שכחה</b> – מה שהוא שוכח יש לו דין שכחה, שתנאו שהתנה מלכתחילה בטל<b>.</b><br>• • •
<big><strong>תלמוד</strong></big><br><b>שכחה בלילה והמַתְנֶה על השכחה</b><br>במשנה שנינו: "הקוצר בלילה, והמעמר, והסומה - יש לו שכחה".
<br>מציעים פירוש למשנה: <b>כיני מתניתא:</b> – כך היא המשנה: <b>הקוצר בלילה</b> – ושכח קמה מלקצור אותה מחמת החשכה<b>, והמעמר בלילה</b> – ושכח עומר מלאסוף אותו מחמת החשכה<b>,</b> וה<b>סומא בין ביום בין בלילה</b> – עיוור שקצר או עימר בין ביום ובין בלילה ושכח קמה או עומר מחמת העיוורון<b>.</b><br>• • •
במשנה שנינו: "ואם היה מתכוון ליטול את הגס הגס - אין לו שכחה".
<br>מרחיבים את תחולת הקביעה: <b>אמר רבי יונה</b> (מגדולי אמוראי ארץ ישראל בדור הרביעי)<b>: לא סוף דבר גסין, אלא</b> (צריך להוסיף: '<b>אפילו</b>') <b>דקין</b> (המילה 'אפילו' נשמטה בטעות במסירה שלפנינו, אולם ישנה בכתב יד רומי ובנוסח רש"ס) – האמור במשנה בעניין שכחה נכון לא רק לגבי העומרים הגדולים שנטל תחילה, אלא גם לגבי העומרים הקטנים שהוא נוטל אחר כך<b>.</b> - ומנמקים: (במסירה שלפנינו הוסיף מגיה 'וכי', ואינה בכתב יד רומי, ואין לגרוס אותה) <b>מאחר שדרכו לבחון</b> (מילה זו נוספה במסירה שלפנינו על ידי מגיה, כמו שהוא בכתב יד רומי) <b>בגסין, אפילו דקין אין להן שכחה</b> – מאחר שדרכו לחזור ולבדוק בין הדקים האם יש שם גסים ששכח, לכן אפילו הדקים שהוא מעמר אותם לאחר שעימר תחילה את הגסים - אין להם שכחה<b>.</b><br><br><small>ב<b>תוספתא פאה</b> ג,ח שנו: המעמר מפני הדליקה ומפני אמת המים (המפנה עומרים מתוך שדהו כדי להצילם מפני הדליקה המתקרבת או מפני אמת המים שעוברת על גדותיה) - אין להם שכחה, מפני שעתיד לבחן (שעתיד לחזור ולבדוק האם לא שכח מפני הבהלה).<br><br>כסגנון זה שבתוספתא ("מפני שעתיד לבחן") גם בירושלמי כאן ("מאחר שדרכו לבחון...") ולהלן ז,ב ("מכיון שדרכן ליבחן...") ובעוד כמה מקומות ("תוספתא כפשוטה").</small><br>• • •
במשנה שנינו: <b>"אמר: הריני קוצר על מנת מה שאני שוכח אני אטול - יש לו שכחה".</b>
<br>מה הטעם שיש לו שכחה? -
<br><b>שהתנה על מה שכתוב בתורה</b> – שהעמיד דבריו נגד מה שמפורש בתורה<b>, וכל המתנה על מה שכתוב בתורה - תנאו בטל</b> – לפי שאינו יכול לעקור דבר מן התורה<b>.</b><br>• • •

Chapter 7



Halakhah 1

<big><strong>משנה</strong></big><br><b>כל זית</b> – עץ זית, <b>שיש לו שֵׁם בשדה</b> – שהוא מפורסם בשל תכונותיו המיוחדות, כמבואר להלן במשנתנו<b>, כזית הנטופה בשעתו</b> – זן שגדל באיזור בקעת נטופה בגליל התחתון, שזיתיו היו רכים ונטפו שמן עוד לפני עיבודם בבית הבד, והיה מפורסם בשעתו<b>, ושכחו</b> – בעל השדה מלמסוק אותו, <b>- אינו שכחה</b> – הוא רשאי לחזור ולמסוק אותו ואין הוא של העניים, מפני שהוא עתיד לזוכרו בסוף<b>. במי דברים אמורים</b> – שעץ זית מפורסם אינו שכחה<b>? בשמו</b> – שיש לו שם לוואי, <b>ובמעשיו</b> – או שהוא ידוע במעשיו (תוצרתו, יבולו) שהוא עושה, <b>ובמקומו</b> – או שהוא מיוחד במקומו שהוא גדל בו<b>; בשמו - שהוא שפכוני</b> – שנקרא שפכוני, <b>או בישני</b> – שנקרא בישני<b>; במעשיו - שהוא עושה הרבה; במקומו - שהוא עומד בצד הגת או בצד הפרצה.</b>
<br><b>ושאר כל הזיתים</b> – עצי הזית הרגילים, <b>- שנים</b> – שני עצי זית שנשכחו מלמסוק אותם, שהם סמוכים זה לזה, <b>שכחה, ושלשה</b> – עצי זית שהם סמוכים זה לזה, <b>אינן שכחה</b> – שדינם כעומרים, וזו שיטת בית הלל (משנה לעיל ו,ה), ששניים שנשארו הם שכחה ושלושה אינם שכחה<b>.</b>
<br><b>רבי יוסה</b> (בר חלפתא, תנא בדור הרביעי) <b>אומר: אין שכחה לזיתים</b> – מצוות השכחה אינה חלה על זיתים (רבי יוסה חולק על התנא הראשון במשנה)<b>.</b><br>• • •
<big><strong>תלמוד</strong></big><br><b>שכחה בזיתים</b><br>במשנה שנינו: "כל זית שיש לו שם בשדה, כזית הנטופה בשעתו, ושכחו - אינו שכחה".
<br>מה הטעם שכל זית שיש לו שם בשדה ושכחו - אינו שכחה? -
<br><b>אמר רבי לָא</b> (רבי אלעאי, אמורא ארץ ישראלי בדור השלישי)<b>: כתוב</b> – בעניין שכחה<b>: "וְשָׁכַחְתָּ עֹמֶר בַּשָּׂדֶה</b>, לֹא תָשׁוּב לְקַחְתּוֹ<b>"</b> (דברים כד,יט); ויש לדרוש את הכתוב: <b>- עומר שאת</b> (שאתה) <b>שוכחו לעולם</b> – ואין אתה יודע בו אלא אם כן תשוב ותראהו - הרי הוא ב'בל תשוב' והוא שכחה<b>. יצא</b> (הוּצָא מחוץ לכלל) <b>זה</b> – עומר, <b>שאת</b> (שאתה) <b>זוכרו לאחר זמן</b> – אף על פי שלא תשוב ותראהו, אתה עתיד להיזכר בו, הואיל והוא ידוע ומפורסם, ולכן אינו בכלל 'בל תשוב' ואינו שכחה. ומכאן שכל זית שיש לו שם בשדה ושכחו - אינו שכחה, מפני שהוא עתיד לזוכרו בסוף<b>.</b>
ומציעים שאלה: <b>רבי ירמיה</b> (מגדולי אמוראי ארץ ישראל בדור השלישי והרביעי) <b>בעי</b> – שואל (מסתפק לאחר הצעת שלוש קביעות)<b>:</b>
<br><b>היה מסויים</b> (מיוחד) <b>בדעתו</b> – אם עץ הזית שנשכח היה נחשב כמיוחד רק לדעתו של בעל השדה ולא לדעת הכול, <b>- כמי שהוא מסויים</b> – דינו לעניין שכחה ככל עץ זית מסוים, ואינו שכחה, שכיוון שהוא מסוים בדעתו, הוא עתיד לזוכרו בסוף (ואינו צריך להיות מסוים בשמו או במעשיו או במקומו כדי שיהיה דינו שאינו שכחה)<b>.</b>
<br><b>היה עומד בצל</b> (צריך לומר: '<b>בצד</b>', כמו בכתב יד רומי ובנוסח רש"ס) <b>הדקל</b> – אם עץ הזית שנשכח היה עומד סמוך לדקל, <b>- הדקל מסיימו</b> – הדקל מציין את מקומו המיוחד של עץ הזית ועושה אותו מסוים, ואינו שכחה, כדין עץ זית שהוא עומד בצד הגת או בצד הפרצה ששנינו במשנה<b>.</b>
<br><b>היו שניהן נטופה</b> – אם יש בשדה שני עצי נטופה סמוכים זה לזה שנשכחו, <b>- זה מסיים את זה וזה מסיים את זה</b> – כל עץ מציין את מקומו המיוחד של העץ האחר ועושה אותו מסוים, ואינם שכחה, אף ששני אילנות רגילים סמוכים זה לזה שנשכחו הם שכחה (אבל כל עץ מצד עצמו, אף שהוא עץ נטופה, היה מן הדין שיהיה שכחה, לפי שבטלה חשיבותו במקרה זה הואיל ויש סמוך לו עץ נטופה)<b>.</b>
<br><b>היתה כל שדהו נטופה?</b> – אם יש בכל שדהו עצי נטופה ושכח אחד או שניים מהם, האם יש להם שכחה, לפי שבטלה חשיבותם של עצי נטופה במקרה זה הואיל ויש בכל שדהו עצי נטופה, או שמא אין להם שכחה, שהרי עצי נטופה הם? (מאחר שהמשנה הגדירה את הזית המסוים כ"נטופה", המילה משמשת כתחליף למונח "זית מסוים" ("משנת ארץ ישראל", מסכת פאה, עמוד 228))
<br>ומציעים פשיטת השאלה בהצעת משנה בתוספת מימרה אמוראית: <b>נישמעינה מן הדא:</b> – נשמע (נלמד) אותה מזאת (המשנה): <b>רבי יוסי אומר: אין שכחה לז</b>י<b>תים</b> – מפני שחשובים הם (עד כאן המשנה)<b>. אמר רבי שמעון בר יקים</b> (אמורא ארץ ישראל בדור השלישי)<b>: לא אמר רבי יוסי</b> – שאין שכחה לזיתים, <b>אלא בראשונה</b> (בתחילה, בימים שעברו)<b>, שלא היו הז</b>י<b>תים מצויין,</b> מפני <b>שבא אדריינוס הרשע</b> – קיסר רומא, שדיכא את מרד בר כוכבא, <b>והחריב את כל הארץ</b> (בכתב יד רומי ובנוסח רש"ס: 'כל ארץ ישראל') – ובתקופת החורבן הזו נפגעו קשות גם מטעי הזית (דעתו של רבי יוסי היתה תקנה לשעתה, עקב המצב הקשה בארץ ישראל לאחר מרד בר כוכבא. רבי יוסי חי בימים שלאחר מרד בר כוכבא)<b>, אבל עכשיו</b> – בימי האמוראים, לאחר יישובה מחדש של הארץ ושיקום מטעי הזית, <b>שהזיתים מצויין - יש להן שכחה</b> – מפני שאינם חשובים עוד, הואיל ועכשיו הם מצויים. ומכאן שאם היתה כל שדהו עצי נטופה - יש להם שכחה, לפי שבטלה חשיבותם של עצי נטופה במקרה זה, ודינם כזיתים רגילים<b>.</b>
במשנה שנינו: "בשמו - שהוא שפכוני או בישני".
<br>מפרשים: <b>שפכוני - נוטף</b> (מוריד טיפות) <b>שמן</b> – מעצמו מפירותיו הבשלים בעודם על העץ<b>.</b>
<br>ומציעים קושיה ממשנה על האמור לפני כן: <b>והתנינן:</b> – והרי שנינו: <b>נטיפה</b> (צריך לומר: 'נט<b>ו</b>פה', כלשון המשנה, וכן הוא בכתב יד רומי ובנוסח רש"ס)<b>!</b> – הרי שהזית הנוטף שמן נקרא "נטופה", שכך משמעו של השם הזה, ולא נקרא "שפכוני", שהוא זן אחר!
<br>וחוזרים מן הדברים שנאמרו קודם לכן: <b>אלא</b> שפכוני - <b>שהיא</b> (צריך לומר: 'שה<b>ו</b>א', כמו בכתב יד רומי) <b>עושה שמן</b> (מילה זו היא אשגרה מלהלן ואין לגרוס אותה. גם הגר"א מחק אותה) <b>הרבה.</b>
<br>ומציעים קושיה ממשנה על האמור לפני כן: <b>והתנינן:</b> – והרי שנינו: <b>במעשיו - שהוא עושה הרבה!</b> – הרי שהזית העושה הרבה נזכר במשנה כמיוחד במעשיו, ואינו הזית הנקרא "שפכוני" שנזכר במשנה כמיוחד בשמו, שהוא זן אחר!
<br>וחוזרים מן הדברים שנאמרו קודם לכן: <b>אלא שפכוני - שהוא עושה שמן הרבה</b> – שזן זה מייצר כמות רבה של שמן (הוא נקרא שפכוני משום שהיו הזיתים שופכים את שמנם בשפע רב)<b>; נטופה - נוטף שמן;</b> ב<b>מעשיו שהוא עושה הרבה - שהוא עושה ז</b>י<b>תים הרבה</b> – שזן זה מצמיח ומוציא כמות רבה של פירות<b>.</b><br>
<br>ומציעים דעות חלופיות עלומות שֵׁם בקשר לפרשנות למשנה: <b>בישני - אית דבעי מימר:</b> – יש [מי] שרוצה לומר: <b>בישני ממש</b> – מבית שאן, שהזית הוא זן שמוצאו בעמק בית שאן (הרומאי פליניוס משבח את זיתי בית שאן ("עולם הצומח המקראי", עמוד 28). - מדברי פליניוס עולה כי יבול זן זיתי בית שאן היה גבוה למדי, פירותיו היו קטנים בגודלם, אך מצטיינים באחוז שמנם הגבוה)<b>. אית דבעי מימר:</b> – [ו]יש [מי] שרוצה לומר: <b>דהוא מבעית</b> (צריך לומר כמו בכתב יד רומי: '<b>מבהת</b>') <b>לחבריה</b> – שהוא מבייש את חברו (מבייש בפירותיו המשובחים את עצי הזית שבצידו. - נראה שהפירוש הראשון למילה "בישני" הוא הנכון, כיוון שבזמן המשנה היו זיתי בית שאן ידועים באיכותם, אבל בזמן התלמוד נשכחו זיתים אלו ולכן הוצע פירוש אחר למילה זו)<b>.</b><br>
<br>במשנה שנינו: "במעשיו - שהוא עושה הרבה".
<br>מה הכוונה "שהוא עושה [זיתים] הרבה"? -
<br>שואלים: <b>עד דיעביד ארבעה כיפליסין</b> (נראה שצריך לומר: '<b>קלופסין</b>' - זיתים כבושים ששימשו למאכל. - קלופסין נזכרים בתוספתא תרומות ג,טו ו-ד,ג. מקור המילה קלופסין במילה יוונית שמשמעותה שחיינים, ואלה היו זיתים קשים שצפו בשמן או בציר והיו אוכלים אותם כדי לעורר את תאוות המזון (ראה "תוספתא כפשוטה", זרעים א, עמוד 333). בירושלמי תרומות א,ט ו-ט,ו נקראו זיתים אלו כלובסין. - גם באתר "מאגרים" של האקדמיה ללשון העברית קישרו את המילה כיפליסין למילה קלופסין - זיתים כבושים. - זיתי קלופסין היו זיתי מאכל משובחים ביותר ונכבשו בשיטה ייחודית. ייחודה של שיטת כבישה זו שהזיתים אינם נדחסים כבשאר השיטות אלא צפים בתמיסה משום משקלה הסגולי הגבוה, וכך הם שומרים על צורתם ("לזיהוי שמותיהם של זני פירות בלשון חכמים", "לשוננו" סט, עמוד 285)) – עד שיעשה (שיצמיח) ארבעה קלופסין (פי ארבעה זיתי כבש מעצי זית רגילים)<b>,</b> - ומציעים סיוע לשאלה ממשנה: <b>כי ההיא</b> (צריך לומר: '<b>כיההיא</b>' = כההיא) <b>דתנינן תמן:</b> – כמו [המשנה] ההיא ששנינו שם (משנה פאה ו,א): <b>כל עומרי השדה של קב קב</b> – שאין בכל עומר אלא קב אחד בלבד, <b>ואחד של ארבעת קבין ושכחו</b> – בעל השדה שכח בשעת העימור (איסוף העומרים לגורן) את העומר הגדול של ארבעה קבים<b>?</b> – הרי שהעומר הגדול שהוא דבר מסוים גדול פי ארבעה משאר העומרים. ואם כן, האם כוונת המשנה בעניין זית מסוים במעשיו - שהוא עושה זיתים הרבה - שהוא מניב זיתים פי ארבעה מעצי זית אחרים? (יש מפרשים: כיפליס - מידת נוזל. כיפליס הוא כיפרוס / קיפרוס בחילוף ל-ר (ראה "תוספתא כפשוטה", זרעים א, עמוד 173, הערה 64; "משנת ארץ ישראל", מסכת פאה, עמוד 230). - ברם אין לפרש כך, כי לפי פירושנו אין מדובר כאן בזית שהוא עושה שמן הרבה שנמדד במידת נוזל אלא מדובר כאן בזית שהוא עושה זיתים הרבה)
<br>ומשיבים: <b>מכיון שהוא עושה יותר מחבירו, כמי שהוא מסוים</b> – כוונת המשנה בעניין זית מסוים במעשיו שהוא מניב זיתים יותר מעצי זית אחרים, שדי בכך כדי שהוא ייחשב מסוים, ואין צורך שיניב פי ארבעה מעצי זית אחרים<b>.</b>
<br>ושואלים: <b>עד דיעביד כל שנה ושנה?</b> – האם כוונת המשנה בעניין זית מסוים במעשיו שהוא מניב זיתים יותר מעצי זית אחרים בכל שנה ושנה? (בעצי זית יש תופעה של סירוגיות, שהם נותנים יבול רב בשנה אחת ויבול דל בשנה שלאחריה. מכאן השאלה, האם זית זה צריך להניב יותר מעצי זית אחרים בכל שנה ושנה, וגם בשנה שהיבול דל?)
<br>ומשיבים: <b>ומכיון</b> (צריך לומר: '<b>מכיון</b>', כמו בכתב יד רומי ובנוסח רש"ס) <b>שהוא עושה רובן של שנים, כמי שהוא מסויים</b> – כוונת המשנה בעניין זית מסוים במעשיו שהוא מניב זיתים יותר מעצי זית אחרים ברוב השנים, שדי בכך כדי שהוא ייחשב מסוים, ואין צורך שיניב יותר מעצי זית אחרים בכל שנה ושנה<b>.</b><br>• • •
במשנה שנינו: <b>"במקומו - שהוא עומד בצד הגת או בצד הפירצה".</b>
<br><small>כאן התחלת מקבילה בירושלמי לעיל ו,ב.</small>
<br>מציעים שמקור תנאי סתמי מתאים לשיטת בית שמי: <b>מתניתא דבית שמי</b> – המשנה [היא] של בית שמי<b>, דבית שמי אומרים: (הבקר עניים הבקר)</b> (אין לזה שום מובן, וזה מתבאר באשגרת סופרים מהירושלמי פאה א,ו ("על הירושלמי", עמוד 19). - בירושלמי שם אמרו: "מתניתא דבית שמי, דבית שמי אומרים: הבקר עניים הבקר". וראה מה שכתבנו שם) <b>[העומר שהוא סמוך לגפה ולגדיש... - אינו שכחה</b> (משנה פאה ו,ב) – הרי שלפי בית שמי, עומר שהוא מיוחד במקומו שהוא נמצא בו ושכחו - אינו שכחה. ולכן משנתנו, ששנינו בה שזית שהוא מיוחד במקומו שהוא גדל בו ושכחו - אינו שכחה, היא לפי בית שמי<b>]</b> (תוקן כמו במקבילה, וכן הוא בנוסח רש"ס)<b>.</b>
<br>ודוחים את ההצעה שהוצעה: <b>אמר רבי יוסי</b> (מגדולי אמוראי ארץ ישראל בדור הרביעי)<b>: דברי הכל היא</b> – משנתנו נכונה לפי הכול, אף לפי בית הלל, בניגוד להצעה שהוצעה לפני כן, כמוסבר להלן<b>.</b> ומציעים הבחנה בין המקרים השונים: <b>תמן</b> – שם (במשנה לעיל), <b>- דבר תלוש בצד דבר מחובר</b> – העומר הוא דבר תלוש והוא יכול להיטלטל למקום אחר, ולכן יש לו דין שכחה, אף ששכחו אצל דבר המסוים שהוא מחובר<b>, ברם הכא</b> – אבל כאן (במשנתנו), <b>- דבר מחובר בצד דבר מחובר</b> – עץ הזית הוא דבר מחובר, והוא עומד בצד הגת או בצד הפרצה שהן דברים מחוברים, ולכן אין לו דין שכחה, מפני שוודאי ייזכר בזית משום מקומו המסוים<b>.</b><br><br><small>עד כאן המקבילה בירושלמי לעיל.<br>מקורה של הסוגיה המקבילה הוא בירושלמי כאן, משום שהיא מוסבת על המשנה כאן. בדברי רבי יוסי הפכו לעיל את שני חלקי המשפט כדי להתאים את 'תמן... ברם הכא' לשם.</small><br>• • •
במשנה שנינו: <b>"רבי יוסי אומר: אין שכחה לז</b>י<b>תים".</b>
<br><b>אמר רבי שמעון בן יקים</b> (אמורא ארץ ישראל בדור השלישי)<b>: לא אמר רבי יוסי</b> – שאין שכחה לזיתים, מפני שחשובים הם, <b>אלא בראשונה</b> (בתחילה, בימים שעברו)<b>, שלא היו הז</b>י<b>תים מצוי</b>י<b>ן,</b> מפני <b>שבא אדריינוס הרשע</b> – קיסר רומא, שדיכא את מרד בר כוכבא, <b>והחריב את כל הארץ</b> – ובתקופת החורבן הזו נפגעו קשות גם מטעי הזית (דעתו של רבי יוסי היתה תקנה לשעתה, עקב המצב הקשה בארץ ישראל לאחר מרד בר כוכבא. רבי יוסי חי בימים שלאחר מרד בר כוכבא)<b>, אבל עכשיו</b> – בימי האמוראים, לאחר יישובה מחדש של הארץ ושיקום מטעי הזית, <b>שהז</b>י<b>תים מצויין - יש להן שכחה</b> – מפני שאינם חשובים עוד, הואיל ועכשיו הם מצויים. - הרי שלמעשה אין רבי יוסי חולק על התנא הראשון במשנה<b>.</b>
<b>אמר רבי יוסי</b> (מגדולי אמוראי ארץ ישראל בדור הרביעי)<b>: לא חִיֵּיב אדם</b> – חכם מן התנאים, <b>שכחה לז</b>י<b>תים</b> – שאין לכך מקור מפורש, <b>אלא רבי עקיבה</b> (תנא בדור השלישי, מגדולי התנאים) – רק הוא חייב שכחה לזיתים<b>, דו דרש</b> – שהוא דורש (את הכתובים בעניין מתנות עניים): <b>"</b>כִּי תַחְבֹּט זֵיתְךָ, לֹא תְפַאֵר <b>אַחֲרֶיךָ"</b> (דברים כד,כ), <b>"</b>כִּי תִבְצֹר כַּרְמְךָ לֹא תְעוֹלֵל <b>אַחֲרֶיךָ"</b> (דברים כד,כא) – לאחר שמסקת את הזיתים ובצרת את הכרם, לא תשוב אחריך לקחת את מה שנשאר ונשכח. מכאן שמצוות השכחה חלה על הזיתים ועל הכרם. הרי שיש שכחה בזיתים רק לפי רבי עקיבה שדרש כך את הכתובים, אבל התנאים האחרים לא דרשו כך את הכתובים (לפי התנאים האחרים, שני הכתובים מדברים במצוות פאה)<b>.</b><br>
<br>ומציעים קושיה כדי לפרוך דעה שהובאה לפני כן: <b>מעתה</b> – אם כן (אם הדברים שלפני כן נכונים, שיש שכחה לזיתים רק לפי רבי עקיבה שהוא דורש "אחריך", מתעורר קושי כמוצע בהמשך)<b>, אין שכחה לז</b>י<b>תים</b> <b>כרבי יוסי</b> – לפי רבי יוסי (התנא) אין להם שכחה כלל<b>, דלא דרש</b> – שלא דורש <b>"אחריך"!</b> – הרי שיש לפרוך את דעת רבי שמעון בן יקים שאומר שלפי רבי יוסי (התנא) יש שכחה לזיתים עכשיו! (אין מתרצים קושיה זו)<br>
<br>ומציעים קושיה כדי לפרוך דעה אחרת שהובאה לפני כן: <b>התיבון:</b> – השיבו (הקשו): <b>הרי עומר שכחה! הרי לא כתוב 'אחריך'!</b> – הרי במקרה של עומר יש לו שכחה, והרי בעומר לא כתוב 'אחריך', שכן בעניין שכחה כתוב: "כִּי תִקְצֹר קְצִירְךָ בְשָׂדֶךָ וְשָׁכַחְתָּ עֹמֶר בַּשָּׂדֶה, לֹא תָשׁוּב לְקַחְתּוֹ"! ואם כן, אין לדרוש "אחריך" לעניין שכחה בזיתים ובכרם. הרי שיש לפרוך את דעת רבי יוסי שאומר שרבי עקיבה דורש "אחריך" לעניין שכחה בזיתים ובכרם!
<br>ומתרצים את הקושיה האחרונה: <b>מכיון שכתוב</b> – בעניין שכחה בעומר: <b>"לֹא תָשׁוּב לְקַחְתּוֹ"</b> (דברים כד,יט) – לא תשוב אחריך לקחת את העומר שנשכח<b>, כמי שכתוב 'אחריך'</b> – זה נחשב כמו שכתוב בעומר בפירוש "אחריך", שכן כך משמעות הכתוב הזה. ולכן יש לדרוש "אחריך" לעניין שכחה בזיתים ובכרם<b>.</b><br><br><small>ב<b>ספרי דברים</b> פסקה רפד נאמר: "כי תחבוט זיתך"... "לא תפאר"... "אחריך" - מלמד שיש לו שכחה.<br>ו<b>שם</b> פסקה רפה נאמר: "כי תבצור כרמך"... "לא תעולל"... "אחריך" - מלמד שיש לו שכחה.<br><br>מדרש ספרי דברים הוא מדרש תנאים לספר דברים, שחלקו האמצעי הכולל את רוב החלק ההלכתי במדרש הוא מבית מדרשו של רבי עקיבא.<br>שתי הדרשות בספרי דברים "'אחריך' - מלמד שיש לו שכחה" הן של רבי עקיבא, כמו שאמרו בירושלמי כאן.</small>
ומציעים שאלה: <b>רבי יונה</b> (מגדולי אמוראי ארץ ישראל בדור הרביעי) <b>בעי</b> – שואל (מסתפק)<b>: ההן זית נטיפה</b> (צריך לומר: 'נט<b>ו</b>פה', כלשון המשנה, וכן הוא בכתב יד רומי ובנוסח רש"ס) – זית נטופה הזה<b>, הואיל והוא מסויים, על דעתיה דרבי יוסי</b> – על דעתו של רבי יוסי (לדברי רבי שמעון בן יקים שאומר שלפי רבי יוסי יש שכחה לזיתים עכשיו)<b>, אפילו התחיל בו</b> – ומסק מקצתו, ועבר לעצים אחרים, ושכח אותו מלגמור מסיקתו, <b>- כמי שלא התחיל בו</b> – דינו כמו במקרה שלא התחיל בו למסוק אותו, ששכח אותו כולו, שאינו שכחה, שמפני חשיבותו של זית נטופה אין לו שכחה כלל, כמו שלפי רבי יוסי לא היתה שכחה לזיתים כלל בראשונה מפני שהיו חשובים; או שמא אם התחיל בו ושכחו - הוא שכחה, כמו ששנינו בהלכה הבאה, שזית נטופה ששכחו ולא התחיל בו - אינו שכחה, אבל אם התחיל בו ושכחו - הוא שכחה<b>?</b> (אין פושטים את השאלה)<br>• • •

Halakhah 2

<big><strong>משנה</strong></big><br><b>זית</b> – עץ זית, <b>שנמצא עומד בין שלש שורות של שני מלבנים</b> – שבכל שורה משלוש השורות יש שני מלבנות (חלקות מרובעות) של תבואה (ראה משנה לעיל ג,א), <b>ושכחו</b> – בעל השדה מלמסוק אותו, <b>- אינו שכחה.</b>
<br><b>זית</b> – עץ זית, <b>שיש בו סאתים</b> – שתי סאים זיתים, <b>ושכחו - אינו שכחה</b> – כמו בקמה שיש בה סאתיים ושכחה (משנה לעיל ו,ז), וכן באילן שיש בו סאתיים פירות ושכחו (כמוכח ממשנה לעיל ו,ט)<b>. במי דברים אמורים</b> – שזית שיש בו סאתיים ושכחו - אינו שכחה<b>? בזמן שלא התחיל בו</b> – למסוק אותו, ששכח אותו כולו<b>; אבל אם התחיל בו</b> – ומסק מקצתו, ונמצא שחסרים לו מסאתיים<b>, אפילו כזית הנטופה בשעתו</b> – אפילו יש לזית הזה שֵׁם כזית הנטופה בשעתו, שהיה עץ זית מפורסם בשעתו<b>, ושכחו</b> – מלגמור מסיקתו, <b>- יש לו שכחה.</b>
<br><b>כל זמן שיש לו תחתיו</b> – כשיש לעץ זיתים תחתיו (תחת העץ, על הארץ), שהופלו ממנו בשעת המסיק ולא נאספו, <b>יש לו בראשו</b> – ודאי שיש לעץ גם זיתים בראשו (על העץ), שנשארו בו ולא נקטפו, ומכיוון שבעל השדה יודע על כך ומתכוון לקטוף את הזיתים שנשארו בעץ, אינם שכחה. אבל אם אין זיתים תחת העץ, הזיתים שנשארו בו ולא נקטפו - הם שכחה<b>. רבי מאיר</b> (גדול התנאים בדור הרביעי) <b>אומר: משתהלך המַּחֲבָא</b> – המחבא היא מקל ארוך שמחפשים וחובטים בו את הזיתים החבויים בענפי העצים. לפי רבי מאיר, יש חילוק לעניין שכחה בין זיתים שנשארו בעץ לאחר החיפוש והחבטה של הזיתים החבויים ובין זיתים שנשארו בו קודם לכן (הירושלמי מציע שני פירושים לדברי רבי מאיר)<b>.</b><br><br><small><b>מַחֲבָא/מַחֲבָה</b><br>שם העצם הזה הוא ממין נקבה שנגזר מהשורש חב"י (שהוא גלגול תנייני של השורש חב"א) וראוי לו הכתיב התקני 'מחבה' שנמצא בכמה עדים. הפועל 'משתהלך', המשמש נשוא בפסוקית שהשם 'המחבה' הוא הנושא שלה, מלמד שמדובר בשם עצם ממין נקבה. הכתיב באל"ף 'מחבא' מתפרש ככתיב האופייני לתנועה a בסוף המילה במילים לא מקראיות. יש להבדיל בין השם הזה לשם מַחֲבָא (=מסתור, מקום מסתור) המופיע במשנה נידה ד,ז שהוא שם מגזרת ל"א, כשני השמות מהמקרא משורש חב"א: "מַחֲבֵא" (ישעיהו לב,ב) ו-"מַחֲבֹאִים" (שמואל א כג,כג), ושניהם הוראתם 'מסתור' ("מחקרים בלשון חכמים" ג, עמודים 132-134).</small><br>• • •
<big><strong>תלמוד</strong></big><br><b>שכחה בזיתים (המשך)</b><br>במשנה שנינו: "זית שנמצא עומד בין שלש שורות של שני מלבנים ושכחו - אינו שכחה".
<br>מציעים פירוש למשנה: <b>אמר רבי לעזר</b> (אמורא בדור השני)<b>: כיני מתניתה:</b> – כך היא המשנה: <b>של שני מלבנים ושכחו</b> (בכתב יד רומי אין מילה זו) – המונח 'כיני מתניתא' כאן מציע לשון שהוא שווה לנוסח משנתנו. ונראה שנוסח המשנה שהיה לפני הירושלמי היה: "זית שנמצא עומד בין שלש שורות ושכחו" ולא יותר, ורבי לעזר מפרש את המשנה שהשורות הן "של שני מלבנים". לפי רבי לעזר, עץ הזית הזה עומד בין שלש שורות של שני מלבנים של תבואה, ואין עצי זית אחרים מסביבו המקיפים אותו. פירושו של רבי לעזר נכנס לנוסח המשנה<b>.</b>
<br>ומציעים שאלה: <b>מה נן קיימין?</b> – [ב]מה אנחנו עומדים (עוסקים)? (באיזה מקרה יש להעמיד את המשנה?) - ומציעים שתי אפשרויות שנדחות: <b>אם מִשֵּׁם</b> (משום) <b>דבר מסויים</b> – אם משום שעץ הזית הזה הוא דבר מסוים, שהוא מיוחד משאר הזיתים במקומו שהוא גדל בו, ולכן אינו שכחה, <b>- אין כאן ז</b>י<b>תים!</b> – הרי העץ הזה עומד בפני עצמו ואין עצי זית אחרים הסמוכים לו, וממילא אין לומר עליו שהוא מסוים, שאין אומרים על דבר שהוא מסוים אלא כשהוא מיוחד מאחרים הסמוכים לו, ולכן צריך הדין להיות שהוא שכחה, ולמה שנינו שאינו שכחה? <b>אם משום שורה</b> – אם משום שרואים את עץ הזית הזה כשורה לעצמה של עומרים סמוכים זה לזה שנשכחו בשדה שאינם שכחה, ולכן אינו שכחה, <b>- הוא עצמו נידון בשורה</b> (צריך לומר כמו בכתב יד רומי: '<b>כ</b>שורה')<b>?!</b> – וכי עץ שעומד יחידי בשורה יהא נידון כשורה?! ולכן צריך הדין להיות שהוא שכחה, ולמה שנינו שאינו שכחה?
<br>ומציעים תשובה לשאלה: <b>אלא על ידי שורה</b> (נראה שצריך לומר: '<b>שורות</b>', ראה להלן) <b>נידון כשורה</b> (במסירה שלפנינו נמחקו המילים 'אלא על ידי...' על ידי מגיה, ואינן בכתב יד רומי) – מפני השורות של המלבנים, שעץ הזית הזה עומד ביניהן, הוא נידון כשורה, שמצרפים אותו עימהן, ולכן אינו שכחה<b>; אלא על ידי שורה על ידי שורות</b> (הדברים כאן סתומים מאוד. אף פרשני הירושלמי נתקשו מאוד בפירוש הדברים. כלום אפשר שהמילים 'על ידי שורה על ידי שורות' הן צירוף של שני לשונות מתחלפים, 'על ידי שורה' ו'על ידי שורות'? ("כפלי גרסה בירושלמי", "תרביץ" סו, עמוד 198, הערה 78). - נראה שמילים אלו נכתבו תחילה על הגיליון ואחר כך נכנסו לפנים, והן חזרה על תחילת התשובה לשאלה לשם תיקון מילה: 'שורות' במקום 'שורה'. וכך יש לגרוס בתשובה זו: '<b>אלא על ידי שורות נידון כשורה</b>', ואין לגרוס את שאר המילים)<b>.</b>
ומציעים פרשנות אחרת למשנה: <b>אמר רבי יוסי</b> (צריך לומר: '<b>רבי יוחנן</b>' (גדול אמוראי ארץ ישראל בדור השני), וכן הגיהו רא"פ ו"פני משה" כמוכח מלהלן. לפי נוסח רש"ס, אמר רבי יוסי בשם רבי יוחנן)<b>: בזית נודיין היא מתניתא</b> – היא המשנה (יש להעמיד את המשנה במקרה של זית נודיין. - נראה לפרש על פי הארמית הסורית (שורש נד"י) שזית נודיין הוא זית הנמצא במקום בולט, כגון שהוא נטוע לבדו על סלע (שורש נד"י קשור למילה "סלע" בתרגומים סוריים לאיוב לט,כח ולשיר השירים ב,יד) או על מדרגה. הזית גדל גם במקומות טרשיים, וניתן להפיק מהעץ שמן אף מ"שמן מחלמיש צור" (דברים לב,יג). - נראה שרבי יוחנן חלוק על רבי לעזר ואינו מסכים לפירוש שהציע רבי לעזר לעיל. לפי רבי יוחנן, עץ הזית הנודיין נמצא בצד שלוש שורות של עצי זית. עץ הזית הזה הוא דבר מסוים, שהוא מיוחד משאר הזיתים במקומו שהוא גדל בו, ולכן אינו שכחה)<b>.</b>
<br>ומרחיבים את תחולת הקביעה: <b>אמר רבי יוסי</b> (מגדולי אמוראי ארץ ישראל בדור הרביעי. - בכתב יד רומי: 'רבי <b>יונה</b>')<b>: לא סוף דבר נודיין, אלא אפילו שאר כל הז</b>י<b>תים</b> – האמור במשנה נכון לא רק לגבי הזית הנודיין, אלא גם לגבי עצי הזית האחרים שהוא עומד בצידם, שאף הם אינם שכחה<b>.</b> - ומנמקים: <b>מכיון שדרכן ליבחן</b> (צריך לומר: 'שדרכ<b>ו</b> לבַחֵן') <b>כנודיין</b> (צריך לומר כמו בכתב יד רומי: '<b>ב</b>נודיין')<b>, אפילו שאר כל הז</b>י<b>תים אין להן שכחה</b> – מכיוון שדרכו של בעל השדה לחזור ולבדוק את הזית הנודיין האם יש שם זיתים ששכח, הוא חוזר ובודק גם את עצי הזית האחרים, ולכן עדיין לא עבר מהם ואין קוראים בו "לא תשוב לקחתו", ולפיכך אף עצי הזית האחרים אין להם שכחה (כך הגיה ופירש מימרה זו גם ב"ששה סדרי משנה", סדר זרעים, עמוד 349. - מימרה דומה יש בירושלמי לעיל ו,יא: "אמר רבי <b>יונה</b>: לא סוף דבר גסין, אלא אפילו דקין. מאחר שדרכ<b>ו</b> לבחון <b>ב</b>גסין, אפילו דקין אין להן שכחה". ההגהות למימרה כאן הן כנוסח המימרה לעיל)<b>.</b>
ומציעים גרסאות חלופיות עלומות שֵׁם של המשנה: <b>אית תנאי</b> (בכתב יד רומי כאן ולהלן: 'תניי') <b>תני:</b> – יש תנא [ש]שונה: זית <b>שנמצא</b> (נראה שצריך לומר: '<b>שהוא עומד</b>') <b>על</b> שלוש שורות (כך נוסח המשנה בספרי דברים)<b>. אית תנאי תני:</b> – [ו]יש תנא [ש]שונה: זית <b>שנמצא עומד בין</b> שלוש שורות (כך נוסח המשנה שלפנינו)<b>.</b>
<br><b>מאן דאמר:</b> – מי שאומר: <b>שנמצא</b> (נראה שצריך לומר: '<b>שהוא עומד</b>') <b>- מסייע לרבי יוחנן</b> – הלשון "שהוא עומד על שלוש שורות" משמעו שהזית עומד בצד שלוש שורות, וזה מסייע לדברי רבי יוחנן, שלפי פירושו הזית נמצא במקום חשוב ובולט, והוא עומד בצד השורות ולא ביניהן (״עומד על״ רגיל במובן ״עומד בצד״, למשל: "עומד אדם על המוקצה" (משנה ביצה ד,ז), "אחד עומד על פתח בית דין" (משנה סנהדרין ו,א). במשנה פאה ז,א: "שהוא עומד בצד הגת" ("מבוא לנוסח המשנה", עמוד 94))<b>. מאן דאמר:</b> – [ו]מי שאומר: <b>שנמצא עומד - מסייע לרבי אלעזר</b> – הלשון "שנמצא עומד בין שלוש שורות" משמעו שהזית עומד באמצע בין שלוש שורות, וזה מסייע לדברי רבי לעזר, שלפי פירושו הזית עומד בין השורות<b>.</b><br>
<br>ומציעים ברייתא המסייעת לדברי אמורא: <b>מתניתא מסייעא</b> – המשנה (המקור התנאי, והוא הברייתא שלהלן) מסייעת <b>לרבי יוחנן, דתני:</b> – ששונה [התנא]: <b>במה דברים אמורים</b> – שזיתים רגילים יש להם שכחה<b>? (בשהיה) [בזמן שאינו] מכירו; אבל אם (לא) היה מכירו</b> (תוקן על פי כתב יד רומי. ובנוסח רש"ס: 'בשלא היה מכירו; אבל אם היה מכירו') – אם היה הזית מסוים בדעתו, <b>- מרדף אחריו אפילו עד מאה</b> – חוזר לאחוריו אפילו מאה אמה ונוטל את מה ששכח, שאין לו שכחה. - משפט זה מדבר בשאר כל הזיתים, שאינם מסוימים ("תוספתא כפשוטה"). - משפט זה הוא הסיפא של ברייתא בתוספתא, ואין ממנו סיוע לרבי יוחנן. ונראה שהירושלמי כאן מביא את הסיפא, והסיוע הוא מן הרישא, כמו שהוא לפעמים בירושלמי. ברישא של הברייתא שונה התנא: "הזית שהוא עומד על שלוש שורות של שני מלבנים ושכחו - אין שכחה". הלשון "שהוא עומד על שלוש שורות" מסייע לרבי יוחנן כאמור לעיל (לפי דברינו לעיל, אין לגרוס לפי רבי יוחנן את המילים "של שני מלבנים", והן אשגרה מנוסח המשנה שלפנינו שפירושו של רבי לעזר נכנס אליו)<b>.</b><br><br><small>ב<b>תוספתא פאה</b> ג,י שנו: הזית שהוא עו[מ]ד [על] שלוש שורות של שני מלבנים ושכחו - אין שכחה.<br>במה דברים אמורים? בזמן שאין מכירו; אבל בזמן שמכירו - רץ אחריו ונוטלו אפילו מאה אמה (משפט זה מדבר בשאר כל הזיתים, שאינם מסוימים).</small><br>
<br>ב<b>ספרי דברים</b> פסקה רפד נאמר: "כי תחבוט זיתך"... מיכן אמרו (משנה פאה ז,ב): הזית שהוא עומד על שלוש שורות של שני מלבנים ושכחו - אינו שכחה.<br><br><small>לפי פירושנו לסוגיית הירושלמי, הנוסח בתוספתא ובספרי "שהוא עומד על" מתאים לפירושו של רבי יוחנן למשנה. לפי דברינו בפירושו של רבי יוחנן, אין לגרוס בתוספתא ובספרי את המילים "של שני מלבנים", והן הועתקו מהנוסח במשנה.</small><br>• • •
במשנה שנינו: "זית שיש בו סאתים ושכחו - אינו שכחה. במי דברים אמורים? בזמן שלא התחיל בו; אבל אם התחיל בו, אפילו כזית הנטופה בשעתו, ושכחו - יש לו שכחה".
<br>מציעים דיוק מן המשנה: <b>הא</b> – אבל <b>אם יש בו סאתים ושכחו</b> – זית שיש בו סאתיים, אם התחיל בעל השדה בו ומסק מקצתו, ועדיין נותרו בו סאתיים זיתים, ושכח אותו מלגמור מסיקתו, <b>- אינו שכחה</b> – שסאתיים היא מידה שאין בה דין שכחה (כך יש לדייק מן המשנה שאומרת, שזית שיש בו סאתיים, אם התחיל בו, ונמצא שחסרים לו מסאתיים, ושכחו - יש לו שכחה)<b>.</b>
<br>ומציעים עניין חדש הנוגע לדיוק שהוצע לפני כן: <b>לא על הדא איתאמרת</b> – לא על [הפיסקה] הזאת (על משנתנו) נאמרה<b>, אלא על הדא</b> (בכתב יד רומי אין מילה זו) <b>קדמייתא</b> (שמא לפנינו צירוף של שתי מילים מתחלפות: 'הדא' ו'קדמייתא' ("הטרמינולוגיה של הירושלמי", עמוד 328, הערה 189))<b>:</b> – אלא על [הפיסקה] הראשונה הזאת (על הרישא, והיא המשנה לעיל ז,א): <b>כל זית שיש לו שֵׁם בשדה</b> – שהוא מפורסם בשל תכונותיו המיוחדות<b>, כזית</b> ה<b>נטופה בשעתו</b> – שהיה עץ זית מפורסם בשעתו<b>, ושכחו - אינו שכחה</b> – ועל כך נאמר במשנתנו: "במי דברים אמורים? בזמן שלא התחיל בו; אבל אם התחיל בו, אפילו כזית הנטופה בשעתו, ושכחו - יש לו שכחה"<b>. עליה:</b> – על זה נאמר (הדיוק שהוצע לפני כן): <b>הא</b> – אבל <b>אם יש בו סאתים ושכחו</b> – כגון זית שיש לו שֵׁם במעשיו, שהוא עושה זיתים הרבה ויש בו סאתיים, אף אם התחיל בעל השדה בו ומסק מקצתו, ונמצא שחסרים לו מסאתיים, ושכח אותו מלגמור מסיקתו, <b>[- אינו שכחה</b> – שזית שיש בו סאתיים ושכחו, אין הבדל בין התחיל ובין לא התחיל, שלעולם אינו שכחה<b>]</b> (נוסף כמו בנוסח רש"ס וכמו שהוא לעיל)<b>.</b><br><br><small>ב<b>תוספתא פאה</b> ג,ט שנו: כל הזית שיש לו שֵׁם בשדה, כזית נטופה בשעתו, ושכחו - אינו שכחה. במה דברים אמורים? בזמן שלא התחיל בו; אבל אם התחיל בו ושכחו - הרי זו שכחה, עד שיהא בו סאתיים (אלא אם כן יש בו סאתיים, שאף אם התחיל בו ושכחו - אינו שכחה).<br><br>הירושלמי ב"לא על הדא איתאמרת אלא על הדא קדמייתא" מביא את תוכן הברייתא שבתוספתא. הדיוק "הא אם יש בו סאתים ושכחו [- אינו שכחה]" הוא הלשון שבתוספתא "עד שיהא בו סאתיים".<br>לפי התוספתא, "במה דברים אמורים?..." אינו מוסב על זית שיש בו סאתיים, כפשוטה של משנתנו, אלא על זית שיש לו שֵׁם בשדה. לפי הירושלמי ש"לא על הדא איתאמרת אלא על הדא קדמייתא", צריכים לפרש גם את משנתנו ש"במה דברים אמורים?..." מוסב על זית שיש לו שם בשדה. לפי זה, אין התוספתא חולקת על המשנה, וכן כתב רמב"ם בפירושו למשנה (ראה "ששה סדרי משנה", סדר זרעים, עמודים 349-350; "תוספתא כפשוטה", זרעים א, עמוד 172).</small><br>• • •
במשנה שנינו: <b>"כל זמן שיש לו תחתיו יש לו בראשו</b>. רבי מאיר אומר: משתהלך המחבא<b>".</b>
<br>מציעים שני פירושים לדברי רבי מאיר במשנה: <b>פתר לה תרין פיתרין:</b> – פותר אותה (את המשנה) שני פתרונות: <b>כל זמן שיש לו תחתיו יש לו בראשו</b> – לאחר החיפוש והחבטה של הזיתים החבויים בעץ, רק כשיש לעץ זיתים תחתיו, שהופלו ממנו בשעת המסיק ולא נאספו, יש לעץ גם זיתים עליו, והזיתים שנשארו בו ולא נקטפו - אינם שכחה (וזהו שרבי מאיר אומר: משתהלך המחבא)<b>.</b> אבל <b>קודם לכן, אף על פי שאין לו תחתיו, יש לו בראשו</b> – לפני החיפוש והחבטה של הזיתים החבויים בעץ, אף כשאין לעץ זיתים תחתיו, יש לעץ זיתים עליו, והזיתים שנשארו בו ולא נקטפו - אינם שכחה, לפי שאין בעל השדה מסיח דעתו מהם קודם לכן (אבל לפי התנא הראשון במשנה, אף קודם לכן, כל זמן שיש לו תחתיו יש לו בראשו). - זה פתרון ראשון<b>.</b>
<br>ומציעים את הפירוש השני למשנה: (בכתב יד רומי נוסף 'פתר לה' - פותר אותה (את המשנה)) <b>פתר חורן:</b> – פתרון אחר: <b>כל זמן שיש לו תחתיו (אין) [יש]</b> (תוקן על פי כתב יד רומי, וכן הוא בנוסח רש"ס) <b>לו בראשו</b> – לפני החיפוש והחבטה של הזיתים החבויים בעץ, כשיש לעץ זיתים תחתיו, שהופלו ממנו בשעת המסיק ולא נאספו, יש לעץ גם זיתים עליו, והזיתים שנשארו בו ולא נקטפו - אינם שכחה<b>.</b> אבל <b>הילכה המחבא, אף על פי שאין לו בראשו, יש לו תחתיו</b> (צריך לומר כמו שהגיה הגר"א: '<b>אף על פי שיש לו תחתיו, אין לו בראשו</b>') – לאחר החיפוש והחבטה של הזיתים החבויים, אף כשיש לעץ זיתים תחתיו, אין לעץ זיתים עליו, והזיתים שנשארו בו ולא נקטפו - הם שכחה (וזהו שרבי מאיר אומר: משתהלך המחבא. אבל לפי התנא הראשון במשנה, אף שהילכה המחבא, כל זמן שיש לו תחתיו יש לו בראשו)<b>.</b>
ומציעים ברייתא: <b>תני</b> – שונה [התנא] <b>משם בית שמי: משיניח את הכרכר</b> (צריך לומר: 'הכרכ<b>ד</b>' - מקל לחביטת זיתים (מקור המילה ביוונית)) <b>וגמרו - הרי זה יש</b> (צריך לומר כמו שהגיה הגר"א: '<b>אין</b>') <b>לו בראשו</b> – רק לאחר שיניח בעל השדה את המקל לחביטת הזיתים ויגמור את החיפוש והחבטה של הזיתים החבויים, אין לעץ זיתים עליו, והזיתים שנשארו בו ולא נקטפו - הם שכחה, לפי שבזה גילה בעל השדה את דעתו ששוב אינו מתכוון לחפש את הזיתים החבויים<b>.</b>
<br><b>רבי אבהו</b> (אמורא ארץ ישראלי בדור השלישי) אמר <b>בשם רבי שמעון בן לקיש</b> (מגדולי אמוראי ארץ ישראל בדור השני)<b>: ברכדה</b> (צריך לומר: '<b>כ</b>רכדה') – זהו השם בארמית לשם כִּרְכָּד בעברית שנזכר בברייתא (כרכד הוא שבט האורגים שחובטים בו על חוטי השתי כדי להדק אותם, וגם מקל לחביטת זיתים. נראה שגרסת כרכר התפתחה בגלל הדמיון הגרפי בין דל"ת לרי"ש)<b>.</b>
<br><b>אמר רבי אבהו: שהוא משייר</b> (צריך לומר כמו בנוסח רש"ס: '<b>מַשִּׁיר</b>', וכן גורסים ראב"ד וכמה ממפרשי הירושלמי) <b>את המחבויין</b> (המחבואים)<b>:</b> – המחבא שנזכרת בדברי רבי מאיר במשנה, שהיא כלי חקלאי, נקראת כך על שם שהיא מפילה את הזיתים שבמקומות הסתר בענפי העצים שהם חבויים בהם; ומפרשים את המילה "מחבא" בלשון חכמים על פי המילה "מחבואים" בלשון המקרא: <b>"וּרְאוּ וּדְעוּ</b> (במסירה שלפנינו ובכתב יד רומי: 'ודעו וראו', כסדר הרגיל במקרא, וכמו שהוא בפסוק הקודם. בסדר של שתי המילים האלה יש כאן חילוף מסורות) <b>מִכֹּל הַמַּחֲבֹאִים אֲשֶׁר יִתְחַבֵּא שָׁם"</b> (שמואל א כג,כג) – (שאול אמר לאנשים מזיף שהודיעו לו שדויד מסתתר בסביבתם:) רְאוּ כל אחד מן המחבואים שדויד נוהג או עשוי להתחבא בהם<b>.</b><br>• • •

Halakhah 3

<big><strong>משנה</strong></big><br><b>אי זה הוא פרט</b> – האמור בתורה: "וּפֶרֶט כַּרְמְךָ לֹא תְלַקֵּט, לֶעָנִי וְלַגֵּר תַּעֲזֹב אֹתָם" (ויקרא יט,י)<b>? הנושר</b> – גרגר אחד או שני גרגרי ענבים הנופלים מן האשכול, <b>בשעת הבצירה</b> – אבל הנופל לאחר הבצירה אינו פרט והוא של בעל הכרם<b>.</b>
<br><b>היה בוצר, עקץ</b> – חתך בעוקצו, <b>את האשכול, הוסבך</b> – הסתבך האשכול, <b>בעלים, נפל</b> – האשכול, <b>לארץ ונפרט</b> – נפרד גרגר אחד או שניים מן האשכול, <b>- הרי הוא של בעל הבית</b> – לפי שלא נפרט דרך בצירה אלא מחמת אונס<b>.</b>
<br><b>המניח כלכלה</b> (סל) <b>תחת הגפן בשעה שהוא בוצר</b> – כדי שייפול הפרט לתוך הסל ולא לארץ, וייטלנו לעצמו, <b>- הרי זה גוזל את העניים; על זה נאמר: 'אַל תַּשֵּׂג גְּבוּל עוֹלִים'</b> – נתפרש במשנה לעיל ה,ו<b>.</b><br>• • •<br><big><strong>משנה</strong></big><br><b>אי זו היא עוללת</b> – שנאמר עליה בתורה: "וְכַרְמְךָ לֹא תְעוֹלֵל... לֶעָנִי וְלַגֵּר תַּעֲזֹב אֹתָם" (ויקרא יט,י. - "תעולל" נגזר מן עוללות)<b>? כל שאין לה</b> – לעוללת, <b>לא כָּתֵף</b> (קבוצת הגרגרים העליונים הנמצאים בחלק העליון הרחב של אשכול הענבים) <b>ולא נָטֵף</b> (קבוצת הגרגרים התחתונים הנמצאים בקצה התחתון הצר של האשכול) – אשכול שהוא קטן ואין לו לא כתף ולא נטף, אלא קצת גרגרי ענבים מפוזרים בו, הרי זה קרוי עוללת, והיא של עניים<b>. אם ספק</b> – כגון שהאשכול דק וספק יש לו כתף או נטף או שאין לו כתף ונטף, <b>- לעניים</b> – שמתנות עניים ספקן לעניים (כמו ששנינו במשנה לעיל ד,יא בספק לקט)<b>.</b>
<br><b>עוללת שבארכובה</b> – ארכובה הוא המקום שהאשכול מחובר שם בזמורה, והעוללת היוצאת משם ספק יש בה, האם היא יוצאת מן האשכול ודינה כאשכול שהוא של בעל הבית, או שהיא יוצאת מן הזמורה, וכיוון שאין לה לא כתף ולא נטף, הרי היא של עניים<b>, אם נקרצת</b> (נחתכת, נקצצת) <b>עם האשכול</b> – כשתולשים את האשכול היא נתלשת עימו, <b>- הרי היא של בעל הבית</b> – כדין האשכול, שהיא נחשבת לחלק ממנו<b>, ואם לאו</b> – שאינה נתלשת עם האשכול, <b>- הרי היא של עניים</b> – שהיא עוללת<b>.</b>
<br><b>גרגר יחידי</b> – אשכול שאין בו אלא גרגר אחד, <b>- רבי יהודה</b> (בר אלעאי, מגדולי התנאים בדור הרביעי) <b>אומר: אשכול</b> – דינו כאשכול, והוא של בעל הבית<b>; וחכמים אומרים: עוללת</b> – דינו כעוללת, הואיל ואין לו לא כתף ולא נטף, והוא של עניים<b>.</b><br>• • •
<big><strong>תלמוד</strong></big><br><b>שעת חלות דין פרט ולקט</b><br>במשנה שנינו: "המניח כלכלה תחת הגפן בשעה שהוא בוצר - הרי זה גוזל את העניים".
<br>מציעים היסק: <b>הדא אמרה:</b> – זאת אומרת: <b>פרט בנשירתו קדש</b> – יש להסיק מן המשנה, שהעניים זוכים בפרט בשעת נשירתו אף קודם שיגיע לארץ (שאם אין העניים זוכים בפרט עד שייפול לארץ, הרי שהמניח כלכלה תחת הגפן בשעה שהוא בוצר - אינו גוזל את העניים)<b>.</b>
<br>ומציעים קושיה: <b>לית הדא פשיטא</b> (צריך לומר כמו בנוסח רש"ס: '<b>פשטא</b>') <b>שא</b>י<b>לתיה דחלפי</b> (אילפא, אמורא ארץ ישראלי בדור השני)<b>?!</b> (בתמיהה) – (וכי) אין [המשנה] הזאת פושטת את שאלתו של חלפי?! <b>[דחלפי]</b> (נוסף על פי כתב יד רומי, וכן הוא בנוסח רש"ס) <b>שאל</b> – שחלפי שאל (הסתפק)<b>: לקט בנשירתו - מהו שיקדש?</b> – מה הדין בקשר למקרה של לקט (שיבולת אחת או שתי שיבולים הנופלות בשעת הקצירה, שהן של העניים)? האם העניים זוכים בלקט בשעת נשירתו אף קודם שיגיע לארץ, או שמא אין העניים זוכים בלקט עד שייפול לארץ? - ואם העניים זוכים בפרט בשעת נשירתו אף קודם שיגיע לארץ, כמו שהוסק מן המשנה, יש לפשוט את השאלה שחלפי שאל בעניין לקט, שהעניים זוכים בלקט בשעת נשירתו אף קודם שיגיע לארץ (לשון קדושה שנוקטים לעניין חלות דין פרט ולקט אינו אלא בדרך הַשְׁאָלָה, שכן אין קדושה בפרט ובלקט. לשון קדושה לעניין חלות דין פאה יש בירושלמי לעיל א,ג ו-ב,א. - קושיה זהה יש בירושלמי תרומות ו,ה).
<br>ומתרצים את הקושיה בהצעת הבחנה עקרונית בין העניינים השונים שהושוו: <b>אמר רבי שמואל בר אבודומא</b> (אמורא ארץ ישראלי בדור החמישי)<b>: שנייא היא</b> – שונָה היא (שונֶה הוא הדבר בעניין גזל העניים בפרט)<b>, שהיא</b> (צריך לומר כמו בכתב יד רומי ובנוסח רש"ס: 'שה<b>ו</b>א') <b>גרם לו שלא ירד לארץ</b> – הבוצר גרם לפרט שלא יגיע לארץ, כיוון שהניח סל תחת הגפן בשעה שהוא בוצר, ולכן הוא נחשב כגוזל את העניים, ולא משום שהעניים זוכים בפרט בשעת נשירתו אף קודם שיגיע לארץ, שאפשר שאין העניים זוכים בפרט עד שייפול לארץ, שלא כמו שהסיקו לעיל מן המשנה. וכיוון שכן, אין לפשוט את השאלה שחלפי שאל בעניין לקט<b>.</b><br><br><small>ב<b>בבלי תמורה</b> כה,א אמרו: בעי אילפא / חילפא: אמר (בעל השדה הקוצר תבואה) על הלקט עם נשירת רובו (מן המגל, שאז חל עליו דין לקט): "יהא הפקר (לכול, אף לעשירים)", לקט הווי או הפקר הווי? (כיוון ששניהם חלים ברגע אחד, והם סותרים זה את זה, איזה מהם עדיף שיחול וידחה את האחר?) לקט הווי - שכן קדושתו בידי שמים (לקט מתקדש וחל מאליו, שהתורה זיכתה אותו לעניים, אבל הפקר חל באמירת אדם), או דילמא הפקר הווי - שכן זוכים בו עניים ועשירים (אבל לקט זוכים בו רק עניים)?<br><br>לפי הבבלי, דין לקט חל בשעת נשירתו אף קודם שיגיע לארץ, ושאלת אילפא היא במקרה שהפקיר את הלקט בשעת נשירתו, האם הוא לקט או הפקר. ואילו לפי הירושלמי, שאלת אילפא היא, האם דין לקט חל בשעת נשירתו אף קודם שיגיע לארץ או רק כשיגיע לארץ.</small><br>• • •
<big><strong>תלמוד</strong></big><br><b>עוללות</b><br>במשנה שנינו: <b>"אי זו היא עוללות? כל שאין לה לא כתף ולא נטף".</b>
<br>מביאים ברייתא: <b>יש לה</b> – לעוללת, <b>כתף אבל לא נטף,</b> או שיש לה <b>נטף אבל לא כתף - לבעל הבית. ואם ספק - לעניים. אי זו היא כתף? פסיגין</b> (ענפים קטנים) <b>זו על גבי זו. אי זו היא נטף? תלויות בשיזרה</b> (שדרה) <b>ויורדות</b> – מן הענף האמצעי שבאשכול, הקרוי שדרה, יוצאים למעלה פסיגים לכאן ולכאן ובהם תלויים גרגרי הענבים. חלק זה של האשכול קרוי כתף. למטה ממנו אין לשדרה פסיגים, אלא הגרגרים מחוברים לשדרה עצמה, והם קרויים נטף<b>.</b><br><br><small>ב<b>תוספתא פאה</b> ג,יא שנו: אי זו היא עוללת? כל שאין לה לא כתף ולא נטף. יש לה כתף ואין לה נטף, נטף ואין לה כתף - הרי היא של בעל הבית, ואם לאו - הרי היא של עניים. אי זהו כתף? פסיגים המחוברות בשזרה זו על גבי זו. נטף? ענבים המחוברות בשזרה ויורדות.<br><br>ב<b>ספרי דברים</b> פסקה רפה נאמר: "לא תעולל" - איזו היא עוללת? כל שאין לה לא כתף ולא נטף. יש לה כתף ואין לה נטף, יש לה נטף ואין לה כתף - הרי היא של בעל הבית, ואם לאו - הרי היא של עניים.</small>
ומצמצמים את תחולת הקביעה: <b>רבי בא</b> (רבי אבא, אמורא בדור השלישי) אמר <b>בשם רב יהודה</b> (מגדולי אמוראי בבל בדור השני)<b>: והן</b> (והם) <b>שיהו כולן נוגעות בפס ידו</b> – עוללת נקראת כך רק אם יהיו בה ענבים מועטים, שכשיניח את הענבים שבעוללת בכף ידו יהיו כולם נוגעים בכף ידו ולא יהיו בולטים ממנה החוצה. אבל אם יהיו בה ענבים מרובים, שלא יהיו כולם נוגעים בכף ידו, היא נקראת אשכול ואינה נחשבת עוללת<b>.</b>
<br>ומציעים קושיה ממימרה כדי לפרוך את הדעה שהובאה לפני כן: <b>לא כן אמר</b> – לא כך אומר <b>רבי חייא</b> (בדור המעבר שבין התנאים לאמוראים)<b>: מעשה ששקלו עוללות</b> (בנוסח רש"ס: 'עוללת') <b>שבע ליטריות</b> (משקל רומי קדום) <b>בציפורי</b> – בליטרא של ציפורי (עיר בגליל התחתון)<b>?!</b> (בתמיהה) – והרי לא ייתכן שבעוללת גדולה כזאת שיש בה ענבים מרובים, הוא יכול להניח את הענבים שבעוללת בכף ידו ויהיו כולם נוגעים בכף ידו! ומכאן שעוללת נקראת כך גם אם יהיו בה ענבים מרובים, שלא כדעת רב יהודה לעיל.
<br>ומתרצים את הקושיה: <b>אמר רבי חיננה</b> (אמורא ארץ ישראלי בדור השלישי. - בכתב יד רומי: 'רבי חנניה')<b>: שאם נתנה על גבי טבלה</b> (לוח (מקור המילה ביוונית ובלטינית))<b>, והן</b> (והם) <b>שיהו כולן נוגעות בטבלה</b> – עוללת נקראת כך רק אם כשיניח את הענבים שבעוללת על גבי לוח יהיו כולם נוגעים בלוח ולא יהיו בולטים ממנו החוצה (לוח גדול יותר מכף יד, ואפשר להניח על לוח עוללת גדולה שיש בה ענבים מרובים ויהיו כולם נוגעים בלוח)<b>.</b>
ומביאים ברייתא: <b>בן לוי שנתמנה</b> (נזדמן, נקרה) <b>לו מעשר טבל</b> – מעשר ראשון שלא הפריש ממנו את תרומת המעשר, <b>ומצא בתוכו עוללות - הרי זה עושה אותן תרומת מעשר במקום אחר</b> (צריך לומר: 'על מקום אחר', כלשון במקומות אחרים, וכן הוא בהבאת הירושלמי בר"ש משנץ ובראב"ד) – הלוי רשאי להפריש את העוללות הללו כתרומת מעשר אפילו על ענבים אחרים<b>.</b>
<br>ותמהים: <b>ועוללות לאו</b> (בכתב יד רומי: 'לא') <b>של עני הוא?!</b> (בתמיהה) – מכיוון שאנו רואים שהן עוללות, נחשוש שמא היו העוללות של עניים והחליף אותן בעל הבית ונתן ללוי, ועוללות של עניים פטורות מן המעשר, וכיצד יכול הלוי לעשות אותן תרומת מעשר על מקום אחר? (ברם אין לחשוד שמא בעל הבית גזל אותן מן העני ונתן ללוי)
<br>ומתרצים את התמיהה: <b>רבי אבין</b> (רבין, אמורא בדור השלישי והרביעי) אמר <b>בשם רבנין דתמן</b> – בשם החכמים של שָׁם (בשם חכמי בבל)<b>: אני אוֹמַר: (עם) [מן]</b> (תוקן על פי כתב יד רומי, וכן הוא בנוסח רש"ס ובהבאת הירושלמי בר"ש משנץ ובראב"ד) <b>הנקרצות</b> (נחתכות, נקצצות) <b>עם האשכולות</b> (צריך להוסיף: '<b>הן</b>', כמו בכתב יד רומי) – אין עוללות כשהן לעצמן מוכיחות שהיו של העניים, שהרי ישנן עוללות שהן נקרצות עם האשכול שהן לבעל הבית כאמור במשנה, ואנו תולים שבעל הבית נתן ללוי מן העוללות שבארכובה הנקרצות עם האשכול, ולכן יכול הלוי לעשות אותן תרומת מעשר על מקום אחר<b>.</b><br><br><small>ב<b>תוספתא פאה</b> ג,יד שנו: בן לוי שנתמנו לו ענבים, והיו בו עוללות - אינו חושש שמא של עניים הם.</small><br>• • •
במשנה שנינו: "גרגר יחידי - רבי יהודה אומר: אשכול; וחכמים אומרים: עוללת".
<br>מציעים את טעמו של רבי יהודה על סמך פסוק: <b>אמר רבי סימון</b> (רבי שמעון בן פזי, אמורא ארץ ישראלי בדור השני והשלישי)<b>: טעמא</b> (בכתב יד רומי: 'טעמיה') <b>דרבי יהודה:</b> – הטעם של רבי יהודה (שאשכול שאין בו אלא גרגר אחד דינו כאשכול ולא כעוללת): כתוב בנבואה על השארית המעטה שתישאר מישראל: <b>"וְנִשְׁאַר בּוֹ עוֹלֵלֹת כְּנֹקֶף זַיִת</b>, <b>שְׁנַיִם שְׁלֹשָׁה גַּרְגְּרִים</b> בְּרֹאשׁ אָמִיר<b>"</b> (ישעיהו יז,ו) – ישראל נמשל לעץ זית, שלא יישארו בו אלא העוללות, הפירות המועטים הנשארים על העץ אחרי שנוקפים וחובטים בו כדי להפיל את הזיתים, ולא יישארו בו אלא גרגרי זית ספורים על ראשי האמירים, הענפים הגבוהים שאין מגיעים אליהם בנקיפה ואין כדאי לחזור אחריהם; ומכאן שאשכול שיש בו שניים שלושה גרגרים נקרא עוללת<b>,</b> אבל <b>יותר</b> (צריך לומר כהגהת הגר"א: '<b>פחות</b>', וכן הוא בהבאת הירושלמי בריבמ"ץ) <b>מיכן</b> – אשכול שאין בו אלא גרגר אחד, <b>-</b> הרי זה <b>אשכול</b> – ואינו נחשב עוללת<b>.</b><br>• • •<br><b>שבח פירותיה של ארץ ישראל בעבר</b><br>כיוון שהזכירו לעיל את העוללות הגדולות שהיו בציפורי, מביאים מעשים על הפירות הגדולים והמשובחים שהיו בארץ ישראל בימי התנאים ובראשית ימי האמוראים.
מציעים מעשה המתקשר לאמור לפני כן: <b>דלמא:</b> – מעשה: (כאן המונח 'דלמא' אינו מוסב על השלב הקודם בסוגיה אלא מתייחס למה שמופיע בשלב שלפני פניו: "מעשה ששקלו עוללות שבע ליטריות בציפורי" ("הטרמינולוגיה של הירושלמי", עמוד 138, הערה 116)) <b>רבי אבהו</b> (אמורא ארץ ישראלי בדור השלישי) <b>ורבי יוסי בן חנינא</b> (אמורא ארץ ישראלי בדור השני) <b>ורבי שמעון בן לקיש</b> (מגדולי אמוראי ארץ ישראל בדור השני) <b>עברו</b>ן – עברו <b>על כרם דורון</b> (כרם דורון הוא אחוזה, או מטע כחלק מאחוזה, שהוענקה כנראה על ידי השלטון הרומי למישהו שזהותו אינה ידועה לנו ("כרם דורון", "תרביץ" מא, עמוד 342))<b>. אפיק לון אריסא חדא פרסיקא</b> – הוציא להם האריס (שמעבד את הכרם) אפרסק אחד<b>. אכלון אינון וחמריהון ואייתרון</b> – אכלו (מהאפרסק) הם (החכמים) וחמריהם (הנוהגים בחמורים) והותירו<b>, ושערונה כהדין לפיסא דכפר חנניה</b> – ושיערו אותו (את גודלו של האפרסק שהיה גדול מאוד) כאלפס (סיר, קדירה) הזה של כפר חנניה (יישוב בגליל התחתון וסמוך לגליל העליון, שהיה מקום מפורסם בכלי החרס שייצרו בו), <b>מחזיק</b> (מכיל) <b>סאה של עדשים. בתר יומין עברון תמן</b> – לאחר ימים (כעבור כמה ימים) עברו שם (החכמים שוב)<b>. אפיק לון תרי</b> (צריך לומר כמו בכתב יד רומי: 'תר<b>ת</b>י', שכן 'פרסיקא' הוא שם ממין נקבה) <b>תלת לגוא ידיה</b> – הוציא להם (האריס) שניים שלושה (אפרסקים) בתוך ידו (שהיו קטנים והאריס החזיק את כולם בידו.- בכתב יד רומי: 'תרתי תלת נזירה'. - ביסודו של כתב יד רומי עמד נוסח דומה לזה שבכתב יד ליידן: 'גו ידה', אלא שהתיבות נדבקו וכמעט כל אות בהן נשתבשה: ג&gt;נ, ו&gt;ז, ד&gt;ר, וכך נוצרה המילה 'נזירה' ("תלמוד ירושלמי במהדורת האקדמיה ללשון העברית", "תרביץ" עא, עמוד 579))<b>. אמרו</b>ן <b>ליה:</b> – אמרו לו (החכמים לאריס): <b>מן ההוא אילנא אנן בעיי</b> – מאותו האילן (שנתת לנו אפרסק בפעם הראשונה) אנחנו רוצים (לאכול)<b>. אמר לון:</b> – אמר להם (האריס לחכמים): <b>מיניה אינון</b> – ממנו (מאותו האילן) הם (האפרסקים האלה)<b>. וקרון עלוי:</b> – וקראו (החכמים) עליו (על העץ את הפסוק): <b>"אֶרֶץ פְּרִי לִמְלֵחָה מֵרָעַת יֹשְׁבֵי בָהּ"</b> (תהילים קז,לד) – ביכולתו של ה' להפוך ארץ עושה פירות לארץ מכוסה מלח ושוממה בגלל חטאות יושביה. ואף כאן נתקלקל העץ בגלל חטאי האנשים<b>.</b><br><br><small>ב<b>בבלי כתובות</b> קיב,א אמרו (תרגום): רבי חלבו ורבי עוירא ורבי יוסי בר חנינא נזדמנו למקום אחד (בארץ ישראל), הביאו לפניהם אפרסק שהיה כאילפס כפר הינו. - ואילפס כפר הינו כמה היה? חמש סאים. - אכלו שליש והפקירו שליש ונתנו לפני בהמתם שליש. לשנה נזדמן רבי אלעזר לשם והביאו לפניו (אפרסק), נטלו בידו (שנמצא קטן) ואמר: "ארץ פרי למלחה מרעת יושבי בה" (תהילים קז,לד).<br><br>כאן התחלת מקבילה בירושלמי סוטה א,ח.</small>
<b>אמר רבי חנינא</b> (בר חמא, אמורא ארץ ישראלי בדור הראשון)<b>: בד</b> (צריך לומר כמו בכתב יד רומי ובמקבילה: '<b>כ</b>ד') <b>סלק</b>י<b>ת להכא נסיבית איזורי ואיזוריה דברי ואיזוריה דחמרי מקפא בירתא</b> (צריך לומר כמו בכתב יד רומי ובמקבילה: '<b>כו</b>רתא') <b>דחרובתיה</b> (צריך לומר כמו בכתב יד רומי ובמקבילה: 'דחרוב<b>ית</b>א') <b>דארעא דישראל ולא מטון</b> – כשעליתי לכאן (מבבל לארץ ישראל), לקחתי את חגורתי וחגורתו של בני וחגורתו של חמרי (של הנוהג בחמור שלי) להקיף גזע של חרובית (עץ חרובים) של ארץ ישראל ולא הגיעו (החגורות, שלא יכולתי להקיף. - רבי חנינא מתאר את גודלה של חרובית בארץ ישראל)<b>. קצ</b>י<b>ת חד חרוב ונגד מלא ידוי</b> (צריך לומר: 'יד<b>י</b>י'. ובכתב יד רומי: 'ידי') <b>דבש</b> – קצצתי חרוב אחד ומשך (ניגר) מלוא ידיי דבש (מן החרוב)<b>.</b><br><br><small>ב<b>מדרש שמואל</b> יג,ז נאמר: אמר רבי חנינא: כשעליתי מן הגולה התרתי אזורי ושל בהמי (מוליך הבהמה שלי) ושל אבא בני להקיף קורתו של חרוב (עץ חרובים) אחד ולא יכולתי. אמר רבי חנינא: כשעליתי מן הגולה נטלתי חרוב ופצעתיו, ומשך מלוא כף ידי דבש. - הדה אמרה: ביומיהון אישתני עלמא.<br><br>ב<b>בבלי בבא בתרא</b> צא,ב אמרו (תרגום): אמר רבי יוחנן: זכורני, כשהיה בוצע (חותך ושובר) תינוק חרוב, היה נמשך חוט של דבש על שתי זרועותיו.<br><br>כאן התחלת מקבילה גם בירושלמי סוטה ט,יב.</small>
<b>אמר רבי יוחנן</b> (בכתב יד רומי ובמקבילות: 'רבי <b>יונתן</b>' - אמורא ארץ ישראלי בדור הראשון)<b>: יפה סיפסוף</b> (פירות שאיחרו להבשיל, שהם הגרועים שבפירות) <b>שאכלנו בילדותינו</b> (בכתב יד רומי ובמקבילות: 'בנערותינו') <b>מפרסקין</b> (מאפרסקים. בכתב יד רומי ובמקבילות: 'מפנקרסין') <b>שאכלנו בזקנותינו</b> – בימי הילדות היתה יפה אכילת פירות גרועים מאכילת פירות משובחים בימי הזקנה<b>; -</b> ומסבירים: <b>דביומוי אישתני עלמא</b> – שבימיו (בזמנו של רבי יוחנן / רבי יונתן) השתנה העולם (חל שינוי בטבע וירדה הפוריות של ארץ ישראל והתקלקלו פירותיה)<b>.</b><br><br><small>ב<b>בבלי בבא מציעא</b> קה,ב אמרו: בשני דרבי יוחנן הווה שמינה ארעא, בשני דרבי אמי הווה כחישא ארעא (בימי רבי יוחנן היתה הארץ דשנה ותנובתה מרובה, ואילו בימי רבי אמי היתה אדמתה כחושה ונצטמק פריונה).</small>
<b>אמר רבי חייא בר בא</b> (אמורא ארץ ישראלי בדור השלישי)<b>: סאה ארבלית</b> – סאה אחת של חיטים שהיו גדלות בבקעת ארבל (בגליל התחתון המזרחי, בקרבת טבריה וחוף הכינרת), שהיו משובחות מאוד, <b>היתה</b> (במקבילה הראשונה: 'בראשונה היתה סאה ארבלית') <b>מוציאה</b> – כשטחנו אותה, <b>סאה סולת</b> (קמח חיטה מנופה ונקי)<b>, סאה קמח, סאה קיבר</b> (קמח גס שאינו מנופה כל צורכו (מקור המילה בלטינית))<b>, סאה סובין</b> – קמח שמעורב בו סובין (הקליפות הדקות של גרגרי החיטה שנשברות בתהליך הטחינה)<b>, סאה מורסן</b> – קמח שמעורב בו מורסן (הקליפות העבות של גרגרי החיטה שנשברות בתהליך הטחינה)<b>, סאה גנינין</b> (חלקי הקליפות של הגרגרים. - במקבילות אין שתי מילים אלו. - הסוגים השונים של קמח נמנו כאן מן המעולה ביותר עד לגרוע ביותר)<b>. וכדון אפילו חדא בחדא לא קיימא</b> (בכתב יד רומי: 'מקיימה') – ועכשיו (שהשתנה העולם ואין הברכה מצויה) אפילו אחת באחת לא קיימת (סאה אחת של חיטים אינה מוציאה אפילו סאה אחת של קמח אלא פחות מכך)<b>.</b><br><br><small>עד כאן המקבילות בירושלמי סוטה.<br><br>הקטע "אמר רבי חנינא..." מקורו בפאה, שכן בפאה לפניו ולאחריו עוסק התלמוד בשבחה של ארץ ישראל. והועתק לסוטה אגב הלשון דלעיל שם: "כחרובית גדולה היה", וכאן נאמר "מקפא כורתא דחרוביתא דארעא דישראל".<br>והקטע "אמר רבי יונתן: יפה סיפסוף..." עד הסוף, נראה שמקורו בסוטה על הפסקה במשנה שם "משחרב בית המקדש, בטל... נופת צופים", שמדובר בה על ליקוי הקרקע, והועתק לפאה שלא במקום המתאים, אגב הסיפור שמופיע בפאה לעיל "דלמא רבי אבהו...", שבו מדובר על עניין זה, ואילו במאמר רבי חנינא מדובר בשבח הארץ בלבד, וכן בשאר המאמרים שמופיעים בפאה אחרי קטע זה ("סוגיות מקבילות בירושלמי" (עבודה), עמוד 120).<br><br>ב<b>בבלי כתובות</b> קיב,א אמרו: תניא: אמר רבי יוסי: סאה (חיטים) ביהודה היתה עושה חמש סאים: סאה קמח, סאה סולת, סאה סובין, סאה מורסן, וסאה קיבר.<br><br>רבות הן הסיבות לירידה ביבול החקלאי (לקראת סוף המאה השלישית), תופעה שנסתמנה גם ברחבי הקיסרות. בולטות ביניהן המחסור בכוח אדם חיוני לעבודה, המצב הפוליטי המעורער ובצורות תכופות, שהניעו רבים לנטוש את אדמותיהם ("ארץ ישראל במאה השלישית", "ארץ ישראל מחורבן בית שני ועד הכיבוש המוסלמי - היסטוריה מדינית, חברתית ותרבותית", כרך א, עמוד 129).</small>
<b>רבי חונא</b> (רבי הונא, אמורא ארץ ישראלי בדור הרביעי) אמר <b>בשם רב אבין</b> (רבין, אמורא בדור השלישי והרביעי)<b>: קנמון</b> (עץ בושם) <b>מאכל עזים היה והיו ישראל מגדלין אותו</b> – שהקינמון היה מצוי הרבה בארץ ישראל עד שנהגו בו כבהפקר, שהעיזים היו אוכלים ממנו (אבל עכשיו הקינמון אינו מצוי בארץ ישראל)<b>.</b><br>
<br><b>רבי חונא</b> אמר <b>בשם רב</b>(<b>י</b>) <b>אבין: שני תמידין</b> – הכבשים של קורבנות התמיד, <b>שהיו מקריבין בכל יום היו מרכיבין אותן על גבי גמל ורגליהן נוגעות בארץ</b> – שהכבשים שהיו בארץ ישראל היו גדולים בהרבה מהגמל (אבל עכשיו הכבשים אינם גדולים)<b>.</b><br><br><small>ב<b>בראשית רבה</b> סה,יז נאמר: רבי הונא בשם רב יוסף: שני תמידים שהיו ישראל מקריבים בחג היו מרכיבים על שני הוגנים (גמלים צעירים), והיו רגליהם שפופות (כפופות, נגררות) בארץ. רבי הונא בשם רב יוסף: קינמון הזה היה גדל בארץ ישראל, והיו עיזים וצבאים אוכלים ממנו.<br>וב<b>שיר השירים רבה</b> ד [יד] א, ב<b>איכה רבה</b> פתיחתא י וב<b>אסתר רבה</b> ג,ד נאמר: רבי חונא בשם רב יוסף / רבי יוסי: קינמון היה גדל בארץ ישראל, והיו עיזים וצבאים אוכלים ממנו.</small><br>
<br>ומספרים מעשה שהיה: <b>רבי חונא</b> אמר <b>בשם רבי אידי</b> (אמורא ארץ ישראלי בדור השלישי והרביעי)<b>: מעשה באחד שקשר עז לתאינה</b> – לעץ תאנים, <b>ובא ומצא דבש וחלב מעורבין</b> – שהיה דבש נוטף מהתאנים וחלב נוטף מהעז והיו מתערבים יחד<b>.</b><br><br><small>ב<b>בבלי כתובות</b> קיא,ב אמרו (תרגום): רמי בר יחזקאל נזדמן לבני ברק, ראה עיזים שאוכלות תחת תאינים, והיה נוטף דבש מהתאינים וחלב מטפטף מהעיזים ומתערבים זה בזה. אמר: זהו "זבת חלב ודבש".</small>
ומספרים: <b>רבי</b> (רבי יהודה הנשיא, תנא בדור החמישי) <b>אמר לרבי פרירי: לית את חמי</b> (צריך לומר כמו בכתב יד רומי: '<b>מ</b>חמי') <b>לי ההיא</b> (צריך לומר כמו בכתב יד רומי: '<b>הדין</b>') <b>סגולה דגו כרמך?</b> – אין אתה מראה לי את אשכול הענבים הזה שבתוך כרמך (שהיה האשכול גדול מאוד)? <b>אמר ליה:</b> – אמר לו (רבי פרירי לרבי): <b>אין</b> – כן<b>. נפק בעי מחימייא</b> (צריך לומר כמו בכתב יד רומי: 'מחמיה') <b>ליה</b> – יצא ורצה להראות לו (את האשכול)<b>. עד דהוא רחיק צפה ביה כמין תור</b> – בעוד שהוא (רבי) רחוק (מהכרם), צפה בו (ראה בכרם) כמין שור (שהיה האשכול נראה מרחוק בטעות כשור הנמצא בכרם)<b>. אמר ליה:</b> – אמר לו (רבי לרבי פרירי): <b>לית הדין תורא מחבל כרמא</b> (בכתב יד רומי: 'כרמך')<b>?</b> – אין השור הזה מחבל (הורס) את הכרם? <b>אמר ליה:</b> – אמר לו (רבי פרירי לרבי): <b>הדין תורא דאת סבר הוא סגולה</b> – השור הזה שאתה סובר (חושב) הוא אשכול הענבים<b>. וקרא עלוי:</b> – וקרא (רבי) עליו (על הכרם את הפסוק): <b>"עַד שֶׁהַמֶּלֶךְ בִּמְסִבּוֹ נִרְדִּי נָתַן רֵיחוֹ"</b> (שיר השירים א,יב) – עד מקום שהמלך מסב בסעודתו הגיע ריח הנרד (מין בושם) של הרעיה. ויש לדרוש את הכתוב, שבעוד שהיה בית המקדש קיים, היתה ארץ ישראל מוציאה פירות גדולים וטובים, <b>-</b> אבל עכשיו <b>בית מוקדשא חריב</b> – בית המקדש חרב<b>, ואת קאים בקשיותך</b> – ואתה (הכרם) עומד בקשיותך (שעדיין אתה מוציא פירות גדולים וטובים)<b>? מיד איתבעון ולא אשכח</b> – מיד התבקשו (חיפשו אשכולות גדולים) ולא נמצא (שהתקיימה קללתו של רבי ולא הוציא הכרם עוד פירות גדולים וטובים)<b>.</b><br><br><small>ב<b>בבלי כתובות</b> קיב,א אמרו (תרגום): רבי יהושע בן לוי נזדמן לגבל, ראה אשכולות שהיו עומדים כעגלים. אמר: עגלים בין הגפנים. אמרו לו: אשכולות הם. אמר: ארץ, ארץ, הכניסי פירותייך! למי את מוציאה פירותייך, לגויים הללו שעמדו עלינו בחטאותינו? - לשנה נזדמן רבי חייא לשם, ראה שהיו (האשכולות) עומדים כעיזים. אמר: עיזים בין הגפנים. אמרו לו: לֵך, ולא תעשה לנו כחברך (כרבי יהושע בן לוי, שהכניס מאירה בפירותינו ונתקטנו האשכולות).</small>
ומספרים עוד על רבי יהודה הנשיא: <b>אייתון קומוי תרין פוגלין מבין ריש שתא לצומא רבא</b> – הביאו לפניו (לפני רבי) שני צנונים בין ראש השנה לצום הגדול (ליום הכיפורים)<b>, והוה פקי שמיטתא</b> – והיה מוצאי השמיטה (השנה שלאחר שנת השמיטה)<b>, והוה בהון טעוניה דגמלא</b> – והיה בהם (בשני הצנונים) משא של גמל (שהיו הצנונים גדולים מאוד)<b>. אמר לון:</b> – אמר להם (רבי): <b>ולית אסיר?!</b> (בתמיהה) – ואֵין אסור?! <b>ולאו ספחין אינון?!</b> (בתמיהה) – ולא ספיחים (של שביעית) הם (שגדלו בשביעית מאליהם, והם אסורים באכילה כדין גידולי שביעית)?! <b>אמרון ליה:</b> – אמרו לו (לרבי): <b>בפוקי ריש שתא איזדרעון</b> – במוצאי ראש השנה נזרעו (ובזמן הקצר שבין ראש השנה ויום הכיפורים נעשו גדולים, ואין גודל שיעורם ראיה שנזרעו בשביעית, אלא שבארץ ישראל הירקות ממהרים לצמוח)<b>.</b>
<b>באותה שעה התיר רבי ליקח ירק במוצאי שביעית מיד</b> – מן השוק לאוכלו, ואין חוששים שמא גידולי שביעית הוא, מפני שהארץ ממהרת לגדל ירק (רבי התיר על סמך העובדה של התפתחות צנון בזמן קצר כל כך שנראה אגדתי)<b>.</b><br><br><small>ב<b>ירושלמי בבא בתרא</b> ט,ה אמרו: רבי פרירא אוקיר (כיבד, שלח מתנה) לרבי יהודה נשייא תרין פוגלין בין ריש שתא לצומא, והוה פקי שמיטתא, והוה אית בון טעונא דגמלא. אמר ליה רבי: לית אינון אסירין?! לאו ספחין אינון?! אמר ליה: בפקי שמיטתא איזדרעון. - באותה שעה התיר רבי ליקח ירק מוצאי שביעית מיד.<br><br>ב<b>משנה שביעית</b> ו,ד שנינו: רבי התיר ליקח ירק במוצאי שביעית מיד.<br>וב<b>תוספתא שביעית</b> ד,יז שנו: רבי ובית דינו התירו ליקח ירק במוצאי שביעית מיד.</small><br>
<br>ומספרים עוד על רבי יהודה הנשיא: <b>בעון קומוי:</b> – שאלו לפניו (לפני רבי): <b>מהו הדין דכתיב:</b> – מהו זה שכתוב (מה פירוש הפסוק הזה, שנאמר בתיאור מכות הארבה והבצורת בימי הנביא יואל): <b>"עָבְשׁוּ פְרֻדוֹת תַּחַת מֶגְרְפֹתֵיהֶם"</b> (יואל א,יז) – לפי העניין נראה לפרש: התעפשו גרגרי התבואה (שנזרעו) תחת רגבי האדמה (שנחרשו), שלא נבטו ולא הצמיחו בגלל הבצורת<b>? אמר לו</b>ן<b>:</b> – אמר להם (רבי): יש לדרוש את הכתוב: <b>תחת</b> (במקום) <b>שהיינו</b> – בעבר, <b>גורפין</b> (אוספים) <b>דבש</b> – שהיה נוטף מהפירות המשובחים<b>, הרי</b> – עכשיו, <b>אנו גורפין רקבובית</b> (ריקבון) – פירות רקובים, משום שהשתנה העולם ואין הברכה מצויה (קשים שני שמות העצם "פרודות" ו"מגרפה" וכן השורש "עב"ש", שכולם יחידאיים במקרא. רבי יהודה הנשיא (הידוע כעוסק בבלשנות מקראית) כנראה פותר עב"ש על פי שורש עפ"ש בלשון חכמים, שמשמעו כבלשוננו: רקב. "פרודות" אולי פתר על פי 'פרדתא' בארמית, שעניינה אבנים קטנות, מעין גושים. "עבשו פרודות" יכול להתפרש לעניין גושי ריקבון ועובש. "תחת" מתפרש במשמע של תמורה, 'במקום' (שלא כפשט הפסוק). לפי הדרשה, פירוש הכתוב הוא: יש גושי ריקבון ועובש ("עבשו פרודות") במקום הדבר שהיה ראוי לגורפו ("תחת מגרפותיהם"), והוא הדבש. גריפה, דהיינו איסוף של דבש מן הקרקע, תובן על פי המעשים המובאים כאן בירושלמי, המדגימים את פוריות ארץ ישראל בעבר. מעשים אלה מספרים על דבש, דהיינו שרף ומיץ של פירות שנטף בכמויות כה גדולות מאילנות, עד שאספוהו מן האדמה. הדרשה מנתקת את הפסוק מהעניין שבימי יואל, של מכת ארבה ובצורת, ומיישמת אותו לדלדול פוריות אדמתה של ארץ ישראל עקב חורבן המקדש השני ("המקרא בפרשנות חז"ל: כרך שני - יואל ועמוס", עמוד 54). - 'פרדא' בארמית סורית: גרגר, חלקיק. וגם בלשון חכמים: 'פרידה' - חתיכה, גרגר)<b>.</b><br>
<br>ומספרים מעשים שהיו: <b>מעשה באחד שהיה לו שורה של תאינים</b> – עצי תאנה, <b>ובא ומצא גדר של דבש מקיפן</b> – שנטף דבש רב מהתאנים<b>.</b>
<b>חד בר נש הוה זרע חקלא לפת</b> (ירק ממשפחת המצליבים, שפקעתו משמשת למאכל) <b>והוה מקטע ומזבין</b> – אדם אחד היה זורע את השדה לפתות והיה מקצץ ומוכר (אותם, שצמחו מהר מאוד, שעוד לפני שגמר לזרוע את כל השדה, כבר היו הלפתות שזרע בתחילה ראויות למאכל)<b>.</b>
<br><b>מעשה בשועל שבא וקינן</b> (דר, שכן) <b>בראשה של לפת</b> – חפר מאורה בתוך פקעת של לפת, שהיתה הפקעת גדולה ביותר<b>.</b>
<br><b>מעשה בשיחין</b> (יישוב בגליל קרוב לציפורי) <b>בקלח</b> (צמח) <b>אחד של חרדל</b> (צמח בעל פרחים צהובים, שהשתמשו בראשי גבעוליו ובעליו כתבלין בבישול ובכבישה) <b>שהיו בו שלשה בדין</b> (ענפים) <b>ונפשח</b> (נבקע) <b>אחד מהן וסיככו</b> (כיסו) <b>בו</b> – בענף שנשבר, <b>סוכת היוצרין</b> (סוכה של אומנים העושים כלי חרס) – שהיה הענף גדול מאוד, <b>ומצאו בו</b> – בענף שנשבר, לאחר שחבטוהו, <b>שלשת</b> (במקורות המקבילים: 'תשעת') <b>קבין של חרדל</b> – גרגרי חרדל<b>.</b>
<br><b>אמר רבי שמעון בן חלפתא</b> (תנא בדור החמישי)<b>: קלח אחד של חרדל</b> (במקורות המקבילים: 'כרוב') <b>היה לי בתוך שלי</b> – בתוך השדה שלי, <b>והייתי עולה בו כעולה בראש התאנה</b> – שהיה הקלח גדול וחזק מאוד<b>.</b><br><br><small>ב<b>ספרי דברים</b> פסקה שיז נאמר: מעשה וקינן שועל בראש הלפת. - מעשה בשיחין בקלח של חרדל שהיו בו שלושה בדים ונפשח אחד מהם וסיככו בו סוכת יוצרים וחבטוהו ומצאו בו תשעה קבים חרדל. - אמר רבי שמעון בן חלפתא: קלח של כרוב היה בתוך ביתי והייתי עולה ויורד בו כעולה ויורד בסולם.<br><br>ב<b>בבלי כתובות</b> קיא,ב אמרו: ...שועל קינן בלפת, ושקלוהו (את הלפת) ומצאו בו שישים ליטרים בליטרא של ציפורי. - תניא: אמר רבי יוסי: מעשה בשיחין באחד שהניח לו אביו שלושה בדי חרדל, ונפשח אחד מהם ומצאו בו תשעת קבים חרדל, ועציו סיככו בו סוכת יוצרים. - אמר רבי שמעון בן חלפתא: קלח של כרוב הניח לנו אבא, והיינו עולים ויורדים בו בסולם.</small>
<b>מעשה באחד שזרע סאה של אפונים</b> (חִמְצָה, מין קטנית) <b>ועשת</b> (ועשתה - הצמיחה) <b>שלש מאות סאין. אמרו לו: התחיל הקב"ה לברכך. אמר לון:</b> – אמר להם: <b>אזלון לכון</b> – לכו לכם (שאין זה נכון שהתחיל הקב"ה לברך אותי)<b>, די ינחת</b> (צריך לומר כמו בכתב יד רומי ובנוסח רש"ס: '<b>דנחת</b>' / 'די נחת') <b>טלא בישא עליה</b> – שירד טל רע עליו (וקלקל את היבול)<b>, די לא כן, בכפלא הוות מעביד</b> – שאם לא כך (שאם לא היה יורד טל רע עליה), כפול היתה עושה<b>.</b>
ומעירים: <b>אמרון</b> (כך בכתב יד רומי)<b>:</b> – אמרו: <b>רבי שמעון בן חלפותא הוה</b> – היה (אותו אחד שסיפרו עליו מעשה זה)<b>.</b><br>
<br><b>מעשה שאמר רבי יהודה</b> (בר אלעאי, מגדולי התנאים בדור הרביעי) <b>לבנו בסיכנין</b> (יישוב בגליל התחתון המערבי)<b>: עלה והבא לנו גרוגרות</b> (תאנים מיובשות) <b>מן החבית. עלה והושיט ידו</b> – לחבית, <b>ומצאה של דבש</b> – שהיו הגרוגרות שמנות ביותר ומוציאות דבש הרבה, והיה הדבש צף למעלה<b>. אמר לו</b> – הבן<b>: אבא, של דבש היא. אמר לו</b> – רבי יהודה<b>: השקע</b> (הורד) את <b>ידיך</b> – לתוך עומקה של החבית, <b>ואת</b> (ואתה) <b>מעלה גרוגרות.</b>
<br><b>מעשה שאמר רבי יוסי</b> (בר חלפתא, תנא בדור הרביעי) <b>לבנו בציפורין: עלה והבא לנו גרוגרות מן העליה</b> (חדר בקומה עליונה בבניין)<b>. עלה ומצא את העלייה צף עליה דבש</b> – שהיה נוטף מהגרוגרות<b>.</b><br><br><small>ב<b>ספרי דברים</b> פסקה שטז נאמר: "ויניקהו דבש מסלע" - כגון סכני וחברותיה. מעשה שאמר רבי יהודה לבנו: צא והבא לי קציעות (תאנים מקוצעות וחתוכות לשם כבישה לדבלות) מן החבית. אמר לו: אבה, של דבש היא. אמר לו: השקע ידך לתוכה ואתה מעלה קציעות מתוכה.<br>"ושמן מחלמיש צור" - אלו זיתים של גוש חלב. מעשה שאמר רבי יוסי לבנו בציפורי: עלה והבא לנו זיתים מן העלייה. הלך ומצא את העלייה שצפה בשמן.</small><br>
<br><b>רבי חנניה</b> (בכתב יד רומי ובקטע גניזה: 'רבי <b>חנינה</b>' - בר חמא, אמורא ארץ ישראלי בדור הראשון) <b>הוה מזבן דבש דדבוריין והוה ליה דבש דצליין</b> – היה מוכר דבש של דבורים, והיה לו דבש של תאנים מיובשות<b>. [חד זמן אתון לגביה חמרי</b>י<b>ה</b> – פעם אחת באו אצלו חמרים (נוהגים בחמורים, כדי לקנות ממנו דבש של דבורים)<b>. מילא</b> (נראה שצריך לומר: 'מדלא' / 'מן דלא') <b>ידע זבין לון דבש דצלין</b> – משלא ידע (מאחר שלא ידע רבי חנינה להבחין בין שני סוגי הדבש שהיו לו), מכר להם (בטעות) דבש של תאנים מיובשות (במקום דבש של דבורים)<b>.]</b> (במסירה שלפנינו נשמט מ'דבש דצליין' עד 'דבש דצלין' והושלם על פי כתב יד רומי וקטע גניזה) <b>בתר יומין עברון תמן</b> – לאחר ימים (כעבור כמה ימים) עברו שם (החמרים שוב לקנות ממנו דבש)<b>. אמר לון:</b> – אמר להם (רבי חנינה): <b>בגין לא</b> (צריך לומר כמו בכתב יד רומי ובקטע גניזה: '<b>ד</b>לא') <b>מטעיא לכון</b> – בשביל שלא להטעות אתכם<b>, הוון</b> (בקטע גניזה: 'תהוון') <b>ידעין ההוא</b> (בכתב יד רומי ובקטע גניזה: 'דההוא') <b>דובשא</b> (צריך לומר כמו בכתב יד רומי ובקטע גניזה: 'דבשה'. הצורה 'דובשא' היא שיבוש בהשפעת הארמית שבתלמוד הבבלי) <b>דיהבית</b> (בכתב יד רומי ובקטע גניזה: 'דזבנית') <b>לכון</b> (בקטע גניזה נוסף 'דב[שה]') <b>דצליין יינון</b> (צריך לומר כמו בכתב יד רומי ובקטע גניזה: '<b>הוה</b>') – הֱיוּ יודעים שהדבש ההוא שנתתי (שמכרתי) לכם דבש של תאנים מיובשות היה (ורצה להחזיר להם את הפרש המחיר שבין דבש של דבורים שהוא יקר ובין דבש של תאנים מיובשות שהוא זול שמכר להם)<b>. אמרו</b>ן <b>ליה:</b> – אמרו לו (החמרים לרבי חנינה): (בקטע גניזה נוספה מילת פנייה 'רבי') <b>מיניה אנן בעי</b>י – ממנו (מהדבש של התאנים המיובשות) אנחנו רוצים (לקנות)<b>, דו טב לעיבידתין</b> (צריך לומר: 'לעיבידתן') – שהוא טוב למלאכתנו (לצרכינו, ואין אנו רוצים לקבל את הפרש המחיר)<b>. - ואפריש טימיתיה ובנא ביה בי מדרשא דציפורין</b> – והפריש (רבי חנינה) את מחירו (את הפרש המחיר) ובנה בו (בכסף זה) את בית המדרש של ציפורי (שלא רצה ליהנות מכסף זה. - ייתכן שבית מדרש זה נקרא בירושלמי מגילה ד,י בשם "בית מדרשיה דרבי חנינה" על שם תרומתו)<b>.</b>
<b>רבי לעזר בירבי שמעון</b> (תנא בדור החמישי) <b>אזל לחד אתר</b> – הלך למקום אחד<b>. אייתון קומוי כורב</b> (צריך לומר: '<b>חרוב</b>') <b>מצמק</b> – הביאו לפניו חרוב מיובש<b>. אמר לון:</b> – אמר להם: <b>סגין דבש יהבתון ביה</b> – הרבה דבש נתתם בו (בחרוב, שהיה החרוב נוטף דבש)<b>. אמרין</b> (צריך לומר: 'אמר<b>ו</b>ן') <b>ליה:</b> – אמרו לו: <b>לא יהבינן</b> (צריך לומר: 'יהבנן') <b>ביה</b> – לא נתנו בו (דבש)<b>, מיניה וביה הוא</b> – ממנו ובו הוא (מהחרוב בעצמו הוא הדבש)<b>.</b><br>• • •

Halakhah 4

<big><strong>משנה</strong></big><br><b>המֵדֵל</b> (המדלל) <b>בגפנים</b> – כשענפי הגפנים צפופים, קוצץ ענפים אחדים לסירוגין, כדי לתת רווח בין הנשארים, שיגדלו משובחים יותר, וכגון שכבר ניכרים האשכולות<b>, כשם שהוא מדל בתוך שלו</b> – בענפים שיש בהם אשכולות שלמים שהם של בעל הכרם<b>, כך הוא מדל בשל עניים</b> – בענפים שיש בהם עוללות שהן של העניים<b>; דברי רבי יהודה</b> (בר אלעאי, מגדולי התנאים בדור הרביעי)<b>. רבי מאיר</b> (גדול התנאים בדור הרביעי) <b>אומר: בשלו הוא רשיי</b> – לדלל<b>, אינו רשיי</b> – לדלל, <b>בשל עניים.</b>
<big><strong>תלמוד</strong></big><br><b>המדל בגפנים</b><br>מסבירים את טעמיהם של רבי יהודה ורבי מאיר.
<br><b>הכל מודין במוכר לחבירו עשרה אשכולות</b> – רבי יהודה ורבי מאיר שנחלקו במשנה מסכימים במקרה שבעל הכרם מוכר לחבירו כמה אשכולות<b>, שיהא</b> (בכתב יד רומי ובנוסח רש"ס: 'שהוא') <b>אסור ליגע בהן</b> – בעל הכרם אינו רשאי לדלל בענפים שיש בהם האשכולות של חבירו<b>. הכל מודין בשותף</b> – רבי יהודה ורבי מאיר שנחלקו במשנה מסכימים במקרה שבעל הכרם שותף עם חבירו בכרם<b>, כשם שהוא מידל בתוך שלו</b> – בחלק שלו<b>, כך הוא מידל בתוך של חבירו</b> – בחלק של חבירו<b>.</b> במה נחלקו רבי יהודה ורבי מאיר במשנה? - <b>רבי יהודה עבד ליה</b> – עושה (מדמה, משווה) אותו <b>כשותף</b> – דינו של בעל הכרם ביחס לעניים הוא כדין שותף, ולכן הוא רשאי לדלל בשל העניים<b>, [ורבי מאיר עבד ליה</b> – עושה אותו <b>כמוכר</b> – דינו של בעל הכרם ביחס לעניים הוא כדין מוכר, ולכן אינו רשאי לדלל בשל העניים<b>.]</b> (הושלם על פי נוסח רש"ס והבאת הירושלמי בריבמ"ץ ובר"ש משנץ וברא"ש) <b>אמר ליה</b> – אמר לו <b>רבי אימי</b> (צריך לומר כמו בקטע גניזה: 'רבי <b>מאיר</b>', וכן הגיה בגליונות הרש"ל) – לרבי יהודה, כדי לפרוך את דעתו<b>: הגע עצמך</b> – שער בנפשך, <b>שאכלתן חיה</b> – במקרה שפשע בעל הכרם בשמירתו ואכלה חיה את כל הענבים שבכרם<b>. אִין תעבדיניה</b> – אם תעשה אותו <b>כשותף, יהא חייב לשלם לו!</b> – אם דינו של בעל הכרם הוא כדין שותף, יהיה בעל הכרם חייב לשלם לעני את שווי העוללות שאכלה החיה, והרי זה אינו מסתבר!
ומציעים סתירה משיטתו של חכם על עצמו: <b>אמר רבי יוחנן</b> (גדול אמוראי ארץ ישראל בדור השני)<b>: נראית מוחלפת שיטתו של רבי יהודה!</b> ומפרטים את הסתירה: <b>תמן הוא אומר</b> (צריך לומר: '<b>אמר</b>', כמו בכתב יד רומי)<b>:</b> – שם הוא אומר: <b>המרבץ את שדהו</b> – המשקה את השלף של תבואות החורף (שלף הוא שדה קצור המלא קש. תפקידה של ההשקאה הזו להכשיר את השדה היבשה לחריש הכנה לגידולי קיץ. הרבצת שדה היא השקאת שדה שאין בה גידולים, כדי להכשירה לחריש, לזריעה, או כדי שתצמיח ספיחים ועשבי בר ("החקלאות בארץ ישראל בתקופת המשנה והתלמוד", עמוד 316), <b>עד שלא ירד עני לתוכה</b> – קודם שבא העני ליטול לקט שנשר בשדה, והשיבולים נפסדות מחמת המים<b>, אם הזיקו מרובה על של</b> ה<b>עני</b> – אם הפסדו של בעל השדה בשהיית הריבוץ מרובה על זה של העני בהפסד הלקט, <b>- מותר</b> – לרבץ<b>, ואם הזיקו של</b> ה<b>עני מרובה על שלו - אסור</b> – לרבץ<b>. רבי יהודה אומר: בין כך ובין כך</b> – בכל אופן, אם הזיקו מרובה על של העני ואם הזיקו של העני מרובה על שלו, <b>- נוטלן ומניחן על הגדר והעני בא ונוטל את שלו</b> – רבי יהודה חושש להפסד העניים, ולכן על בעל השדה לטרוח ללקט את שיבולי הלקט ולהניחן על הגדר. הרי שהוא אוסר לבעל השדה לעשות פעולה המועילה לו ומזיקה לעניים<b>; וכא הוא אומר</b> (צריך לומר: '<b>אמר</b>') <b>הכן?!</b> – וכאן הוא אומר כך?! (במשנה כאן רבי יהודה מתיר לבעל הכרם לעשות פעולה המועילה לו ומזיקה לעניים)
<br>ומתרצים את הסתירה: <b>מתוך שהוא מעכן</b> (נראה שצריך לומר: '<b>ממעטן</b>'. 'ממעט' היא מילה נרדפת ל'מדל'. - הגרסה באחד מדפוסי הירושלמי: 'מְעַ<b>בָּ</b>ן', וכן הגיה ב"מבואות לספרות האמוראים", עמוד 389, הערה 9. ברם אין נראה לגרוס כך, כי 'מעבן' הוא תוצאת פעולת הדילול, ואילו כאן מתכוונים לפעולת הדילול עצמה, והלשון המקביל בקושיה שלהלן 'מתוך שהוא מרבצה...' מוכיח שכאן מתכוונים לפעולת הדילול)<b>, הן עושות</b> (מצמיחות) <b>יותר לשנה הבאה</b> – משום שבעל הכרם מדל בגפנים, הגפנים משתבחות בשנה הבאה, ויש בזה תועלת להבא גם לעניים, שייטלו יותר במתנותיהם בכרם, ולכן רבי יהודה מתיר לבעל הכרם לדלל בשל העניים, אף על פי שעכשיו הם מפסידים<b>.</b>
<br>ומציעים קושיה: <b>ואמר אוף הכא:</b> – ואֱמוֹר גם כאן (בעניין המרבץ שדהו): <b>מכיון</b> (בנוסח רש"ס: 'מתוך') <b>שהוא (מרבעה) [מרבצה]</b> (תוקן על פי כתב יד רומי וקטע גניזה)<b>, היא עושה יותר לשנה הבאה!</b> – מדוע לא נֹאמַר, לאור דברים מקבילים שנאמרו לפני כן, שמשום שבעל השדה מרבץ את השדה, יש בזה תועלת להבא גם לעניים, שעל ידי השקאת השלף הוא מכשיר את השדה לחריש בקיץ, שהוא מועיל ליבול תבואות החורף הבא! ומדוע רבי יהודה אוסר על בעל השדה לרבץ את השדה?
<br>ומתרצים את הקושיה: <b>אמר ליה:</b> (מילים אלו אינן מובנות. ואולי צריך לומר: 'אמר רבי לָא:' או 'אמרין:') <b>מצוי הוא לזורעה ירק ולהבריחה</b> (להעלים אותה) <b>מן העניים</b> – דבר שכיח הוא שבעל השדה יזרע בשדה ירקות קיץ, וירק פטור מפאה לפי שאין מכנסו לקיום, ונמצא שאין בריבוץ תועלת להבא לעניים, ולכן רבי יהודה אוסר על בעל השדה לרבץ את השדה, כיוון שעכשיו הם מפסידים<b>.</b><br><br><small>בירושלמי מצויות סוגיות מוחלפות... פאה ה,ג אינו מתאים לפאה ז,ה... וברור הדבר שבמקרים אלו השתמש המסדר בסוגיות של ישיבות שונות ("תלמודה של קיסרין", עמודים 24-25).<br><br>הסתירה בין המשנה בפרק ז לבין הברייתא שבסוגיית פרק ה הוצגה בניסוחים שונים בשתי סוגיות ('מחלפא שיטתיה דרבי יהודה' בפרק ה, לעומת 'נראית מוחלפת שיטתו של רבי יהודה' בפרק ז), על ידי דוברים שונים (בפרק ה - סתם תלמוד, בפרק ז - רבי יוחנן), ואף ניתרצה בתירוצים שונים ("סוגיות מוחלפות בירושלמי", "תרביץ" ס, עמודים 49-50).</small><br>• • •

Halakhah 5

<big><strong>משנה</strong></big><br><b>כרם רבעי</b> – ענבי הכרם של השנה הרביעית לנטיעתו, שדינם כמעשר שני, שהם נאכלים בירושלים או שפודים אותם ומעלים את דמיהם לירושלים ומוציאים אותם שם לצורכי סעודה, <b>- בית שמי אומרים: אין לו חומש</b> – תוספת חומש על הקרן כשבעליו פודים אותו, <b>ואין לו ביעור</b> – מן הבית בערב פסח של השנים הרביעית והשביעית לשמיטה, שאסור להשהות את המעשרות יותר. לדעת בית שמי אין כרם רבעי שווה למעשר שני לכל דבר<b>; ובית הלל אומרים: יש לו</b> – חומש וביעור, כמו למעשר שני<b>.</b>
<br><b>בית שמי אומרים: יש לו פרט ויש לו עוללות</b> – לכרם רבעי, כמו לשאר כל כרם, שאף על פי שטעון פדיון, מכל מקום ממון בעלים הוא<b>, והעניים פודין לעצמן</b> – פודים את הפרט ואת העוללות בעצמם ומעלים את דמיהם לירושלים<b>; ובית הלל אומרים: כולו לגת</b> – הבעלים דורכים את כל ענביו בגת ומעלים את היין או את פדיונו לירושלים, שכרם רבעי ממון גבוה הוא ולא ממון בעלים, ולכן אין לעניים חלק בו (כל המשנה נשנית במעשר שני ה,ג ובעדויות ד,ה)<b>.</b><br>• • •
<big><strong>תלמוד</strong></big><br><b>כרם רבעי</b><br><small>כאן התחלת מקבילה בירושלמי מעשר שני ה,ג.</small>
<br>מציעים ברייתא: <b>תני:</b> – שונה [התנא]: <b>רבי</b> (רבי יהודה הנשיא, תנא בדור החמישי) <b>אומר: לא אמרו בית שמי</b> – שכרם רבעי אין לו חומש וביעור, <b>אלא בשביעית</b> – בכרם שהגיע לשנתו הרביעית בשנה השביעית של מחזור השמיטה, והפירות כולם הפקר<b>, אבל בשאר שני שבוע</b> – בכרם שהגיע לשנתו הרביעית בשאר השנים של מחזור השמיטה (שבוע הוא שבע שנות מחזור השמיטה),<b>- שבית שמי</b> (צריך לומר: '<b>בית שמי אומרים</b>', וכן הוא בקטע גניזה ובנוסח רש"ס ובמקבילה, וכן הוא בהבאת הירושלמי בר"ש משנץ. בכתב יד רומי אין מילים אלו)<b>: יש לו חומש ויש לו ביעור.</b>
<br>ומציעים מקור לדברי רבי: <b>על דעתיה דההן תנויה</b> (בקטע גניזה ובמקבילה: 'דהדין תנייה') – על דעתו של התנא הזה (לדעת רבי בשיטת בית שמי)<b>, לא למדו נטע רבעי אלא ממעשר שיני. כמה דתימר</b> (צריך לומר: 'דתמר' = דאת אמר, כמו בכתב יד רומי ובקטע גניזה)<b>:</b> – כמו שאתה אומר: <b>אין מעשר שיני בשביעית, ודכוותה:</b> – ושכמותה: <b>אין נטע רבעי בשביעית</b> – ולכן בית שמי סוברים, שכרם רבעי בשביעית אין לו חומש וביעור, אבל בשאר שני שבוע יש לו חומש וביעור, כמו מעשר שני (גם בית הלל למדו נטע רבעי ממעשר שני, אלא שבית שמי למדו אף להקל, ולכן הם סוברים, שכרם רבעי בשביעית אין לו חומש וביעור, ובית הלל למדו רק להחמיר, ולכן הם סוברים, שכרם רבעי יש לו חומש וביעור אף בשביעית)<b>.</b>
<br>ומציעים קושיה כדי לפרוך את הדעה שהובאה לפני כן: <b>מעתה</b> – אם כן (אם הדברים שלפני כן נכונים, מתעורר קושי כמוצע בהמשך)<b>, אל יהי</b> (בכתב יד רומי ובקטע גניזה: 'יהא') <b>לו קדושה!</b> – כיוון שלמדו נטע רבעי ממעשר שני אף להקל, לא יהא לנטע רבעי קדושה בשביעית, שכן אין מעשר שני בשביעית! ואי אפשר לומר כן, שהרי לא אמרו בית שמי אלא שאין לו חומש וביעור בשביעית, הרי שמודים הם שיש לו קדושה.
<br>ומתרצים את הקושיה: <b>(וקידשתו) [</b>(<b>ו</b>)<b>קדושתו]</b> (תוקן על פי כתב יד רומי וקטע גניזה והמקבילה) <b>מאיליו למדו</b> – מנטע רבעי עצמו למדו שיש לו קדושה, ולא למדו ממעשר שני<b>:</b> נאמר במצוות נטע רבעי: <b>"</b>וּבַשָּׁנָה הָרְבִיעִת יִהְיֶה כָּל פִּרְיוֹ <b>קֹדֶשׁ הִלּוּלִים</b> לַה'<b>"</b> (ויקרא יט,כד) – בשנת הרביעית לנטיעת האילן יהיו כל פירותיו קדושים כדי להלל את ה' ולהודות לו על היבול הראשון, <b>- הרי הוא כקודש שקורין עליו את ההלל</b> – יש ללמוד מהכתוב הזה, שנטע רבעי יש לו קדושה כמו ביכורים שקוראים עליהם את ההלל בשעת הבאתם, ולכן נטע רבעי יש לו קדושה אף בשביעית, שכן יש ביכורים בשביעית (במשנה ביכורים ג,ג-ד שנינו שהחליל היה מכה לפני מביאי הביכורים בדרך לירושלים ובתוך ירושלים, ושם ב,ד ו-ג,ד שנינו שהביכורים טעונים שיר, שכשהגיעו מביאי הביכורים לעזרה דיברו הלוויים בשיר. ובירושלמי סוכה ה,א למדו מהכתוב "הַשִּׁיר יִהְיֶה לָכֶם כְּלֵיל הִתְקַדֶּשׁ חָג, וְשִׂמְחַת לֵבָב כַּהוֹלֵךְ בֶּחָלִיל לָבוֹא בְהַר ה' אֶל צוּר יִשְׂרָאֵל" (ישעיהו ל,כט), שההלל תלוי בחליל, וקריאת ההלל לוותה בנגינת החליל. וזהו שאמרו כאן שהביכורים קוראים עליהם את ההלל. - בעניין חובת ביכורים בשביעית ראה רש"י שמות כג,יט)<b>.</b>
<br>ומקשים: <b>ויהא מותר לאונן</b> (מי שמת לו אחד מקרוביו שהוא חייב להתאבל עליו הוא אונן ביום המיתה)<b>!</b> – כיוון שלמדו נטע רבעי ממעשר שני אף להקל, יהא נטע רבעי מותר באכילה לאונן בשביעית, שכן אין מעשר שני בשביעית! (אבל בשאר שני שבוע נטע רבעי אסור באכילה לאונן, כמו מעשר שני)
<br>ומתרצים את הקושיה בהצעת ברייתא: <b>תני:</b> – שונה [התנא]: <b>מגיד</b> (הכתוב מלמדנו) <b>שהוא אסור לאונן</b> – למדים מהמילה "קודש" שנאמרה במצוות נטע רבעי, שהוא אסור לאונן אף בשביעית, כמו ביכורים, שכן יש ביכורים בשביעית וביכורים אסורים לאונן (משנה ביכורים ב,ב)<b>.</b>
<br>ומקשים: <b>ויהא חייב בביעור!</b> – כיוון שנטע רבעי הוא כביכורים, יהא נטע רבעי חייב בביעור אף בשביעית, שכן יש ביכורים בשביעית וביכורים חייבים בביעור (משנה ביכורים ב,ב)!
<br>ומתרצים את הקושיה: <b>בגין דרבי</b> (בקטע גניזה ובמקבילה: 'רבי') <b>שמעון</b> (בן יוחאי, תנא בדור הרביעי) – בשביל [דעתו] של רבי שמעון<b>, דרבי שמעון פוטר מן הביעור</b> – לדעתו ביכורים פטורים מן הביעור (משנה ביכורים ב,ב), ובית שמי סוברים בזה כרבי שמעון, ולא למדו חובת ביעור בנטע רבעי אלא ממעשר שני, ולכן כרם רבעי בשביעית אין לו ביעור<b>.</b>
<br>ומקשים: <b>וי</b>י<b>פדה במחובר לקרקע!</b> – כיוון שלמדו נטע רבעי ממעשר שני אף להקל, יהא נטע רבעי נפדה בשביעית אף בעודו מחובר לקרקע, שכן אין מעשר שני בשביעית! (אבל בשאר שני שבוע נטע רבעי אינו נפדה במחובר לקרקע, כמו מעשר שני. - בתוספתא מעשר שני ה,יט שנו: "הכול (בית שמי ובית הלל) מודים שאין פודים (כרם רבעי) במחובר לקרקע". - אין מתרצים קושיה זו)
ומציעים ברייתא נוספת: <b>תני:</b> – שונה [התנא]: <b>רבן שמעון בן גמליאל</b> (השני, נשיא ותנא בדור הרביעי) (צריך להוסיף: '<b>אומר</b>', כמו בכתב יד רומי ובנוסח רש"ס ובמקבילה)<b>: אחד שביעית ואחד שאר שני שבוע</b> – גם בכרם שהגיע לשנתו הרביעית בשנה השביעית של מחזור השמיטה, וגם בכרם שהגיע לשנתו הרביעית בשאר השנים של מחזור השמיטה, <b>- בית שמי אומרים: אין לו חומש ואין לו ביעור.</b>
<br>ומציעים מקור לדברי רבן שמעון בן גמליאל: <b>על דעתיה דהדין תנייה</b> – על דעתו של התנא הזה (לדעת רבן שמעון בן גמליאל בשיטת בית שמי)<b>, לא למדו נטע רבעי ממעשר שיני כל עיקר</b> (כלל, לגמרי) – ואין לנו סמך מן הכתוב שהוא טעון חומש וביעור, ולכן הם סוברים, שכרם רבעי אין לו חומש וביעור בכל השנים (אבל בית הלל למדו נטע רבעי ממעשר שני, ולכן הם סוברים, שכרם רבעי יש לו חומש וביעור)<b>.</b>
<br>ומציעים קושיה כדי לפרוך את הדעה שהובאה לפני כן: <b>מעתה</b> – אם כן (אם הדברים שלפני כן נכונים, שלא למדו נטע רבעי ממעשר שני כלל, מתעורר קושי כמוצע בהמשך)<b>, אל יהי</b> (בכתב יד רומי ובמקבילה: 'יהא') <b>לו קדושה!</b> – כיוון שלא למדו נטע רבעי ממעשר שני, לא יהא לנטע רבעי קדושה כלל! ואי אפשר לומר כן, שהרי לא אמרו בית שמי אלא שאין לו חומש וביעור, הרי שמודים הם שיש לו קדושה.
<br>ומתרצים את הקושיה: <b>וקדשתו</b> (צריך לומר כמו בכתב יד רומי ובקטע גניזה ובמקבילה: '<b>(ו)קדושתו</b>') <b>מאיליו למדו</b> – מנטע רבעי עצמו למדו שיש לו קדושה<b>: "קֹדֶשׁ הִלּוּלִים"</b> (ויקרא יט,כד) <b>- הרי הוא כקודש שקורין עליו את ההלל</b> – יש ללמוד מהכתוב הזה, שנטע רבעי יש לו קדושה כמו ביכורים שקוראים עליהם את ההלל בשעת הבאתם<b>.</b>
<br>ומקשים: <b>ויהא מותר לאונן!</b> – כיוון שלא למדו נטע רבעי ממעשר שני, יהא נטע רבעי מותר באכילה לאונן!
<br>ומתרצים את הקושיה בהצעת ברייתא: <b>תני:</b> – שונה [התנא]: <b>מגיד שהוא אסור לאונן</b> – למדים מהמילה "קודש" שנאמרה במצוות נטע רבעי, שהוא אסור לאונן, כמו ביכורים, שכן ביכורים אסורים לאונן (משנה ביכורים ב,ב)<b>.</b>
<br>ומקשים: <b>ויהא חייב בביעור!</b> – כיוון שנטע רבעי הוא כביכורים, יהא נטע רבעי חייב בביעור, שכן ביכורים חייבים בביעור (משנה ביכורים ב,ב)!
<br>ומתרצים את הקושיה: <b>בגין דרבי שמעון</b> – בשביל [דעתו] של רבי שמעון, (צריך להוסיף כמו לעיל ובמקבילה: '<b>דרבי שמעון</b>') <b>פוטר בביעור</b> (צריך לומר: '<b>מן</b> <b>ה</b>ביעור') – לדעתו ביכורים פטורים מן הביעור (משנה ביכורים ב,ב), ובית שמי סוברים בזה כרבי שמעון, ולכן כרם רבעי אין לו ביעור<b>.</b>
<br>ומקשים: <b>וי</b>י<b>פדה במחובר לקרקע!</b> – כיוון שלא למדו נטע רבעי ממעשר שני, יהא נטע רבעי נפדה אף בעודו מחובר לקרקע! (בתוספתא מעשר שני ה,יט שנו: "הכול (בית שמי ובית הלל) מודים שאין פודים (כרם רבעי) במחובר לקרקע". - אין מתרצים קושיה זו)<br><br><small>ב<b>תוספתא מעשר שני</b> ה,יז שנו: כרם רבעי - בית שמיי אומרים: אין לו חומש ואין לו ביעור; ובית הלל אומרים: יש לו חומש ויש לו ביעור.<br>במי דברים אמורים? בשביעית; אבל בשאר שני שבוע - יש לו חומש ויש לו ביעור; דברי רבי.<br>רבן שמעון בן גמליאל אומר: אחד שביעית ואחד שאר שני שבוע - בית שמיי אומרים: אין לו חומש ואין לו ביעור; ובית הלל אומרים: יש לו חומש ויש לו ביעור.<br><br>ב<b>בבלי קידושין</b> נד,ב אמרו: תנן: כרם רבעי - בית שמאי אומרים: אין לו חומש ואין לו ביעור; ובית הלל אומרים: יש לו. בית שמאי אומרים: יש לו פרט ויש לו עוללות; ובית הלל אומרים: כולו לגת.<br>מאי טעמא דבית הלל? גמרי "קודש" ("קודש הילולים לה'" (ויקרא יט,כד)) "קודש" ("קודש לה'" (ויקרא כז,ל)) ממעשר (שני), מה מעשר יש לו חומש ויש לו ביעור, אף כרם רבעי יש לו חומש ויש לו ביעור. - ובית שמאי? לא גמרי "קודש" "קודש" ממעשר.<br><br>שיטת בית שמאי לפי הבבלי היא כרבן שמעון בן גמליאל, שלא למדו נטע רבעי ממעשר שני כל עיקר.</small>
<b>רבי זעירה</b> (רבי זירא, מגדולי אמוראי ארץ ישראל בדור השלישי) <b>בעי</b> (צריך לומר כמו בכתב יד רומי ובמקבילה: 'בע<b>א</b>') <b>קומי</b> – שאל לפני <b>רבי אבהו</b> (אמורא ארץ ישראלי בדור השלישי)<b>: מניין שהוא טעון [פדיון</b> (חילול הקדושה, הוצאה מקודש לחול)<b>?]</b> (הושלם על פי כתב יד רומי וקטע גניזה והמקבילה, וכן הוא בנוסח רש"ס. במסירה שלפנינו נשמטה המילה בהשמטה של סוף שורה) – מהיכן למדים שנטע רבעי אינו מותר באכילה חוץ לירושלים בלא פדיון? (לעיל למדו מהכתוב "קודש הילולים", שנטע רבעי יש לו קדושה כמו ביכורים, ברם ביכורים אין להם פדיון, ולכן השאלה מניין שנטע רבעי טעון פדיון?)
<br>(צריך להוסיף כמו במקבילה בכתב יד רומי: '<b>אמר ליה:</b>' – אמר לו (רבי אבהו לרבי זעירה):) <b>"קֹדֶשׁ הִלּוּלִים"</b> (ויקרא יט,כד) <b>- 'קודש חילולים'</b> – פירות נטע רבעי הם קודש שיש לחללו כדי לאכול אותם. מכאן למדים שנטע רבעי אינו מותר באכילה בלא פדיון<b>;</b> ומעירים: <b>לא מתמנעין רבנין [דרשין]</b> (הושלם על פי המקבילה, וכן הוא במשפט זהה בירושלמי שבת ז,ב) <b>בין הֵי לחֵית</b> – לא נמנעים החכמים לדרוש בין ה"א לחי"ת (להחליף בין ה"א ו-חי"ת בפירוש דרשני, בשל הדמיון במבטאן ובצורת כתיבתן של האותיות הללו, ולכן החכמים דורשים: "הילולים" - חילולים. - עיקר החילול למדנוהו ממקום אחר: "אשר נטע כרם ולא חיללו יילך וישוב לביתו" וגו' (דברים כ,ו), אלא שמשם לא למדנו מתי יהיה החילול, וכאן גילה הכתוב שהוא בשנה הרביעית (ראב"ד))<b>.</b>
<b>תני</b> (בכתב יד רומי ובקטע גניזה: 'תנה') – שונה <b>רבי אייבו בר נגרי</b> (אמורא ארץ ישראלי בדור השלישי והרביעי) <b>קומי</b> – לפני <b>רבי לָא</b> (רבי אלעאי, אמורא ארץ ישראלי בדור השלישי) <b>דרבי ישמעאל</b> (מגדולי התנאים בדור השלישי) – [ברייתא] של רבי ישמעאל<b>:</b> נאמר בעניין מעשר שני: <b>"וְאִם גָּאֹל יִגְאַל אִישׁ מִמַּעַשְׂרוֹ חֲמִשִׁיתוֹ יֹסֵף עָלָיו"</b> (ויקרא כז,לא) – אם ירצה אדם לפדות פירות מעשר שני שלו, חייב הוא להוסיף על מחיר הפדיון את החומש; ויש לדרוש מן המילה "ממעשרו": <b>- פרט לנטע רבעי</b> – יש להוציא מן הכלל את נטע רבעי<b>, שאין חייבין עליו חומש</b> – רק במעשר שני יש תוספת חומש על הקרן כשבעליו פודים אותו, אבל בנטע רבעי אין תוספת חומש (דרשה זו היא כשיטת בית שמי שכרם רבעי אין לו חומש)<b>.</b>
<br><b>וחזר ותנא קומוי:</b> – וחזר (רבי אייבו בר נגרי) ושנה לפניו (לפני רבי לא ברייתא נוספת): יש לדרוש מכפל הלשון "גאול יגאל": <b>שתי גאולות הן, אחת למעשר שיני ואחת לנטע רבעי</b> – גם במעשר שני וגם בנטע רבעי יש תוספת חומש על הקרן כשבעליו פודים אותם (דרשה זו היא כשיטת בית הלל שכרם רבעי יש לו חומש)<b>.</b>
ומציעים משנה ממקום אחר: <b>תמן תנינן:</b> – שם (משנה תרומות ג,ט) שנינו: <b>רבי יודה</b> (בר אלעאי, מגדולי התנאים בדור הרביעי) <b>אומר: אין לנכרי כרם רבעי</b> – פירות כרמו של הגוי בשנה הרביעית לנטיעתו אין להם קדושה, ומותרים הם בלא פדיון<b>. וחכמים אומרים: יש לו</b> – יש לגוי דין כרם רבעי<b>.</b>
<br>ומציעים פירוש למשנה: <b>אמר רבי לעזר</b> (אמורא בדור השני)<b>: כיני מתניתא:</b> – כך היא המשנה (דברי רבי יהודה במשנה): <b>אין לנכרי כרם רבעי כל עיקר</b> (גרסה זו קשה, שכן נוסח זה שווה לנוסח המשנה ומה בא רבי לעזר לומר, ועוד שלפי המשך הסוגיה רבי יהודה סובר שאין לגוי כרם רבעי בסוריא. רש"ס גרס 'אין כרם רבעי <b>בסוריא</b> כל עיקר', וכן הגרסה באחד מדפוסי הירושלמי, וכן גרסו רא"מ לונץ וב"חזון איש". הגר"א גרס 'אין <b>לנכרי</b> כרם רבעי <b>בסוריא</b>', וכן גרס ב"שערי תורת ארץ ישראל", וכן נראה לגרוס. ונראה שהמילים 'כל עיקר' הן אשגרה ממשפטי שלילה אחרים בסוגיה זו. ואולי יש לפרש את המילים 'כל עיקר' - בכל השנים) – לפי פירושו של רבי לעזר (לפי הגרסה 'אין <b>לנכרי</b> כרם רבעי <b>בסוריא</b>'), המשנה בתרומות מדברת בסוריא, ורק בסוריא אין לגוי כרם רבעי, אבל בארץ ישראל יש לגוי כרם רבעי (לפי הגרסה 'אין כרם רבעי <b>בסוריא</b> כל עיקר', לא רק גוי אין לו כרם רבעי בסוריא אלא אף ישראל אין לו כרם רבעי בסוריא לדעת רבי יהודה, אבל בארץ ישראל רק גוי אין לו כרם רבעי)<b>.</b><br>
<br><b>רבי ביבי</b> (אמורא ארץ ישראלי בדור השלישי) <b>אמר בעי</b> (לפנינו צירוף של המונחים 'אמר' ו'בעי'. רוב עדי הנוסח גורסים כאן רק 'אמר' (כך בקטע גניזה, בכתב יד רומי, בכתב יד רש"ס ובמקבילה במעשר שני), בלי 'בעי'. מונחים אלא מתחלפים במקומות אחרים בין עדי נוסח שונים של התלמוד, ואף נצטרפו במקומות אחרים בירושלמי. מונחים אלה אינם נרדפים לחלוטין, שכן ברגיל 'אמר' מציע קביעות, ו'בעי' שאלות או קושיות, אולם גם 'אמר' יכול להציע שאלות וקושיות (כמשמעותו כאן. כך עולה מן התגובה לדברים: 'חמי מה אמר'), ו'בעי' קביעות ("כפלי גרסה בירושלמי", "תרביץ" סו, עמודים 202-203). - אין לגרוס 'בעי' ("אוצר לשונות ירושלמיים", עמוד 244)) <b>קומי</b> – לפני <b>רבי זעירא</b> (רבי זירא, מגדולי אמוראי ארץ ישראל בדור השלישי) <b>בשם רבי לעזר:</b> יש להציע קשר בין דברי חכמים המבוסס על עיקרון משותף מפורש: <b>אתיא דרבי יודה כבית שמי על דעתיה דרבי</b> – באה (הולכת) [שיטתו] של רבי יהודה כבית שמאי לפי דעתו של רבי (בברייתא לעיל, שרבי אומר, שלא אמרו בית שמי שכרם רבעי אין לו חומש וביעור אלא בשביעית, אבל בשאר שני שבוע יש לו חומש וביעור)<b>. כמה דבית שמאי</b> (במסירה שלפנינו השמיט הסופר בשל הדומות מ-'שמי' לעיל עד 'שמאי' כאן, ומגיה השלים) <b>אמרין:</b> – כמו שבית שמאי אומרים: <b>לא למדו נטע רבעי אלא ממעשר שיני; כמה דתימר</b> (צריך לומר: 'דתמר')<b>:</b> – כמו שאתה אומר: <b>אין מעשר שני בשביעית, ודכוותיה</b> (= ודכוותה (לשון נקבה))<b>:</b> – ושכמותה: <b>אין נטע רבעי בשביעית</b> – ולכן בית שמי סוברים שכרם רבעי בשביעית אין לו חומש וביעור (כך אמרו לעיל לדעת רבי בשיטת בית שמי)<b>. כן רבי יהודה אומר</b> (צריך לומר כמו בקטע גניזה ובמקבילה: '<b>אמר</b>')<b>:</b> – כך רבי יהודה אומר: <b>לא למדו נטע רבעי אלא ממעשר שני; כמה דתימר</b> (צריך לומר: 'דתמר')<b>:</b> – כמו שאתה אומר: <b>אין מעשר שני בסוריא</b> – בשדה של גוי ("תוספתא כפשוטה", זרעים א, עמוד 318)<b>, ודכוותיה:</b> – ושכמותה: <b>אין נטע רבעי</b> (במסירה שלפנינו השמיט הסופר בשל שוויון סופות מ-'ודכוותיה אין נטע רבעי' לעיל עד 'ודכוותיה אין נטע רבעי' כאן, ומגיה השלים על פי כתב יד רומי) <b>בסוריא</b> – במטע של גוי, ולכן רבי יהודה סובר שאין לגוי כרם רבעי בסוריא<b>.</b>
<br><b>אמר ליה:</b> – אמר לו (רבי זעירא לרבי ביבי): <b>חמי מה אמר</b> – רְאֵה מה [הוא] (התנא השונה) אומר!<b>. לא אמר</b> – התנא השונה בשיטת בית שמאי, <b>[אלא]</b> (הושלם על פי כתב יד רומי, וכן הוא בקטע גניזה) <b>אין לו חומש ואין לו ביעור</b> – בשביעית<b>,</b> ויש לדייק: <b>הא</b> – אבל <b>שאר כל הדברים - יש לו</b> – בשביעית, שלא למדו בית שמי נטע רבעי ממעשר שני אלא לעניין חומש וביעור. אבל רבי יהודה למד נטע רבעי ממעשר שני לכל הדברים, ולכן רבי יהודה סובר שאין לגוי כרם רבעי בסוריא. הרי שאין לומר שהולכת שיטתו של רבי יהודה כבית שמאי לפי דעתו של רבי<b>.</b><br>
<br>ומביאים ברייתא: <b>רבי יהודה אומר: אין לנכרי כרם רבעי בסוריא</b> – בברייתא זו מפורש שרבי יהודה מדבר בסוריא, כמו שפירש רבי לעזר את דברי רבי יהודה במשנה<b>.</b><br><br><small>ב<b>תוספתא תרומות</b> ב,יג שנו: רבי יודן אומר: אין לנוכרי כרם רבעי בסוריא.<br><br>רבי אלעזר מפרש דברי רבי יהודה בסוריא, והנוסח הנכון בדברי רבי אלעזר הוא: אין לנכרי כרם רבעי בסוריא. הוא מפרש את משנתנו בסוריא על פי התוספתא (תרומות ב,יג), ומטעם המפורש בירושלמי ("מבוא לנוסח המשנה", עמוד 303).<br><br>המשפט (במשנה תרומות ג,ט) "אין לנכרי כרם רבעי" לא נוצר בהקשר של משנתנו אלא בהקשר של התוספתא (תרומות ב,יג) המסכמת את ההלכות החלות על סוריה, או ליתר דיוק במשנה קדומה כלשהי שהתוספתא ליקטה ממנה את מרכיביה. המשפט הועתק למשנתנו, אף שאינו מתאים לה. בהקשר של משנתנו משמע ממנו שאין לגוי כרם רבעי כלל, ובמקורו נועד לומר שאין לו כרם רבעי רק בסוריה ("משנת ארץ ישראל", מסכת תרומות, עמוד 144).</small>
<b>שמואל בר אבא</b> (אמורא ארץ ישראלי בדור השלישי) <b>בעי</b> – שואל (מקשה)<b>: הא</b> – הנה, <b>בית שמי אומרים</b> (בקטע גניזה: 'אמ'' = אמרין)<b>: לא למדו נטע רבעי אלא ממעשר שני; כמה דתימר</b> (צריך לומר: 'דתמר')<b>:</b> – כמו שאתה אומר: <b>אין מעשר שני בשביעית, ודכוותה:</b> – ושכמותה: <b>אין נטע רבעי בשביעית</b> – ולכן בית שמי סוברים שכרם רבעי בשביעית אין לו חומש וביעור (כך אמרו לעיל לדעת רבי בשיטת בית שמי)<b>.</b> ויש להציע את סוף ההשוואה כדי להקשות: <b>ודכוותה:</b> – ושכמותה: <b>שלישית ושישית הואיל ואין בהן מעשר שיני לא יהא בהן נטע רבעי!</b> – כמו שכרם שהגיע לשנתו הרביעית בשנה השביעית של מחזור השמיטה אין לו חומש וביעור, כיוון שבשנה הזו אין מפרישים מעשר שני, כך גם כרם שהגיע לשנתו הרביעית בשנה השלישית או בשנה השישית של מחזור השמיטה לא יהיה לו חומש וביעור, כיוון שבשנים האלו אין מפרישים מעשר שני! ומדוע לדעת רבי לא אמרו בית שמי שכרם רבעי אין לו חומש וביעור אלא בשביעית?
<br><b>אמר רבי יוסי</b> (מגדולי אמוראי ארץ ישראל בדור הרביעי) – בתשובה לשאלתו של שמואל בר אבא<b>: שלישית ושישית אף על פי שאין</b> (כך בקטע גניזה ובמקבילה. ובמסירה שלפנינו ובכתב יד רומי: 'הואיל ואין', באשגרה מלעיל, ומגיה הגיה 'אף על פי שאין') <b>בהן מעשר שיני יש בהן מעשרות</b> (כך גם בכתב יד רומי ובקטע גניזה ובמקבילה, ובמסירה שלפנינו הגיה מגיה 'מעשר עני' במקום 'מעשרות') – יש מעשר עני שנוהג בהן במקום מעשר שני<b>, שביעית אין בה מעשר כל עיקר</b> – לפי שהשביעית פטורה ממעשרות, ולכן אין להשוות כרם רבעי בשנה השלישית או השישית לכרם רבעי בשנה השביעית<b>.</b>
<b>חיפה</b> (עיפה, אמורא בבלי בדור הרביעי, בנו של האמורא רחבה מפומבדיתא) <b>שאל</b> – שאל (הקשה)<b>: (את) [הא]</b> ('את' הוא שיבוש וצריך לומר במקומה 'הא', כגרסה בקטע גניזה ובכתב יד רומי ובמקבילה, וכן הוא בנוסח רש"ס) – הנה, <b>רבי יודה אמר</b> – אומר<b>: לא למדו נטע רבעי אלא ממעשר שיני; כמה דתימר</b> (צריך לומר: 'דתמר')<b>:</b> – כמו שאתה אומר: <b>אין מעשר שיני בסוריא, ודכוותה:</b> – ושכמותה: <b>אין נטע רבעי בסוריא</b> – ולכן רבי יהודה סובר שאין לגוי כרם רבעי בסוריא<b>.</b> ויש להציע את סוף ההשוואה כדי להקשות: <b>ודכוותיה:</b> – ושכמותה: <b>לא למדו תרומת תורה</b> (צריך לומר כמו במקבילה: 'תו<b>ד</b>ה', וכן הוא בנוסח רש"ס) <b>אלא מתרומת מעשר</b> – למדו את שיעור ההפרשה לכוהן מלחמי קורבן תודה משיעור ההפרשה לכוהן ממעשר ראשון, שכשם ששיעור תרומת מעשר הוא אחד מעשרה, כך גם שיעור תרומת תודה הוא אחד מעשרה מכל מין של ארבעת מיני לחמי תודה (דיני קורבן תודה נאמרו בויקרא ז,יא-טו, ושם נאמר שמביאים עם הקורבן ארבעה מיני לחם ומפרישים אחד מכל מין, אבל לא נתפרש שם כמה לחמים מביאים מכל מין, ולכן נזקקו ללמוד את שיעור ההפרשה בתודה משיעור ההפרשה במעשר. ראה בבלי מנחות עז,ב)<b>; כמה דתימר</b> (צריך לומר: 'דתמר')<b>:</b> – כמו שאתה אומר: <b>אין תרומת מעשר במדבר</b> – לא היתה חובת הפרשת תרומת מעשר כשהיו בני ישראל במדבר, לפי שלא נתחייבו בהפרשת תרומות ומעשרות אלא לאחר שכבשו וחילקו את ארץ ישראל<b>, ודכוותיה:</b> – ושכמותה: <b>לא תהא תרומת תורה</b> (צריך לומר כמו בקטע גניזה: 'תו<b>ד</b>ה', וכן הוא בנוסח רש"ס) <b>במדבר!</b> – לא היתה צריכה להיות חובת הפרשת תרומת תודה כשהיו בני ישראל במדבר, כיוון שלמדו תרומת תודה מתרומת מעשר! ואי אפשר לומר כן, שהרי בני ישראל הקריבו במדבר את כל הקורבנות (בדבר זה נחלקו תנאים, והשאלה כאן היא למי שסובר שבני ישראל הקריבו במדבר את כל הקורבנות).
<br><b>אמר רבי יוסי</b> (מגדולי אמוראי ארץ ישראל בדור הרביעי) – בתשובה לשאלתו של חיפה<b>: לא למדו ממנה אלא לשיעורין</b> – למדו תרומת תודה מתרומת מעשר רק לעניין שיעור ההפרשה, אבל לא למדו מתרומת מעשר לעניינים אחרים (טעם החילוק בין תרומת מעשר לנטע רבעי הוא, שעיקר דיניה של תרומת תודה נאמרו בתורה, ולא נזקקו ללמוד תרומת תודה מתרומת מעשר אלא לעניין שיעור ההפרשה שלא נאמר בתורה, אבל רוב דיניו של נטע רבעי לא נאמרו בתורה, ונזקקו ללמוד דיני נטע רבעי ממעשר שני, ובהם דין נטע רבעי בסוריא (רש"ס, רא"פ))<b>.</b>
ומציעים ברייתא: <b>תני:</b> – שונה [התנא]: <b>רבי יוסי בירבי יודה רבי</b> (צריך לומר: '<b>ו</b>רבי', כמו בקטע גניזה ובנוסח רש"ס) <b>לעזר בירבי שמעון</b> (תנאים בדור החמישי) <b>אומר</b>ים<b>: לא נתחייבו ישראל בנטע רבעי אלא לאחר ארבע עשרה שנה</b> – מכניסתם לארץ ישראל בימי יהושע<b>, שבע שכיבשו ושבע שחילקו</b> – בשבע השנים הראשונות כבשו את הארץ ובשבע השנים השניות חילקו אותה לשבטים, וכל עץ שנטעו ישראל בארץ לאחר ארבע עשרה שנים אלו היה לו דין נטע רבעי בשנה הרביעית לנטיעתו<b>.</b><br>
<br><b>אמר רב חסדא</b> (מגדולי אמוראי בבל בדור השני והשלישי)<b>:</b> יש להציע קשר בין דברי תנאים המבוסס על עיקרון משותף מפורש: <b>אתיא דרבי יוסי בירבי יודה בשיטת דרבי</b> (צריך לומר: '<b>רבי</b>', כמו בקטע גניזה ובמקבילה ובנוסח רש"ס) <b>יודה אבוי</b> – באה (הולכת) [שיטתו] של רבי יוסי בירבי יהודה בשיטת רבי יהודה אביו<b>. כמה דרבי יודה אמר:</b> – כמו שרבי יהודה אומר: <b>לא למדו נטע רבעי אלא ממעשר שיני; [כמה דתמר:</b> – כמו שאתה אומר: <b>אין מעשר שיני בסורייה, ודכותה:</b> – ושכמותה: <b>אין נטע רבעי בסורייה</b> – ולכן רבי יהודה סובר שאין לגוי כרם רבעי בסוריא<b>. כן רבי יוסה בריה אמר:</b> – כך רבי יוסי בנו (של רבי יהודה) אומר: <b>לא למדו נטע רבעי אלא ממעשר שיני;]</b> (במסירה שלפנינו נשמט מ-'לא למדו נטע רבעי אלא ממעשר שיני' לעיל עד 'לא למדו נטע רבעי אלא ממעשר שיני' כאן, והושלם על פי קטע גניזה, וכן הוא במקבילה ובנוסח רש"ס) <b>כמה דתימר</b> (צריך לומר: 'דתמר')<b>:</b> – כמו שאתה אומר: <b>אין מעשר שיני אלא לאחר ארבע עשרה שנה, ודכותה:</b> – ושכמותה: <b>אין נטע רבעי אלא לאחר ארבע עשרה שנה</b> – ולכן רבי יוסי בירבי יהודה סובר שלא נתחייבו ישראל בנטע רבעי אלא לאחר ארבע עשרה שנה<b>.</b>
<br><b>אמר רבי יוסי</b> (מגדולי אמוראי ארץ ישראל בדור הרביעי)<b>: והיא</b> (צריך לומר: 'וה<b>ו</b>א', כמו בכתב יד רומי ובקטע גניזה) <b>בשיטת בני</b> (צריך לומר: 'בנ<b>ו</b>') – רבי יהודה הוא שהולך בשיטת רבי יוסי בנו, ולא כמו שאמר רב חסדא שרבי יוסי הולך בשיטת רבי יהודה אביו<b>. סוריא למֵדָה מארבע עשרה שנה, אין ארבע עשרה שנה למֵדָה מסוריא</b> – מכיוון שכיבוש וחלוקת הארץ קדמו הרבה שנים לכיבוש סוריא, הרי שיש ללמוד את המאוחר מן המוקדם, וכמו ששיטת רבי יוסי בירבי יהודה היא שלמדו נטע רבעי ממעשר שני לעניין נטע רבעי בארץ, כך שיטת רבי יהודה היא שלמדו נטע רבעי ממעשר שני לעניין נטע רבעי בסוריא<b>.</b><br><br><small>ב<b>תוספתא מנחות</b> ו,כ שנו: רבי יוסי ברבי יהודה ורבי אלעזר ברבי שמעון אומרים: לא נתחייבו בנטע רבעי אלא לאחר ארבע עשרה שנה. כשכיבשו ושחילקו נתחייבו במעשרות. התחילו מונים שנה ראשונה ושנייה ושלישית ואחר כך נתחייבו בנטע רבעי.</small>
<b>כתוב</b> – במצוות נטע רבעי<b>: "וּבַשָּׁנָה הַחֲמִישִׁת תֹּאכְלוּ אֶת פִּרְיוֹ</b>, לְהוֹסִיף לָכֶם תְּבוּאָתוֹ<b>"</b> (ויקרא יט,כה) – בשנה החמישית לנטיעת האילן רשאים אתם לאכול את פירותיו בכל מקום, וכל זה אני מצווה לכם כדי שירבו פירותיו של העץ, <b>- רבי יוסי הגלילי</b> (תנא בדור השלישי) <b>אומר:</b> יש לדרוש מן המילים "להוסיף לכם תבואתו": <b>הרי את</b> (אתה) <b>כמוסיף פירות חמישית על פירות רביעית</b> – פירות השנה החמישית לנטיעתו של האילן נוספים על פירות השנה הרביעית, שדינם של פירות שתי השנים האלו שווה<b>. מה פירות חמישית לבעלים</b> – כשם שפירות השנה החמישית הם של בעליהם ונאכלים על ידם<b>, אף פירות רביעית לבעלים</b> – כך גם פירות השנה הרביעית הם של בעליהם ונאכלים על ידם ואינם לכוהנים (ראה ספרי במדבר פסקה ו, שלמדים מכתובים שנטע רבעי לבעלים ולא לכוהנים)<b>.</b><br><br><small>ב<b>ספרא</b> "קדושים" פרשה ג נאמר: ובשנה החמישית תאכלו את פריו להוסיף לכם תבואתו, רבי יוסי הגלילי אומר הרי אתה כמוסיף פירות חמישית על פירות רביעית, מה פירות חמישית לבעלים אף פירות רביעית לבעלים.<br><br>ב<b>ספרי במדבר</b> פסקה ו נאמר: "ואיש את קודשיו לו יהיו" - למה נאמר? לפי שהוא אומר: "ובשנה הרביעית יהיה כל פריו קודש הילולים לה'" (ויקרא יט,כד) - קודש לבעלים או קודש לכוהנים? תלמוד לומר: "ואיש את קודשיו לו יהיו" - בנטע רבעי הכתוב מדבר, שיהא לבעלים; דברי רבי מאיר.<br>רבי ישמעאל אומר: קודש לבעלים. אתה אומר קודש לבעלים, או קודש לכוהנים? הרי אתה דן. מעשר שני קרוי קודש ונטע רבעי קרוי קודש. אם למדתי למעשר שני שאינו אלא של בעלים, אף נטע רבעי לא יהא אלא של בעלים...<br>רבי יהושע אומר: קודש לבעלים. אתה אומר קודש לבעלים, או קודש לכוהנים? תלמוד לומר: "ובשנה החמישית תאכלו את פריו להוסיף לכם תבואתו" (ויקרא יט,כה) - למי מוסיפים? למי שכבר נתנו לו.</small><br>
<br><b>רבי זעירא</b> (רבי זירא, מגדולי אמוראי ארץ ישראל בדור השלישי) אמר בשם <b>רבי יסא</b> (רבי אסי, אמורא ארץ ישראלי בדור השלישי) שאמר <b>בשם רבי יוחנן</b> (גדול אמוראי ארץ ישראל בדור השני)<b>:</b> יש להציע קשר בין דברי תנאים המבוסס על עיקרון משותף מפורש: <b>אתיא דרבי יוסי הגלילי כרבי יהודה</b> – באה (הולכת) [שיטתו] של רבי יוסי הגלילי כרבי יהודה<b>. כמה דרבי יודה</b> – כמו שרבי יהודה <b>עושה אותו כנכסיו</b> – דן נטע רבעי כנכסיו של בעליו, שכן רבי יהודה לומד נטע רבעי ממעשר שני לכל הדברים, כאמור לעיל, ולשיטת רבי יהודה מעשר שני הוא ממון הדיוט (ממון בעלים. - במשנה קידושין ב,ח, רבי מאיר סבור שמעשר שני הוא ממון גבוה, ורבי יהודה סבור שמעשר שני הוא ממון הדיוט)<b>, כן</b> – כך <b>רבי יוסי הגלילי עושה אותו כנכסיו</b> – דן נטע רבעי כנכסיו של בעליו, כאמור לעיל<b>.</b>
<b>רבי ירמיה</b> (מגדולי אמוראי ארץ ישראל בדור השלישי והרביעי) <b>בעי</b> (צריך לומר כמו במקבילה: 'בע<b>א</b>', וכן הוא בנוסח רש"ס) <b>קומי</b> – שאל לפני <b>רבי זעירא: כדברי מי שהוא עושה אותו כנכסיו</b> – לפי שיטת החכמים שדנים נטע רבעי כנכסיו של בעליו<b>, מהו שיהא חייב במעשרות?</b> – מה דינו של נטע רבעי לעניין חובת מעשרות? האם פירות נטע רבעי חייבים במעשרות כמו שאר כל הפירות שהם של בעליהם, או שמא אינם חייבים במעשרות?
<br><b>אמר ליה:</b> – אמר לו (רבי זעירא לרבי ירמיה): <b>כיי דאמר</b> – כמו [המימרה] ההיא שאומר <b>רבי יהושע בן לוי</b> (אמורא ארץ ישראלי בדור הראשון) – המימרה של רבי יהושע בן לוי פושטת את השאלה<b>, דאמר רבי אבין</b> (צריך לומר: '<b>רב</b> אבין' - רבין, אמורא בדור השלישי והרביעי) <b>בשם רבי יהושע בן לוי: לא סוף דבר הלכה זו</b> – לא הלכה זו בלבד צא וראה היאך הציבור נוהג ונהוג כמו שהציבור נוהג (הכוונה למעשה הלכתי שבא לפני רבי יהושע בן לוי בירושלמי יבמות ז,ג, ושם הוא מקורה של מימרה זו)<b>, אלא כל הלכה שהיא רופפת</b> (רפה, חלושה. בכתב יד רומי: 'רופסת' - חלושה) <b>בבית דין</b> – שאין בית דין יודעים איך לפסוק את ההלכה למעשה, <b>ואין את</b> (אתה) <b>יודע מה טיבה</b> (נראה שאין לגרוס מילים אלו)<b>, צא וראה מה</b> (בכתב יד רומי ובמקבילה: 'היאך') <b>הציבור נוהג</b> – יש לבחון כיצד הציבור עושה בפועל, <b>ונהוג</b> – יש על הדיין לפסוק כמו שהציבור נוהג, שמנהגו של הציבור מגלה על ההלכה למעשה, ומכיוון שנתגלתה ההלכה למעשה, שוב אין היא רופפת עוד (עד כאן המימרה של רבי יהושע בן לוי)<b>. ואנן חמיי ציבורא דלא מפרשין</b> – ואנחנו רואים את הציבור שלא מפרישים (מעשרות מנטע רבעי, וכיוון שאין אנו יודעים איך לנהוג בעניין חובת מעשרות בנטע רבעי, יש לפסוק כמו שהציבור נוהג)<b>.</b><br><br><small>המשפט "כל הלכה שהיא רופפת..." מובא על ידי ראשונים רבים. הנוסח אצל רובם הוא "רופפת בידך". רק ב"אור זרוע", ב"מחזור ויטרי", ב"ספר הנייר" וב"ספר המנהיג" הנוסח הוא "רופפת בבית דין" כמו שהוא לפנינו בירושלמי כאן ובמקבילה במעשר שני וביבמות ז,ג. יש ראשונים שלא גרסו את המילים "ואין את יודע מה טיבה", וראשונים שכן גרסו מילים אלו הם בעיקר אלה שגרסו "רופפת בידך". אפשר שהנוסח "רופפת בידך" וכן המילים "ואין את יודע מה טיבה" הם אשגרה בטעות מהמשפט הדומה בירושלמי פאה ב,ו וחגיגה א,ח: "אם באת הלכה תחת ידיך ואין את יודע מה טיבה (מה מקורה וטעמה של הלכה זו), אל תפליגנה לדבר אחר". אם כן, יש לגרוס כאן: "<b>כל הלכה שהיא רופפת בבית דין, צא וראה מה הציבור נוהג ונהוג</b>". החילוף "בבית דין" - "בידך" נוצר כך: בבית דין &gt; בבי'"ד &gt; בידך.</small><br>
<br><b>אמר רבי מנא</b> (השני, מגדולי אמוראי ארץ ישראל בדור החמישי)<b>: אִילּוּ נאמר כבית שמי</b> – אילו במחלוקת בית שמי ובית הלל בעניין כרם רבעי היתה נאמרה הלכה כדברי בית שמי, היה ניתן לפשוט ממנהג הציבור שנטע רבעי פטור ממעשרות, כמו שפשט רבי זעירא את השאלה בדבר זה<b>. ויש ציבור כבית שמי?!</b> (בתמיהה) – כלום יש ציבור שנוהג כבית שמי ולא כבית הלל?! ואם כן, כיצד ניתן לפשוט את השאלה ממנהג הציבור? (בית שמי אומרים שדין פרט ועוללות נוהג בכרם רבעי כמו בשאר כל כרם, שנטע רבעי ממון בעלים הוא, ובית הלל אומרים שדין פרט ועוללות אינו נוהג בכרם רבעי, שממון גבוה הוא ולא ממון בעלים, ולכן אין לעניים חלק בו. הציבור שלא מפרישים מעשרות מנטע רבעי נוהגים כבית הלל, שהלכה כדברי בית הלל, ולכן אין לפשוט ממנהג הציבור את השאלה בעניין חובת מעשרות בנטע רבעי שנשאלה לדעת בית שמי. - רבי מנא דוחה את דברי רבי זעירא).
<br><b>אמר רבי אבין</b> (מגדולי אמוראי ארץ ישראל בדור החמישי)<b>: כלום למדו נטע רבעי אלא ממעשר שיני?!</b> – וכי למדו בית שמי נטע רבעי מדבר אחר ולא ממעשר שני?! הרי בית שמי למדו נטע רבעי ממעשר שני, כאמור לעיל! <b>כמה דתימר</b> (צריך לומר: 'דתמר')<b>:</b> – כמו שאתה אומר: <b>אין מעשר שיני חייב במעשרות</b> – אם הקדים והפריש מעשר שני בשיבולים ולא פדאו עד לאחר מירוח, שהוא פטור ממעשרות אחרים<b>, ודכוותה:</b> – ושכמותה: <b>אין נטע רבעי חייב במעשרות</b> – ולכן בית שמי סוברים שנטע רבעי פטור ממעשרות. - רבי אבין פושט את השאלה בעניין חובת מעשרות בנטע רבעי שנשאלה לדעת בית שמי<b>.</b>
<b>רבי בא</b> (רבי אבא, אמורא בדור השלישי) אמר בשם <b>רבי חייא</b> (בר אבא, אמורא ארץ ישראלי בדור השלישי) שאמר <b>בשם רבי יוחנן</b> (גדול אמוראי ארץ ישראל בדור השני)<b>: עיסת מעשר שיני בירושלם</b> (מילה זו מיותרת, ואינה בנוסח רש"ס, וכן מוכח מדברי רבי יונה להלן) – שלא פדאה עד לאחר הגלגול (החיוב בחלה חל בשעת הגלגול של העיסה), <b>- כרבי מאיר</b> – לפי רבי מאיר, שסבור שמעשר שני הוא ממון גבוה, <b>פטורה מן החלה</b> (החלק המופרש מן העיסה וניתן לכוהן)<b>, כרבי יודה</b> – לפי רבי יהודה, שסבור שמעשר שני הוא ממון הדיוט, <b>חייבת בחלה.</b>
<br>ומציעים דיוק: <b>אמר רבי יונה</b> (מגדולי אמוראי ארץ ישראל בדור הרביעי)<b>: לא אמרו אלא בירושלם</b> – המחלוקת הנידונה חלה רק במקרה של עיסת מעשר שני בירושלים, שהואיל ויש למעשר שני בירושלים היתר אכילה בלא פדיון, הוא נחשב ממון הדיוט לפי רבי יהודה<b>, אבל</b> (בכתב יד רומי ובמקבילה: 'הא') <b>בגבולין</b> (מחוץ לירושלים) <b>- לא</b> – במקרה של עיסת מעשר שני בגבולים אין המחלוקת הנידונה, אלא לדברי הכול פטורה מן החלה, שהואיל ואין למעשר שני בגבולים היתר אכילה אלא לאחר פדיון, הוא נחשב ממון גבוה אף לפי רבי יהודה<b>.</b>
<b>רבי בא בר כהן</b> (אמורא ארץ ישראלי בדור החמישי) <b>בעא קומי</b> – שאל לפני <b>רבי יוסי</b> (מגדולי אמוראי ארץ ישראל בדור הרביעי)<b>: כדברי מי שהוא מחייב בפֶרֶט, מהו שתהא חייבת בחלה?</b> (נראה שצריך לגרוס כמו שהגיה הגר"א במקבילה במעשר שני: '<b>כדברי מי שהוא מחייב בחלה, מהו שיהא חייב בפרט?</b>') – לפי שיטת רבי יהודה שעיסת מעשר שני בירושלים חייבת חלה, מה דינו של מעשר שני לעניין חובת פרט? האם מעשר שני חייב בפרט (אם הקדים והפריש מעשר שני במחובר, וכשבצרו נשרו ממנו גרגרים), כשם שעיסת מעשר שני בירושלים חייבת בחלה, או שמא מעשר שני פטור מן הפרט?
<br><b>אמר ליה:</b> – אמר לו (רבי יוסי לרבי בא בר כהן): <b>ולא רבי יודה היא?!</b> (בתמיהה) – וכי דעה זו שעיסת מעשר שני בירושלים חייבת בחלה אינה של רבי יהודה?! הרי דעה זו היא של רבי יהודה! ויש להציע הנחת יסוד הנחוצה לביסוס פשיטת השאלה: <b>וסברינן</b> (צריך לומר כמו במקבילה: '<b>וסברנן</b>') <b>מימר:</b> – וסברנו לומר: <b>כל הדא הילכתא רבי יודה כבית שמי</b> – [ב]כל ההלכה (המשנה) הזאת רבי יהודה כבית שמאי (בכל הסוגיה הזאת הולכת שיטתו של רבי יהודה כבית שמאי, שלמדו נטע רבעי ממעשר שני, כאמור לעיל, ולכן כשם שלבית שמי כרם רבעי חייב בפרט, כמו ששנינו במשנתנו, כך גם לרבי יהודה מעשר שני חייב בפרט)<b>.</b><br><br><small>עד כאן המקבילה בירושלמי מעשר שני.<br><br>ב<b>תוספתא חלה</b> א,ה שנו: עיסת מעשר שני בירושלם - חייבת בחלה.<br><br>ב<b>ספרי במדבר</b> פסקה קי נאמר: "מראשית עריסותיכם" - שומע אני אף עיסת תרומה ועיסת מעשר שני (שלש חוץ לירושלים) במשמע. תלמוד לומר: "חלה תרימו תרומה" - את שהמורם קודש והשאר חולין, ולא שזה וזה קודש. אבל אמרו: עיסת מעשר שני בירושלם - חייבת בחלה.<br><br>ב<b>בבלי פסחים</b> לז,ב ו<b>סוכה</b> לה,א אמרו: עיסה של מעשר שני, לדברי רבי מאיר - פטורה מן החלה, לדברי חכמים - חייבת בחלה.<br>וב<b>בבלי פסחים</b> לח,א ו<b>סוכה</b> לה,ב אמרו: עיסה של מעשר שני - פטורה מן החלה; דברי רבי מאיר. וחכמים אומרים: חייבת בחלה.<br>וב<b>בבלי סנהדרין</b> קיב,ב אמרו: עיסה של מעשר שני - פטורה מן החלה; דברי רבי מאיר. וחכמים מחייבים. - אמר רב חסדא: מחלוקת במעשר שני בירושלים, דרבי מאיר סבר: מעשר שני ממון גבוה הוא, ורבנן סברי: ממון הדיוט הוא, אבל בגבולים - דברי הכול פטורה.</small><br>• • •

Halakhah 6

<big><strong>משנה</strong></big><br><b>כרם שכולו עוללות</b> – שכל אשכולותיו של הכרם גדלו כעוללות, ואין להם לא כתף ולא נטף, <b>- רבי אליעזר</b> (בן הורקנוס, תנא בדור השני) <b>אומר: לבעל הבית</b> – כל הכרם של בעל הכרם הוא, ואין בו לעניים כלום<b>; ורבי עקיבה</b> (תנא בדור השלישי, מגדולי התנאים) <b>אומר: לעניים</b> – כל הכרם של העניים הוא, שהרי כולו עוללות<b>.</b>
<br><b>אמר רבי אליעזר:</b> נאמר בעניין עוללות: <b>"כִּי תִבְצֹר</b> כַּרְמְךָ, <b>לֹא תְעוֹלֵל</b> אַחֲרֶיךָ<b>"</b> (דברים כד,כא) – הבוצר כרמו חייב להניח את העוללות לעניים, <b>- אם אין בציר</b> – לבעל הכרם, שכל הכרם עוללות<b>, מניין עוללות</b> – לעניים<b>?</b> – אם אין לבעל הכרם מה לבצור, לא חלה עליו החובה לתת לעניים את העוללות. כך יש ללמוד מן הפסוק הזה הקושר את נתינת העוללות לפעולת הבצירה של בעל הכרם. ומכאן שכרם שכולו עוללות הרי הוא כולו לבעל הכרם.
<br><b>אמר לו רבי עקיבה:</b> נאמר בעניין עוללות: <b>"וְכַרְמְךָ לֹא תְעוֹלֵל"</b> (ויקרא יט,י) <b>- אפילו כולו עוללות</b> – הרי הוא של העניים, ולא של בעל הכרם. כך יש ללמוד מן הפסוק הזה התולה את נתינת העוללות בכרם<b>. אם כן, למה נאמר: "כִּי תִבְצֹר</b> כַּרְמְךָ, <b>לֹא תְעוֹלֵל</b> אַחֲרֶיךָ<b>"</b> (דברים כד,כא)<b>?</b> – מה כוונת הכתוב הזה לדעת רבי עקיבה? <b>אין לעניים בעוללות קודם לבציר</b> – אין העניים זכאים ליטול את העוללות קודם שיתחיל בעל הכרם לבצור את כרמו<b>.</b><br>• • •
<big><strong>תלמוד</strong></big><br><b>כרם שכולו עוללות</b><br>מציעים מסקנה העולה מתוך השוואה: <b>ודכוותה:</b> – ושכמותה: <b>אם אין בציר - אין פרט</b> – לפי דעת רבי אליעזר במשנה, כשם שאם אין בציר - אין עוללות, כך גם אם אין בציר - אין פרט, שאם הכרם כולו עוללות ואין לבעל הכרם מה לבצור, לא חלה עליו החובה לתת לעניים את הפרט שנשר מאליו, מפני שפרט ועוללות דינם שווה<b>, עד שיהא בציר בצד הבציר</b> – העניים זכאים ליטול את הפרט ואת העוללות רק במקרה שיש לבעל הכרם מה לבצור בצד העוללות שהעניים בוצרים לעצמם<b>.</b>
<br>ומסייגים: (צריך להוסיף: '<b>אבל</b>', כמו בכתב יד רומי) <b>אכלתן חיה</b> – במקרה שאכלה חיה את הענבים שבכרם שהיו של בעל הכרם, ולא נשארו אלא העוללות, <b>- לא</b> – אין אומרים שאין העניים זכאים ליטול את העוללות, כיוון שמתחילה היה לבעל הכרם מה לבצור<b>.</b>
ושואלים: <b>וכמה הוא בציר?</b> – כמה יבצור בעל הכרם ויהיו העניים זכאים ליטול את העוללות? (נראה שהשאלה היא הן לפי רבי אליעזר, שאם אין בציר - אין עוללות, והן לפי רבי עקיבה, שאין לעניים בעוללות קודם לבציר)
<br>ומשיבים: <b>דבי שילא</b> (חכם בבלי בדור המעבר שבין התנאים לאמוראים) <b>אמרי</b>ן<b>:</b> – [החכמים] של בית שילא אומרים: <b>שלשה אשכולות שהן עושין רביע</b> (צריך לומר: '<b>רביעית</b>', וכן הוא בנוסח רש"ס, וכן הגיה ב"שערי תורת ארץ ישראל") – שמהענבים שבאשכולות האלה מייצרים רביעית הלוג יין, שרביעית הלוג יין הוא שיעור חשוב לכמה דברים<b>.</b>
ושואלים: (<b>ו</b>)<b>הא</b> – הנה (מילה זו משמשת כאן לסיכום תוכן הדברים שקדמו ("אוצר לשונות ירושלמיים", עמוד 335, הערה 1)), <b>רבי עקיבה מקיים תרי קראי</b> (צריך לומר: '<b>קרייא</b>' (הצורה 'קראי' היא בבלית)) – מקיים (מיישב ומפרש) את שני הפסוקים (שלדעת רבי עקיבה, הפסוק "וְכַרְמְךָ לֹא תְעוֹלֵל" מלמד שאפילו כולו עוללות הרי הוא של העניים, והפסוק "כִּי תִבְצֹר כַּרְמְךָ, לֹא תְעוֹלֵל אַחֲרֶיךָ" מלמד שאין לעניים בעוללות קודם לבציר)<b>. ומה דרבי</b> (צריך לומר: '<b>ומה מקיים רבי</b>', וכן הוא בנוסח רש"ס) <b>ליעזר</b> – מה מקיים (כיצד מיישב ומפרש) רבי אליעזר (את הפסוק) <b>"וְכַרְמְךָ לֹא תְעוֹלֵל"</b> (ויקרא יט,י)<b>?</b> – שלדעת רבי אליעזר, הפסוק "כִּי תִבְצֹר כַּרְמְךָ, לֹא תְעוֹלֵל אַחֲרֶיךָ" מלמד שאם אין בציר - אין עוללות, אבל מה יש ללמוד מהפסוק "וְכַרְמְךָ לֹא תְעוֹלֵל"?
<br>ומתרצים: <b>שלא תאמר: הואיל ואין לעניים בעוללות קודם לבציר</b> – אין העניים זכאים ליטול את העוללות קודם שיתחיל בעל הכרם לבצור את כרמו<b>, יזכה בהן בעל הבית</b> – אלמלא הפסוק "וְכַרְמְךָ לֹא תְעוֹלֵל", היה מקום לאפשרות שיילך בעל הכרם לכרמו קודם שיתחיל לבצור וייטול עוללות<b>. לפום כן צריך מימר:</b> – לפיכך צרך לומר: <b>"וְכַרְמְךָ לֹא תְעוֹלֵל"</b> – יש ללמוד מהפסוק הזה, התולה את נתינת העוללות בכרם ולא בפעולת הבצירה, שבעל הכרם חייב להניח את העוללות לעניים בין בשעת הבציר ובין קודם הבציר, ולכן האפשרות שהועלתה נשללת (רבי אליעזר מודה לרבי עקיבה שהפסוק "כִּי תִבְצֹר כַּרְמְךָ, לֹא תְעוֹלֵל אַחֲרֶיךָ" מלמד גם שאין לעניים בעוללות קודם לבציר)<b>.</b><br>• • •

Halakhah 7

<big><strong>משנה</strong></big><br><b>המקדיש את כרמו עד שלא נודעו העוללות</b> – קודם שהוכרו העוללות, שעדיין הענבים קטנים, <b>- אין העוללות לעניים</b> – שהקדש פטור ממתנות עניים (משנה לעיל ד,ז)<b>, ומשנודעו העוללות</b> – המקדיש את כרמו לאחר שנודעו העוללות, <b>- העוללות לעניים</b> – שאין בעל הכרם יכול להקדיש את העוללות שאינן שלו<b>. רבי יוסה</b> (בר חלפתא, תנא בדור הרביעי) <b>אומר: יתנו שכר גידולים להקדש</b> – העניים צריכים לתת לגזבר ההקדש דמי השבח שהשביחו העוללות בקרקע של הקדש לאחר שהקדיש את כרמו<b>.</b>
<br><b>ואי זו היא שכחה בעריס</b> – מתי חל דין שכחה בשורה של גפנים המודלות על גבי קנים וכיוצא בהם<b>? כל שאינו יכול לפשוט את ידו וליטלה</b> – אם בשעת הבצירה עבר מן הגפן ששכח ונזכר במקום שאינו יכול לפשוט את ידו וליטול משם את השכחה, הרי היא שכחה. אבל אם יכול לפשוט את ידו וליטלה משם, אף על פי שכבר עבר מן הגפן ששכח, אין זו שכחה, לפי שדרכו לחזור ולבדוק את כל העריס האם לא שכח בו דבר<b>; וברוגליות</b> – מתי חל דין שכחה בגפנים נמוכות השטוחות על גבי הקרקע לרגלי בני אדם<b>? משיעבור ממנה</b> – לאחר שעבר מן הגפן ששכח, שכל גפן נחשבת שורה בפני עצמה, ומשעבר ממנה אסור לו לשוב לקחת את השכחה, אפילו יכול לפשוט את ידו וליטלה<b>.</b><br>• • •
<big><strong>תלמוד</strong></big><br><b>דין העוללות במקדיש את כרמו</b><br>מציעים משנה ממקום אחר (מכיוון שהדיון במשנה זו מצטט את המשנה המקומית): <b>תמן תנינן:</b> – שם (משנה פסחים ד,ח) שנינו (בעניין שישה דברים שהיו נוהגים לעשות אנשי יריחו שלא ברצון חכמים): <b>מתירין בגמזיות של הקדש</b> – התירו לאכול מן הפירות שגדלו בעצי שקמה של הקדש<b>.</b>
<br><small>כאן התחלת מקבילה בירושלמי פסחים ד,ח.</small>
<br>ומביאים ברייתא הקשורה למשנת פסחים: <b>אמרו להן חכמים</b> – לאנשי יריחו<b>: אין אתם מודין לנו בגידולי הקדש שהן אסורין?</b> – כך מיחו חכמים בידם של אנשי יריחו שהתירו את הגמזיות של הקדש. <b>אמרו להן</b> – אנשי יריחו לחכמים<b>: אב</b>ו<b>תינו כשהקדישו</b> – את עצי השקמה, <b>לא הקדישו אלא קורות</b> – הענפים העבים (ששימשו לבנייה)<b>, מפני בעלי אגרוף</b> (אנשים קשים ותקיפים) <b>שהיו באין ונוטלין אותן</b> – את הקורות, <b>בזרוע</b> (בכוח) – אבל פירותיהם שגדלים על הענפים העבים לא הקדישו<b>.</b><br>
<br>ומציעים שאלה: <b>מה?!</b> (בתמיהה) <b>רבנין סברין מימר</b> – החכמים סוברים לומר<b>, קורות ופירות לא</b> (מילה זו יתירה ואינה במקבילה) <b>הקדישו?</b> – האם אפשר שהחכמים שמיחו בידם של אנשי יריחו טעו וסברו שאבותיהם של אנשי יריחו הקדישו גם את הפירות ולא רק את הקורות?
<br>ומשיבים בהצעת אפשרות המנוגדת לאפשרות המופיעה לפני כן: <b>ואפילו תימר:</b> – ואפילו תאמר: <b>קורות ופירות</b> (שתי מילים אלו יתירות ואינן בנוסח רש"ס ובמקבילה)<b>, קורות הקדישו, פירות לא הקדישו</b> – החכמים ידעו שאבותיהם של אנשי יריחו הקדישו רק את הקורות ולא את הפירות, ואף על פי כן מיחו בידם של אנשי יריחו, <b>-</b> ומסבירים את היסוד לדברי החכמים במשנת פסחים: <b>צריכה לרבנין</b> – [הדבר] נצרך לחכמים (הם מסופקים בו)<b>, המקדיש שדה אילן</b> (שדה שגדלים בו עצי פרי ואילני סרק)<b>, מהו ששייר</b> (צריך לומר כמו בכתב יד רומי ובמקבילה: 'ש<b>י</b>שייר') <b>לו בגידוליהן</b> (בנוסח רש"ס: 'בגידולין', ובמקבילה: 'מן הגידולין')<b>?</b> – האם אדם שהקדיש שדה אילן לבדק הבית יכול לשייר לעצמו את זכות היניקה בקרקע ואת הפירות הגדלים לאחר מכן, או שמא אינו יכול לשייר לעצמו וההקדש חל גם על הפירות? - ומכיוון שהחכמים היו מסופקים בדבר, לכן מיחו בידם של אנשי יריחו שהתירו את הפירות.
<br>ופושטים את השאלה שהסתפקו בה החכמים בהצעת משנה: <b>נישמעינה מן הדא:</b> – נשמע (נלמד) אותה מזאת (המשנה כאן): המקדיש את כרמו <b>משנודעו העוללות - העוללות לעניים</b> – הרי שהמקדיש שדה אילן - אין ההקדש חל על הגידולים של השדה והם מותרים. ולכן יש לפשוט את הספק שהיו החכמים מסופקים בו<b>.</b>
<br>ודוחים את פשיטת השאלה: <b>שנייא היא</b> – שונָה היא (שונֶה הוא הדבר; יש הבדל בין המקרה הנידון לבין המקרה שהושווה לו)<b>, שאין אדם מקדיש דבר שאינו שלו</b> – במקרה של המקדיש את כרמו לאחר שנודעו העוללות - העוללות לעניים, מפני שאין בעל הכרם יכול להקדיש את העוללות שאינן שלו אלא של העניים, ולא מפני שאין ההקדש חל על הגידולים. הרי שאין לפשוט את הספק שהיו החכמים מסופקים בו<b>.</b>
<br>ומציעים קושיה כדי לפרוך את דחיית פשיטת השאלה: <b>מעתה</b> – אם כן (אם הדברים שלפני כן נכונים, שאין בעל הכרם יכול להקדיש את העוללות שאינן שלו, מתעורר קושי כמוצע בהמשך)<b>, אפילו לא נודעו העוללות - יהו העוללות של עניים</b> (בכתב יד רומי ובמקבילה: 'העוללות לעניים')<b>!</b> – גם במקרה של המקדיש את כרמו קודם שנודעו העוללות - יהיו העוללות לעניים, מפני שאינו יכול להקדיש דבר שאינו שלו! ומדוע במקרה זה אין העוללות לעניים?
<br>ומתרצים את הקושיה: <b>שנייא היא</b> – שונָה היא (שונֶה הוא הדבר; יש הבדל בין שני המקרים)<b>, שהיא</b> (בכתב יד רומי ובמקבילה: 'שהוא') <b>כרם הקדש</b> – במקרה של המקדיש את כרמו קודם שנודעו העוללות - אין העוללות לעניים, מפני שהכרם הוא של ההקדש, וכשהקדיש אותו עדיין לא היו בו עוללות, והקדש פטור ממתנות עניים<b>.</b>
<br>ומציעים ברייתא המסייעת לאמור לפני כן: <b>כהדא דתני:</b> – כמו [הברייתא] הזאת ששונה [התנא]: <b>הנוטע כרם להקדש</b> – של הקדש, <b>- פטור</b> (במקבילה בהגהת מגיה במסירה שלפנינו נוסף 'מן הפרט') <b>מן הערלה ומן הרבעי ומן העוללות</b> – הרי שהקדש פטור ממתנות עניים<b>, וחייב בשביעית</b> – קדושת שביעית (שנת השמיטה) נוהגת בפירות של הקדש<b>.</b><br><br><small>ב<b>תוספתא פסחים</b> ג,כב שנו: כיצד מתירים גמזיות של הקדש? אמרו להם חכמים: אי אתם מודים לנו שגידולי הקדש אסורים? אמרו להם: אבותינו כשהקדישו לא הקדישו אלא קורות עצמן, מפני שבעלי אגרוף באים ונוטלים אותן בזרוע.<br>וב<b>תוספתא זבחים</b> יא,יז ו<b>מנחות</b> יג,כ שנו: אבא שאול אומר: קורות שקמה היו ביריחו והיו בעלי אגרוף באים ונוטלים אותן. עמדו בעלים והקדישום לשמים. אמרו: לא הקדישו בעלים לשמים אלא קורות שקמה בלבד.<br><br>ב<b>תוספתא פאה</b> ג,יג שנו: המקדיש את כרמו - לא הקדיש את העוללות, שאין אדם מקדיש דבר שאינו שלו.<br>וב<b>תוספתא פאה</b> ג,טו שנו: הנוטע כרם להקדש - פטור מן העורלה ומן הרבעי, וחייב בשביעית.</small>
מניין למדים שקדושת שביעית נוהגת גם בהקדש? -
<br><b>רבי זעירא</b> (רבי זירא, מגדולי אמוראי ארץ ישראל בדור השלישי) אמר <b>בשם רבי יוחנן</b> (גדול אמוראי ארץ ישראל בדור השני)<b>:</b> נאמר בעניין שנת השמיטה: <b>"וְשָׁבְתָה הָאָרֶץ שַׁבָּת לַי'י"</b> (ויקרא כה,ב) – אדמת הארץ תשבות ממלאכה לכבוד ה'; ויש לדרוש מן הכתוב: <b>-</b> (צריך להוסיף כמו במקבילה: '<b>אפילו</b>') <b>דבר שהוא לי'י קדושת שביעית חלה עליו</b> – אין קדושת שביעית מפקיעה את קדושת הקדש, אלא קדושת שביעית נוהגת גם בהקדש<b>.</b>
<br><b>רבי חייא בר אבא</b> (צריך לומר כמו בכתב יד רומי ובמקבילה בקטע גניזה: 'בר א<b>ד</b>א' - השני, אמורא ארץ ישראלי בדור החמישי) <b>בעא קומי</b> – שאל (הקשה) לפני <b>רבי מנא</b> (השני, מגדולי אמוראי ארץ ישראל בדור החמישי)<b>:</b> מה יעשה אדם בפירות של הקדש בשביעית? - <b>לאוכלו בלא פדיון</b> – לאכול פירות של הקדש בשביעית בלי לפדות את הפירות, <b>איפשר</b> (=אי אפשר)<b>, שאיפשר</b> (=שאי אפשר) <b>להקדש לצאת</b> – לחולין, <b>בלא פדיון! לפדותו ולאוכלו</b> – לפדות פירות של הקדש בשביעית ולתת דמי פדיונם לגזבר, ואחר כך לאכול אותם<b>, נמצא</b> (גרסה חלופית במקבילה בהגהת מגיה במסירה שלפנינו ובקטע גניזה: 'לפדותו ולאוכלו אין את יכול, שלא יהא') <b>כלוקח לו קורדום</b> (כלי המורכב מידית עץ וראש ממתכת, הצד האחד של הראש מחודד ומשמש לעידור, לניכוש ולחפירה, והצד השני להב רחב ומשמש לביקוע עצים, לעידור, לסיתות אבנים ולחיתוך) <b>מדמי שביעית!</b> – כשפודה את הפירות של הקדש בשביעית, חלה על דמי פדיונם קדושת שביעית מלבד קדושת הקדש, וכשנותן דמי פדיונם של הפירות לגזבר, יש לחשוש שמא יקנה הגזבר להקדש בדמים אלה כלי, כגון קורדום, והרי אין דמי שביעית מותרים אלא לצורך קניית דבר לאכילה ולא לסחורה. ולכן יש לדחות גם את האפשרות לפדותו ולאוכלו! ואם כן, מה יעשה אדם בפירות של הקדש בשביעית?
<br><b>אמר ליה:</b> – אמר לו (רבי מנא לרבי חייא בר אדא): <b>הגיזבר מחליפו ביד אחר</b> – כשנותן דמי פדיונם של הפירות לגזבר, הגזבר מחליף דמים אלה בדמים שביד אדם אחר, ובכך הוא מחלל את קדושת ההקדש שבדמים אלה אך לא את קדושת השביעית, ונמצא שלדמים אלה שנתן הגזבר לאחר יש רק קדושת שביעית, ולדמים שנתן האחר לגזבר יש רק קדושת הקדש, והפירות וכן הדמים שביד האחר נאכלים בקדושת שביעית, והדמים שביד הגזבר מותרים לקנות בהם להקדש כל דבר (כשפודה פירות שביעית, הדמים נתפסים בקדושת שביעית, והפירות אינם יוצאים מידי קדושת שביעית)<b>.</b><br>
<br>ב<b>תוספתא פאה</b> ג,יג שנו: המקדיש את כרמו - לא הקדיש את העוללות, שאין אדם מקדיש דבר שאינו שלו.
<br>ומציעים קושיה: <b>אמר רבי מתניה</b> (אמורא ארץ ישראלי בדור החמישי)<b>: ולמה לו נן</b> (צריך לומר: 'ל<b>י</b> (=לית) נן', כמו בכתב יד רומי ובמקבילה) <b>[אמרין]</b> (הושלם על פי כתב יד רומי, וכן הוא בנוסח רש"ס ובמקבילה בקטע גניזה. ובמקבילה במסירה שלפנינו: 'פתרין לה') <b>כיי דאמר</b> – ולמה אין אנחנו אומרים כמו [המימרה] ההיא שאומר <b>רבי יוחנן: דברי רבי יוסי</b> (בר חלפתא, תנא בדור הרביעי) – טעמו של רבי יוסי, שאמר במשנה נדרים ד,ח, שהמודר הנאה מחברו אסור ליהנות מנכסי חברו שהפקירם, <b>מפני שקדם נדרו להבקירו</b> (להפקרו) – הנדר שאסר את נכסיו על חברו מליהנות מהם קדם להפקר שהפקיר את נכסיו<b>, וכא</b> – וכאן (הטעם הבא לפני כן אמור לחול גם כאן בעניין המקדיש את כרמו), <b>מפני שקדם הבקר נדרו להקדישו</b> (צריך לומר כמו במקבילה בקטע גניזה: 'שקדם <b>הבקירו לנדרו</b>', או שצריך לומר: ''שקדם <b>הבקירו להקדישו</b>')<b>?</b> – מדוע התוספתא אמרה שהמקדיש את כרמו לא הקדיש את העוללות מפני שאין אדם מקדיש דבר שאינו שלו, ולא אמרה שלא הקדיש את העוללות מפני שקדם הפקרו להקדשו, שכן זכיית העניים בעוללות, שהיא כזכייה מן ההפקר, קדמה להקדש שהקדיש בעל הכרם את כרמו, ולכן אין ההקדש חל על העוללות? (אין מתרצים קושיה זו)<br><br><small>ב<b>משנה נדרים</b> ד,ח שנינו: היו (המדיר הנאה את חברו והמודר הנאה מחברו) מהלכים בדרך ואין לו (למודר) מה יאכל, נותן (המדיר מזונות) לאחר לשום (לשם) מתנה, והלה מותר בה (המודר מותר במתנה שנותן לו האחר). אם אין עימהם אחר - מניח על הסלע או על הגדר ואומר: הרי הם מופקרים לכל מי שיחפוץ, והלה נוטל ואוכל; ורבי יוסי אוסר (כיוון שאין שם אחר שיכול ליטלה, דינו כנותן מתנה למודר עצמו).<br>ב<b>תוספתא נדרים</b> ב,ט שנו: רבי יוסה אוסר (פסקה מהמשנה) - מפני שקדם נדרו להפקירו (ונאסרו על המודר כל נכסיו, והרי גם מה שהפקיר עדיין נכסיו הם ועומדים באיסורם).<br><br>במקבילה חלקית לסוגיה זו, שבה מובא עיקר הדיון בשיטת רבי יוסי, נאמר (בלי לייחס את הדברים לרבי יוחנן כבסוגיית פאה): "מאי טעמא דרבי יוסי? מפני שקדם נדרו להבקירו" (נדרים ד,ח). במקבילה חלקית לסוגיה הנ"ל, נדרים ד,ה, הסבר זה לפסיקת רבי יוסי כבר מיוחס לו במפורש בלשון "דו רבי יוסי אומר: מפני שקדם נדרו להפקירו" ("הטרמינולוגיה של הירושלמי", עמוד 127, הערה 37).</small>
במשנה שנינו: "רבי יוסה אומר: יתנו שכר גידולים להקדש".
<br><b>אמר רבי יוחנן: מעשה</b> – מעשה הלכתי <b>היה</b> – אירע מקרה שגרר פסיקה, <b>והורו</b> – הלכה למעשה <b>כרבי יוסי</b> – שאמר שאף משנודעו העוללות ייתנו העניים שכר גידולים להקדש<b>.</b><br>• • •
<b>דין שכחה בעריס וברוגליות</b><br>במשנה שנינו: "ואי זו היא שכחה בעריס? כל שאינו יכול לפשוט את ידו וליטלה; וברוגליות? משיעבור ממנה".
<br><small>כאן המשך המקבילה בירושלמי פסחים ד,ח.</small>
<br>מציעים קושיה ממקור תנאי על דברי אמורא: <b>לית הדא פליגא על</b> – אין זאת (המשנה) חלוקה על <b>רבי יוחנן</b> (גדול אמוראי ארץ ישראל בדור השני)<b>, דרבי יוחנן אמר: מכיון שעבר עליו</b> – על עץ זית בשעת הקטיף, <b>ושכחו</b> – ולא קטפו<b>, הרי הוא שכחה</b> – אפילו יכול לפשוט את ידו וליטלו<b>?!</b> (בתמיהה) – יש להקשות על דברי רבי יוחנן מן המשנה שאמרה בעניין עריס, שאם בשעת הבצירה עבר מן הגפן ששכח, אבל יכול לפשוט את ידו מהמקום שהוא עומד בו ונזכר וליטול משם את השכחה, אינו שכחה!
<br>ומתרצים את הקושיה: <b>שנייה היא</b> – שונָה היא (שונֶה הוא הדבר) <b>בעריס, שדרכו לבַחֵן</b> (בכתב יד רומי: 'לבחון') – דרכו של בעל הכרם לאחר שעבר מן העריס לחזור ולבדוק את כולו האם יש שם גפנים ששכח, ולכן אם יכול לפשוט את ידו מהמקום שהוא עומד בו ונזכר וליטול משם את השכחה - אינו שכחה<b>.</b><br>
<br>ומציעים קושיה נוספת ממקור תנאי על דברי אמורא: <b>ואפילו על רבי</b> (במקבילה: 'דרבי') <b>הושעיא</b> (מגדולי אמוראי ארץ ישראל בדור הראשון) <b>לית היא פליגא</b> – ואפילו על [שיטתו] של רבי הושעיא אין היא (המשנה) חלוקה<b>, דרבי הושעיא אמר: רומס</b> – דורס (ביד או ברגל. - ואולי צריך לומר: 'מורס' - מועך, סוחט), <b>הייתי ז</b>י<b>תים</b> – כדי להוציא מהם שמן, <b>עם רבי חייא הגדול</b> (בדור המעבר שבין התנאים לאמוראים)<b>,</b> ו<b>אמר לי: כל זית</b> – עץ זית, <b>שאת</b> (שאתה) <b>יכול לפשוט</b> (להושיט) את <b>ידך</b> – בשעת הקטיף מהמקום שאתה עומד בו, ו<b>ליטלו</b> – אפילו עברת עליו ושכחת ולא קטפת אותו, <b>- אינו שכחה?!</b> (בתמיהה) – יש להקשות על דברי רבי הושעיא מן המשנה שאמרה בעניין רוגליות, שאם בשעת הבצירה עבר מן הגפן ששכח, אפילו יכול לפשוט את ידו מהמקום שהוא עומד בו ונזכר וליטול משם את השכחה, הרי הוא שכחה!
<br>ומתרצים את הקושיה: <b>שנייה היא</b> – שונָה היא (שונֶה הוא הדבר; יש הבדל בין המקרה הנידון לבין המקרה שהושווה לו)<b>, שכל רוגליות ורוגליות</b> (צריך לומר כמו במקבילה בקטע גניזה ובנוסח רש"ס: 'רוגלית ורוגלית', וכן הוא בהבאת הירושלמי בריבמ"ץ ובר"ש משנץ) <b>אומן</b> (שורה ישרה) <b>בפני עצמו</b> – במקרה של רוגליות, כל גפן רוגלית נחשבת שורה בפני עצמה, ולכן משעבר ממנה אסור לו לשוב לקחת את השכחה, אפילו יכול לפשוט את ידו וליטלה, שכן אסור לשוב משורה לשורה<b>.</b><br><br><small>מימרת רבי הושעיא ומימרת רבי יוחנן מובאות בירושלמי לעיל ה,ב ולעיל ו,ה. בהצעת מחלוקת רבי הושעיא ורבי יוחנן לעיל קדמו דברי רבי הושעיא לדברי רבי יוחנן, וכאן הקדימו דברי רבי יוחנן, מכיוון שהקשו לו מהראש של המשנה.<br><br>עד כאן המקבילה בירושלמי פסחים.<br><br>בהעברות סוגיה רגיל שעם הדברים השייכים למקום השני הועברו גם דברים שאינם שייכים כלל וכלל למקום השני, אלא שכל הסוגיה הועברה בצורתה ולפעמים אפילו עם דברים מעניין אחר הסמוכים ותכופים לה. כך למשל בפסחים ד,ח: "כיצד היו מתירין בגמזיות של הקדש. אמרו להן חכמים:" וכו׳ "והורו כרבי יוסה" (עד כאן מאותו עניין, ואחר כך:) "לית הדא פליגא על רבי יוחנן?!" וכו׳ שכל הקטע הזה כמו שהוא לקוח עם הסוגיה שלפניו מפאה ז,ח, ושם: "תמן תנינן: מתירין בגמזיות של הקדש. אמרו להן" וכו', ששייך למשנה רישא "המקדיש את כרמו" וכו', אבל ״לית הדא פליגא״ וכו׳ שייך לסיפא שם ״איזו היא שכחה בעריס? כל שאינו יכול לפשוט את ידו״ וכו', שהוא עניין אחר לגמרי, שאינו שייך כלל לפסחים ("מבואות לספרות האמוראים", עמודים 323-324).<br><br>"אמר רבי יוחנן: מעשה היה והורו כרבי יוסה" וכו' לא שייך לפסחים כלל אלא לפאה. והסופר שהעתיק את הסוגיה הזאת מפאה היה צריך להפסיק קודם המאמר "אמר רבי יוחנן: מעשה" וכו' וטעה והמשיך הלאה ("על הירושלמי", עמודים 15-16).</small><br>• • •

Chapter 8



Halakhah 1

<big><strong>משנה</strong></big><br><b>מאמתי כל אדם מותרין בלקט? משיהלכו הנָמוֹשׁוֹת</b> – לאחר שהלכו העניים הזקנים הבאים ללקוט בשדה בסוף, שכבר אין העניים באים עוד ללקט את מה שנשאר בשדה, ולכן מה שנשאר הפקר הוא לכל אדם<b>;</b>
<br>מאימתי כל אדם מותרים <b>בפרט ובעוללות? משיהלכו העניים בכרם ויבואו</b> – לאחר שלקטו העניים וחזרו ובאו ללקט פעם שנייה, שכבר אין העניים באים עוד ללקט את מה שנשאר<b>;</b>
<br><b>ובזיתים?</b> – מאימתי כל אדם מותרים במתנות עניים של הזיתים? <b>משתרד רביעה שנייה</b> – לאחר שירד הגשם של העונה השנייה של גשמי היורה, שכבר אין העניים באים עוד ללקט את מה שנשאר (הגשם קרוי רביעה על שם שהוא מפרה את הקרקע. רבי יהודה סובר שעונת הרביעה השנייה בשבעה עשר במרחשוון, ורבי מאיר סובר שהיא בשבעה בו, ורבי יוסי סובר שהיא בעשרים ושלושה בו)<b>.</b>
<br><b>אמר רבי יהודה</b> (בר אלעאי, מגדולי התנאים בדור הרביעי)<b>: והלא יש</b> – בעלי זיתים, <b>שאינן מוסקין את זיתיהן אלא לאחר רביעה שנייה</b> – והעניים באים ללקט את מתנותיהם בזמן הזה דווקא<b>? אלא כדי שיהא העני יוצא</b> – ללקט מתנות עניים של זיתים, <b>ולא יהא מביא</b> – זיתים, <b>בארבעה אסרות</b> – האיסר הוא אחד מעשרים וארבעה בדינר, ובארבעה איסרות שהם שני פונדיונות אפשר לעני לקנות מזון ארבע סעודות, שתי סעודות לו ושתי סעודות לאשתו (עיין להלן הלכה ז), ואם אין בידו להביא לביתו זיתים ממתנות העניים בשיעור זה אינו יוצא ללקט, ולכן מה שנשאר הפקר הוא לכל אדם (מקור המילה 'איסר' ביוונית ובלטינית, והוא מטבע נחושת רומאי)<b>.</b><br>• • •
<big><strong>תלמוד</strong></big><br><b>מאימתי כל אדם מותרים במתנות עניים?</b><br>במשנה שנינו: "מאמתי כל אדם מותרין בלקט? משיהלכו הנמושות".
<br><b>אמר רבי יוחנן</b> (גדול אמוראי ארץ ישראל בדור השני)<b>: למה נקראו</b> (צריך לומר: '<b>נקרא</b>', כמו בכתב יד רומי) <b>שמן</b> – של העניים הזקנים, <b>נמושות? שהן באות בסוף</b> – הם באים ללקט בשדה באחרונה, לאחר ששאר העניים לקטו בשדה, מפני שהם חלשים ותשושים (״נמושות״ מוצאו לפי זה משורש ״מוש״, ״פסק" ("מבוא לנוסח המשנה", עמוד 95). - "נמושות" משורש 'נמש' שנמצא באכדית, המתורגם: לזוז, לצאת לדרך ("ערכי" א, עמוד 98). - נראה ש"נמושות" מוצאו מהשורש בארמית סורית 'משי' שמובנו: לקט. וראה "מבוא לנוסח המשנה", עמודים 95-96)<b>.</b>
<br>ומביאים ברייתא: <b>אבא שאול</b> (תנא בדור השלישי והרביעי) <b>היה קורא אותן</b> – את העניים הזקנים, <b>מָשׁוֹשׁות</b> – כמוסבר להלן<b>.</b>
<br>ומציעים גרסאות חלופיות עלומות שֵׁם של המשנה: <b>אית תניי תני:</b> – יש תנא [ש]שונה: <b>נמושות</b> – כגרסה שבמשנתנו<b>, ואית תניי תני:</b> – ויש תנא [ש]שונה: <b>משושות</b> – כגרסה שבמשנת אבא שאול<b>.</b>
<br>ומציעים הסבר לגרסאות השונות: <b>מאן דאמר:</b> – מי שאומר: <b>נמושות - שהן באין בסוף</b> – כמו שאמר רבי יוחנן לעיל<b>, ומאן דאמר:</b> – ומי שאומר: <b>משושות - שהן ממשמשין ובאין</b> – הולכים ובאים. העניים הזקנים מהלכים בנחת והילוכם נמשך יותר משל שאר העניים, ולכן הם נקראים משושות ("ממשמש ובא" הוא כשאר הפעלים שמשמשים עם "בוא", כגון הולך ובא, שכולם עניין אחד הם: פועל תנועה רגיל, שמשמש עם פועל אחר כדי לציין פעולה נמשכת יותר ("דברי חכמים וחידותם", "לשוננו" כט, עמודים 78-79). - "ממשמשים ובאים" משמעו הילוך בנחת ("פרקי לשון", עמודים 26-27))<b>.</b><br><br><small>ב<b>בבלי תענית</b> ו,ב ו<b>בבא מציעא</b> כא,ב אמרו: מאי נמושות? - רבי יוחנן אמר: סבי דאזלי אתיגדא (זקנים ההולכים על מקל). רבי שמעון בן לקיש אמר: לקוטי בתר לקוטי (זקנים המלקטים אחרונים אחרי מלקטים).<br><br>נמושות - בבבלי רבי יוחנן מפרש: זקנים המתהלכים על משענתם, ואולם רבי שמעון בן לקיש מפרש: המאספים האחרונים. אלא שבירושלמי אומר רבי יוחנן, ששמם נמושות מפני שהם באים בסוף. זאת אומרת שהמחלוקת מוחלפת כרגיל בירושלמי ("מבוא לנוסח המשנה", עמוד 95).</small><br>
<br><b>רבי חונא</b> (רבי הונא, אמורא ארץ ישראלי בדור הרביעי) אמר <b>בשם מנחם</b> (אמורא ארץ ישראלי בדור השלישי)<b>: רבי יוחנן בן נורי</b> (תנא בדור השלישי) <b>היה יוצא (מן) [אחר]</b> (תוקן על פי כתב יד רומי, וכן הוא בהבאת הירושלמי בריבמ"ץ) <b>הנמושות ומביא פרנסתו של כל השנה</b> – שהיה עני ונאלץ היה לצאת ללקט עם הנמושות כדי לפרנס את בני ביתו<b>.</b>
ומציעים ברייתא: <b>תני:</b> – שונה [התנא]: <b>מתנ</b>ו<b>ת עניים שבשדה שאין עניים מקפידין עליהן</b> – שהשאירו אותן העניים בשדה ואינם באים עוד ללקט אותן, <b>- הרי הן של בעל הבית</b> – של בעל השדה<b>.</b>
<br>ומציעים קושיה על הברייתא: <b>רבי בון בר חייא</b> (אמורא ארץ ישראלי בדור השלישי) <b>בעי</b> – שואל (מקשה)<b>: ויש אדם קורא שם פיאה לעצמן</b> (צריך לומר כמו בכתב יד רומי: 'לעצמ<b>ו</b>')<b>?!</b> – איך מותר לבעל השדה ליטול לעצמו את הפאה שהפריש? (הקושיה היא גם על שאר מתנות העניים)
<br>ומתרצים את הקושיה בהבאת מדרש הלכה: <b>תני</b> – שונה <b>רבי שמעון בן יוחי</b> (תנא בדור הרביעי)<b>:</b> נאמר במתנות עניים: <b>"לֶעָנִי וְלַגֵּר תַּעֲזֹב אֹתָם"</b> (ויקרא יט,י) – אתם חייבים להשאיר בשדה לעניים את מתנותיהם, והעניים יבואו ויאספו אותן<b>, ולא לעורבין ולעטלפים</b> – אין להשאיר מתנות עניים בשדה לבעלי חיים שייטלו אותן, כשאין עניים הנוטלים אותן. ולכן מותר לבעל השדה ליטול לעצמו את הפאה שהפריש, אם השאירו אותה העניים בשדה ואינם באים עוד ללקט אותה<b>.</b><br><br><small>ב<b>בבלי חולין</b> קלד,ב אמרו: לוי זרע (תבואה) בכישר (שם מקום). לא הוו עניים (באותו מקום) למשקל לקט (משדהו), אתא לקמיה דרב ששת, אמר ליה: "לעני ולגר תעזוב אותם", ולא לעורבים ולא לעטלפים (אם אין שם עניים, אלא ייקחם לעצמו).</small><br>• • •
במשנה שנינו: <b>"בפרט ובעוללות? משילכו העניים בכרם ויבואו".</b>
<br><b>ולא תנינן</b> – ולא שנינו <b>נמושות</b> – לא שנינו במשנתנו שכל אדם מותרים בפרט ובעוללות משיהלכו הנמושות כמו בלקט, אלא שנינו שמותרים בפרט ובעוללות משיילכו העניים בכרם ויבואו<b>, על ידי</b> (מכיוון, מפני) <b>שהן</b> – הענבים, <b>חביבין</b> – על הזקנים<b>, הן באין על אתר</b> (מיד) – העניים הזקנים מזדרזים ובאים ללקט את הפרט והעוללות מיד עם שאר העניים, ולכן לא תלו את הדבר בנמושות<b>.</b><br>• • •
במשנה שנינו: <b>"ובז</b>י<b>תים? משתרד רביעה שנייה".</b>
<br><b>ולא תנינן</b> – ולא שנינו <b>נמושות</b> – לא שנינו במשנתנו שכל אדם מותרים במתנות עניים של הזיתים משיהלכו הנמושות כמו בלקט, אלא שנינו שמותרים במתנות עניים של הזיתים משתרד רביעה שנייה<b>, מפני (שהן) [שהיא]</b> (תוקן על פי כתב יד רומי) <b>צינה</b> (קור) <b>ואינן יוצאין אלא בחורים</b> – רק העניים הצעירים באים ללקט את מתנות העניים של הזיתים עד שתרד רביעה שנייה, ואילו העניים הזקנים אינם הולכים ללקט כלל, מפני שלקיטת המתנות של הזיתים היא בימי החורף הקרים, משום שהמסיק נגמר בראשית החורף, ולכן לא תלו את הדבר בנמושות<b>.</b><br>• • •
במשנה שנינו: "אמר רבי יהודה: והלא יש שאינן מוסקין את זיתיהן אלא לאחר רביעה שנייה? אלא כדי שיהא העני יוצא ולא יהא מביא בארבעה אסרות".
<br>מקשים: <b>וקודם לכן אינו</b> (נראה שאין לגרוס מילה זו) <b>אסור משום גזל?</b> – מדברי רבי יהודה, שחלוק על החכמים בזמן היתר המתנות בזיתים לכל אדם וקבע שיעור אחר להיתר המתנות, משמע, שלאחר שתרד רביעה שנייה כל אדם אסורים במתנות העניים של זיתים אף אם אין העני מביא בארבע איסרות, ורק בזמן מאוחר יותר כל אדם מותרים במתנות העניים של זיתים אם אין העני מביא בארבע איסרות. ועל כך יש להקשות: מה ההבדל בין לאחר שתרד רביעה שנייה ובין זמן מאוחר יותר? מדוע לאחר שתרד רביעה שנייה כל אדם אסורים במתנות העניים משום גזל עניים אם אין העני מביא בארבע איסרות?! והרי בשיעור זה הוא הפקר לכל אדם!
<br>ומתרצים: <b>בשיטתו השיבוהו</b> (צריך לומר: '<b>בשיטתן השיבן</b>', כמו בנוסח רש"ס, וכן הוא ברא"פ) – רבי יהודה השיב לחכמים החולקים עליו על פי שיטתם (רבי יהודה אמר את השיעור של פחות מארבע איסרות לפי שיטת החכמים בזמן היתר המתנות בזיתים לכל אדם ולא לפי שיטתו)<b>. לא אתם שאתם אומרים:</b> – ו(כי) לא אתם הם שאתם אומרים שמתנות העניים של זיתים שנמסקו קודם רביעה שנייה מותרים לכל אדם משתרד רביעה שנייה, ואין הדבר תלוי בנמושות: <b>מפני שהיא צינה אינן יוצאין אלא בחורין</b> – כאמור לעיל<b>?!</b> (בתמיהה) – ואילו אני (רבי יהודה) אומר לשיטתכם שמתנות העניים של זיתים שנמסקו קודם רביעה שנייה מותרים לכל אדם משתרד רביעה שנייה, ואין הדבר תלוי בנמושות, <b>שמתוך</b> (משום) <b>שהוא</b> – העני, <b>יודע שהוא</b> (צריך לומר: '<b>שאינו</b>', כמו בהבאת הירושלמי בריבמ"ץ ובר"ש משנץ, וכן הוא ברא"פ, וכן הגיהו הגר"א ו"פני משה". ובנוסח רש"ס: 'שאין') <b>מביא פרנסתו, אף</b> (הלא) <b>הוא אינו יוצא</b> – העניים יודעים שמשתרד רביעה שנייה אין בידם להביא לביתם זיתים ממתנות העניים בשיעור של ארבעה איסרות כדי לקנות מזון שתי סעודות להם ושתי סעודות לנשיהם, ואינם יוצאים עוד ללקט כלל את מה שנשאר<b>.</b><br>• • •

Halakhah 2

<big><strong>משנה</strong></big><br><b>נאמנין על הלקט, ועל השכחה, ועל הפיאה</b> – אף על פי שאין עם הארץ נאמן על המעשרות (עיין מסכת דמאי), עניים עמי הארץ נאמנים לומר על הפירות שבידם (המנויים בהלכה ג) שהם של לקט או של שכחה או של פאה שליקטו, והם פטורים מן המעשרות (לעיל ה,ה), <b>בשעתן</b> – בשעת הקציר, כשנותנים לקט ושכחה ופאה<b>, ועל מעשר עני</b> – עניים עמי הארץ נאמנים לומר על הפירות שבידם שהם של מעשר עני שקיבלו, והם פטורים מן המעשרות, <b>בכל שנתו</b> – בכל השנה שנוהג בה מעשר עני, וזהו בשנה השלישית ובשנה השישית לשמיטה (הנאמנות חשובה כשהעני מוכר את הפירות או כשהוא מזמין את מי שמקפיד על מעשרות לאכול עימו מהפירות)<b>.</b>
<br><b>ובן לוי</b> – עם הארץ, <b>נאמן לעולם</b> – בכל השנים לומר על הפירות שבידו שהם של מעשר ראשון שקיבל והפריש מהם תרומת מעשר, שמעשר ראשון נוהג בכל השנים, ואין הלוי חשוד על התרומה<b>.</b>
<br><b>אינן נאמנין</b> – עניים עמי הארץ, <b>אלא על דבר שכן דרך בני אדם נוהגין כן</b> – לתת להם דבר זה, כמפורש בהלכה ג<b>.</b><br>• • •
<big><strong>תלמוד</strong></big><br><b>נאמנות עניים עמי הארץ על מתנות עניים</b><br>שואלים: <b>עד איכן?</b> – עד היכן יהיה מקום לקיטת הפירות רחוק ממקומו של העני, שיהיה נאמן לומר עליהם שהם של מתנות עניים שליקט באותו מקום?
<br>ומשיבים: <b>אמר רבי חנינה</b> (בכתב יד רומי: 'רבי חנניה')<b>: עד מקום שדרכו לילך ולביא</b> (=ולהביא, וכן הוא בנוסח רש"ס. ובכתב יד רומי: 'ולבוא', וכן הוא בהבאת הירושלמי בריבמ"ץ ובר"ש משנץ) <b>בו ביום</b> – מקום לקיטת הפירות יהיה רחוק ממקומו של העני עד כשיעור שהוא יכול ללכת לשם להביא פירות ולחזור באותו היום עצמו<b>.</b>
<br>ומביאים מעשה הלכתי: <b>מעשה</b> (בכתב יד רומי נוסף 'היה', וכן הוא בהבאת הירושלמי בר"ש משנץ) <b>והאמין רבי</b> (רבי יהודה הנשיא, תנא בדור החמישי) <b>לחמשה אחין</b> – עניים עמי הארץ, <b>בחמשה כורין של חטים</b> – האמין להם שהחיטים הן של מתנות עניים שליקטו (כור הוא מידת נפח ליבש (תבואה וכדומה), השווה לשלושים סאה)<b>.</b>
<br>ותמהים: <b>ואיפשר כן?!</b> (בתמיהה) – ואפשר כך?! (וכי אפשר שיהיו חמישה בני אדם יכולים ללכת למקום אחד ללקוט כמות גדולה ביותר של חמישה כורים של חיטים ממתנות עניים ולחזור בו ביום?)
<br>ומשיבים: <b>אלא מיכא ציבחד ומיכא ציבחד כודה</b> (צריך לומר כמו בכתב יד רומי: 'כו<b>ר</b>ה', וכן הוא בהבאת הירושלמי בריבמ"ץ ובר"ש משנץ) <b>סלק</b> – מכאן קצת ומכאן קצת הכור עלה (הסתכם והגיע לכור, שכל אחד מהאחים ליקט מתנות עניים כאן מעט וכאן מעט עד שהיה לו כור, וכיוון שכל אחד מהם ליקט בכמה מקומות, עלה מה שליקטו כולם לכמות גדולה כזו, אף שהלכו והביאו בו ביום)<b>.</b>
במשנה שנינו: "נאמנין... על מעשר עני בכל שנתו".
<br>מציעים שאלה על זיהוי המשנה: <b>רבי לעזר דרומיה</b> – הדרומי (אמורא ארץ ישראלי בדור החמישי, מהדרום (מלוד או מסביבתה)) <b>בעי</b> (צריך לומר כמו בכתב יד רומי ובנוסח רש"ס: 'בע<b>א</b>') <b>קומי</b> – שאל לפני <b>רבי יוסי</b> (מגדולי אמוראי ארץ ישראל בדור הרביעי)<b>: מתניתא דרבי אליעזר</b> (בן הורקנוס, תנא בדור השני) – (האם) המשנה [היא] של רבי אליעזר (האם דברי המשנה, שעניים עמי הארץ נאמנים לומר על הפירות שבידם שהם של מעשר עני שקיבלו, והם פטורים מן המעשרות, הם בשיטתו של רבי אליעזר?)<b>,</b> ומציעים מקור לדברי רבי אליעזר: <b>דרבי אליעזר אומר: נאמן על השיני - נאמן על הראשון</b> – אם ראו את עם הארץ שהפריש מעשר שני - נאמן עם הארץ לומר שהפריש מעשר ראשון, מפני שאינו חשוד להקדים מעשר שני למעשר ראשון (זה טעמו של רבי אליעזר לפי הירושלמי דמאי ד,ג. ראה "תוספתא כפשוטה", זרעים ב, עמוד 761)<b>?</b> – וכן כאן, עני עם הארץ האומר על פירות שהם של מעשר עני שקיבל, הם פטורים מן המעשרות, ואין חוששים שמא הנותן לו לא הפריש מעשר ראשון קודם לכן, שכיוון שהנותן לו הפריש מעשר עני, הוא נאמן שהפריש מעשר ראשון קודם לכן, מפני שאינו חשוד להקדים מעשר עני למעשר ראשון. - אבל החכמים החלוקים על רבי אליעזר סבורים, שאם ראו את עם הארץ שהפריש מעשר שני - אין עם הארץ נאמן לומר שהפריש מעשר ראשון, מפני שמעשר שני הוא אוכלו בעצמו בירושלים או שפודהו, ואין לו הפסד בהפרשתו, ואילו מעשר ראשון צריך ליתנו ללוי. ולשיטתם של החכמים, עני עם הארץ האומר על פירות שהם של מעשר עני שקיבל, אין הם פטורים מן המעשרות, וחוששים שמא הנותן לו לא הפריש מעשר ראשון קודם לכן, כיוון שאין הנותן לו שהפריש מעשר עני נאמן שהפריש מעשר ראשון קודם לכן.
<br>ודוחים את הצעת זיהוי המשנה: <b>אמר</b> (בנוסח רש"ס נוסף 'ליה') <b>רבי יוסי: דברי הכל היא</b> – המשנה כאן היא לפי כל החכמים, אף לשיטת החכמים החלוקים על רבי אליעזר, בניגוד לאפשרות שהוצעה בשאלה<b>.</b> ומפרטים את הדחייה על סמך הבחנה בין העניינים שהושוו בשאלה: <b>שנייא היא</b> – שונָה היא (שונֶה הוא הדבר)<b>, שאין אדם עושה בדבר מצוה ערוה</b> (המילה 'מצוה' ישנה רק במסירה שלפנינו ונמחקה בטעות על ידי מגיה) – במשנה כאן, עני עם הארץ האומר על פירות שהם של מעשר עני שקיבל, הם פטורים מן המעשרות, ואין חוששים שמא הנותן לו לא הפריש מעשר ראשון קודם לכן, שכיוון שהנותן לו הפריש מעשר עני, הוא נאמן שהפריש מעשר ראשון קודם לכן, והטעם הוא שאין אדם חשוד לעשות בדבר מצווה (במעשר עני שהוא נותן לעני לשם מצווה) ערווה (דבר מגונה, שלא להפריש ממנו מעשר ראשון קודם לכן)<b>.</b><br><br><small>ב<b>תוספתא מעשר שני</b> ג,טז שנו: ראה אותו שהפריש מעשר שיני - נאמן על הראשון; דברי רבי ליעזר (רבי אליעזר, שהוא שמותי, סובר כבית שמאי שם ג,טו, שאם הופרש השני על ידי עם הארץ, בוודאי הופרש אף הראשון, מפני שאינו חשוד להקדים מעשר שני לראשון, ולפיכך אם ראינוהו מפריש שני נאמן על הראשון, אבל אם ראינוהו מפריש ראשון עדיין אינו נאמן על השני). וחכמים אומרים: נאמן על הראשון - נאמן על השיני (שאם אינו חשוד לעכב לעצמו מעשר ראשון שאין לו בו אלא טובת הנאה, מכול שכן שאינו חשוד על מעשר שני שהוא שלו), נאמן על השיני - אין נאמן על הראשון (מפני שמעשר שני כולו שלו, אלא שעליו לטרוח ולאוכלו בירושלים, מה שאין כן מעשר ראשון שצריך ליתנו ללוי).</small><br>
<br>במשנה שנינו: "ובן לוי נאמן לעולם".
<br><b>רבי לעזר</b> (אמורא בדור השני) אמר <b>בשם רבי הושעיא</b> (מגדולי אמוראי ארץ ישראל בדור הראשון<b>: כשם שלא נחשדו ישראל</b> – עמי הארץ, <b>על תרומה גדולה</b> – שכן זהירים היו להפריש תרומה גדולה מתבואתם ומפירותיהם<b>, כך לא נחשד בן לוי</b> – עם הארץ, <b>על תרומת מעשר</b>– ולכן הוא נאמן בכל השנים לומר על פירות שהם של מעשר ראשון והפריש מהם תרומת מעשר<b>.</b>
<br>ומציעים סיוע לקביעה שלפני כן מהמשנה: <b>אמר רבי</b> (צריך לומר: 'רב') <b>הושעיה</b> (אמורא בדור השלישי)<b>: מתניתא אמרה כן:</b> – המשנה אומרת כך: <b>ובן לוי</b> – עם הארץ, <b>נאמן לעולם</b> – בכל השנים לומר על פירות שהם של מעשר ראשון והפריש מהם תרומת מעשר (קטע בתבנית זהה ועם אותם החכמים יש בירושלמי שקלים ז,ג)<b>.</b>
ומציעים שאלה: <b>רבי מנא</b> (השני, מגדולי אמוראי ארץ ישראל בדור החמישי) <b>בעי</b> – שואל<b>: ובן לוי נאמן לעולם אפילו בשביעית?</b> – האם המונח "לעולם" משמעו שאפילו בשנה השביעית לשמיטה שאין מעשרות נוהגים בה, לוי עם הארץ נאמן לומר על פירות שהם של מעשר ראשון של השנה השישית שקיבל והפריש מהם תרומת מעשר, ואין הם של השנה השביעית שיש עליהם קדושת שביעית? (אין פושטים את השאלה)
<b>אמר רבי בון בר חייא</b> (אמורא ארץ ישראלי בדור השלישי)<b>: נאמן בן לוי</b> – עם הארץ, <b>לומר:</b> "<b>מעשר ברור הוא</b>" – לומר על הפירות שבידו שברור לו שהם של מעשר ראשון, שבעל הפירות שנתן לו אותם הפריש אותם בפניו בתורת מעשר ראשון<b>, לפוטרו מן השיני</b> – הנאמנות מועילה לפטור את הפירות מלהפריש מהם מעשר שני<b>. אבל באומר:</b> "<b>ניתן לי</b>" – במקרה שהלוי אומר שהפירות שבידו הם של מעשר ראשון שניתן לו, אך בעל הפירות לא הפריש אותם בפניו<b>, או באומר:</b> "<b>משלו</b> (צריך לומר כמו בכתב יד רומי: 'משל<b>י</b>') <b>הן</b>" – במקרה שהלוי אומר שהפירות שבידו הם של מעשר ראשון שהפריש מהיבול שגדל בשדהו, <b>- אינן נאמנין</b> (בנוסח רש"ס: 'אינו נאמן') – ודינם כפירות של עם הארץ, שצריך להפריש מהם מעשרות מספק<b>.</b>
<br>ומציעים את המשנה המקומית כדי לסייע לדעה שלפני כן: <b>דו</b> (צריך לומר כמו בכתב יד רומי: 'ד<b>י</b>') <b>מתניתא:</b> – שהיא המשנה (שהרי כך אומרת המשנה, שכן שנינו במשנתנו): <b>אינן נאמנין</b> – עניים עמי הארץ, <b>אלא על דבר שכן דרך בני אדם נוהגין כן</b> ('מתניתא' לשון נקבה היא, ולכן צריך לגרוס 'די' (שהיא) תחת 'דו' (שהוא))<b>.</b> ומפרטים את הסיוע על סמך הצעת פירוש למשנה: <b>כיני מתניתא:</b> – כך היא המשנה: <b>אינן נאמנין אלא על דבר שכן דרך בני אדם (נוהגין) [נותנין]</b> (תוקן על פי כתב יד רומי, וכן הוא בנוסח רש"ס ובהבאת הירושלמי בריבמ"ץ ובר"ש משנץ) <b>כן</b> – "נוהגין" פירושו: נוהגים לתת, ואין "כיני" זה אלא פירוש ולא הגהה ("מבוא לנוסח המשנה", עמוד 445). עניים עמי הארץ נאמנים רק על פירות שנהוג לתת מהם מתנות עניים, אבל אין לוי עם הארץ נאמן על פירות משלו לומר שהם מעשר ראשון<b>.</b><br>• • •

Halakhah 3

<big><strong>משנה</strong></big><br><b>נאמנין על החטים</b> – עניים עמי הארץ נאמנים לומר שהחיטים שבידם הם ממתנות עניים שנתן להם בעל השדה<b>, ואינן נאמנין לא על הקמח ולא על הפת</b> – אינם נאמנים לומר שקיבלו אותם במתנות עניים, לפי שאין דרך בני אדם לתת מתנות עניים קמח ופת<b>.</b>
<br><b>נאמנין על השעורה של אורז</b> – אורז שעדיין השיער עליו, שטרם הוסרה הקליפה מן הזרע על ידי כתישה (כרגיל היו מאחסנים את האורז בצורה בלתי קלופה, ובצורה זו נהגו לחלקו לעניים, ולכן נאמנים על השעורה של אורז) ("החקלאות בארץ ישראל בתקופת המשנה והתלמוד", עמוד 180 והערה 102)<b>, ואינן נאמנין עליו</b> – על האורז שנכתש, <b>בין חי</b> – שאינו מבושל, <b>ובין מבושל</b> – אינם נאמנים לומר שקיבלו אותו חי או מבושל במתנות עניים, לפי שאין דרך בני אדם לתת מתנות עניים אורז שנכתש<b>.</b>
<br><b>נאמנין על הפול, ואינן נאמנין על הגריסים</b> – פולים שנכתשו לחצאים, <b>בין חיים ובין מבושלים</b> – לפי שאין דרך בני אדם לתת מתנות עניים גריסים<b>.</b>
<br><b>נאמנין על השמן לומר של מעשר עני הוא</b> – עניים עמי הארץ נאמנים לומר שהשמן שבידם הוא של מעשר עני שניתן להם<b>, ואינן נאמנין עליו</b> – על השמן, <b>לומר של זיתי ניקוף</b> (זיתים שהופלו מהעץ בחביטה במקל על ענפי העץ) <b>הוא</b> – שליקט בעל הזיתים את הזיתים שהפקיר או ששכח בשעת המסיק, שהם פטורים מן המעשרות, ועשה מהם שמן ונתנו לעניים, וכיוון שאין דרך בני אדם לעשות מהם שמן לפי שהם מועטים, אין העניים נאמנים לומר כך על השמן שבידם (כרגיל היו מוסקים את רובו של העץ, והיו נוקפים רק את הזיתים הגדלים בראש העץ או בענפים שקשה להגיע אליהם)<b>.</b><br>• • •<br><big><strong>משנה</strong></big><br><b>נאמנין על הירק חי</b> – עניים עמי הארץ נאמנים לומר שהירק החי שבידם הוא של מעשר עני, שהירק חייב במעשרות מדברי חכמים<b>, ואינן נאמנין עליו מבושל</b> – אינם נאמנים לומר על הירק המבושל שבידם שהוא של מעשר עני<b>, אלא אם כן היה לו דבר ממועט</b> – אם היה לעני מעט ירק מבושל - נאמן לומר שהוא של מעשר עני<b>, שכן דרך בעל הבית להיות מוציא</b> – מפריש מעשר עני, <b>מלפסו</b> – מאילפסו (מקדירתו), שלפעמים בעל הבית שוכח מלעשר ירק כשהוא חי ומעשר מן המבושל דבר מועט, או כשאין לבעל הבית ירק הרבה, אינו מפריש ממנו מעשר עני כשהוא חי, לפי שאין כדאי לעני לבשל ירק מועט, אלא בעל הבית מבשל את כולו ונותן לעני ירק מבושל<b>.</b><br>• • •
<big><strong>תלמוד</strong></big><br><b>נאמנות עניים עמי הארץ על מתנות עניים (המשך)</b><br>במשנה שנינו: "ואינן נאמנין לא על הקמח ולא על הפת".
<br>שואלים: <b>מהו שיהא</b> (בכתב יד רומי נוסף 'אדם') <b>נאמן לומר:</b> "<b>חיטים ניתן לי ועשיתי אותן קמח</b>"<b>,</b> "<b>חטים ניתן לי ועשיתי אותן פת</b>"<b>?</b> – האם עני עם הארץ שאמר שהקמח והפת שבידו הם מחיטים שקיבל ממתנות עניים וטחן אותן קמח ואפה אותן לחם - נאמן?
<br>ושואלים עוד: <b>כתי</b> (= כד תי, כד תהי. - המילה 'כתי' ישנה רק במסירה שלפנינו ונמחקה בטעות על ידי מגיה) <b>פשיטא ליה</b> (צריך לומר: '<b>לך</b>', כסגנון הרגיל בירושלמי ("תוספתא כפשוטה", זרעים א, עמוד 177, הערה 3)) – כאשר תהיה פשוטה לך (כאשר יהיה הדבר פשוט לך), <b>שהוא נאמן</b> (כן הוא בכל הנוסחאות, וכן הוא בהבאת הירושלמי בריבמ"ץ ובר"ש משנץ. אבל צריך לומר: '<b>שאינו</b> נאמן' ("מבואות לספרות האמוראים", עמוד 391, הערה 9; "תוספתא כפשוטה", זרעים א, עמוד 177, הערה 4))<b>,</b> יש לשאול את השאלה הבאה: <b>היו הכל יודעין שרוב</b> (במסירה שלפנינו נוסף כאן בטעות על ידי מגיה 'בני אדם', ואינו בנוסח רש"ס ובהבאת הירושלמי בריבמ"ץ ובר"ש משנץ) <b>מִכְנָסוֹ</b> (פירות שאדם כונס ושומר במחסן) <b>לקט, אפילו כן אינו נאמן?</b> – אם כולם יודעים שרוב מכנסו של העני בא מלקט, וממילא יש ידיים להאמין לו שהקמח והפת הם מן הלקט, האם אף על פי כן אינו נאמן, כמו במקרה שבשאלה הקודמת? ("תוספתא כפשוטה", זרעים א, עמוד 177, הערה 7. - אין פושטים את השאלות. - הקשר שהירושלמי יוצר בין הפשיטה האפשרית של השאלה הראשונה ("כתי פשיטא לך") ובין השאלה השנייה שמסתיימת בלשון "אפילו כן אינו נאמן" מחייב את תיקון הנוסח 'שאינו נאמן' במקום 'שהוא נאמן'. - הלשון 'רוב מכנסו' נמצא גם בירושלמי דמאי וחלה ובבראשית רבה)<br>
<br>במשנה שנינו: "ואינן נאמנין עליו לומר של זיתי ניקוף הוא".
<br>והוא הדין שאינם נאמנים על היין לומר של ענבי עוללות הוא.
<br>מציעים ברייתא: <b>תני:</b> – שונה [התנא]: <b>רבי יודן</b> (רבי יהודה בר אלעאי, מגדולי התנאים בדור הרביעי) <b>אומר: מקום שנהגו להיות דורכין את העוללות</b> – שדרך בני אדם באותו המקום לעשות יין מענבי עוללות, <b>יהא עני</b> – עם הארץ, <b>נאמן לומר</b> – על היין<b>:</b> "<b>יין זה של עוללות הוא</b>" – היין שבידי הוא יין של עוללות שניתן לי, והוא פטור מן המעשרות<b>.</b>
<br>ומציעים מסקנה העולה מתוך השוואה: <b>ודכוותיה:</b> – ושכמותה: <b>מקום שנהגו להיות מוסקין</b> (צריך לומר: 'עוצרין' ("שערי תורת ארץ ישראל"), או שצריך לומר: 'מ<b>ר</b>סקין', כי אנו עוסקים כאן בייצור שמן ולא בקטיף זיתים, וכמו במשפט המקביל שלפני כן בעניין ייצור יין: 'דורכין') <b>זיתי ניקוף</b> – שדרך בני אדם באותו המקום לעשות שמן מזיתי ניקוף, <b>יהא העני</b> – עם הארץ, <b>נאמן לומר</b> – על השמן<b>:</b> "<b>שמן זה של זיתי ניקוף הוא</b>" – השמן שבידי הוא שמן של זיתי ניקוף שניתן לי, והוא פטור מן המעשרות<b>.</b><br><br><small>ב<b>תוספתא פאה</b> ד,א שנו: רבי יהודה אומר: מקום שדורכים את העוללות נאמן עני לומר: "יין זה של עוללות הוא".</small><br>• • •
<big><strong>תלמוד</strong></big><br><b>נאמנות עניים עמי הארץ על מתנות עניים (המשך)</b><br>מספרים על הפרשת מעשר מירק מבושל: <b>אילין דבית אסי</b> – [האנשים ה]אלה של בית אסי, <b>בשלון ירק</b> – בישלו ירק<b>, אנשון מתקנתיה</b> – שכחו לתקן אותו (להפריש ממנו מעשרות כשהיה חי)<b>. סלק</b> – עלה (בא) <b>גמלייל</b> (גמליאל) <b>זוגה</b> (חכם ארץ ישראלי בדור השלישי לאמוראים) <b>ותקניה מן גוא לפצא</b> – ותיקן אותו מתוך האילפס (הצד"י ('לפצא') נחלפה במקום הסמ"ך ('לפסא') בגלל הדמיון בהיגויין ("כלי החרס בספרות התלמוד", עמוד יג). - מקור המילה 'לפסא' ביוונית). - ומכאן ראיה שלפעמים בעל הבית שוכח מלעשר ירק כשהוא חי ומעשר מן המבושל<b>.</b><br>• • •

Halakhah 4

<big><strong>משנה</strong></big><br>משנה זו עוסקת בשיעורים הקטנים ביותר של הגידולים השונים המחולקים לעניים בגורן.
<br><b>אין פוחתין לעניים בגורן</b> – כשבעל השדה מחלק לעניים המגיעים לגורן מעשר עני בשנה השלישית ובשנה השישית לשמיטה, אין לו לתת לכל עני מכל אחד מהגידולים שיש בידו פחות מהשיעור הקצוב להלן לכל אחד מהם (אבל שאר מתנות עניים אין מחלקים להם אלא הם לוקטים אותם), <b>מחצי קב חטים</b> – לכל עני, אם מחלקים חיטים, <b>וקב שעורים</b> – לכל עני, אם מחלקים שעורים<b>, רבי מאיר</b> (גדול התנאים בדור הרביעי) <b>אומר: חצי קב</b> – שעורים<b>; קב וחצי כוסמין</b> – מין חיטה, <b>וקב גרוגרות</b> (תאנים מיובשות) <b>או מנה</b> (יחידת משקל ומטבע שמשקלו מאה דינרים) <b>דבילה</b> (תאנים דרוסות)<b>, רבי עקיבה</b> (תנא בדור השלישי, מגדולי התנאים) <b>אומר: פרס</b> – חצי מנה דבילה<b>; חצי לוג יין, רבי עקיבה אומר: רביעית</b> לוג יין<b>; רביעית</b> לוג <b>שמן, רבי עקיבה אומר: שמינית</b> לוג שמן<b>. ושאר כל הפירות</b> – כמה מחלקים מהם לעניים בגורן? <b>- אמר אבא שאול</b> (תנא בדור השלישי והרביעי)<b>: כדי שימכרם</b> – העני, <b>ויקח בהן מזון שתי סעודות</b> – מזון שיספיק לשתי סעודות<b>.</b><br>• • •
<big><strong>תלמוד</strong></big><br><b>שיעור מעשר עני שמחלקים לעני בגורן</b><br>מציעים ברייתא: <b>תני:</b> – שונה [התנא]: אין פוחתים לעניים בגורן מ<b>רובע</b> – רבע הקב, <b>אורז, כולה</b> (צריך לומר כמו בכתב יד רומי: '<b>כְּלָה</b>'. ובר"ש משנץ: 'עוכלא') – אחד מעשרים של קב, <b>תבלין</b> (גם בירושלמי ביצה ג,ח יש 'כלה של תבלין')<b>, ליטרא</b> (מידת משקל) <b>ירק, שלשת קבין חרובין, חצי לוג יין, רביעית</b> לוג <b>שמן, עשרה אגוזין, חמשה אפרסקין, שני רימונין, ואתרוג אחד</b> (המוצרים המנויים בברייתא לא נזכרו במשנה, חוץ מיין ושמן שנזכרו גם במשנה. מחירי המוצרים השונים נמנו לפי צורת מכירתם: הדגנים והפירות במידות נפח, הירק במשקל, והפירות היקרים במניין לפי כמות)<b>.</b>
<br>ושואלים: <b>מה טעמא?</b> – מה הטעם? (מה המקור בכתוב לשיעורים של המוצרים השונים?)
<br>ומשיבים בהצעת פסוק ודרשתו: כתוב בעניין ביעור מעשרות: <b>"</b>כִּי תְכַלֶּה לַעְשֵׂר אֶת כָּל מַעְשַׂר תְּבוּאָתְךָ בַּשָּׁנָה הַשְּׁלִישִׁת שְׁנַת הַמַּעֲשֵׂר, וְנָתַתָּה לַלֵּוִי, לַגֵּר, לַיָּתוֹם וְלָאַלְמָנָה, <b>וְאָכְלוּ בִשְׁעָרֶיךָ וְשָׂבֵעוּ"</b> (דברים כו,יב) – כשתגמור להפריש מביתך את כל המעשרות בשנה השלישית (וכן בשנה השישית) של מחזור השמיטה ותיתן מהם ללוויים ולעניים, והם יאכלו לשובעה; ויש לדרוש מן הכתוב: <b>- תן לו כדי שובעו</b> – יש לתת לכל עני מזון שראוי לשביעה, והוא מזון שתי סעודות (כל השיעורים שנמנו במשנה הם "כדי שובעו". - כתוב דומה בעניין ביעור מעשרות בדברים יד,כח-כט: "מִקְצֵה שָׁלֹשׁ שָׁנִים תּוֹצִיא אֶת כָּל מַעְשַׂר תְּבוּאָתְךָ בַּשָּׁנָה הַהִוא וְהִנַּחְתָּ בִּשְׁעָרֶיךָ, וּבָא הַלֵּוִי, כִּי אֵין לוֹ חֵלֶק וְנַחֲלָה עִמָּךְ, וְהַגֵּר וְהַיָּתוֹם וְהָאַלְמָנָה אֲשֶׁר בִּשְׁעָרֶיךָ, <b>וְאָכְלוּ וְשָׂבֵעוּ</b>")<b>.</b><br><br><small>ב<b>בבלי עירובין</b> כט,א אמרו: רבי שמעון בן אלעזר אומר: (אין פוחתים לעניים בגורן מ)עוכלא תבלין, וליטרא ירק, ועשרה אגוזים, וחמישה אפרסקים, ושני רימונים, ואתרוג אחד.<br><br>ב<b>ספרי דברים</b> פסקה קי ופסקה שג נאמר: "ואכלו ושבעו" - תן להם כדי שובעם.</small><br><br><small><b>כלה תבלין</b><br>הפייטן אלעזר הקליר כתב בקדושתא לפרשת שקלים: "וְכָל עֹמֶר שִׁבְעַת רֶבַע וּכְלָה, וְהַכְּלָה אֶחָד מִמֵּאָה וָעוֹד בִּסְאָה". שיעור עומר הוא שיעור עיסה החייבת בחלה, לכן דבריו שכל עומר הוא שבע ורבע וכלה מקבילים לדברי הבבלי עירובין פג,ב ששיעור עיסה החייבת בחלה הוא שבעה רבעי קב 'ועוד'. ה'ועוד' הוא ביצה וחומש, וזה מקביל למה שכתב הקליר שהכלה הוא "אחד ממאה ועוד בסאה", כי 120 / 1 של סאה הוא ביצה וחומש. 120 / 1 של סאה הוא 20 / 1 של קב. לדברי הבבלי בבא בתרא צ,א שיעור עוכלא הוא 20 / 1 של קב. הרי שהכלה הוא עוכלא.</small><br>
<br>ומספרים: <b>חזקיה</b> (אמורא ארץ ישראלי בדור הראשון, בנו של רבי חייא) <b>שאל לאבוי</b> – שאל את אביו (רבי חייא)<b>: מנא אילין שיעוריא?</b> – מניין השיעורים האלה (של המוצרים השונים)? <b>אמר להן</b> (צריך לומר: '<b>ליה</b>', כמו בכתב יד רומי)<b>:</b> – אמר לו (רבי חייא לבנו בדרך משל): <b>אהן צררא סמך הדא ברתא</b> (צריך לומר: 'ב<b>י</b>רתא', כמו בכתב יד רומי ובנוסח רש"ס) – הצרור (חלוק אבן) הזה סומך (תומך, נושא) את הבירה (מבצר) הזאת (כלומר, הדרשה מהכתוב "ואכלו ושבעו" שיש לתת לכל עני כדי שובעו היא סמך לכל השיעורים שקבעו החכמים למוצרים השונים)<b>.</b><br>
<br>ומספרים עוד: <b>רבי חנניה</b> (אמורא ארץ ישראלי בדור השלישי) <b>הוה יתיב קומי</b> – היה יושב לפני <b>רבי אִלַי</b> (רבי אילא ("עוד לבעיית עריכתה של מסכת נזיקין ירושלמי", "תרביץ" פא, עמוד 209, הערה 116) - רבי אלעאי, אמורא ארץ ישראלי בדור השלישי)<b>, והוא</b> (צריך לומר כמו בכתב יד רומי: 'והו<b>ה</b>') <b>אמר טעמין והוא סתר</b> – והיה (רבי אילא) אומר טעמים (נימוקים לשיעורים של המוצרים השונים) והוא (רבי חנניה) סותר (את הטעמים)<b>, אמר טעמין והוא סתר</b> – אומר טעמים (נימוקים) והוא סותר<b>. אמר ליה:</b> – אמר לו (רבי אילא לרבי חנניה): <b>לא כלי</b> (צריך לומר: '<b>כולא</b>') <b>מסתור אלא מבני</b> – לא הכול [ממך] (אין הכול תלוי בך, אינך יכול) לסתור (טעמים שאני אומר) אלא (יש לך גם) לבנות (ליישב טעמים)<b>.</b>
במשנה שנינו: "מנה דבילה".
<br><b>אמר רבי מנא: מנה</b> הוא <b>ארבע ליטרין.</b><br><br><small>ב<b>ירושלמי כתובות</b> ה,ח אמרו: אמר רבי מנא: מנה וארבע (= הוא ארבע (</small>"מחקרים בתורת ארץ ישראל" עמוד 197; "הירושלמי כפשוטו" עמוד 151<small>)) ריטלין (צריך לומר: 'ליטרין' (</small>"מחקרים בתורת ארץ ישראל" עמוד 171)<small>).</small><br>• • •
<b>שיעורי מזונות שמערבים בהם עירוב</b><br><small>כאן התחלת מקבילה בירושלמי עירובין ג,א.</small>
<br><b>אמר רבי לעזר</b> (אמורא בדור השני)<b>: וכֵן לעירוב</b> (בכתב יד רומי: 'לעיניין עירוב') – השיעורים של מוצרי המזון השונים בעניין מעשר עני הם גם השיעורים בעניין עירוב חצרות (העירוב שעושים בני חצר זה עם זה כדי לטלטל בשבת מהבתים לחצר ומהחצר לבתים) ושיתוף מבואות (העירוב שעושים בני מבוי זה עם זה כדי לטלטל בשבת מהחצרות למבוי ומהמבוי לחצרות), שמערבים ומשתתפים במזון<b>.</b>
<br>ומצמצמים את תחולת הקביעה שלפני כן: <b>אמר רבי חיננא</b> (אמורא ארץ ישראלי בדור השלישי)<b>: הדא דתימר</b> (צריך לומר כמו בכתב יד רומי: 'דתמר') – זאת שאתה אומר (דבר זה שאתה אומר, שהשיעורים בעניין מעשר עני הם גם השיעורים בעניין עירוב): <b>- ביין</b> – מערבים ומשתתפים בחצי לוג יין כשיעור בעניין מעשר עני<b>, אבל בשמן - מערבין בו מזון שתי סעודות</b> – אין מערבים ומשתתפים ברביעית לוג שמן כשיעור בעניין מעשר עני, אלא מערבים ומשתתפים בשמן בשיעור שנצרך ממנו לאכול בו מאכלים שאוכלים בשתי סעודות<b>.</b><br><br><small>ב<b>בבלי עירובין</b> כט,א אמרו: תנן: אין פוחתים לעני בגורן מחצי קב חיטים וקב שעורים... ושאר כל הפירות - אמר אבא שאול: כדי שימכרם וייקח בהם מזון שתי סעודות. - אמר רב: וכן לעירוב.</small><br>
<br>ומציעים ברייתא: <b>תני:</b> – שונה [התנא]: <b>מערבין בחומץ מזון שתי סעודות</b> – בשיעור שנצרך ממנו לטבל בו מאכלים שאוכלים בשתי סעודות, כמבואר להלן<b>.</b>
<br>ומציעים ברייתא: <b>תני:</b> – שונה [התנא]: <b>מערבין בשמן מזון שתי סעודות</b> – בשיעור שנצרך ממנו לאכול בו מאכלים שאוכלים בשתי סעודות<b>.</b>
<br><b>רבי ירמיה</b> (מגדולי אמוראי ארץ ישראל בדור השלישי והרביעי) אמר <b>בשם רבי שמואל בר רב יצחק</b> (אמורא בדור השלישי)<b>:</b> מערבים בחומץ - <b>כדי לטבול בירק</b> (צריך לומר כמו במקבילה: '<b>לטבל</b> <b>ירק</b>') <b>הנאגד</b> (במקבילה נוסף 'מזון') <b>שתי סעודות</b> – בשיעור שנצרך ממנו לטבל בו ירק שאוכלים בשתי סעודות. כך כוונת הברייתא לעיל לגבי עירוב בחומץ (בספרות חז"ל מצאנו ירקות שונים שנהגו לאוגדם ולמוכרם באגודות)<b>.</b><br><br><small>ב<b>תוספתא עירובין</b> ו,ג שנו: היין - כדי לשתות בו מזון שתי סעודות, והשמן - כדי לוכל בו מזון שתי סעודות, והחומץ - כדי לטבל בו מזון שתי סעודות.<br><br>ב<b>בבלי עירובין</b> כט,א אמרו: תניא: רבי שמעון בן אלעזר אומר: יין - כדי לאכול בו (מזון שתי סעודות), חומץ - כדי לטבל בו... - אמר רב גידל אמר רב: חומץ - כדי לטבל בו מזון שתי סעודות של ירק (שכולן ירק). איכא דאמרי: אמר רב גידל אמר רב: חומץ - כדי לטבל בו ירק הנאכל בשתי סעודות (שיעור זה פחות משיעור שתי סעודות שכולן ירק).</small><br>
<br><b>רבי יצחק עטושיא</b> (אמורא ארץ ישראלי בדור השלישי והרביעי, מהיישוב עטוש בגליל התחתון) <b>אמר קומי</b> – אמר לפני <b>רבי זעירא</b> (רבי זירא, מגדולי אמוראי ארץ ישראל בדור השלישי) <b>בשם דבי רבי ינאי</b> – [החכמים] של בית רבי ינאי (אמורא ארץ ישראלי בדור הראשון)<b>: אפונין</b> (חִמְצָה, מין קטנית) <b>חיין</b> – שאינם מבושלים, <b>מערבין בהן מזון שתי סעודות</b> – בשיעור שאוכלים מהם בשתי סעודות<b>.</b>
<br>ושואלים: <b>למי נצרכה?</b> – לדעת מי מן החכמים נצרכה המימרה לומר דין זה שמערבים באפונים חיים? לפי איזה תנא יש חידוש במימרה זו?
<br>ועונים: <b>לרבי מאיר</b> – המימרה נצרכה לדעת רבי מאיר<b>,</b> ומסבירים כיצד יש חידוש לפי החכם הנזכר: <b>שלא תאמר</b> – דין אחר, המסתבר לכאורה לפי החכם הנזכר<b>: הואיל והן</b> – אפונים חיים, <b>מסריחין</b> (פוצעים, שׂורטים (ראה "תוספתא כפשוטה" נשים, עמודים 262-263)) <b>את הפה</b> – כשאוכלים אותם, משום שהם קשים, <b>אין מערבין בהן</b> – היינו יכולים לטעות ולומר שאין מערבים בהם. לכן, כדי לשלול אפשרות זו, נצרכה המימרה לומר דין זה שמערבים באפונים חיים (בירושלמי עירובין ג,א אמרו, שלרבי מאיר אין מערבים בדבר שאינו נאכל חי כמות שהוא, כמו השום והבצלים שאין מערבים בהם משום הארס שבהם. וכיוון שאפונים חיים מסריחים את הפה, היה אפשר לומר שדינם כדבר שאינו נאכל חי כמות שהוא ואין מערבים בהם לרבי מאיר)<b>.</b><br>
<br><b>דג מליח</b> (מלוח) – בשיעור שאוכלים ממנו בשתי סעודות, <b>- מערבין בו. בשר מליח - מערבין בו.</b>
<br><b>בשר חי -</b> (צריך להוסיף כמו במקבילה ובנוסח רש"ס: '<b>מערבין בו'</b>) - ומציעים מקור תנאי המסייע לקביעה זו: <b>דתנינן</b> (בכתב יד רומי ובנוסח רש"ס נוסף '<b>תמן</b>')<b>:</b> – ששנינו (משנה מנחות יא,ז): <b>הבבליים אוכלים אותו</b> – הכוהנים שעלו לרגל מבבל היו אוכלים בליל שבת את בשרו של שעיר של מוסף של יום הכיפורים שחל בערב שבת, <b>כשהוא חי</b> – בלתי מבושל, כיוון שאי אפשר לבשלו לא ביום הכיפורים ולא בשבת<b>, מפני שדעתן מקולקלת</b> (כך גם בכתב יד רומי. אבל במקבילה ובכתבי היד של המשנה: 'שדעתן <b>יפה</b>' - שאינם אניני הדעת ואינם קצים בבשר חי) – וכיוון שיש שאוכלים בשר חי, מערבים בו<b>.</b><br><br><small>במשנת מנחות אומרים: אם חל יום הכיפורים להיות בערב שבת, השעיר של יום הכיפורים נאכל לערב, והבבליים אוכלים אותו כשהוא חי מפני שדעתם יפה, ופירושו: דעתם חזקה, שאינה בוחלת בשום דבר. הירושלמי פאה מנסח: 'שדעתם מקולקלת', והיא גרסה משובשת. והנכון הוא בירושלמי עירובין ג,א ("כך היה וכך יהיה", "קתדרה" יז, עמוד 4).</small><br>
<br>ומציעים שאלה: <b>רבי יודן</b> (אמורא ארץ ישראלי בדור הרביעי) <b>בעי</b> – שואל (מסתפק)<b>: הדא כלקירא</b> (צריך לומר: 'כלקי<b>ד</b>א'. ובמקבילה בקטע גניזה: 'כלכידה') – הדגה הזאת (מקור המילה 'כלקידא' ביוונית: כלקיס - דג קטן)<b>, (הוא) [הואיל]</b> (כך הוא בכתב יד רומי ובנוסח רש"ס ובמקבילה) <b>ואילין כותאי אכלין מינה חייה היא</b> (מילה זו יתירה ואינה במקבילה. אפשר שמילה זו נוצרה מנוסח אחר של המילה שלפניה 'חייא' שנכפל ונשתבש) – הואיל והכותים (השומרונים) האלה אוכלים ממנה חיה, <b>מערבין בה?</b> (אין פושטים את השאלה)<br>
<br><b>שמואל בר שילת</b> (אמורא בבלי בדור הראשון והשני) אמר <b>בשם רב</b> (אמורא בבלי בדור הראשון, מגדולי האמוראים)<b>: פעפועין</b> – מלוח קיפח - צמח הגדל במלחות, שעליו נאכלים חיים ומבושלים, <b>וגדגדניות</b> – תלתן (בלשון המשנה) - הקטנית גרגרנית יוונית, שזרעיה שימשו להתקנת מאכל חריף, <b>וחלוגלוגות</b> – רְגֵלַת הגינה - ירק בר הגדל בגינות, שעליו הבשרניים נאכלים חיים ומבושלים, <b>מערבין בהן</b> – אף שהם מאכלים זולים ולא חשובים<b>.</b>
<br><b>בעון קומ</b>ו<b>י:</b> – שאלו לפניו (לפני שמואל בר שילת): <b>היידן אינון?</b> – אֵילוּ הם (פעפועין וגדגדניות וחלוגלוגות)? (שבבבל לא ידעו את השמות בעברית של הצמחים הללו) <b>אמר לון:</b> – אמר להם (שמואל בר שילת): <b>קקולי</b> – השם בארמית של פעפועין, <b>והנדקוקי</b> (במקבילה: 'וחנדקוקי') – השם בארמית של גדגדניות, <b>ופרפחיניה</b> – השם בארמית של חלוגלוגות<b>.</b><br><br><small>עד כאן המקבילה בירושלמי עירובין.<br>תחילתה של המקבילה ("וכן לעירוב... הדא דתמר...") מקורה כאן והועתקה לעירובין, והמשכה של המקבילה מקורו בעירובין והועתק לכאן.<br><br>ב<b>בבלי עירובין</b> כח,א אמרו: אמר רב יהודה בריה דרב שמואל בר שילת משמיה דרב: מערבים בפעפועים ובחלגלוגות ובגדגדניות... - כי קאמר רב - בהנדקוקי מדאי (בגדגדניות מדיות).</small><br>• • •

Halakhah 5

<big><strong>משנה</strong></big><br><b>מידה זו אמורה בכהנים ובלוים ובישראל</b> – כשנותנים מעשר עני בגורן לכוהנים עניים וללוויים עניים ולישראלים עניים, אין פוחתים להם מן המידה הקצובה בהלכה ה. ואף על פי שאין שיעור לתרומה ולמעשר שמחלקים לכוהנים וללוויים, יש שיעור למעשר עני שניתן להם<b>.</b><br><b>היה מציל</b> – בעל הבית שאינו מחלק את כל מעשר העני שבידו לעניים שבאו, אלא מחזיק בחלק ממנו בשביל קרוביו העניים, <b>- נוטל מחצה</b> – נוטל מחצית המעשר בשביל קרוביו, <b>ונותן מחצה</b> – נותן מחצית המעשר לעניים האחרים<b>. היה לו דבר ממועט</b> – של מעשר עני, <b>- נותן לפניהן</b> – מניח לפני העניים את מעשר העני<b>, והן</b> – העניים, <b>מחלקין ביניהן</b> – בשווה<b>.</b><br>• • •<br>
<big><strong>תלמוד</strong></big><br><b>חלוקת מעשר עני לעניים ולקרובים</b><br>במשנה שנינו: "היה מציל - נוטל מחצה ונותן מחצה. היה לו דבר ממועט - נותן לפניהן, והן מחלקין ביניהן".
<br>מביאים מחלוקת אמוראים בהצעת פרשנות למשנה.
<br><b>רבי יונה</b> (מגדולי אמוראי ארץ ישראל בדור הרביעי) <b>פתר מתניתא</b> – פותר (מפרש) את המשנה, <b>ביותר מכשיעור</b> – המשנה מדברת במקרה שהיה לבעל הבית מעשר עני יותר מכשיעור הקצוב במשנה לכל עני מהעניים שבאו, כגון שהיה לו הרבה מעשר עני בגורן והיו העניים שבאו מועטים, ולפיכך הוא נותן לכל עני כשיעור הקצוב במשנה, ומחזיק בשאר<b>. היה מציל</b> – מעשר עני בשביל קרוביו, <b>- נוטל מחצה</b> – בשביל קרוביו, <b>ונותן מחצה</b> – לעניים האחרים (מחצה לאו דווקא, אלא הוא מציל לקרוביו מה שנשאר לו לאחר שנתן לעניים האחרים כדי השיעור הקצוב לכל עני (ר"ש משנץ ורא"ש))<b>. אבל בכשיעור</b> – במקרה שלא היה לו מעשר עני אלא כשיעור הקצוב לכל עני, <b>- הוא נותן לפניהן</b> – מניח לפני העניים את מעשר העני<b>, והן</b> – העניים, <b>מחלקין ביניהן</b> – בשווה, שבמקרה זה אסור לו להציל בשביל קרוביו (הדבר קשה, שאם היה לו מעשר עני כשיעור הקצוב לכל עני, מדוע הוא נותן לפניהם והם מחלקים ביניהם, ואין הוא מחלק להם בעצמו? ועוד קשה, שלפי הגרסה שלפנינו חסרה כאן התייחסות מפורשת לדברי המשנה "היה לו דבר ממועט"? - ואולי נשמטו כמה מילים בנוסח הירושלמי שלפנינו ויש לגרוס כך: 'אבל בכשיעור <b>- לא יציל. היה לו דבר ממועט</b> (פחות מכשיעור) - הוא נותן לפניהן והן מחלקין ביניהן'. וראה רא"ש. - לפי רבי יונה, שני המשפטים במשנה ("היה מציל" ו-"היה לו דבר ממועט") מדברים בשני מקרים שונים)<b>.</b><br>
<br><b>רבי חזקיה</b> (אמורא ארץ ישראלי בדור הרביעי) <b>פתר מתניתא</b> – פותר (מפרש) את המשנה, <b>בכשיעור</b> – המשנה מדברת במקרה שלא היה לבעל הבית מעשר עני אלא כשיעור הקצוב לכל עני<b>. ביקש להציל</b> – רצה להציל מעשר עני בשביל קרוביו, אף שאין לו אלא כשיעור, <b>- נוטל מחצה</b> – בשביל קרוביו, <b>ונותן מחצה</b> – לעניים האחרים (אבל במקרה שהיה לו יותר מכשיעור, הוא מציל בשביל קרוביו יותר ממחצה)<b>. שמתוך</b> (משום) <b>שנוטל</b> (בכתב יד רומי: 'מתוך שהוא נוטל') <b>מחצה ונותן מחצה</b> (שתי מילים אלו יתירות) <b>נעשה דבר מועט</b> – לא נשאר לו אלא דבר מועט בשביל העניים האחרים, שאין במחצה שהוא נותן לעניים האחרים כדי השיעור הקצוב לכל עני (וזהו שאמרה המשנה: "היה לו דבר ממועט"), <b>- הוא נותן לפניהן</b> – מניח לפני העניים את מעשר העני שנשאר<b>, והן</b> – העניים, <b>מחלקין ביניהן</b> – בשווה (לפי רבי חזקיה, שני המשפטים במשנה ("היה מציל" ו-"היה לו דבר ממועט") מדברים באותו מקרה)<b>.</b><br>• • •
<big><strong>תלמוד</strong></big><br><b>פרנסת עניים נודדים</b><br>במשנה שנינו: "אין פוחתין לעני העובר ממקום למקום מככר בפונדיון, מארבע סאין בסלע. לן - נותנין לו פרנסת לינה. שבת - נותנין לו מזון שלש סעודות".
<br>מציעים ברייתא: <b>תני:</b> – שונה [התנא]: עניים <b>המסבבין על הפתחים</b> (מחזרים על הבתים, הולכים מבית לבית) – וגובים מעות צדקה בעצמם מכל בית, <b>- אין נזקקין להן לכל דבר</b> – אין גבאי הצדקה צריכים לתת להם את הדברים המנויים במשנה, לפי שמעות הצדקה שהעניים גובים בעצמם מכל בית מספיקות להם לצורכיהם<b>.</b>
<br><b>אמר רבי יונה</b> (מגדולי אמוראי ארץ ישראל בדור הרביעי)<b>: ובלחוד דלא יפחות ליה מן ארגרון דיליה</b> (צריך לומר: 'די<b>ד</b>יה', כמו בכתב יד רומי) – ובלבד שלא יפחות (גבאי הצדקה) לו (לעני) מארגרון (מטבע כסף רומאי קטן) שלו (אין גבאי הצדקה נזקק לעני המסבב על הפתחים רק אם הגבאי יגרום בכך שלא יהיה לעני פחות מארגרון. ולכן אם העני גבה מעות צדקה מכל בית בסכום כולל של ארגרון לפחות - אין גבאי הצדקה נזקקים לו. אבל אם העני גבה מעות צדקה מכל בית בסכום כולל פחות מארגרון - גבאי הצדקה נזקקים לו, כדי שיהיה לו סכום המספיק לו לצרכיו)<b>.</b><br>
<br>ארגרון לא היה מטבע בעל ערך מועט. מזון ארבע עשרה סעודות לשבוע הוא שבעה כיכרות לחם הנקנים בפונדיון. ארגרון היה שווה לחמישה עד שישה כיכרות לחם הנקנים בפונדיון. רבי יונה קבע שעני המסבב על הפתחים זקוק לעזרה מקופת הצדקה אם קיבץ פחות מארגרון. בימי רבי יונה היה המצב הכלכלי חמור, ועני המסבב על הפתחים לא היה מקבץ מטבעות נחושת בסכום השווה לארגרון ולא היה לו מזון המספיק לשבוע, ולכן רבי יונה קבע שעני שקיבץ פחות מארגרון נותנים לו סיוע מסוים מהקופה (על פי "Roman Palestine 200-400: Money and Prices", עמודים 154-161).<br><br><small>ב<b>תוספתא פאה</b> ד,ח שנו: אין פוחתים לעני העובר ממקום למקום מכיכר בפונדיון, מארבע סאים בסלע. לן - נותנים לו פרנסת לינה (מצע וכסת), שמן וקטנית. שבת - נותנים לו מזון שלוש סעודות, שמן וקטנית דג וירק. במה דברים אמורים? בזמן שאין מכירים אותו (שהוא עני), אבל בזמן שמכירים אותו אף מכסים אותו (ואין חוששים שמא כבר קיבל כסות מאחרים). היה מסבב על הפתחים - אין נזקקים לו לכל דבר.<br><br>ב<b>ספרי דברים</b> פסקה קטז נאמר: היה יושב במקום אחד - אתה מצווה לפרנסו. היה מחזר על הפתחים - אי אתה זקוק לו לכל דבר.<br><br>ב<b>בבלי בבא בתרא</b> ט,א אמרו: תנא: אם היה עני מחזר על הפתחים - אין נזקקים לו.</small>
<br>ההוא עניא דהווה מחזר על הפתחים. אתא לקמיה דרב פפא (לקבל צדקה ממנו, כי היה גבאי צדקה) ולא אזדקק ליה (לא נתן לו מקופת הצדקה). אמר ליה רב ספרא בריה דרב ייבא לרב פפא: אי מר לא מזדקק ליה, אחריני נמי לא מזדקקי ליה. לימות (מרעב)?! אמר ליה (רב פפא): והתניא: אם היה עני מחזר על הפתחים - אין נזקקים לו! אמר ליה: אין נזקקים לו למתנה מרובה (<small>כיכר בפונדיון ושאר הדברים המנויים במשנה,</small> כיוון שהוא מחזר על הפתחים ומקבל מכל אדם), אבל נזקקים לו למתנה מועטת.<br><br><small>בבבלי אמרו שנזקקים לעני המחזר על הפתחים לתת לו מתנה מועטת. ובירושלמי אמרו שנזקקים לו אם יש לו פחות מארגרון. ארגרון שבירושלמי אינו מתנה מועטת שבבבלי, שלא כדברי פרשני הירושלמי.</small>
ומצביעים על סתירה בין שתי משניות: <b>הכא את אמר:</b> – כאן אתה אומר (משנה לעיל ח,ה): <b>אין פוחתין לעניים בגורן מחצי קב חטים</b> – כשבעלי השדות מחלקים לעניים בגורן מעשר עני, אין נותנים לכל אחד מהעניים פחות מחצי קב חיטים<b>, וכא את אמר:</b> – וכאן אתה אומר: <b>אין פוחתין לעני העובר ממקום למקום מככר בפונדיון, מארבע סאין בסלע</b> – כשגבאי הצדקה מחלקים לעני הנודד ממקום למקום מזון לשם צדקה, אין נותנים לו פחות מכיכר לחם הנקנה בפונדיון, בשעה שארבע סאים חיטים, שהן עשרים וארבעה קבים, נמכרות בסלע, שהוא ארבעים ושמונה פונדיונות<b>?!</b> – מדוע המשנה כאן המדברת בכיכר לחם ציינה את מחיר החיטים, בעוד שהמשנה לעיל המדברת בחצי קב חיטים לא ציינה את מחיר החיטים? מדוע יש הבדל בין שתי המשניות? (אין מתרצים את הסתירה)<br>
<br><b>רב הונא</b> (גדול אמוראי בבל בדור השני) <b>אמר: צא מהן שליש ליציאה</b> (הוצאה, כסף שהוצא על קניית דבר או עשייתו או עיבודו) – אף על פי שחצי קב חיטים נמכר בפונדיון לפי החשבון של ארבע סאים בסלע, מכל מקום הכיכר הנמכר בפונדיון הוא פחות מחצי קב חיטים, מפני שהנחתום (האופה העוסק בהכנת הפת ובאפייתה ובמכירתה) מנכה מהחשבון הזה שליש להוצאות האפייה ולטרחתו בהכנת הפת ובאפייתה, שהרי אי אפשר שימכור כיכר מחצי קב חיטים בפונדיון כפי שנמכרת התבואה, ולפיכך אינו מוכר בפונדיון אלא כיכר משליש קב חיטים<b>.</b>
<br>ומספרים: <b>רבי יוסי בירבי בון מפיק לאילין נחתומיא כהדא דרב הונא</b> – הרשה לאופים האלה להוציא (לנכות שליש להוצאות האפייה ולטרחתם בהכנת הפת ובאפייתה) כמו זאת (הדעה) של רב הונא<b>, ובלחוד כהדין שיעורא</b> – ובלבד כשיעור הזה (רק אם הנחתום אופה ללקוח כשיעור הזה האמור לעיל הוא רשאי לנכות שליש, אבל אם הוא אופה לו שיעור גדול יותר כאחת - אינו מנכה שליש אלא פחות מכך, מפני שההוצאות והטרחה באפיית שיעור גדול כאחת פחותות באופן יחסי מבאפיית שיעור קטן. - המימרה של רב הונא וההיתר של רבי יוסי בירבי בון מובאים בירושלמי עירובין ח,ב. המימרה של רב הונא מקורה בירושלמי עירובין, ונאמרה שם כתירוץ לתמיהה בקשר לדעה במשנה עירובין ח,ב ששיעור עירוב תחומים הוא כיכר בפונדיון, מארבע סאים בסלע, ומשם הועברה המימרה לכאן. לכן המימרה של רב הונא אינה תירוץ לסתירה כאן לעיל, שלא כדברי מפרשי הירושלמי)<b>.</b><br><br><small>ב<b>בבלי עירובין</b> פב,ב אמרו: ...אמר רב חסדא: צא מהם (מהחשבון של ארבע סאים בסלע) שליש לחנווני.</small>
<br>...אמר רב חסדא: צא מהם מחצה לחנווני.
<br>קשיא דרב חסדא אדרב חסדא! - לא קשיא; הא (שהחנווני מוציא שליש) - דקא יהיב בעל הבית ציבי (ואין החנווני צריך להוציא הוצאות עבור העצים לאפייה), הא (שהחנווני מוציא מחצה) - דלא יהיב בעל הבית ציבי.<br><br><small>המימרה הראשונה של רב חסדא בבבלי היא כרב הונא רבו בירושלמי. המימרה של רב חסדא בבבלי נאמרה כתירוץ לאותה קושיה כמו בירושלמי עירובין בקשר לדעה במשנה עירובין ח,ב ששיעור עירוב תחומים הוא כיכר בפונדיון, מארבע סאים בסלע.<br><br>בירושלמי: נחתום. ובבבלי: חנווני. - יש להעיר, שהחנווני עוסק במכירה בלבד, והוא מוכר גם פת וגם מצרכים אחרים. החנווני מוכר לחם ולאו דווקא אופהו.</small>
<b>רבי בא</b> (<b>בר בא</b>) (שתי מילים אלו יתירות ואינן בכתב יד רומי) <b>בר ממל</b> (אמורא ארץ ישראלי בדור השני והשלישי) <b>בעא קומי</b> – שאל לפני <b>רבי לא</b> (רבי אלעאי, אמורא ארץ ישראלי בדור השלישי)<b>: ראו אותו</b> – את העני הנודד ממקום למקום, <b>יוצא מן העיר ונכנס ליה</b> (צריך לומר: '<b>לה</b>', כמו בנוסח רש"ס) – לעיר שוב באותו יום, האם נזקקים לתת לו באותו יום מזון שתי סעודות לאחר שנכנס לעיר שוב, או שמא אין נזקקים לתת לו מחשש שכבר לקח באותו יום לפני שיצא מן העיר<b>?</b>
<br><b>אמר ליה:</b> – אמר לו (רבי לא): <b>הנותן</b> – גבאי הצדקה, <b>נותן</b> – לעני הזה, שאין חוששים שכבר לקח<b>, והלוקח</b> – העני הזה, <b>יחוש לעצמו</b> – ידאג מחשש גזל אם כבר לקח, שאין לעני לקחת יותר ממה שראוי לו<b>.</b><br>• • •

Halakhah 6

<big><strong>משנה</strong></big><br><b>אין פוחתין לעני העובר ממקום למקום מככר בפונדיון, מארבע סאין בסלע</b> – כשגבאי הצדקה של העיר מחלקים מזון לשם צדקה לעני הנודד ממקום למקום ואינו תושב העיר, אין נותנים לו פחות מכיכר לחם הנקנה בפונדיון, בשעה שארבע סאים חיטים, שהן עשרים וארבעה קבים, נמכרות בסלע, שהוא ארבעים ושמונה פונדיונות (כיכר הנקנה בפונדיון שווה בערכו למזון שתי סעודות שהוא מזון ליום אחד. פונדיון = 1/12 דינר. פונדיון הוא מטבע רומאי)<b>. לן</b> – אם העני הנודד רוצה ללון במקום הזה, <b>- נותנין לו פרנסת לינה</b> – מיטה, כרים וכסתות<b>. שָׁבַת</b> – אם העני הנודד רוצה לשהות במקום הזה בשבת, <b>- נותנין לו מזון שלש סעודות</b> – שחייב אדם לאוכלן בשבת (והן סעודת ליל השבת ושתי סעודות יום השבת)<b>.</b>
<br><b>מי שיש לו מזון שתי סעודות</b> – שהוא מספיק לו ליום אחד<b>, לא יטול מן התמחוי</b> (כלי שיש לו בית קיבול לשים בו תבשיל או פירות) – שמחלקים ממנה לעניים בכל יום אוכל לשתי סעודות שיספיק להם ליום אחד<b>;</b> מי שיש לו <b>מזון ארבע עשרה</b> סעודות – שהוא מספיק לו לשבוע אחד (אחת עשרה סעודות בששת ימי החול, שתי סעודות בכל יום, אחת ביום ואחת בערב, ועוד שלוש סעודות בשבת. סעודת יום שישי בערב נמנית עם סעודות השבת), <b>- לא יטול מן הקופה</b> (סל גדול) – שמחלקים ממנה מעות צדקה בכל ערב שבת לעניי העיר בלבד שיספיקו להם למזונותיהם לשבוע אחד<b>.</b>
<br><b>והקופה נגבית בשנים</b> – שני גבאי צדקה גובים מעות מכל אחד ואחד מהציבור, <b>ומתחלקת בשלשה</b> – שלושה גבאי צדקה מחלקים את המעות לעניים<b>.</b><br>• • •
<b>קופה ותמחוי ומינוי פרנסים</b><br>במשנה שנינו: "מי שיש לו מזון שתי סעודות, לא יטול מן התמחוי; מזון ארבע עשרה - לא יטול מן הקופה. והקופה נגבית בשנים ומתחלקת בשלשה".
<br>הקופה והתמחוי הם שמות של שני מוסדות קהילתיים לתמיכה בעניים, שנקראים על שמם של הכלים שבהם השתמשו הגבאים לאיסוף התרומות.
<br>מה ההבדלים בין תמחוי ובין קופה? -
<br>מביאים ברייתא: <b>תמחוי</b> – קערה גדולה שמחלקים ממנה לעניים אוכל, <b>- בכל יום</b> – מחלקים ממנו בכל יום אוכל לשתי סעודות שיספיק להם ליום אחד<b>, קופה</b> – סל גדול שמחלקים ממנו לעניים מעות צדקה, <b>- מערב שבת לערב שבת</b> – מחלקים ממנו מעות צדקה בכל ערב שבת שיספיקו להם למזונותיהם לשבוע אחד<b>. תמחוי - לכל אדם</b> – מחלקים ממנו אוכל לכל העניים הנמצאים בעיר ואפילו לתושבי עיר אחרת<b>, קופה - אינה אלא לאנשי אותה העיר בלבד</b> – מחלקים ממנו מעות צדקה לעניים תושבי אותה העיר בלבד<b>.</b>
<b>רבי חונה</b> (רבי הונא, אמורא ארץ ישראלי בדור הרביעי) <b>אמר: תמחוי - בשלשה</b> – שלושה גבאי צדקה גובים מאכלים מכל אחד ואחד מהציבור ומחלקים אותם לעניים (שלא כמו קופה שנגבית בשניים ומתחלקת בשלושה)<b>, שהוא על אתר</b> (על המקום, מיד) – גבאי הצדקה מחלקים מן התמחוי מיד אחרי הגבייה (בטרם יתקרר האוכל או יתקלקל), וכיוון שהחלוקה צריכה להיות בשלושה (כמו בחלוקה מן הקופה), לכן גם הגבייה צריכה להיות בשלושה, שאם יגבו בשניים, יצטרכו להתעכב ולחפש אחר אדם שלישי לצורך החלוקה ולא יוכלו לחלק מיד אחרי הגבייה, ולכן תיקנו חכמים שתהיה גם הגבייה בשלושה כדי שמיד אחריה תהיה החלוקה באותם שלושה<b>.</b><br><br><small>ב<b>תוספתא פאה</b> ד,ט שנו: תמחוי - בכל יום, קופה - מערב שבת לערב שבת. תמחוי - לכל אדם, קופה - לעניי אותה העיר.</small><br>
<br><b>רבי חלבו</b> (אמורא בדור השלישי) אמר <b>בשם רבי בא בר זבדא</b> (אמורא ארץ ישראלי בדור השני והשלישי)<b>: אין מעמידין</b> (ממנים) <b>פרנסין</b> (מנהיגי קהילה ועוסקים בצורכי ציבור ובצדקה) <b>פחות משלשה</b> – חייבים למנות לא פחות משלושה פרנסים<b>.</b>
<br>ומציעים תמיהה: <b>אנא</b> (צריך לומר: '<b>איתא</b>', וכן הוא בנוסח רש"ס ובמובאת הירושלמי בתשובות מיימוניות) <b>חמי!</b> – בוא [ו]ראה! <b>דיני ממונות - בשלשה</b> (משנה סנהדרין א,א) – נידונים על ידי שלושה דיינים<b>, דיני נפשות - לא כל שכן?!</b> (בתמיהה) – בוודאי ובוודאי שאין מעמידים פרנסים פחות משלושה, הואיל וכדיני נפשות הם, שכן בצורכי ציבור ובחלוקת צדקה לעניים יש לפעמים פיקוח נפשות! ומדוע היה צורך לומר את הדברים האלה שנראים מובנים מאליהם? (להלן התלמוד מסביר מדוע בכל זאת היה צורך לומר את הדברים שנראים מיותרים)
<br>ומקשים: <b>ויהיו עשרים ושלשה!</b> – הואיל וכדיני נפשות הם, מדוע לא אמרו שאין מעמידים פרנסים פחות מעשרים ושלושה, כמו דיני נפשות שנידונים בעשרים ושלושה דיינים!
<br>ומתרצים: <b>עד דהוא מצמית לון הוא מסכן</b> (בנוסח רש"ס ובמובאת הירושלמי ב"אור זרוע": 'מסתכן') – עד שהוא (אחד מהפרנסים) מכנס (אוסף) אותם (את עשרים ושלושה הפרנסים) יחד (כגון לחלוקת צדקה לעני), הוא (העני) מסתכן (הוא בסכנת מוות מרעב. - מן הדין היה צריך עשרים ושלושה פרנסים, אלא פעמים לא היו יכולים להיקבץ עד שהיה העני מסתכן, לכך אמרו שלושה כדיני ממונות)<b>.</b>
<b>רבי יוסי</b> (במובאת הירושלמי ב"אור זרוע": 'רבי אסי' - אמורא ארץ ישראלי בדור השלישי) אמר <b>בשם רבי יוחנן</b> (גדול אמוראי ארץ ישראל בדור השני)<b>: אין מעמידין שני אחים פרנסין</b> – שיפעלו יחד, כפי שאין ממנים שני אחים לדון באותו הרכב של בית דין<b>.</b>
<br>ומספרים: <b>רבי יוסי</b> (במובאת הירושלמי ב"אור זרוע": 'רבי אסי') <b>עבר חד מן תרין אחין</b> – העביר (הדיח מתפקידו) אחד משני אחים (שהיו פרנסים)<b>. עאל ואמר קומיהון:</b> – נכנס (לבית הכנסת) ואמר לפניהם (לפני הציבור): <b>לא</b> ש<b>נמצא לאיש</b> (בכתב יד רומי ובמובאת הירושלמי בתשובות מיימוניות: 'באיש') <b>פלוני דבר עבירה</b> (מעשה חטא, מעשה בלתי מוסרי. ויש במשמע גם מעשה ניאוף) – לא העברתי את איש פלוני משום שנמצא בו חטא<b>, אלא שאין מעמידין שני אחים פרנסין</b> – כפי שהוא עצמו אמר בשם רבי יוחנן. - הוא אמר כך לפני הציבור כדי שלא יבואו לחשוד שנמצא באותו איש חטא<b>.</b><br><br><small>ב<b>בבלי בבא בתרא</b> ח,ב אמרו: תנו רבנן: קופה של צדקה נגבית בשניים ומתחלקת בשלושה. נגבית בשניים - מפני שאין עושים שררה על הציבור (בממון) פחות משניים (משנה שקלים ה,ב), ומתחלקת בשלושה - מפני שהיא כדיני ממונות (שהרי גבאי הצדקה קובעים למי מחלקים ולמי אין מחלקים וכמה מחלקים לכל אחד). </small>תמחוי נגבית בשלושה ומתחלקת בשלושה, מפני שגיבויה וחילוקה שווה (מיד).<small> תמחוי - בכל יום, קופה - מערב שבת לערב שבת. תמחוי - לעניי עולם (לכל עני שבא לעיר, מלבד עניי העיר שגם הם אוכלים מן התמחוי), קופה - לעניי העיר (בלבד).<br>שררות הוא דלא עבדי (פחות משניים), הא הימוני מהימני (גם יחיד נאמן להיות גבאי). מסייע ליה לרבי חנינא, דאמר רבי חנינא: מעשה ומינה רבי שני אחים בקופה.<br><br>מהירושלמי כאן משמע שחלוקת הצדקה היא כדיני ממונות, כמו שאמרו בבבלי, ולכן בחלוקת הצדקה אין ממנים שני אחים, מה שאין כן בגביית הצדקה, והמעשה ברבי המובא בבבלי שמינה שני אחים הוא בגבייה ולא בחלוקה (וכן כתב ב"שערי תורת ארץ ישראל").<br><br>שני התלמודים שווים: תמחוי נגבה ומתחלק בשלושה, מפני שהגבייה והחלוקה שווה = על אתר (מיד).<br><br>ברייתא שלנו (בבבלי) היא כנראה בבלית, שפירשה משנת פאה ח,ז: "קופה נגבית" וכו', והשתמשה במשנת שקלים ה,ב: "ואין עושין שררה" ופירשה אותה על פי רבי בא בר זבדא ורבי הונא בירושלמי ("מבואות לספרות האמוראים", עמוד 217).<br><br>המשמעות 'מיד' לשורש שו"י שנתגלתה בארמית הארץ ישראלית קיימת אף בלשון התנאים בברייתא במסכת בבא בתרא ח,ב.<br>שחזורו של מהרי"ן אפשטיין (ב"מבואות לספרות האמוראים", עמוד 217 - ראה לעיל) הוא כתמיד מבריק. אולם, נראה לי שאין לקבלו. הלא משמע 'על אתר' לשורש שו"י ידוע לפי שעה אך ורק מארץ ישראל ולא מבבל. זאת ועוד, מדוע ינסח בעל הברייתא את דברי רבי הונא הבהירים וישנה אותם ללשון קשה ונדיר. לפיכך, נראה לי ההיפך. האמוראים הבבליים שימרו את הלשון הבלתי שכיח של הברייתא ורבי הונא תרגם 'שווה' למונח השכיח 'על אתר'. דווקא בבבלי נשתמרה המילה של לשון חכמים של התנאים הארץ ישראלים, ובירושלמי שימרו רק את הפירוש האמוראי-בבלי ("ללקסיקון התלמודי", "מחקרים בלשון העברית ובספרות התלמודית", עמודים 35-37).</small>
ומספרים עוד: <b>רבי יוסי</b> (מגדולי אמוראי ארץ ישראל בדור הרביעי) <b>עאל</b> – נכנס (בא) <b>לכפרה</b> (פרבר של טבריה)<b>, בעא מוקמה לון פרנסין ולא קבלין</b> (צריך לומר: '<b>קבלון</b>', כמו בכתב יד רומי ובמקבילה בירושלמי שקלים) <b>עליהון</b> – רצה להעמיד (למנות) להם (לאנשי כפרה) פרנסים ולא קיבלו עליהם (אלה שרצה למנותם לא הסכימו להיות פרנסים, משום שלא ראו שיש חשיבות בדבר, וחששו מפני הטרחה שיש בכך)<b>. עאל ואמר קומיהון:</b> – נכנס ואמר לפניהם: <b>בן בבי על הפקיע</b> (משנה שקלים ה,א) – בין הממונים על כמה דברים במקדש המנויים במשנה שם נחשב גם בן בבי הממונה על הפקיע (על הכנת הפתילות למנורת המקדש, שהיו נעשות מפקעת צמר או פשתן לפני טווייתה לחוט)<b>. ומה אם זה</b> – בן בבי, <b>שנתמנה</b> (מֻנָּה, הוטל עליו תפקיד) <b>על הפתילה</b> (בכתב יד רומי ובמקבילה בירושלמי שקלים: 'הפתילות') <b>- זכה להימנות</b> (להיחשב) <b>עם גדולי הדור</b> (החשובים בבני הדור) – עם הממונים שהיו במקדש<b>, אתם</b> – שנתמניתם פרנסים, <b>שאתם מתמנין</b> (ממונים) <b>על חיי נפשות</b> (הצרכים הגופניים ההכרחיים לאדם לשמירה על חייו) – של הציבור, <b>- לא כל שכן?!</b> (בתמיהה) – בוודאי ובוודאי שאתם תזכו להימנות עם גדולי הדור. - רבי יוסי הבהיר להם את חשיבות התפקיד ("מתמנים על חיי נפשות") ואת הכבוד הצפון למי שימלא אותו ("זכה להימנות עם גדולי הדור"). כך עודד אותם רבי יוסי לקבל עליהם להיות פרנסים (סיפור זה מובא בירושלמי שקלים ה,א).<br>
<br>ומספרים עוד: <b>רבי חגיי</b> (אמורא ארץ ישראלי בדור השלישי והרביעי)<b>, כד הוה מקים פרנסין הוה מטעין לון אוריתא</b> – כאשר היה מעמיד (מְמַנֶּה) פרנסים, היה מטעין להם (גורם להם להגביה) את התורה (ספר התורה)<b>. לומר</b> (הכוונה היא) <b>שכל שררה שניתנה - מתורה</b> (בכתב יד רומי: 'מן התורה') <b>ניתנה</b> – כל מינוי על הציבור שניתן לאדם ניתן לו מכוח התורה. רבי חגיי היה מעמיס על הממונה החדש את ספר התורה כדי להמחיש מהו מקור כוחה של כל שררה, <b>-</b> שכתוב (במעלות החוכמה): <b>"בִּי מְלָכִים יִמְלֹכוּ"</b> (משלי ח,טו)<b>, "בִּי שָׂרִים יָשֹׂרוּ"</b> (משלי ח,טז) – בעזרת החוכמה מלכים ושרים ישלטו, שהחוכמה היא מכשיר בידי המלכים והשרים לנהל את ענייני המלוכה. ויש לדרוש את הכתוב על חוכמת התורה, שכל שררה על הציבור היא מכוח התורה (השררה באה לידי ביטוי ברשות הנתונה לפרנסים לאכוף את גביית המיסים העירוניים מהתושבים)<b>.</b>
<br>ומספרים עוד: <b>רבי חייא בר בא</b> (אמורא ארץ ישראלי בדור השלישי) <b>מקים ארכונין</b> – היה מעמיד (מְמַנֶּה) ארכונים (מושלים או בעלי תפקידים בכירים בקהילה (מקור המילה 'ארכון' ביוונית)). - רבי חייא בר בא היה מעמיד ממונים על הציבור מכוחה של התורה שבידו, ודרש כך מהכתוב שלעיל: "בי מלכים ימלוכו", "בי שרים ישורו", וכמו שנאמר בספרי במדבר פסקה קיט: "היה רבי שמעון בן אלעזר אומר: מי גדול? הממליך או המולך? הווי אומר: הממליך. העושה שרים או העושה שררה? הווי אומר: העושה שרים. כל עצמם של שני כתרים הללו אין באים אלא מכוחה של התורה, וכן הוא אומר: 'בי מלכים ימלוכו' וגו', 'בי שרים ישורו' וגו' (משלי ח,טו-טז)"<b>.</b><br><br><small>אינו רגיל התואר ארכון ליהודי בארץ ישראל, ובכל הסוגיה הזאת משתמש התלמוד בתואר פרנס. אנו מוצאים את רבי חייא בר אבא באסיה הקטנה, ברומי ועוד. וכנראה נסע לשם בשליחות הנשיא, שכתב לו טופס של ייפוי כוח לשליח הנשיא (ירושלמי חגיגה א,ח). יש לשער כי הירושלמי מעיר כאן שרבי חייא בר אבא היה מקים ארכונים בהיותו בחוץ לארץ בתור שליח הנשיא ("מחקרים בתורת ארץ ישראל", עמוד 174).</small>
ומספרים עוד: <b>רבי ליעזר</b> (צריך לומר כמו בכתב יד רומי: 'רבי <b>אלעזר</b>'. - אמורא בדור השני) <b>הוה פרנס</b> – היה פרנס (גבאי עניים)<b>. חד זמן נחית</b> (בכתב יד רומי: 'אתא') <b>לבייתיה</b> – פעם אחת ירד (בא, חזר) לביתו<b>, אמר לון:</b> – אמר להם (לבני ביתו): <b>מאי</b> (צריך לומר: '<b>מה</b>', כמו בכתב יד רומי) <b>עבד</b>(<b>י</b>)<b>תון?</b> – מה עשיתם (לצורך עניים בזמן היעדרותי)? <b>אמרון ליה:</b> – אמרו לו: <b>אתא</b> (צריך לומר: '<b>אתת</b>', כמו בנוסח רש"ס) <b>חד</b> (צריך לומר: '<b>חדא</b>', כמו בכתב יד רומי ובנוסח רש"ס) <b>סיעא ואכלון ושתון וצלון עלך</b> – באה (לבית) סיעה (חבורה, קבוצה) אחת (של עניים) ואכלו ושתו והתפללו עליך (לברך אותך על הטובה שעשית להם)<b>. אמר לון:</b> – אמר להם (לבני ביתו): <b>ליכא</b> (מילה זו היא לשון בבלי, וצריך לומר: '<b>לית כא</b>') <b>אגר טב</b> – אין כאן שכר טוב<b>. נחת זמן תיניין</b> – ירד (חזר לביתו) פעם שנייה<b>, אמר לון:</b> – אמר להם (לבני ביתו): <b>מאי</b> (צריך לומר: '<b>מה</b>', כמו בכתב יד רומי) <b>עבד</b>(<b>י</b>)<b>תון?</b> – מה עשיתם? <b>אמרו</b>ן <b>ליה:</b> – אמרו לו: <b>אתא חד</b> (צריך לומר: '<b>אתת חדא</b>', כמו בכתב יד רומי ובנוסח רש"ס) <b>סיעא חורי ואכלון ושתון ואקלונך</b> – באה (לבית) סיעה (חבורה, קבוצה) אחת ואכלו ושתו וביזו אותך<b>. אמר לון:</b> – אמר להם (לבני ביתו): <b>כדון איכא</b> (מילה זו היא לשון בבלי, וצריך לומר: '<b>אית כא</b>') <b>אגר טב</b> – עכשיו יש כאן שכר טוב (עכשיו אקבל שכר גדול יותר מן השמים, שכשאנשים מבזים אותי אין לי כל הנאה מהטובה שעשיתי להם. - מאמריו של רבי אלעזר במקומות אחרים מלמדים שהיה מחשיב מאוד את עשיית הצדקה)<b>.</b>
ומספרים עוד: <b>רבי עקיבה</b> (תנא בדור השלישי, מגדולי התנאים) <b>בעון ממניתיה פרנס</b> – רצו למנות אותו פרנס<b>. אמר לון:</b> – אמר להם (רבי עקיבה לממנים): <b>נמלך גו בייתיה</b> (צריך לומר כמו בכתב יד רומי: '<b>בייתי</b>') – אִמָּלֵךְ בתוך ביתי (אתייעץ תחילה עם בני ביתי האם אקבל עליי את התפקיד)<b>. הלכון בתריה</b> – הלכו אחריו (אחרי רבי עקיבה לביתו, לשמוע כיצד הוא נמלך בתוך ביתו)<b>, שמעון קליה דיימר</b> (צריך לומר: '<b>דו אמר</b>') – שמעו את קולו שהוא אומר (לבני ביתו, שיעצו לו שלא יקבל עליו את התפקיד שמא יבזו אותו עניים שירגישו מקופחים)<b>: על מנת מתקל</b> (צריך לומר: '<b>מתקלה</b>') – (אני מקבל עליי את התפקיד) כדי להיות מזולזל<b>, על מנת מבזייה</b> (צריך לומר: '<b>מתבזייה</b>') – כדי להיות מבוזה (מפני שאקבל שכר גדול יותר אם יזלזלו בכבודי ויבזו אותי. - בירושלמי לעיל ד,ט נזכר שרבי עקיבה היה פרנס)<b>.</b><br>• • •
<b>כסות לעניים והשתתפות בהוצאות צורכי העיר</b><br>מציעים מחלוקת אמוראים: <b>רבי בא בר זבדא</b> (אמורא ארץ ישראלי בדור השני והשלישי) <b>אמר: איתפלגון</b> – נחלקו <b>רב</b> (אמורא בבלי בדור הראשון, מגדולי האמוראים) <b>ורבי יוחנן</b> (גדול אמוראי ארץ ישראל בדור השני)<b>. חד אמר:</b> – [חכם] אחד אומר: <b>מדקדקין</b> (מקפידים) <b>בכסות</b> (בגד, לבוש) <b>ואין מדקדקין בחיי נפשות</b> (הצרכים הגופניים ההכרחיים לאדם לשמירה על חייו) – כשעני מבקש נדבת בגד מקופת הציבור, גבאי הצדקה מקפידים לבדוק אותו האם הוא נצרך לכך ואינו רמאי, אבל עני המבקש אוכל נותנים לו מיד ואין מקפידים לבדוק אותו, כי יש סכנה להשהות הספקת אוכל<b>. וחרנה אמר:</b> – ו[החכם] האחר אומר: <b>אף בכסות אין מדקדקין, מפני בריתו של אברהם אבינו</b> – כדי שלא יתגלה סימן ברית המילה של העני המהלך עירום, שיש בכך ביזיון גדול; או שאין כבודו של בן ברית (יהודי המקיים את ברית המילה) ללבוש בגדים קרועים אפילו זמן קצר ביותר (<b>פירוש אחר:</b> בבבלי כתובות ח,ב סיפרו, שמתורגמנו של רבי שמעון בן לקיש אמר ברכות אבלים בבית האבל, ובברכה כנגד מנחמי אבלים אמר: "אחינו גומלי חסדים בני גומלי חסדים, המחזיקים בבריתו של אברהם אבינו, אחינו, בעל הגמול ישלם לכם גמולכם, ברוך אתה ה' משלם הגמול". הרי שהגומלים חסדים נחשבים מחזיקים בבריתו של אברהם אבינו שהיה גומל חסדים ומאכיל ומלביש לעניים, ויש לכך סמך בכתוב על אברהם: "כִּי יְדַעְתִּיו לְמַעַן אֲשֶׁר יְצַוֶּה אֶת בָּנָיו וְאֶת בֵּיתוֹ אַחֲרָיו וְשָׁמְרוּ דֶּרֶךְ ה' לַעֲשׂוֹת צְדָקָה וּמִשְׁפָּט" (בראשית יח,יט). לפי זה, "מפני בריתו של אברהם אבינו" פירושו, שמפני גמילות חסדים שעשה אברהם וציווה את בניו לעשות אותה, אין מדקדקים אף בכסות)<b>.</b><br>
<br>ומציעים מקור תנאי החולק על דברי חכם שהובאו לפני כן: <b>מתניתא פליגא על מאן דאמר:</b> – המשנה (המקור התנאי) חלוקה על מי שאומר: <b>אף בכסות אין מדקדקין!</b> (המקור התנאי שממנו מקשים חסר כאן, אך מסתבר שהמקור נשמט מחמת טעות סופרים ("הטרמינולוגיה של הירושלמי", עמוד 476, הערה 716). - בנוסח רש"ס נוסף 'דתני...'. לפי רש"ס הכוונה היא לברייתא המובאת בבבלי שנאמר בה במפורש שבכסות מדקדקים. - ונראה שהברייתא שנשמטה כאן היא הברייתא המובאת בטעות להלן, וכך צריך להוסיף כאן: <b>[דתני:</b> – ששונה [התנא]: <b>אין פוחתין לעני העובר ממקום למקום מכיכר בפונדיון, מארבע סאין בסלע. לן - נותנין לו פרנסת לינה, שמן וקטנית. שבת - נותנין לו מזון שלוש סעודות, שמן וקטנית דג וירק.</b><small> </small><b>במה דברים אמורים</b> – שגבאי הצדקה נותנים מזונות לעני המבקש ואין מדקדקים בהם לבדוק אותו<b>? בזמן שאין מכירין אותו</b> – את העני. אבל אין נותנים כסות לעני המבקש אלא אם מדקדקים בה לבדוק אותו<b>, אבל בזמן שמכירין אותו</b> – את העני, <b>- אף מכסין אותו</b> – נותנים לעני גם כסות ואין מדקדקים בה<b>]</b> – לפי הברייתא הזו, החובה לספק מזון היא כלפי כל העניים, ואילו לבוש ניתן
<br>רק לעניים מוכרים, שכשמספקים לבוש יש צורך בבדיקה ואין נותנים לכל אחד. הרי שבכסות יש צורך בבדיקה, והדברים קשים על האמורא שטוען שאין לבדוק. - הברייתא הזו שנויה בתוספתא. חלקה הראשון של הברייתא שהוספנו מן התוספתא הוא פסקה מן המשנה כאן, והברייתא הוסיפה בו על המשנה כמה מילים. - הגר"א הגיה כמו שהיגהנו).
<br>ומתרצים את הקושיה בהצעת אוקימתא למקור שממנו הקשו: <b>פתר ליה</b> (לַהּ (לשון נקבה), וכן הוא בנוסח רש"ס)<b>:</b> – פותר אותה (את הברייתא): <b>לפי כבודו</b> – יש להעמיד את הברייתא, שלפיה יש צורך לבדוק בלבוש, במקרה שמספקים לעני בגדים לפי כבודו (על פי מעמדו הקודם של העני לפני שירד מנכסיו ונעשה עני), שכיוון שנותנים לו בגדים יקרים יותר ממה שנותנים לעני סתם, צריך לבדוק אותו, אבל במקרה שמספקים לעני בגדים פשוטים כדי לכסות את מערומיו אין צורך לבדוק<b>.</b>
<br>ומציעים ברייתא המסייעת לאמור לפני כן: <b>ותני כֵן:</b> – ושונה [התנא] כך: <b>(במה דברים אמורים? בזמן שאין מכירין אותו, אבל בזמן שמכירין אותו - אף מכסין אותו.)</b> (ברייתא זו נשמטה לעיל והובאה כאן בטעות) <b>והכל לפי כבודו</b> – נותנים לעני מזונות וכסות לפי כבודו, שאם הוא מכובד, נותנים לו יותר ממה שנותנים לעני אחר. - הרי שבמקרה שרוצים לתת לעני כסות לפי כבודו, מדקדקים בה לבדוק אותו אם אין מכירים אותו, אבל במקרה שרוצים לתת לו כסות כדי לכסות את מערומיו אין מדקדקים בה לבדוק אותו אם אין מכירים אותו (הברייתא הזו "והכל לפי כבודו" אינה מן התוספתא, שלא כמו הברייתא שלפני כן, וזה מוכיח שיש כאן שתי ברייתות נפרדות, וכפי שהיגהנו. ברם הברייתא הזו מוסבת על הברייתא שלפני כן)<b>.</b><br>
<br>ומציעים קושיה ממקור תנאי על האמור לפני כן: <b>והתני:</b> – והרי [התנא] שונה: <b>למזונות - שלשים יום</b> – גבאי הצדקה נותנים מזונות לעני המבקש רק אם שהה בעיר חודש אחד, מפני שצריך לבדוק אותו בזמן הזה<b>, לכסות - ששה חדשים</b> – נותנים כסות לעני המבקש רק אם שהה בעיר חצי שנה<b>!</b> – ואם מדקדקים במזונות לפי ברייתא זו, הרי שמדקדקים בכסות לפי ברייתא זו אף לכיסוי מערומיו של העני ולא רק לפי כבודו, שלא כמו שתירצו לעיל!
<br>ומתרצים את הקושיה בהצעת אוקימתא למקור שממנו הקשו: <b>פתר לַהּ:</b> – פותר אותה (את הברייתא): <b>ליטול</b> (צריך לומר: '<b>ליתן</b>', כנוסח רש"ס ("מבואות לספרות האמוראים", עמוד 216 ועמוד 282), וכן מוכח מהתירוץ להלן) – יש להעמיד את הברייתא בנתינה של השוהים בעיר בשביל מזונות וכסות לעניים, ולא בנטילה של מזונות וכסות על ידי העניים מגבאי הצדקה, שאין השוהה בעיר חייב להשתתף עם בני העיר בתשלום בשביל מזונות לעניים אלא אם שהה שלושים יום, ואינו חייב להשתתף בתשלום בשביל כסות לעניים אלא אם שהה שישה חודשים<b>.</b><br>
<br>ומציעים קושיה ממקור תנאי על האמור לפני כן: <b>והתני:</b> – והרי [התנא] שונה (בסוף הברייתא שלעיל): (במסירה שלפנינו נוסף על ידי מגיה: 'למזונות - שלשים יום'. - אינו בכתב יד רומי, ואשגרה היא מלעיל ("מבואות לספרות האמוראים", עמוד 216 ועמוד 282)) <b>לפסין</b> – מיסי קרקע (מקור המילה ביוונית ובלטינית), <b>ולצדקות - שנים עשר חודש</b> – ויש לפרש "צדקות" - תשלום בשביל מזונות וכסות לעניים, שאין השוהה בעיר חייב להשתתף עם בני העיר בתשלום בשביל מזונות וכסות לעניים אלא אם שהה שנים עשר חודשים<b>.</b> ומציעים דיוק במקור תנאי כדי להבהיר את היסוד לקושיה: <b>הא קדמייתא</b> – אבל הראשונה (ראש הברייתא, ההלכה הראשונה בברייתא: "למזונות - שלושים יום, לכסות - שישה חודשים". - "אוצר לשונות ירושלמיים", עמוד 1256, הערות 9 ו-11: אולי הפירוש כאן: הברייתא הקודמת) <b>- ליטול</b> – יש להעמיד את ראש הברייתא בנטילה של מזונות וכסות על ידי העניים מגבאי הצדקה, ואין להעמיד בנתינה של השוהים בעיר בשביל מזונות וכסות לעניים, שאם כן, יש סתירה בין ראש הברייתא וסופה<b>!</b> – הרי שהקושיה ממקור זה שהקשו לעיל חוזרת!
<br>ומתרצים את הקושיה: <b>עוד היא ליתן</b> – יש להעמיד גם את ראש הברייתא, ולא רק את סופה, בנתינה של השוהים בעיר בשביל צורכי העיר, ומכל מקום אין סתירה בין ראש הברייתא וסופה<b>. מהו</b> – מה פירוש <b>לפסין ולצדקות שנים עשר חודש? בשכר</b> (צריך לומר כמו בנוסח רש"ס: '<b>לשכר</b>') <b>סופרים</b> (מלמדי מקרא לתינוקות) <b>ומַשנים</b> (מלמדי משנה) – היושב בעיר שנים עשר חודש לפחות נחשב כאחד מבני העיר וגובים ממנו מס לשכר המלמדים מקרא ומשנה לילדי העיר. - ההסבר מתייחס כאן למילה 'צדקות' בלבד, ולפיו אין פירושה של מילה זו מזונות וכסות, ולכן אין סתירה בין ראש הברייתא וסופה<b>.</b><br><br><small>נראה שהירושלמי כאן מפרש את המילה "צדקות" - 'שכר סופרים ומשנים' על פי המילה 'סדק' בארמית תדמורית, שמקורה במילה היוונית 'סינדיקוס' שפירושה: מגן, מליץ. הסינדיקוס היה פרקליט שייצג את העיר בעניינים משפטיים וטיפל בעניינים המשפטיים של העיר. לפי המסופר בירושלמי חגיגה א,ז, הסופרים והמשנים של העיר הם הם שומרי העיר האמיתיים. כיוון שהסופרים והמשנים של העיר הם המגנים של העיר, לכן יש קשר בין המילה "צדקות" ובין המילים 'סדק' ו'סינדיקוס' (על קשר זה רמז ב"ספרות למבואות האמוראים", עמוד 216, הערה 73).</small><br><br><small><b>כסות לעניים</b><br>ב<b>תוספתא פאה</b> ד,ח שנו: אין פוחתים לעני העובר ממקום למקום מכיכר בפונדיון, מארבע סאים בסלע. לן - נותנים לו פרנסת לינה (מצע וכסת), שמן וקטנית. שבת - נותנים לו מזון שלוש סעודות, שמן וקטנית דג וירק. במה דברים אמורים? בזמן שאין מכירים אותו (שהוא עני), אבל בזמן שמכירים אותו - אף מכסים אותו (ואין חוששים שמא כבר קיבל כסות מאחרים).<br><br>ב<b>ויקרא רבה</b> לד,יד נאמר: "כי תראה ערום וכיסיתו" (ישעיהו נח,ז) - רבי אבא בר זבדא (מוסר מחלוקת אמוראים): רב ורבי יוחנן. חד אמר: מדקדקים בכסות ואין מדקדקים בחיי נפש, וחרנה אמר: אף בכסות אין מדקדקים מפני בריתו של אברהם אבינו.<br><br>במקבילה המדרשית לירושלמי כאן שבויקרא רבה המונח 'איתפלגון' חסר.<br><br>ב<b>בבלי בבא בתרא</b> ט,א אמרו: אמר רב הונא: בודקים למזונות ואין בודקים לכסות. אי בעית אימא: קרא, ואי בעית אימא: סברא. אי בעית אימא: סברא - האי (קרוע הבגד) מיבזי (בבגדים קרועים) והאי (הרעב) לא מיבזי; אי בעית אימא: קרא - הכא (לעניין מזונות) כתיב: "הלא פרוש לרעב לחמך" (ישעיהו נח,ז) - 'פרוש' כתיב, פרוש (חקור ובדוק) והדר הב ליה, והתם (לעניין כסות) כתיב: "כי תראה ערום וכיסיתו" (שם) - לאלתר (כסהו מיד).<br>ורב יהודה אמר: בודקים לכסות ואין בודקים למזונות. אי בעית אימא: קרא, ואי בעית אימא: סברא. אי בעית אימא: סברא - האי (הרעב) מצטער והאי (קרוע הבגד) לא מצטער; אי בעית אימא: קרא - הכא כתיב: "הלא פרוש לרעב לחמך" - פרוס (לפי הקרי ולא לפי הכתיב) והב ליה לאלתר, והתם כתיב: "כי תראה ערום וכיסיתו" - לכשתראה (כשתבדוק ותראה שמגיע לו).<br>תניא כוותיה דרב יהודה: (עני) האומר: "כסוני (בבגדים)" - בודקים אחריו, "פרנסוני" - אין בודקים אחריו.<br><br>בירושלמי אין דעה כרב הונא, ובבבלי אין דעה שאין בודקים לא למזונות ולא לכסות.<br>נראה שרב יהודה כרב בירושלמי, ורבי יוחנן בירושלמי שלא כאחד מהאמוראים בבבלי ("מבואות לספרות האמוראים", עמוד 220).</small><br><br><small><b>השתתפות בהוצאות צורכי העיר</b><br>ב<b>תוספתא פאה</b> ד,ט שנו: אם שהה שם שלושים יום - הרי הוא כאנשי העיר לקופה, לכסות - שישה חודשים, לפסי העיר - שנים עשר חודש.<br><br>ב<b>ירושלמי בבא בתרא</b> א,ה אמרו: תני: שהא שם שלשים יום - הרי הוא כאנשי העיר לקופה, לכסות - ששה חדשים, לפסים (מיסי קרקע (מקור המילה ביוונית ובלטינית)) ולזימיות (קנסות כספיים שהוטלו כעונש (מקור המילה ביוונית)) - שנים עשר חודש.<br>ובתר כל הלין מילין / אילין מילייה אתמר (ואחרי כל הדברים האלה אתה אומר): לפסים ולזימיות - שנים עשר חודש?! (בתמיהה. אחרי הדברים הללו שכולם כוונתם לקבל, אתה אומר 'לפסים ולזימיות' שכוונתם לתת לפסים ולזימיות?!)<br>אמר רבי יוסי בירבי בון: לחיטי הפסח בין לישא בין ליתן ('לפסים' שנשנו כאן כוונתם לחיטי הפסח, ולחיטי הפסח צריך לשהות בעיר שנים עשר חודש בין לקבל ובין ליתן, ו'זימיות' הן באשגרה, שהרי בכל מקום נשנו עם פסים).<br><br>נוסח הברייתא בירושלמי בבא בתרא כמו בתוספתא. נוסח הברייתא בירושלמי כאן שונה מנוסח הברייתא בירושלמי בבא בתרא: 'למזונות' במקום 'לקופה', 'לצדקות' במקום 'לזימיות'. גם פירושי הברייתא שונים: לפי הירושלמי בבא בתרא כוונת ראש הברייתא 'ליטול' וסופה 'בין לישא (ליטול) בין ליתן', ואילו לפי הירושלמי כאן כוונת ראש הברייתא וגם סופה 'ליתן', כמו כוונת הברייתא בתוספתא.<br><br>ב<b>בבלי בבא בתרא</b> ח,א אמרו: (השוהה בעיר) שלושים יום - (נותן) לתמחוי / לקופה, שלושה חודשים - לקופה / לתמחוי, שישה - לכסות, תשעה - לקבורה (של עניים), שנים עשר חודש - לפסי העיר.<br><br>גם בבבלי פירוש הברייתא: 'ליתן'.</small><br><br><small><b>שכר סופרים ומשנים</b><br>בארץ ישראל בולטת המסגרת העירונית, שראתה כחובת הכלל וכעין מס עירוני את התשלום ל"שכר סופרים ומשנים" (ירושלמי פאה). רבי שמעון בן יוחי אומר, כנראה בעקבות מרד בר כוכבא: "אם ראית עיירות שנתלשו ממקומן בארץ ישראל, דע שלא החזיקו בשכר סופרים ומשנים" (ירושלמי חגיגה א,ז) ("יהודי בבל בתקופת התלמוד", עמוד 107).<br>התשלום בעבור מלמדי התינוקות התחלק בין כל תושבי העיר, ולא רק בין אלה שכבר נהנים משירותיו של המלמד ("חינוך קטנים בתקופת התלמוד - מסורת ומציאות", "חינוך והיסטוריה", עמוד 73).</small><br>• • •

Halakhah 7

<big><strong>משנה</strong></big><br><b>מי שיש לו מאתים זוז</b> – דינר, <b>- לא יטול לקט, שכחה ופיאה ומעשר עני. היו לו מאתים חסר דינר</b> – מאה תשעים ותשעה זוז (מקור המילה 'דינר' ביוונית ובלטינית, והוא מטבע כסף רומאי)<b>, אפילו אלף</b> – בני אדם, <b>נותנין לו כאחת</b> – בשעה אחת, ולאחר שנתנו לו הראשונים, יש לו מאתיים זוז, <b>- הרי זה יטול</b> – מותר לו לקחת<b>.</b>
<br><b>היו</b> – נכסיו ששווים מאתיים זוז, <b>ממושכנין בכתובת אשתו</b> – שכתב לאשתו שאם יגרשנה או ימות תגבה את כתובתה מנכסיו, <b>או לבעל חובו</b> – שלווה ממנו, ואם לא ישלם למלווה את חובו יגבה את החוב מנכסיו, <b>- הרי זה יטול</b> – שהואיל ונכסיו ממושכנים, הרי הוא נחשב כעני<b>.</b>
<br><b>אין מחייבין אותו</b> – את העני, <b>למכור את ביתו ואת כלי תשמישו</b> – כדי שיהיו לו מאתיים זוז ולא ייטול מתנות עניים<b>.</b><br>• • •
<big><strong>תלמוד</strong></big><br><b>נתינת מעשר לעני וסיפוק מחסורו לפי מעמדו</b><br>במשנה שנינו: "מי שיש לו מאתים זוז - לא יטול לקט, שכחה ופיאה ומעשר עני".
<br>מספרים: <b>חד תלמיד מן דרבי</b> – תלמיד אחד משל רבי (רבי יהודה הנשיא, תנא בדור החמישי), <b>היו לו מאתים</b> זוז <b>חסר דינר</b> – והיה מותר לו לקחת מתנות עניים<b>, והוה רבי יליף זכי עימיה חדא לתלת שני</b>ן <b>מעשר מסכינין</b> – והיה רבי למוד (רגיל) לזכות עימו (לתת לו צדקה) אחת לשלוש שנים מעשר עניים (שניתן לעניים כל שלוש שנים כשמגיעה שנת מעשר העני)<b>.</b> (במקבילה בירושלמי סוטה נוסף 'חד זמן' - פעם אחת) <b>עבדון ביה תלמידוי עינא</b> (במקבילה ובכתב יד רומי: 'עין') <b>בישא ומלון ליה</b> – עשו לו (לתלמיד העני) תלמידיו (של רבי) עין רעה (מתוך קנאה שקינאו בו) ומילאו לו (את הסכום של מאתיים זוז, שנתנו לו את הדינר החסר, כדי שיהיה אסור לו לקחת מתנות עניים)<b>. אתא בעא מזכי עימיה</b> – בא (רבי) ורצה לזכות עימו (לתת לו צדקה) (במקבילה נוסף 'היך מה דהוה יליף' - כמו שהיה רגיל)<b>. אמר ליה:</b> – אמר לו (התלמיד העני): <b>רבי, אית לי שיעורא</b> – יש לי השיעור (הסכום של מאתיים זוז, ואסור לי לקחת מתנות עניים)<b>. אמר</b> (בכתב יד רומי נוסף 'רבי') – על התלמיד העני, כשנודע לו הדבר שעשו תלמידיו<b>: זה</b> – התלמיד העני, <b>מכת</b> (צריך לומר כמו בנוסח רש"ס ובמקבילה בכתב יד רומי: '<b>מַכּוֹת</b>', ו"נגעו' להלן בלשון רבים מוכיח כן) <b>פרושים נגעו בו</b> – מכותיהם של אנשים (הכוונה לתלמידיו של רבי) שמשתמשים בידיעותיהם בתורה כדי להזיק לאחרים פגעו בתלמיד העני<b>. רמז לתלמידוי ואעלוניה לקפילין וחסרוניה חד קרט</b> – רמז (רבי) לתלמידיו והכניסו אותו (לקחו את התלמיד העני) למסבאת יין (מקור המילה 'קפילין' ביוונית) וחיסרו אותו (גרמו לו להוציא) קרט אחד (מטבע קטן של רבע שקל שהוציא התלמיד העני עבור היין שמזגו לו שם, ושוב לא היו לו מאתיים זוז)<b>, וזכה עימיה היך מה דהוה יליף</b> – וזכה עימו (נתן לו רבי צדקה) כמו שהיה למוד (רגיל. - הסיפור מובא בירושלמי סוטה ג,ד על המשנה שם: "הוא (רבי יהושע) היה אומר: חסיד שוטה, רשע ערום, אשה פרושה ומכות פרושים - הרי אלו מכלי עולם". שם הסיפור מובא כהדגמה לדברי רבי יהושע. בירושלמי שם ובמקבילה בבבא בתרא ט,א אמר רבי אלעזר על אישה אלמנה, כשנודע לו שאדם נתן עצה ליורשים היתומים להבריח מזונות מן האלמנה: "זו מכות פרושים נגעו בה", כלשון שאמר רבי על תלמידו העני. - כסגנון כאן יש בשמות רבה ב,א: "ריחם על ישראל ולא נגעו בהם המכות")<b>.</b><br><br><small><b>זכי עימיה</b><br>ב<b>ויקרא רבה</b> לד,ה נאמר: אמר רבי אחא: "ביום טובה היה בטוב וביום רעה ראה" (קוהלת ז,יד) - אם באת רעה לחברך (אם ירד ממעמדו), הווי מסתכל היאך לזכות עימו ולפרנסו (עליך למצוא דרך כיצד לקיים בו מצוות צדקה), כדי שתקבל מתן שכרו. "גם את זה לעומת זה עשה האלוהים" (שם) - עניים ועשירים, כדי שיהיו זוכים אלו עם אלו ויהיו מזכים אלו את אלו (שהעשירים זוכים על ידי הצדקה שעושים עם העניים).</small>
ומביאים ברייתא: <b>משפחת אנטבילא</b> – שהיתה ענייה, <b>היתה בירושלם, והיתה מתייחסת של</b> (צריך לומר: '<b>על</b>' ("תוספתא כפשוטה"). ובכתב יד רומי: 'משל') <b>ארנן היבוסי</b> – שממנו קנה דוד המלך את המקום שבו בנה את המזבח בירושלים (שמואל א פרק כד ודברי הימים א פרק כא)<b>. פעם אחת פסקו להן חכמים שש מאות כיכרי זהב שלא להוציאן חוץ לירושלם</b> – חכמים קבעו להם סכום גדול מאוד מכספי מעשר עני לפרנסתם, בתנאי שלא יוציאו את הכספים הללו חוץ לירושלים<b>;</b> ומוסיפים על הברייתא: <b>דהוון דרשין</b> – שהיו (החכמים שהתנו עימהם את התנאי הזה) דורשים<b>: "</b>וּבָא הַלֵּוִי כִּי אֵין לוֹ חֵלֶק וְנַחֲלָה עִמָּךְ וְהַגֵּר וְהַיָּתוֹם וְהָאַלְמָנָה אֲשֶׁר <b>בִּשְׁעָרֶיךָ</b> וְאָכְלוּ וְשָׂבֵעוּ<b>"</b> (דברים יד,כט) – המעשר שמפרישים אחת לשלוש שנים מיועד לעניים, והם רשאים לאכול אותו בכל מקום (מעשר זה נקרא מעשר עני); <b>"</b>וְנָתַתָּה לַלֵּוִי לַגֵּר לַיָּתוֹם וְלָאַלְמָנָה וְאָכְלוּ <b>בִשְׁעָרֶיךָ</b> וְשָׂבֵעוּ<b>"</b> (דברים כו,יב) – המעשר של השנה השלישית (והשישית) מיועד לעניים לאכילה בכל ערי הארץ, <b>- לרבות ירושלם</b> – החכמים דרשו מהכתובים הללו שאסור להוציא מעשר עני מארץ ישראל לחוץ לארץ ולצרוך אותו מחוץ לגבולות הארץ, וכן דרשו שאסור להוציא מעשר עני מירושלים לחוץ לעיר. ולכן נתנו החכמים מעשר עני שהיה בירושלים לבני אותה משפחה ענייה שהיתה בעיר בתנאי שלא יוציאו אותו חוץ לעיר<b>.</b><br><br><small>ב<b>ספרי דברים</b> פסקה קי ופסקה שג נאמר: "בשעריך" - מלמד שאין מוציאים אותו (את מעשר העני) מן הארץ לחוצה לארץ. אמרו: משפחת בית נבלטה היתה בירושלם ונתנו להם שש מאות כיכרי זהב / כסף ולא רצו להוציאם חוץ לירושלם.<br><br>ב<b>תוספתא</b> פאה ד,יא שנו: אמרו: משפחת בית נבלטה היתה בירושלם והיתה מתייחסת עם בני ארנן היבוסי. העלו להם חכמים שלוש / שש מאות שקלי זהב ולא רצו להוציאם חוץ מירושלם.<br><br>יש הבדלים בין המקורות בשם המשפחה ובסכום שנתנו להם.<br>שש מאות שקלי זהב שנתנו לפי אחד המקורות הוא גם הסכום ששילם דוד לארנן על פי דברי הימים א.</small>
ומציעים ברייתא: <b>והתני</b> (צריך לומר: '<b>תני</b>' ("שערי תורת ארץ ישראל"). - 'והא' בצורה 'והתני' בא באשגרה מלהלן ("הטרמינולוגיה של הירושלמי", עמוד 160, הערה 74))<b>:</b> – שונה [התנא]: <b>מעשה בהלל הזקן שלקח</b> (קנה) <b>לעני בן טובים</b> (אדם ממשפחה טובה והגונה) – ממשפחה עשירה שירדה מנכסיה, <b>סוס אחד להתעמל</b> (לטרוח הרבה, להתאמץ) <b>בו</b> – להתייגע ברכיבה על הסוס להנאתו (בכתב יד רומי: 'שלקח לבן טובים אחד סוס להתעמל בו'), <b>ועבד לשמשו</b> (לשרת אותו) – את העני, שהיה רגיל בכך<b>. שוב</b> (עוד) <b>מעשה באנשי הגליל שהיו מעלין לזקן אחד ליטרא</b> (משקל רומי קדום - 320-360 גרם) <b>בשר צ</b>י<b>פ</b>ו<b>רים</b> – ליטרא בשר בליטרא של ציפורי (הסופר במסירה שלפנינו כתב 'ליט' צפרים' והשלים בין השורות את המילה 'בשר'. - הנוסח העיקרי הוא כבתוספתא: 'ליטרא בשר בציפורי' - בליטרא של ציפורי ("מבואות לספרות האמוראים", עמוד 392, הערה 16). - 'צפרים' = ציפורין - העיר ציפורי בגליל התחתון), <b>בכל יום.</b>
<br>ותמהים: <b>ואיפשר כן?!</b> (בתמיהה) – ואפשר כך?! (איך אפשר לאיש אחד לאכול ליטרא בשר בכל יום, שזו כמות גדולה ביותר?)
<br>ומתרצים: <b>אלא דִלָא</b> (=דאי לא) <b>הוה אכל עם חורנין (עם חורנין) לא הוה אכל</b> – שאם לא היה אוכל עם אחרים - לא היה אוכל (שכשהיה עשיר היה רגיל לאכול תמיד עם אנשים רבים, ולכן משנעשה עני נתנו לו כמות גדולה ביותר עבורו ועבור האחרים שאכל עימהם. ולמדים כך מן הכתוב במצוות הלוואה לעני: "דֵּי מַחְסֹרוֹ אֲשֶׁר יֶחְסַר לוֹ" (דברים טו,ח), שמצווה לתת לעני אפילו דברים שאינם חסרים אלא לו, ולאחרים הם נראים כמותרות, אם היה רגיל בהם) (במסירה שלפנינו מחק מגיה את חמש המילים האחרונות. וטעה המוחק, ולא היה צריך למחוק אלא את המילים הכפולות 'עם חורנין' ("תוספתא כפשוטה"))<b>.</b><br><br><small>ב<b>ספרי דברים</b> פסקה קטז נאמר: "די מחסורו" - אין אתה מצווה לעשרו. "אשר יחסר לו" - אפילו סוס ואפילו עבד. מעשה בהלל הזקן שנתן לעני בן טובים אחד סוס שהיה מתעמל בו ועבד שהיה משמשו. שוב מעשה בגליל העליון שהיו מעלים לאדם ליטרא בשר של ציפורי (בליטרא של ציפורי) בכל יום.<br><br>ב<b>תוספתא פאה</b> ד,י שנו: ..."די מחסורו אשר יחסר לו" (דברים טו,ח) - אפילו עבד, אפילו סוס... מעשה בהלל הזקן שלקח לעני אחד בן טובים סוס שהיה מתעמל בו ועבד שהיה משמשו. שוב מעשה באנשי הגליל שהיו מעלים לזקן אחד ליטרא בשר בציפורי (בליטרא של ציפורי) בכל יום.<br><br>ב<b>בבלי כתובות</b> סז,ב אמרו: תנו רבנן: "אשר יחסר לו" - אפילו סוס לרכוב עליו ועבד לרוץ לפניו. אמרו עליו, על הלל הזקן, שלקח לעני בן טובים אחד סוס לרכוב עליו ועבד לרוץ לפניו. פעם אחת לא מצא עבד לרוץ לפניו, ורץ (הלל עצמו) לפניו שלשה מילין.<br>תנו רבנן: מעשה באנשי גליל העליון שלקחו לעני בן טובים אחד מציפורי ליטרא בשר בכל יום.<br>ליטרא בשר מאי רבותא? (הרי אין זו נתינה מרובה כל כך שצריך לספר עליה!) - אמר רב הונא: ליטרא מוח של עופות. ואיבעית אימא: בליטרא בשר (קנו לו בשר במחיר ליטרא כסף).<br><br>המצב הכלכלי בארץ ישראל ובבבל היה שונה לגמרי. בבבלי מסופר על אנשי הגליל העליון שהאכילו לעני ליטרא בשר בכל יום. שאל הבבלי: 'ליטרא בשר מאי רבותא?'. אותו המעשה מסופר בירושלמי, ושם שאלו: ליטרא בכל יום, איך אפשר דבר כזה? לא יכלו לתאר שנותנים לאדם ליטרא בשר בכל יום. בבבל לא ראו בזה שום חידוש ("כך היה וכך יהיה - יהודי ארץ ישראל ויהדות העולם בתקופת המשנה והתלמוד", "קתדרה" יז, עמוד 8).</small><br>• • •
<b>כלי תשמישו של עני ונכסיו הממושכנים</b><br>מציעים ברייתא: <b>תני:</b> – שונה [התנא]: (צריך להוסיף כמו בכתב יד רומי: '<b>היה</b>') – העני, <b>משתמש בכלי זהב</b> – לפני שירד מנכסיו ונעשה עני, <b>- נותנין לו כלי כסף</b> – ששווים פחות מכלי זהב, אבל לא נותנים לו כלי זהב כמו שהיה רגיל להשתמש<b>,</b> היה משתמש ב<b>כלי כסף - נותנין לו כלי נחושת</b> – ששווים פחות מכלי כסף, אבל לא נותנים לו כלי כסף כמו שהיה רגיל להשתמש<b>,</b> היה משתמש ב<b>כלי נחושת - נותנין לו כלי זכוכית</b> – ששווים פחות מכלי נחושת, אבל לא נותנים לו כלי זכוכית כמו שהיה רגיל להשתמש<b>.</b>
<br><b>אמר רבי מנא: כלי כסף וכלי זכוכית בגופיהן</b> – נותנים לו כלים ששווים פחות מהכלים שהיה רגיל להשתמש בהם אפילו כלים שהוא משתמש בגופם, כגון כלי אכילה ושתייה, ולא רק כלים שאינו משתמש בגופם, כגון כלי נוי<b>.</b><br>
<br>ומציעים קושיה ממקור תנאי על הברייתא האמורה לפני כן: <b>והתני:</b> – והרי [התנא] שונה: <b>היה משתמש בכלי מילת</b> (צמר דק ויקר (מקור המילה ביוונית)) – בבגדים יקרים, <b>- נותנין לו כלי מילת!</b> – הרי שנותנים לו בגדים כמו שהיה רגיל להשתמש, שלא כדברי הברייתא שלעיל!
<br>ומתרצים את הקושיה בהצעת אוקימתות למקורות הסותרים: <b>כאן</b> – בברייתא השנייה ששנו בה שנותנים לעני כלים כמו הכלים שהיה רגיל להשתמש, <b>- בגופו</b> – יש להעמיד במקרה של כלים שהעני משתמש בהם בגופו, כמו בגדים שהוא לובש על גופו<b>, וכאן</b> – בברייתא הראשונה ששנו בה שנותנים לעני כלים פחותים מהכלים שהיה רגיל להשתמש, <b>- בשאינו גופו</b> – יש להעמיד במקרה של כלים שאין העני משתמש בהם בגופו, כמו כלי אוכל (הירושלמי מבחין בין כלי אוכל לבין בגדים, וההבחנה קשורה לאופן השימוש בכלים אלו ולמגעם עם הגוף. - "בגופיהן" לעיל - בגופם של הכלים, "בגופו" כאן - בגופו של האדם)<b>.</b>
ומספרים: <b>חד מן אילין דנשייותא איתנחת מן ניכסוי</b> – אחד מאלה של הנשיאות (מהאנשים של בית הנשיא) ירד מנכסיו (ונעשה עני)<b>, והוון זכין</b> (בכתב יד רומי: 'יבין' (=יהבין)) <b>ליה במאן דחסף</b> – והיו (גבאי הצדקה) זוכים (נותנים) לו (מזון כצדקה) בכלי חרס (המזון סופק לו בצלחת חרס)<b>, והוא אכל</b> (צריך לומר כמו בכתב יד רומי ובנוסח רש"ס: '<b>והוה אכיל</b>') <b>ומותיב</b> – והיה אוכל ומשיב (מחזיר, מקיא את המזון שאכל, שלא היה יכול לסבול לאכול בכלי חרס שלא היה רגיל לאכול בו)<b>. אמר ליה אסיא:</b> – אמר לו הרופא (לעני): <b>עיקר תבשילה לא מן גוא לפסא הוא?!</b> (בתמיהה) – עיקר התבשיל לא מתוך האילפס הוא?! (וכי אין התבשיל במקורו מבושל באילפס, אף אצל העשירים שאוכלים אותו בכלי זהב או כסף?! - אילפס הוא כלי חרס כמו קדרה, ששוליו רחבים ודפנותיו נמוכים ודקים) - (צריך להוסיף כמו בנוסח רש"ס: '<b>והוה</b>') <b>אכיל מן לפצא</b> – והיה (העני) אוכל (את המזון שנתנו לו גבאי הצדקה) מן האילפס (ולא היה מקיא עוד את האוכל. - הצד"י ('לפצא') נחלפה במקום הסמ"ך ('לפסא') בגלל הדמיון בהיגויין ("כלי החרס בספרות התלמוד", עמוד יג). - מקור המילה 'לפסא' ביוונית)<b>.</b><br><br><small>לפי הסיפור אין צורך לרדת ברמת כלי האוכל בהדרגה, אלא אפשר לרדת מיד לסוג הפשוט ביותר.<br><br>ב<b>תוספתא פאה</b> ד,יא שנו: היה משתמש בכלי זהב - מוכרם ומשתמש בכלי כסף, בכלי כסף - מוכרם ומשתמש בכלי נחושת, בכלי נחושת - מוכרם ומשתמש בכלי זכוכית.<br>ו<b>שם</b> ד,י שנו: היה משתמש בכלי מילת - נותנים לו כלי מילת.<br><br>בתוספתא פאה ד,יא מדובר בכליו של העני, שהיה עשיר קודם לכן, שהוא עצמו צריך למכור אותם כדי להיות זכאי למתנות עניים ולצדקה מן הקופה, בניגוד למשנה שאמרה שאין לחייב את העני למכור את כליו כדי להיות זכאי לסיוע. ואילו בברייתא שבירושלמי מדובר בכלים שהאוכל מוגש בהם לעני, כפי שמראה גם הסיפור על אחד מאנשי בית הנשיא המופיע מיד בהמשך הסוגיה.<br><br>ב<b>בבלי כתובות</b> סח,א אמרו: תנן התם: אין מחייבים אותו למכור את ביתו ואת כלי תשמישו (משנה פאה ח,ח). - ולא?! והתניא: היה משתמש בכלי זהב - ישתמש בכלי כסף, בכלי כסף - ישתמש בכלי נחושת! (משמע שמחייבים אותו למכור את כלי תשמישו) - אמר רב זביד: לא קשיא, הא - במיטה ושולחן (מחייבים אותו למכור), הא - בכוסות וקערות (אין מחייבים אותו למכור). - מאי שנא כוסות וקערות דלא? דאמר: מאיסי לי (הכלים הזולים, ואיני יכול לאכול מהם). מיטה ושולחן נמי אמר: לא מקבל עילוואי! - ...</small>רב פפא אמר: לא קשיא, כאן - קודם שיבוא לידי גיבוי <small>(במקרה שהוא מתפרנס מן היחידים ולא מקופת הציבור אין מחייבים אותו למכור)</small>, כאן - לאחר שיבוא לידי גיבוי<small> (במקרה שהוא מתפרנס מקופת הציבור מחייבים אותו למכור).<br><br>בבבלי הציעו סתירה בין המשנה כאן ובין הברייתא בתוספתא פאה ד,יא, ובירושלמי הציעו סתירה דומה בין שתי ברייתות.</small><br>• • •
במשנה שנינו: "היו ממושכנין בכתובת אשתו או לבעל חובו - הרי זה יטול".
<br>מציעים שאלה: <b>עד כדון</b> – עד עכשיו, <b>- בבעל חוב שהוא דוחק</b> – הדין במקרה של בעל חוב שהוא דוחק הוא פשוט, שאם היו נכסיו של העני ממושכנים לבעל חוב שהוא דוחק אותו למכור את נכסיו כדי לפרוע את חובו - רשאי הוא ליטול מתנות עניים<b>.</b> ו<b>אפילו בבעל חוב שאינו דוחק?</b> – אך מה הדין במקרה של בעל חוב שאינו דוחק? האם העני רשאי ליטול מתנות עניים אפילו היו נכסיו ממושכנים לבעל חוב שאינו דוחק אותו למכור את נכסיו כדי לפרוע את חובו?
<br>ופושטים את השאלה בהצעת משנה בתוספת דיון קצר: <b>נישמעינה מן הדא:</b> – נשמע (נלמד) אותה מזאת (המשנה): <b>היו</b> – נכסיו ששווים מאתיים זוז, <b>ממושכנין לכתובת אשתו או לבעל חובו - הרי זה יטול</b> – שהואיל ונכסיו ממושכנים, הרי הוא נחשב כעני<b>.</b> ויש לתמוה: <b>ודא</b> – וזאת <b>אשה לא כבעל חוב שאינו דוחק הוא</b> (צריך לומר כמו בנוסח רש"ס: 'היא')<b>?!</b> (בתמיהה) – הרי לא נתגרשה עדיין ואינה יכולה עדיין לתבוע את כתובתה, ואף על פי כן רשאי הוא ליטול מתנות עניים! אלא מכאן שהעני רשאי ליטול מתנות עניים אפילו היו נכסיו ממושכנים לבעל חוב שאינו דוחק.<br>• • •
<b>בגדי חול ובגדי שבת</b><br>במשנה שנינו: <b>"אין מחייבין אותו למכור [את ביתו ואת</b> כלי תשמישו<b>".</b>
<br><b>בתוך ביתו</b> – כלי תשמישו, שאין מחייבים את העני למכור אותם, הם הכלים שהוא משתמש בהם בתוך ביתו<b>.</b>
<br><b>אמר רבי חנינה</b> (בר חמא, אמורא ארץ ישראלי בדור הראשון)<b>: כלי רגל</b>(<b>ו</b>) <b>וכלי שבת</b> – בגדים המיועדים לימי הרגל (כינוי לכל אחד משלושת החגים - פסח, שבועות וסוכות) ובגדים המיועדים לשבת, <b>אין מחייבין אותו</b> – את העני, <b>למכור</b> – אותם כדי שיהיה זכאי לקבל מתנות עניים<b>.]</b> (המוסגר הושלם על פי כתב יד רומי. מימרת רבי חנינה ישנה בנוסח רש"ס ובהבאת הירושלמי בריבמ"ץ, בר"ש משנץ, ברא"ש וב"אור זרוע". לפי גרסה זו מובן הקשר של המימרה הבאה של רבי חנינה למימרה זו. מעתיקי הירושלמי דילגו מ'אמר רבי חנינה' כאן עד 'אמר רבי חנינה' להלן)<br>
<br><b>אמר רבי חנינא: צריך אדם שיהו לו שני עטיפין</b> (בגדים להתעטף בהם)<b>, אחד לחול ואחד לשבת</b> – כל אדם צריך שתי מערכות לבוש, אחת לימי החול ואחת לשבת, כדי שלא יהיה מלבושו בשבת כמלבושו בימי החול<b>.</b>
<br>ומציעים פסוק ודרשתו: <b>מה טעמא?</b> – מה הטעם? (מה המקור בכתוב לדבר זה?) <b>"וְרָחַצְתְּ וָסַכְתְּ וְשַׂמְתְּ שִׂמְלֹתַיִךְ</b> עָלַיִךְ<b>"</b> (רות ג,ג) – (נעמי ציוותה את רות כלתה:) רחצי וסוכי את גופך בשמן ובבשמים ולבשי את בגדייך היפים, כדי להתקשט ולהתייפות, <b>-</b> ויש לתמוה: <b>וכי ערומה היתה</b> – רות, שנעמי ציוותה אותה ללבוש את בגדיה<b>?!</b> (בתמיהה) <b>אלא אֵילּוּ בגדי שבתה</b> – נעמי אמרה לרות ללבוש את בגדיה המיוחדים לשבת במקום בגדי החול שהיתה לבושה בהם. הרי שהיו לרות שני מלבושים, אחד לחול ואחד לשבת. ומכאן יש ללמוד שכל אדם צריך שיהיו לו שני מלבושים<b>.</b><br>
<br>ומספרים: <b>כד דרשַׁהּ רבי שמלאי</b> (אמורא בדור השני) <b>בציבורא</b> – כאשר דרש אותה רבי שמלאי (את הדרשה הזאת של רבי חנינא) בציבור (רבי שמלאי שמע מפי רבי חנינא שצריך אדם בגד מיוחד לשבת ודרש זאת לפני הציבור בציפורי. הוא אף נימק את הדין מאותו פסוק ברות והסבירוֹ באותה דרך שבה הסבירוֹ רבי חנינא)<b>, בכון חברייא לקובליה</b> – בכו החברים (החכמים והתלמידים) כנגדו (לפניו)<b>. אמרו ליה:</b> – אמרו לו (החברים לרבי שמלאי): <b>רבי, כעטיפתינו</b> (בגדים להתעטף בהם) <b>בחול כן עטיפתינו בשבת</b> – שלא היו להם שתי מערכות לבוש אלא אחת בלבד שלבשו בחול ובשבת, ולכן לא יכלו לקיים את המצווה (חלק מבני ציפורי והגליל היו עניים עד כדי כך שהוצרכו ללבוש את בגדי החול שלהם אף בשבת)<b>. אמר לון:</b> – אמר להם (רבי שמלאי): <b>אף על פי כן, צריכין אתם לשנות</b> – בשבת את דרך לבישת המלבוש, וכך הם יכולים לקיים את המצווה גם אם אין להם מערכת לבוש נוספת<b>.</b>
<br>ומציעים מקור כתימוכין לדבר זה: <b>מן הדא:</b> – מזאת (הפסוק ('מן הדא' תחת 'מן הדין', באשגרת מונח)): <b>"וְרָחַצְתְּ וָסַכְתְּ וְשַׂמְתְּ שִׂמְלֹתַיִךְ עָלַיִךְ"</b> (רות ג,ג) <b>- [</b>ויש לתמוה: <b>וערטילא</b> (צריך לומר כמו בכתב יד רומי: '<b>וערטילייה</b>') <b>הוות?!</b> – וערומה היתה (רות, שנעמי ציוותה אותה ללבוש את בגדיה)?! <b>אלא אמרה לה</b> – נעמי לרות<b>: לבוש מאנך דשובתא</b> – לבשי בגדך של השבת<b>].</b>
<br>ודורשים את המשך הפסוק: <b>"וְיָרַדְתְּ הַגֹּרֶן"</b> (שם) – תרדי מן העיר אל הגורן כדי לפגוש את בועז<b>, 'וירדתי' כתיב</b> – כתוב (הקרי הוא 'וירדת' בגוף שני, אבל הכתיב הוא 'וירדתי' בגוף ראשון. והוא לשון ציווי, והכתיב הוא כצורת הלשון העתיקה לגוף שני נקבה בעבר), <b>- אמרה לה</b> – נעמי לרות<b>: זכותי תרד</b> (צריך לומר כמו בכתב יד רומי: '<b>תיחות</b>') <b>עמך</b> – זכותי תרד עימך (תלווה אותך בדרכך אל הגורן, ותגן עלייך ותסייע לך שלא תיכשלי, והרי זה כאילו אני ארד עימך. - כך דורשים את הכתיב)<b>.</b>
<br><b>(וערטילא הוות?! אלא אמרה לה: לבוש מאנך דשובתא.)</b> (רש"ס גורס את המשפט הזה לפני המילים '"וירדת הגורן"'. וכן הגיהו הגר"א, "מיכל המים" ו"שערי תורת ארץ ישראל". ושמא אפשר להביא סיוע לגרסה-הגהה זו מגרסת המקבילה בפסיקתא רבתי ("'לישני אחריני' בירושלמי", "סידרא" ח, עמוד 65, הערה 13))<br><br><small>שמו של רבי שמלאי יאה לדרשתו מהכתוב "שמלותייך".<br><br>ב<b>רות רבה</b> ה,יב נאמר: "ושמת שמלותייך עלייך" - וכי ערומה היתה? אלא אלו בגדי שבתה. מכאן אמר רבי חנינא: צריך אדם שיהיו לו שני עטיפים, אחד של חול ואחד של שבת.<br>כד דרשה רבי שמלאי בציבורא, בכון חברייא לקבליה. אמרו: כעטיפתנו בחול כך עטיפתנו בשבת. אמר להם: צריכין אתם לשנות.<br>"וירדת הגורן", 'וירדתי' כתיב - אמרה לה: זכותי תחות עימך.<br><br>ב<b>פסיקתא רבתי</b> פסקה כג נאמר: "לקדשו" - את מקדשו במאכל, במשתה ובכסות נקייה. - אמר רבי חנין: מיכן צריך אדם שיהו לו שני עטיפים, אחד לחול ואחד לשבת.<br>כד דרש רבי שמליי, אמרו: כעטיפתנו בחול כך עטיפתנו בשבת. אמר להם: צריכים אתם לשנות. מן הדא: "ורחצת וסכת ושמת שמלותייך עלייך" (רות ג,ג) - מה, ערטלייה הוות?! אלא אמרה לה: לבוש מאנך דשובתא.<br>ו<b>שם</b> נאמר: "על כן ברך ה' את יום השבת ויקדשהו" - רבי אומר: קידשו בעטיפה. - אמר רבי חנינה: צריך להתעטף. רבי אבהו אמר: צריך לערב. אבין בר חסדי אמר: צריך לשלשל.<br><br>ב<b>בראשית רבה</b> יא,ב נאמר: "ויברך אלוהים את יום השביעי" - בירכו בעטיפה. - רב הונא אמר: צריך להחליף. רבי חייא בשם רבי יוחנן: צריך לערב (יוצא ידי חובת עטיפת שבת בעירוב בגד אחד של שבת בבגדי החול שלו). אבין בר חסדי אמר: צריך לשלשל (יוצא ידי חובתו בשלשול הבגד כלפי מטה).<br><br>ב<b>בבלי שבת</b> קיג,א-ב אמרו: אמר רב הונא: יש לו להחליף (בגדים אחרים בשבת) - יחליף, אין לו להחליף - ישלשל (יאריך) בבגדיו (כדי שיתהדר לכבוד השבת).<br>"וכיבדתו" (ישעיהו נח,יג) - שלא יהא מלבושך של שבת כמלבושך של חול.<br>"ורחצת וסכת ושמת שמלותייך" (רות ג,ג) - אמר רבי אלעזר: אלו בגדים של שבת (שאמרה נעמי לרות ללבוש אותם לכבוד המאורע).<br>ו<b>שם</b> קיט,א סיפרו (תרגום): רבי חנינא היה מתעטף ועומד לפנות ערב של כניסת השבת, והיה אומר: "בואו נצא לקראת שבת המלכה". רבי ינאי היה לובש בגדיו בכניסת השבת, והיה אומר: "בואי כלה, בואי כלה".<br><br>בירושלמי מובא מאמרו של רבי חנינא ובבבלי מובא מעשהו.</small><br>• • •

Halakhah 8

<big><strong>משנה</strong></big><br><b>מי שיש לו חמשים זוז והוא נושא ונותן בהן</b> – ומשתכר כדי פרנסתו, <b>- הרי זה לא יטול</b> – מתנות עניים וצדקה מן הקופה<b>.</b> <br><b>וכל מי שאינו צריך ליטול ונוטל - אינו מת מן הזקנה עד שיצרך לבריות</b> – שבסוף ימיו יהיה עני ויזדקק לצדקה<b>.</b> <br><b>וכל מי שהוא צריך ליטול ואינו נוטל</b> – אלא מתפרנס בדוחק ממלאכתו, <b>- אינו מת מן הזקנה עד שיפרנס לאחרים משלו, על זה</b> – שנמנע מליטול צדקה מפני שהוא בוטח בה' בפרנסתו, <b>נאמר: "בָּרוּךְ הַגֶּבֶר אֲשֶׁר יִבְטַח בַּי'י וְהָיָה י'י מִבְטַחוֹ"</b> (ירמיהו יז,ז)<b>.</b><br>• • •
<big><strong>תלמוד</strong></big><br>במשנה שנינו: "מי שיש לו חמשים זוז והוא נושא ונותן בהן - הרי זה לא יטול". <br>מציעים היסק מן האמור במשנה: <b>הדא אמרה:</b> – זאת אומרת: <b>חמשין עבדין</b> (צריך לומר כמו בכתב יד רומי: '<b>דעבדין</b>') <b>טבין מן מאתים</b> (בהבאת הירושלמי בריבמ"ץ נוסף 'חסר דינר') <b>דלא עבדין</b> – חמישים שעושים (מייצרים רווח כספי) טובים (יותר) ממאתיים (חסר דינר (ר"ש משנץ)) שלא עושים (שכן מי שיש לו חמשים זוז והוא נושא ונותן בהם ומרוויח ומתפרנס מהם - לא ייטול מתנות עניים וצדקה, שאינו נחשב עני, ואילו מי שיש לו מאתיים זוז חסר זוז ואינו נושא ונותן בהן ואינו מרוויח ומתפרנס מהם - ייטול מתנות עניים וצדקה, שהוא נחשב עני, כמו ששנינו במשנה הקודמת)<b>.</b>
<b>עניים רמאים</b><br>במשנה שנינו: "וכל מי שאינו צריך ליטול ונוטל - אינו מת מן הזקנה עד שיצרך לבריות". <br>מביאים ברייתא: <b>המסמא את עינו</b> – שעושה עצמו כאילו הוא עיוור, כדי ליטול צדקה, <b>והמנפח את שוקיו</b> – שעושה עצמו כאילו שוקיו נפוחות ועבות מחמת חולי, כדי ליטול צדקה, <b>והמצבא</b> (בכתב יד רומי: 'והמַּצְבֶּה' - מנפח) <b>את כריסו</b> (בטנו) – שעושה עצמו כאילו כריסו נפוחה מחמת חולי, כדי ליטול צדקה, <b>- אינו נפטר מן העולם</b> (אינו מסתלק מהעולם, אינו מת) <b>עד שיהי</b> (בכתב יד רומי: 'שיהא') <b>לו כן</b> – שיקרה לו כך, כמו שהוא עושה עצמו (העונש הוא על פי העיקרון "מידה כנגד מידה", כמו ששנינו במשנה במי שעושה עצמו עני כדי ליטול צדקה)<b>.</b><br><br><small>ב<b>תוספתא פאה</b> ד,יד שנו: המסמא את עינו, והמצבה את כריסו, והמעבה / והמקפח את שוקיו - אינו נפטר מן העולם עד שיהא לו כך.<br><br>ב<b>בבלי כתובות</b> סח,א אמרו: תנו רבנן: המסמא את עינו, והמצבה (המנפח) את כריסו, והמקפח את שוקו (שעושה עצמו כאילו שוקו שבורה, כדי ליטול צדקה) - אינו נפטר מן העולם עד שיבוא לידי כך.</small>
ומספרים: <b>שמואל</b> (מגדולי אמוראי בבל בדור הראשון) <b>ערק מן אבוי</b> – (בהיותו ילד) ברח (פעם אחת) מאביו<b>. אזל וקם ליה בין תרין צריפין דמיסכינין</b> – הלך (שמואל) ועמד לו בין שני צריפים (בקתות) של עניים<b>. שמע קלהון אמרין:</b> – שמע את קולם (של העניים) אומרים: <b>בהדין</b> (צריך לומר: '<b>בהיידין</b>', כמו בנוסח רש"ס) <b>אגנטין</b> (צריך לומר: '<b>ארגנטרין</b>') <b>אנן אכלין יומא דין? באגרונטרין דהבא</b> (צריך לומר: '<b>בארגנטרין דדהבא</b>')<b>? בארגנטורין כספא</b> (צריך לומר: '<b>בארגנטרין דכספא</b>')<b>?</b> – באילו כלי שולחן יקרים אנו אוכלים היום הזה? בכלי שולחן של זהב? או בכלי שולחן של כסף? (מקור המילה 'ארגנטרין' ביוונית ובלטינית) <b>עאל ואמר קומי אבוי</b> – נכנס ואמר לפני אביו (את מה ששמע שאמרו העניים)<b>. אמר ליה:</b> – אמר לו (אביו): <b>צריכין אנו להחזיק טובה</b> (להכיר טובה, להודות) <b>לרמאין שבהם</b> – לרמאים שבין מבקשי הצדקה, שיש ביניהם עשירים המראים עצמם עניים כדי לזכות בצדקה (הטעם שצריכים להחזיק להם טובה מוסבר להלן)<b>.</b><br><br><small>ב<b>בבלי כתובות</b> סז,ב סיפרו (תרגום): רבי חנינא, היה עני אחד שהיה (רבי חנינא) רגיל לשלוח לו ארבעה זוזים כל כניסת שבת. יום אחד שלח אותם אליו ביד אשתו. באה (חזרה האישה) ואמרה לו: לא צריך (העני לצדקה). אמר לה: מה ראית (שאת אומרת כך)? אמרה לו: שמעתי שהיו אומרים לו (בתוך ביתו): במה אתה סועד? בכלי כסף או בכלי זהב? - אמר (רבי חנינא): זהו שאמר רבי אלעזר: בואו ונחזיק טובה לרמאים, שאלמלא הן היינו חוטאים בכל יום (שאין אנו נותנים לעניים כל צורכם), (ומניין שזה חטא?) שנאמר: "ורעה עינך באחיך האביון ולא תיתן לו וקרא עליך אל ה' והיה בך חטא" (דברים טו,ט).</small>
ומציעים סיפור הממחיש את האמור לפני כן: <b>דלמא:</b> – מעשה (מקור המילה 'דלמא' ביוונית): <b>רבי יוחנן</b> (גדול אמוראי ארץ ישראל בדור השני) <b>ורבי שמעון בן לקיש</b> (מגדולי אמוראי ארץ ישראל בדור השני) <b>עלון מיסחי בהדין דימוסין דטיבריא</b> – נכנסו לרחוץ במרחץ הציבורי הזה של טיבריה<b>. פגע בון חד מסכן</b> – פגש בהם עני אחד<b>, אמר לון:</b> – אמר להם: <b>זכין</b> (צריך לומר: '<b>זכון</b>') <b>בי</b> – זכו בי (תנו לי צדקה, השיגו לעצמכם זכות באמצעות הצדקה שתיתנו לי)<b>. אמרו</b>ן <b>ליה:</b> – אמרו לו: <b>מי חזרון</b> (צריך לומר: '<b>מי חזרין</b>') – בחוזרנו (כשנחזור מהמרחץ ניתן לך צדקה)<b>. מי חזרון</b> (צריך לומר: '<b>מי חזרין</b>') <b>אשכחוניה מית</b> – בחוזרם (כשחזרו מהמרחץ) מצאוהו מת (וחשבו שמת מרעב משום שלא סייעו לו)<b>. אמרו: הואיל ולא זכינן ביה בחיוי, ניטפל ביה במיתותיה</b> – הואיל ולא זכינו בו (לא נתנו לו צדקה) בחייו (כשהיה חי), נטפל בו במותו (נעסוק בקבורתו)<b>. מי</b> (המגיה במסירה שלפנינו הגיה 'כי' במקום 'מי' שהוא הצורה הארץ ישראלית המובהקת) <b>מיטפלון</b> (צריך לומר כמו בכתב יד רומי: '<b>מיטפלין</b>') <b>ביה אשכחון כיס דינריא</b> (בכתב יד רומי: 'דדינרין') <b>תלו</b> (צריך לומר: '<b>תלי</b>') <b>ביה</b> – בטפלם בו מצאו כיס (תיק לכסף) של דינרים תלוי בו (וידעו שהיה רמאי)<b>. אמרו: הדא</b> (צריך להוסיף: '<b>היא</b>') <b>דאמר</b> – זאת היא [המימרה] שאומר <b>רבי אבהו</b> (אמורא ארץ ישראלי בדור השלישי) <b>אמר רבי לעזר</b> (אמורא בדור השני)<b>: צריכין אנו להחזיק טובה לרמאין שבהן, שאילולא הרמאין שבהן,</b> כיוון ש<b>היה אחד מהן</b> – מהעניים הזקוקים לצדקה, <b>תובע צדקה מן האדם ולא</b> (בכתב יד רומי נוסף '<b>היה</b>') <b>נותן לו, מיד היה נענש</b> – בעונש מוות על חטאו שלא נתן צדקה לעני וגרם למיתתו, והריהו כהורג נפש שחייב מיתה; אבל כיוון שיש עניים רמאים, שמבקשים צדקה ואינם זקוקים לכך, אין אדם נענש על שלא נתן לעני הזקוק לצדקה, שהרי יש לו מקום להצטדק, שחשב שמא עני זה רמאי היה<b>.</b><br><br><small>הסיפור על רבי יוחנן ורבי שמעון בן לקיש הוכנס בין שני סיפורים על שמואל ואביו כפרשנות לדבריו של האב בסיפור הראשון עליהם.<br><br>ב<b>ויקרא רבה</b> לד,י נאמר: דלמא: רבי יוחנן ורבי שמעון בן לקיש נחתון למסחי בהדין דימוסין דטיבריה, ופגע בהון חד מסכן. אמר להון: זכון בי. אמרון ליה: מי חזרין אנן זכיין בך. מי חזרין אשכחוניה מית. אמרין: הואיל ולא אטפלנן ביה בחיוי, נטפל ביה במותוי. מי מסחיין ליה אשכחון חד כיס דחמש מאה דינרין תלי בצוואריה (מעשה: רבי יוחנן ורבי שמעון בן לקיש ירדו לרחוץ במרחצאות של טיבריה, ופגש בהם עני אחד. אמר להם: זכו בי (תנו לי נדבה). אמרו לו: כשנחזור אנו זוכים בך (נותנים לך נדבה). כשחזרו מצאוהו מת. אמרו: הואיל ולא טיפלנו בו בחייו, נטפל בו במותו. כשרחצוהו (שנהגו לרחוץ את המת) מצאו כיס אחד של חמש מאות דינרים תלוי בצווארו). אמרין: ברוך שבחר בחכמים ובדבריהם. (וכי) לא כן אמר רבי אבהו בשם רבי לעזר: צריכים אנו להחזיק טובה לרמאים שבהם, שאילולי הרמאים שבהם, כיוון שהיה אחד מהם תובע ביד אדם והוא מחזירו (משיב פניו ריקם), מיד היה נענש למיתה (על שגורם לעני מיתת רעב), דכתיב: "וקרא עליך אל י"י והיה בך חטא" (דברים טו,ט), וכתיב: "הנפש החוטאת היא תמות" (יחזקאל יח,כ).<br><br>ב<b>רות רבה</b> ה,ט נאמר: דלמא: רבי יוחנן ורבי שמעון בן לקיש הוון נחתין מסחי בהדין דימוסין דטבריא. פגע בהון חד מסכן. אמר להון: זכון בי. אמרין ליה: מי נפקין אנן זכיין בך. מי נפקין אשכחון יתיה מיית. אמרין: הואיל ולא זכינן ביה בחיוי, נטפל ביה במיתותיה. מי קיימין מסחיין ליה, אשכחון גביה חד כיס דדינרין. אמרין: יאות אמר רבי אבהו בשם רבי אלעזר: צריכים אנו להחזיק טובה לרמאים שבהם, שאלמלא הרמאים שבהם, כיוון שהיה אחד מהם תובע צדקה ולא היה נותן לו, מיד נענש למיתה.<br><br>'הדא היא דאמר רבי אבהו' בירושלמי מתחלף ב'ולא כן אמר רבי אבהו?' במקבילה בויקרא רבה. מונח שלישי מצוי במקבילה ברות רבה: 'יאות אמר רבי אבהו' ("הטרמינולוגיה של הירושלמי", עמוד 174, הערה 180).</small><br><br><small><b>אמר לון: זכון בי</b><br>ב<b>ויקרא רבה</b> לד,ז נאמר: אמר רבי זעירא: אפילו שיחתם של בני ארץ ישראל תורה היא (אפילו סתם שיחה של בן ארץ ישראל יש ללומדה כאילו דבר תורה היא). כיצד? אדם אומר לחבירו: "זכי בי", "זכי גרמך בי" (העני המבקש נדבה פונה בלשון "זכי בי" - רכוש לך זכות על ידי, זַכֵּה את עצמך בצדקה שתיתן לי).</small>
ומספרים עוד: <b>אבא בר בא</b> (מחכמי בבל בראשית תקופת האמוראים, אביו של האמורא שמואל) <b>יהב לשמואל בריה פריטין דפלג</b> (צריך לומר כמו בכתב יד רומי: '<b>דיפלג</b>') <b>למיסכיניא</b> – נתן לשמואל בנו פרוטות (מטבעות קטנים) שיחלק לעניים<b>. נפק ואשכח חד מסכן אכל קופד ושתי חמר</b> – יצא (שמואל) ומצא עני אחד אוכל בשר ושותה יין<b>. עאל ואמר קומוי</b> (צריך לומר כמו בכתב יד רומי: '<b>קומי</b>') <b>אבוי</b> – נכנס ואמר לפני אביו (את מה שראה שעשה העני)<b>. אמר ליה:</b> – אמר לו (אביו): <b>הב</b> (צריך להוסיף כמו בכתב יד רומי: '<b>ליה</b>') <b>יתיר, דנפשיה מרתיה</b> – תן לו יותר (צדקה), (מפני) שנפשו היא גבירתו (נפשו שולטת בו, ואין הוא יכול להתגבר על רצונו לאכול בשר ולשתות יין, כיוון שהוא מורגל בבשר וביין, ולכן יש לתת לעני זה יותר מלעני רגיל, משום שיש לתת לעני לפי צרכיו החסרים לו ולפי מה שהורגל בו לפני שנעשה עני. - כעין ביטוי זה יש בירושלמי עבודה זרה ה,ג בעניין יין של כותים: "אִין את מריה דנפשך - הא מבועא קמך שתי (שתה מים מן המעיין במקום יין), ואִין נפשך מרתך (אם נפשך שולטת עליך לשתות יין) - 'ושמת סכין בלועך אם בעל נפש אתה' (התאפק מלשתות יין)")<b>.</b><br><br><small>ב<b>בבלי כתובות</b> סז,ב סיפרו (תרגום): מר עוקבא, היה עני אחד בשכנותו, שהיה רגיל לשלוח לו ארבע מאות זוזים כל כניסת יום הכיפורים. יום אחד שלח אותם אליו ביד בנו. בא (חזר הבן) ואמר לו: לא צריך (העני לצדקה). אמר לו: מה ראית (שאתה אומר כך)? אמר לו: ראיתי שהיו מזלפים לפניו יין ישן (על הרצפה לבישום הבית). - אמר (מר עוקבא): מפונק כל כך? (הרי שהוא צריך יותר!) כפל אותם (את סכום המעות) ושלח אותם אליו.</small><br>• • •
<b>מעשי חכמים בעניין צדקה</b><br><small>כאן התחלת מקבילה בירושלמי שקלים ה,ו.</small> <br><b>רבי יעקב בר אידי ורבי יצחק בר נחמן</b> (אמוראים ארץ ישראלים בדור השני והשלישי) <b>הוון פרנסין</b> – היו פרנסים (מנהיגי קהילה ועוסקים בצורכי ציבור)<b>, והוון יהבין</b> – והיו נותנים <b>לרבי חמא</b> (בר ביסא, בדור המעבר שבין התנאים לאמוראים) <b>אבוי ד-</b> – אביו של <b>רבי אושעיא</b> (מגדולי אמוראי ארץ ישראל בדור הראשון) <b>חד דינר</b> – דינר אחד (לפי שהיה עני. - בתקופת האמוראים דינר סתם הוא דינר זהב)<b>, והוא יהב ליה</b> (במקבילה בקטע גניזה: 'והוה יהביה') <b>לחורנין</b> – והיה נותן אותו לאחרים (לעניים אחרים, מפני שלא רצה ליהנות מן הצדקה)<b>.</b><br> <br><b>רבי זכריה</b> (אמורא ארץ ישראלי בדור הרביעי) <b>חתניה ד-</b> – חתנו של <b>רבי לוי</b> (אמורא ארץ ישראלי בדור השלישי) <b>היו הכל מליזין</b> (מלעיזים) <b>עליו</b> – מדברים בגנותו<b>. אמרו דלא צריך והוא נסב</b> – אמרו שלא צריך (לקחת צדקה) והוא לוקח<b>. כד דמך בדקון ואשכחון דהוה מפליג ליה</b> (מילה זו אינה בכתב יד רומי ובמקבילה בקטע גניזה) <b>לחורנין</b> (במקבילה בקטע גניזה נוסף 'מן דידה') – כאשר מת, בדקו ומצאו שהיה מחלק לאחרים (את הצדקה שהיה לוקח, ולא היה לוקח לעצמו)<b>.</b>
<b>רבי חיננא בר פפא</b> (אמורא ארץ ישראלי בדור השלישי) <b>הוה מפליג מיניה</b> (צריך לומר כמו במקבילה: '<b>מצוה</b>') <b>בליליא</b> – היה מחלק מצווה (מחלק צדקה לעניים) בלילה (כדי לתת להם בצנעה, שלא יידעו מי הוא הנותן להם ולא יתביישו)<b>. חד זמן פגע ביה רבהון דרוחיא</b> – פעם אחת (כשחילק צדקה בלילה) פגש בו אדונם (ראשם, מנהיגם) של הרוחות (השדים, המזיקים)<b>, אמר ליה:</b> – אמר לו (רבם של הרוחות לרבי חיננא בר פפא): <b>לא כך אולפן</b> (צריך לומר כמו במקבילה: '<b>ולא כן אלפן</b>') <b>רבי:</b> – ו(כי) לא כך לימד אותנו רבי (מורי. - נקט לשון כבוד כלפי רבי חיננא בר פפא, והכוונה: וכי לא כך לימדת אותי): <b>"לֹא תַסִּיג גְּבוּל רֵעֲךָ"</b> (דברים יט,יד) – אל תזיז ותרחיק את סימני הגבול שבין שדך לשדה רעך, מתוך כוונה להגדיל את שטח שדך. ובהשאלה: אל תקפח את פרנסת רעך, אל תפגע בזכויות הזולת<b>?!</b> (בתמיהה) – ומדוע אתה מסיג את גבולי (במובן המושאל)? שהרי היום ניתן לבריות לעשות בו כל צורכיהם, והלילה ניתן למזיקים לעשות בו כל רצונם, וכיוון שהלילה הוא זמנם של המזיקים ורשות להם להלך בלילה, לא היה לך להלך בלילה חוץ לביתך. <b>אמר ליה:</b> – אמר לו (רבי חיננא בר פפא לרבם של הרוחות): <b>ולא כן כתיב:</b> – ו(כי) לא כך כתוב: <b>"מַתָּן בַּסֵּתֶר יִכְפֶּה אָף"</b> (משלי כא,יד) – צדקה הניתנת לעניים בצנעה דוחה את כעסו של הקב"ה ומבטלת אותו<b>?!</b> (בתמיהה) – ויש לדרוש מהכתוב שאדם הנותן צדקה לעניים בסתר דוחה ממנו את המזיקים, וכיוון שאני מחלק צדקה בסתר, אני מהלך בלילה חוץ לביתי ואיני חושש למזיקים. <b>והוה מכתפי</b> (צריך לומר כמו בכתב יד רומי: '<b>מתכפי</b>') <b>מיניה וערק מן קומוי</b> – והיה (רבם של הרוחות) נדחה ממנו ובורח מפניו (מפני רבי חיננא בר פפא. - יש במשמע הכתוב, שמתן בסתר יכפה את רבם של הרוחות. ויש כאן לשון נופל על לשון: "יכפה" - מתכפי)<b>.</b><br><br><small>ב<b>בבלי בבא בתרא</b> ט,ב אמרו: אמר רבי אלעזר: גדול העושה צדקה בסתר יותר ממשה רבנו, שהרי במשה רבנו כתוב: "כי יגורתי מפני האף והחמה" (דברים ט,יט), ואילו בעושה צדקה בסתר כתוב: "מתן (צדקה) בסתר יכפה אף, ושוחד (צדקה) בחיק (בחשאי) [יכפה] חמה עזה" (משלי כא,יד).<br><br>ב<b>מדרש משלי</b> כא,יד נאמר: "מתן בסתר יכפה אף" - אמר רבי יוחנן: כל מי שנותן צדקה בסתר, הקב"ה יכפה מלאך המוות שנקרא "אף" ממנו ומאנשי ביתו.<b><br>מצוה - צדקה</b><br>בירושלמי ובמדרשי האגדה המילה "מצווה" (וכן "מצוותה" ו"מצוון" בארמית) משמשת במובן 'צדקה'. מובן זה ל"מצווה" גם ביוונית. המילה "מצווה" באה עם השורש "עשה" בעברית ו"עבד" בארמית במובן 'נתן צדקה' ועם השורש "פלג" בארמית במובן 'חילק צדקה'.</small>
<b>אמר רבי יונה</b> (מגדולי אמוראי ארץ ישראל בדור הרביעי)<b>: 'אשרי נותן לדל' אין כתוב כאן, אלא</b> כתוב כאן: <b>"אַשְׁרֵי מַשְׂכִּיל אֶל דָּל"</b> (תהילים מא,ב) – אשרי המסתכל ומתבונן אל העני לעשות עימו חסד. ויש לדרוש את הכתוב: <b>- והוא שמסתכל</b> (צריך לומר כמו בכתב יד רומי ובמקבילה: '<b>זה שהוא מסתכל</b>') <b>במצוה היאך לעשותה</b> – "משכיל אל דל" הוא זה שהוא מתחכם בצדקה איך לתת אותה לעני שלא לבייש אותו (רבי יונה דרש את המילה "משכיל" - 'משׂתכל' מלשון שֵׂכֶל, ולא 'מסתכל' - רואה בעין)<b>.</b> <br>ומספרים: <b>כיצד היה רבי יונה עושה?</b> – איך היה רבי יונה נותן צדקה? <b>כשהיה רואה בן טובים</b> – אדם ממשפחה מכובדת ומיוחסת, <b>שירד מנכסיו</b> – התרושש והיה לעני (והיה מתבייש לקחת צדקה)<b>, היה אומר לו</b> – רבי יונה לאותו אדם<b>: בני, בשביל ששמעתי</b> (צריך להוסיף כמו בכתב יד רומי ובמקבילה בקטע גניזה: '<b>עליך</b>') <b>שנפלה לך ירושה ממקום אחר</b> – מפני שהגיעה לי שמועה עליך שזכית בירושה במקום אחר (וכאן אין לך כלום)<b>,</b> (במקבילה בקטע גניזה נוסף '<b>אלא</b>') <b>טול</b> – קח (אין עצה אלא שתיקח) ממני בינתיים כסף בהלוואה, <b>ואת</b> (ואתה) <b>פורע</b> – תשלם לי לאחר זמן, כשתקבל את הירושה (רבי יונה היה אומר לו כך כדי שלא יתבייש ליטול ממנו)<b>. מִן דהוה נסב ליה</b> (מילה זו אינה בכתב יד רומי ובמקבילה) – משהיה (העני) לוקח (את הכסף מרבי יונה)<b>,</b> (צריך להוסיף כמו במקבילה: '<b>הוה</b>') <b>אמר ליה:</b> – היה (רבי יונה) אומר לו: <b>מתנה</b> – נתתי לך את הכסף במתנה, ואינך צריך לפרוע. - הרי שהיה רבי יונה מקיים מה שהיה דורש<b>.</b><br><br><small>ב<b>ויקרא רבה</b> לד,א נאמר: "אשרי משכיל אל דל" (תהילים מא,ב) - אמר רבי יונה: 'אשרי נותן אל דל' אין כתוב כאן, אלא "אשרי משכיל אל דל" - הווי מסתכל היאך לזכות בו (חפש לך דרך כיצד לקיים בו מצוות צדקה). רבי יונה כך היה עושה: בשעה שהיה רואה בן גדולים ובן טובים שירד מנכסיו והוא מתבייש ליקח (חפץ שיש לו בו צורך), היה הולך אצלו ואומר לו: "בשביל ששמעתי עליך שנפלה לך ירושה במדינת הים, אלא הילך חפץ זה, וכשאתה מרוויח אתה נותנו לי", ובשעה שהיה נותן לו, היה אומר לו: "במתנה נתתיו לך".<br>וב<b>מדרש תהילים</b> מא,ג נאמר: "אשרי משכיל אל דל" - אמר רבי יונה: מהו "משכיל"? - שמסתכל וחושב עליו היאך להחיותו. כיצד? - אם היה אדם גדול וירד מנכסיו, הוא הולך אצלו ואומר לו: "שמעתי שירושה באה לך במקום פלוני, ושחייב לך איש פלוני כך וכך, אם רצונך, טול ממני, וכשתגיע לידך אותה הירושה, או כשיפרע לך איש פלוני חובך, אתה פורע לי".<br><br>ב<b>תוספתא פאה</b> ד,יב שנו: האומר: "איני מתפרנס משל אחרים" - שוקדים עליו (משדלים אותו, ואומרים לו שהם בטוחים שיוכל לשלם אחר כך, כגון שאומרים לו: בשביל ששמענו שנפלה לך ירושה ממקום אחר, טול ואתה פורע) ומפרנסים אותו, ונותנים לו לשום מלווה, וחוזרים ונותנים לו לשום מתנה; דברי רבי מאיר. וחכמים אומרים: נותנים לו לשום מתנה, וחוזרים ונותנים לו לשום מלווה (פותחים במתנה, ואם לא רצה - נותנים לו לשום מלווה). רבי שמעון אומר: אומרים לו: "הבא משכון", כדי לגוס את דעתו (כדי שתזוח דעתו עליו, וייווכח שאין בדעתם לתת לו צדקה אלא הלוואה).<br>וב<b>בבלי כתובות</b> סז,ב אמרו: תנו רבנן: אין לו ואינו רוצה להתפרנס (מן הצדקה) - נותנים לו לשום הלוואה, וחוזרים ונותנים לו לשום מתנה; דברי רבי מאיר. וחכמים אומרים: נותנים לו לשום מתנה, וחוזרים ונותנים לו לשום הלוואה.<br>לשום מתנה הא לא שקיל! - אמר רבא: לפתוח לו לשום מתנה (ואם לא רצה לקבל - נותנים לו לשום הלוואה).<br><br>מעשהו של רבי יונה היה בעני בן טובים שסירב לקבל צדקה מכיוון שהיה מתבייש בכך. נתינה דומה למעשהו של רבי יונה מתוארת בדברי רבי מאיר בברייתא שבתוספתא ובבבלי, אולם שם לא מצוין שהעני הוא בן טובים.</small>
<b>אמר רבי חייא בר אדא: אית הוו</b> (בכתב יד רומי ובמקבילה: '<b>אית הוה</b>') <b>סבין ביומינו</b> (צריך לומר כמו בכתב יד רומי ובמקבילה: '<b>ביומינן</b>') – היו זקנים בימינו (שהיו עניים)<b>, מָן דהוה יהבין</b> (בכתב יד רומי ובמקבילה: '<b>יהיב</b>') <b>לון מבין ריש שתא</b> (בכתב יד רומי: 'בין ראש השנה') <b>לצומא רבא</b> – מי שהיה נותן להם (צדקה) בין ראש השנה לצום הגדול (יום הכיפורים), <b>- הוון נסבין</b> – היו לוקחים (ממנו)<b>, מִן בתר כן</b> – מאחרי כן (מאחרי יום הכיפורים), <b>- לא הוון נסבין</b>– לא היו לוקחים (ממנו)<b>. אמרי</b>ן<b>: רשותא</b> (צריך לומר כמו בכתב יד רומי ובמקבילה: '<b>דְּשַׁתָּן</b>') <b>גַּבָּן</b> – אמרו: של השנה שלנו אצלנו (יש לנו הכסף הנצרך בשביל כל השנה, ואין לנו צורך לקחת צדקה. נראה שטעמם הוא, מפני שגזר דינו של אדם על קצבת מזונותיו לכל השנה נחתם ביום הכיפורים, וקצבה זו לא תשתנה בין אם ייקחו צדקה ובין אם לאו, אבל הימים שבין ראש השנה ליום הכיפורים אין הם בכלל הקצבה לכל השנה, ואם ייקחו צדקה ישתכרו)<b>.</b>
<b>נחמיה איש שיחין</b> (תנא בדור השלישי, מהיישוב שיחין בגליל התחתון) <b>פגע ביה</b> – פגש אותו, <b>ירושלמי אחד</b> – שהיה עני<b>, אמר ליה:</b> – אמר לו (אותו אדם לנחמיה): <b>זכי עימי חדא תרנוגלתא</b> – זְכֵה עימי (עשה עימי צדקה, תן לי נדבה) תרנגולת אחת (לאכול אותה, לפי שהיה רעב והיה רגיל לאכול בשר תרנגולות)<b>. אמר ליה:</b> – אמר לו (נחמיה לאותו אדם): <b>הילך טימיתיה</b> – הא לך (קח לך) ערכה (כסף במחירה של תרנגולת (מקור המילה 'טימי' ביוונית)), <b>וזיל זבון קופד</b> – ולך קנה בשר! (קנה בכסף בשר בהמה לאכול אותו. ואמר לו כך, משום שבשר בהמה בימים ההם בארץ ישראל היה זול יותר מבשר עוף, והיה יכול לקנות בשר הרבה במחיר תרנגולת)<b>.</b> (צריך להוסיף כמו בכתב יד רומי ובמקבילה: '<b>וזבן קופד</b>') <b>ואכל ומית</b> – וקנה בשר (בשר בהמה) ואכל ומת (לפי שלא היה אותו אדם רגיל לאכול בשר בהמה אלא בשר עוף, והבשר שאכל הזיק לו)<b>.</b> (צריך להוסיף כמו בכתב יד רומי ובמקבילה: '<b>והווה צווח</b>') <b>ואמר:</b> – והיה (נחמיה) קורא בקול ואומר: <b>בואו וספדו</b> (השמיעו דברי קינה) <b>להרוגו של נחמיה</b> – שראה נחמיה את עצמו כאשם במותו של אותו אדם<b>.</b><br><br><small>ב<b>בבלי כתובות</b> סז,ב סיפרו (תרגום): אחד (עני) בא לפני רבי נחמיה. אמר לו: במה אתה סועד? (מה אתה רגיל לאכול בסעודתך?) - אמר לו: בבשר שמן ויין ישן. - אמר לו: רצונך שתגלגל עימי (שתתעסק עימי) בעדשים? - גלגל עימו בעדשים ומת. אמר (רבי נחמיה): אוי לו לזה שהרגו נחמיה!<br>אדרבה, 'אוי לו לנחמיה שהרגו לזה' היה צריך לומר! - אלא הוא הוא שלא היה צריך לפנק עצמו כל כך.</small>
<b>נחום איש גם זו</b> (תנא בדור השני, מהעיירה גִּמְזוֹ בסביבת לוד) <b>היה מוליך</b> (מוביל, מעביר) <b>דורון</b> (מתנה (מקור המילה ביוונית)) <b>לבית חמוי</b> (במקבילה: 'חמיו' - אבי אשתו)<b>. פגע ביה</b> (במקבילה: 'בו') – פגש אותו, <b>מוכה שחין</b> (נגוע בשחין - דלקת קשה של העור) <b>אחד</b> – שהיה עני<b>, אמר לו</b> (אותו אדם לנחום)<b>: זכה</b> (צריך לומר כמו בכתב יד רומי ובמקבילה בקטע גניזה: '<b>זכי</b>') <b>עמי ממה דאית גבך</b> – זְכֵה עימי (תן לי נדבה) ממה שיש אצלך<b>. אמר ליה:</b> – אמר לו (נחום לאותו אדם): <b>מיחזר</b> – משחוזר (כשאני חוזר מבית חמי אני נותן לך נדבה (המילית 'מִן' ולאחריה צורת בינוני משמשות בארמית הגלילית לתיאור מצב))<b>. חזר ואשכחיה מית</b> – חזר (נחום) ומצא אותו (את אותו אדם) מת<b>, והוה אמר לקיבליה</b> ('לקובליה') – והיה (נחום) אומר כנגדו (כלפי אותו אדם)<b>: עייניה דחמונך ולא יהבון לך - יסתמיין</b> – העיניים שראו אותך ולא נתנו לך (צדקה) - יסתמאו (יתעוורו)<b>, ידי</b>י<b>ה דלא פשטן מיתן לך - יתקטעון</b> (במקבילה במסירה שלפנינו: 'יתקטען') – הידיים שלא פשטו (הושיטו) לתת לך (צדקה) - יתקטעו (ייקצצו, ייכרתו)<b>, רגלייא דלא רהטן מיתן לך - יתבר</b>ו<b>ן</b> – הרגליים שלא רצו (הלכו במהירות רבה) לתת לך (צדקה) - ישתברו<b>. ומטתיה כן</b> – והגיעה (אירע) לו (לנחום) כך (כמו שאמר, שנעשה עיוור, קיטע וחיגר, שביקש להיענש מידה כנגד מידה)<b>. סליק לגביה רבי עקיבה</b> (תנא בדור השלישי, מגדולי התנאים) – עלה (בא) אצלו רבי עקיבה (תלמידו של נחום, לבקר אותו)<b>, אמר ליה:</b> – אמר לו (רבי עקיבה לנחום): <b>אִי</b> (אוי - מילת קריאה לצער) <b>לי שאני רואה אותך כֵּן</b> (כך)<b>!</b> – רע לי שאני רואה אותך שבאו עליך ייסורים (עינויים, כאבים, סבל)! <b>אמר ליה:</b> – אמר לו (נחום לרבי עקיבה): <b>אוי</b> (במקבילה: 'אִי') <b>לי שאיני רואה אותך כֵּן</b> (כך)<b>!</b> (הסופר במסירה שלפנינו השמיט משפט זה ומגיה השלים) – רע לי שאין אני רואה אותך שבאו עליך ייסורים! <b>אמר ליה:</b> – אמר לו (רבי עקיבה לנחום): <b>מה את</b> (אתה) <b>מקלליני?</b> – למה אתה מביע את משאלתך שיבואו עליי ייסורים? שהרי אמרת: 'אי לי שאין אני רואה אותך כן!'<b>. אמר ליה:</b> – אמר לו (נחום לרבי עקיבה): <b>ומה את</b> (אתה) <b>מבעט בייסורין?</b> – למה אתה דוחה ומזלזל בייסורים? שהרי אמרת: 'אי לי שאני רואה אותך כן!'. והרי ייסורים באים לאדם לכפרה, ויש לקבל אותם באהבה ולא לבעט בהם.<br><br><small>ב<b>בבלי תענית</b> כא,א אמרו: אמרו עליו, על נחום איש גם זו, שהיה סומא משתי עיניו, גידם (קצוץ ידיים) משתי ידיו, קיטע (כרות רגליים) משתי רגליו, וכל גופו מלא שחין... אמרו לו תלמידיו: רבי, וכי מאחר שצדיק גמור אתה, למה עלתה לך כך? - אמר להם: בניי, אני גרמתי לעצמי. שפעם אחת הייתי מהלך בדרך לבית חמי, והיה עימי משוי (משא) שלושה חמורים, אחד של מאכל ואחד של משתה ואחד של מיני מגדים (פירות משובחים). בא עני אחד ועמד לי בדרך ואמר לי: רבי, פרנסני. - אמרתי לו: המתן עד שאפרוק מן החמור. לא הספקתי לפרוק מן החמור עד שיצתה נשמתו. הלכתי ונפלתי על פניו ואמרתי: עיניי שלא חסו על עיניך - ייסומו (יתעוורו), ידיי שלא חסו על ידיך - יתגדמו, רגליי שלא חסו על רגליך - יתקטעו. ולא נתקררה דעתי עד שאמרתי: כל גופי יהא מלא שחין. - אמרו לו: אוי לנו שראינוך בכך! - אמר להם: אוי לי, אם לא ראיתוני בכך! (שעל ידי העונש בעולם הזה נתמרק עווני).<br>ומפני מה קראו לו נחום איש גם זו? - מפני שעל כל דבר שהיה מגיע לו היה אומר: "גם זו לטובה".<br><br>בכמה כתבי יד של הבבלי נקוב שמו של אותו חכם אלמוני המסתתר תחת הלשון "אמרו לו", והוא רבי עקיבא, כמו שהוא בירושלמי.<br>לפי הירושלמי, העני היה מוכה שחין, ולכן אמר נחום על עצמו שכל גופו יהא מלא שחין, כמסופר בבבלי.<br>בבבלי לשון הפנייה של העני לנחום לקבל סיוע: "פרנסני". לשון זה מופיע בכמה מקומות בבבלי שבהם איש או אישה באים לחכם ומבקשים תמיכה. בירושלמי לשון הפנייה של העני לנחום: "זכי עימי". זו היתה הפנייה הרווחת בארץ ישראל לבקשת צדקה.<br>כינויו של נחום "איש גם זו" הוא לפי הבבלי על שם מנהגו, שהיה נוהג לומר על כל מה שאירע לו: "גם זו לטובה". והוא מדרש השם של מקומו גמזו.<br>קללת חכם אפילו על תנאי היא באה, ונתקיים ברבי עקיבא מה שאמר לו נחום: "אוי לי שאיני רואה אותך כן!", כשהוצא להורג בייסורים קשים.<br><br>לטענתו של נחום, ייסוריו הקשים פקדו אותו על שהתמהמה לסייע לעני ובינתיים יצאה נשמתו. תפיסה זו, הרואה בייסורים תולדה של חטא, למד אותה רבי עקיבא מנחום רבו. רבי עקיבא ביטא תפיסה זו בביקורו אצל רבו האחר, רבי אליעזר, כשהיה חולה (כמסופר במכילתא דרבי ישמעאל 'יתרו' מסכתא ד"בחודש" פרשה י, בספרי דברים פסקה לב ובבבלי סנהדרין קא,א). בביקור זה ביטא רבי עקיבא את תפיסתו באומרו: "חביבים ייסורים", מאחר והבין כי ייסורים באים לזכך את האדם מחטאיו, ולכן הוא צריך לשמוח בייסוריו.</small>
<b>רבי הושעיא ר[ו]ב(י)ה</b> (תוקן כמו בכתב יד רומי) – הגדול (מגדולי אמוראי ארץ ישראל בדור הראשון), <b>הוה רביה דבריה חד דסגיא</b> (בכתב יד רומי ובמקבילה: '<b>דסגי</b>') <b>נהוריא</b> – רבו של בנו (של רבי הושעיה) היה אחד שהוא עיוור ('סגי נהוריא' - רב האורות, והוא כינוי לעיוור)<b>, והוא</b> (צריך לומר כמו בכתב יד רומי ובמקבילה: '<b>והוה</b>') <b>יליף אכל עימיה (חד זמן</b> (מילים אלו יתירות ואינן בכתב יד רומי. במסירה שלפנינו במקבילה מחק מגיה מילים אלו שכתב הסופר)<b>) בכל יום</b> – והיה (רבי הושעיה) לָמוּד (רגיל) לאכול עימו (עם העיוור) בכל יום<b>. חד זמן הוה</b> (צריך להוסיף: '<b>ליה</b>', כמו בכתב יד רומי ובמקבילה) <b>ארחין</b> (בכתב יד רומי ובמקבילה כאן ולהלן: 'אורחין') <b>ולא מטא מיכול עימיה</b> – פעם אחת היו לו (לרבי הושעיה) אורחים ולא הגיע לאכול עימו (עם העיוור)<b>. ברומשא סליק לגביה</b> – בערב עלה (הלך רבי הושעיה) אצלו (אצל העיוור לפייס אותו)<b>, אמר ליה:</b> – אמר לו (רבי הושעיה לעיוור): <b>לא יכעוס מרי עלי</b>י – לא יכעס אדוני עליי (בגלל שלא אכלתי עימך)<b>. בגין דהוה לי ארחין ולא בעית מיבזיא איקריה דמרי</b> – בשביל (בגלל) שהיו לי אורחים ולא רציתי לבזות (לגרום ביזיון) את כבודו של אדוני (שאילו אכל עימו היום, היו אותם אורחים נמצאים עימו, והרי אותם אורחים אינם רגילים באותו עיוור ויסתכלו בו ובדרכי אכילתו שאינם ככל אדם, ושמא לא יאכל כראוי וילעגו לו האורחים ויבוא לידי בושה)<b>, בגין כן</b> (<b>ד</b>)<b>לא אכלית עמך יומא דין</b> – בשביל (בגלל) כך לא אכלתי עימך היום הזה<b>. אמר ליה:</b> – אמר לו (העיוור לרבי הושעיה): <b>אתה פייסת למאן דמיתחמי ולא חמי</b> – אתה פייסת (שיככת כעס, ביקשת סליחה) את מי שנראה ואינו רואה (כלומר, העיוור)<b>; דין דחמי ולא מיתחמי יקבל פייוסך</b> – (בשל כך) זה שרואה ואינו נראה (כלומר, הקב"ה) יקבל את פיוסך (בכל זמן שתפייס אותו)<b>. אמר ליה:</b> – אמר לו (רבי הושעיה לעיוור): <b>הדא מנא לך?</b> – זאת (הברכה שבירכת אותי) מניין לך? <b>אמר ליה:</b> – אמר לו (העיוור לרבי הושעיה): <b>מרבי אליעזר בן יעקב</b> (השני, תנא בדור הרביעי) – ממעשה שעשה, כמסופר להלן<b>.</b><br> <br><b>דרבי</b> (בכתב יד רומי ובמקבילה במסירה שלפנינו בכתב הסופר: 'רבי') <b>אליעזר בן יעקב, על חד דסגיא</b> (במקבילה: '<b>דסגי</b>') <b>נהורא</b> (צריך לומר כמו במקבילה בקטע גניזה: '<b>נהוריה</b>') <b>לקרתיה</b> – נכנס עיוור אחד (שהיה עני) לעירו (של רבי אליעזר בן יעקב)<b>. יתב ליה רבי אליעזר בן יעקב לרע מיניה</b> – ישב לו רבי אליעזר בן יעקב למטה ממנו (מהעיוור, כדי להראות לבני העיר שהעיוור אדם חשוב הוא ויכבדו אותו (הכוונה לישיבה על המושבים בבית הכנסת))<b>, די אמרין</b> (צריך לומר: '<b>דיימרון</b>', כמו בכתב יד רומי ובמקבילה) <b>דאילולא דהוא בר נשא רבא לא יתב ליה רבי אליעזר בן יעקב לרע מיניה</b> – (כדי) שיאמרו (בני העיר), שאם לא שהוא (העיוור) אדם גדול, לא ישב לו רבי אליעזר בן יעקב למטה ממנו<b>. עבדון ליה פרנסה דאיקר</b> – עשו לו (בני העיר לעיוור) פרנסה של כבוד (עשו למענו מגבית צדקה מכובדת, שנתנו לו יותר ממה שנתנו לעניים אחרים)<b>. אמר להו</b> (צריך לומר: '<b>לון</b>', כמו בכתב יד רומי ובמקבילה)<b>:</b> – אמר להם (העיוור לבני העיר): <b>מהו הכין?</b> – מהו כך? (מה פשר הדבר התמוה הזה? למה אתם מכבדים אותי כך?) <b>אמרון ליה:</b> – אמרו לו (בני העיר לעיוור): <b>רבי אליעזר בן יעקב יתיב לרע מינך</b> – ישב למטה ממך (ולכן כיבדנו אותך)<b>. וצלי עלוי הדא צלותא:</b> – והתפלל (העיוור) עליו (על רבי אליעזר בן יעקב שגמל עימו חסד) תפילה זאת (בירך אותו ברכה זאת)<b>: אתה גמלת חסד למאן דמיתחמי ולא חמי</b> – אתה גמלת חסד (עשית טובה) למי שנראה ואינו רואה (כלומר, לי העיוור)<b>; דין דחמי ולא מתחמי יקבל פיוסך</b> (שתי מילים אלו הן אשגרה מלעיל והן יתירות, ואינן בכתב יד רומי ובמקבילה) (<b>ו</b>)<b>יגמול יתך חסד</b> – (בשל כך) זה שרואה ואינו נראה (כלומר, הקב"ה) יגמול איתך חסד (בכל זמן שתבקש ממנו. - הרי שהברכה שבירך העיוור את רבי הושעיה היא אותה ברכה שבירך העיוור את רבי אליעזר בן יעקב)<b>.</b><br><br><small>ב<b>בבלי חגיגה</b> ה,ב אמרו (תרגום): רבי ורבי חייא היו מהלכים בדרך. כשהגיעו לעיר אחת אמרו: אם יש כאן תלמיד חכם, נלך ונקביל את פניו. אמרו להם: יש כאן תלמיד חכם, ומאור עיניים (עיוור) הוא. אמר לו רבי חייא לרבי: שב אתה (כאן), ולא תזלזל בנשיאותך (ללכת להקביל פני אדם קטן ממך), ואני אלך ואקביל את פניו. תפסו (רבי) והלך עימו. כשנפטרו ממנו (מאותו תלמיד חכם), אמר להם: אתם הקבלתם פנים הנראים ואינם רואים (פני עיוור); תזכו להקביל פנים הרואים ואינם נראים (פני שכינה). אמר לו (רבי לרבי חייא): ואתה היית רוצה למנוע אותי מברכה זו! - אמרו לו: ממי שמעת (ברכה זו)? - אמר להם: מפרקו (מדרשתו) של רבי יעקב שמעתי.<br><br>הברכה במעשה שבבבלי היא מעין הברכה בשני המעשים שבירושלמי.<br><br>בבבלי, לאחר התשובה "מפרקיה דרבי יעקב שמיעא לי", מובא סיפור ברבי יעקב איש כפר חיטיא שהיה מקביל פני רבו בכל יום (ולמד מן הכתוב כמה גדולה הקבלת פני חכמים). סיפור זה אינו מוכיח על אותה ברכה. אבל לפי הירושלמי, מקור הסיפור הוא ברבי אליעזר בן יעקב. ואכן בקטע מגניזת קהיר גרסו גם בבבלי "מפרקיה דרבי אליעזר בן יעקב שמיעא לי" ("מסורות ארץ ישראליות ודרכן לבבל", "קתדרה" 92, עמודים 10-11).<br>הנוסח הרגיל בבבלי: "מפרקיה דרבי יעקב שמיעא לי, דרבי יעקב איש כפר חיטיא הוה מקביל אפי דרביה כל יומא...".<br>נוסח קטע גניזה: "מפרקיה דרבי אליעזר בן יעקב שמיעא לי. - רבי יעקב איש כפר חיטיא הוה מקביל אנפי רביה כל יומא...".<br>נמצא שלפנינו בבבלי חגיגה רמז למעשה ברבי אליעזר בן יעקב, רמז שלא הושלם. ומכיוון שצמוד לו סיפור אחר ברבי יעקב איש כפר חיטיא, המירו בטעות את שמו של רבי אליעזר בן יעקב ברבי יעקב, וקשרו בין שני המעשים ("דרבי יעקב") כאילו למעשה ברבי יעקב איש כפר חיטיא כיוון המברך ("על הקיצור והשלמתו: פרק בעריכת התלמוד הבבלי", "מחקרי תלמוד" ג כרך ב, עמוד 834).</small>
ומציעים סיפור המתקשר לאמור לפני כן: <b>דלמא:</b> – מעשה: <b>רבי חמא בר חנינא</b> (אמורא ארץ ישראלי בדור השני) <b>ורבי הושעיה</b> (מגדולי אמוראי ארץ ישראל בדור הראשון) <b>הוון מטייל</b>י<b>ן באילין כנישתא דלוד</b> – היו מטיילים (שׂוחקים, משתעשעים) בבתי הכנסיות האלה של לוד (עיר במישור החוף)<b>. אמר רבי חמא בר חנינא לרבי הושעיה: כמה ממון שיקעו</b> (הכניסו) <b>אבותיי כאן!</b> – הרבה כסף הכניסו אבותיי בבתי הכנסיות האלה! <b>אמר ליה:</b> – אמר לו (רבי הושעיה לרבי חמא בר חנינה): <b>כמה נפשות שיקעו אבותיך כאן!</b> – הרבה בני אדם איבדו וכילו אבותיך בבתי הכנסיות האלה! <b>לא הוה אית בני נש דלעיין</b> (בכתב יד רומי ובמקבילה: 'דילעון') <b>באוריתא?!</b> – וכי לא היו בני אדם שיעמלו בתורה (ייגעו ויטרחו בלימוד התורה)?! (וכי לא היה מוטב לתת את אותו הממון ששיקעו אבותיך כאן לפרנסת תלמידי חכמים, כדי שיוכלו לעמול בתורה ולא יצטרכו לעמול לפרנסתם?!)<br><br><small>עד כאן המקבילה בירושלמי שקלים.<br>מעשי החכמים בעניין צדקה הובאו בירושלמי שקלים על המשנה שם: "שתי לשכות היו במקדש: אחת - לשכת חשאים, ואחת - לשכת הכלים. לשכת חשאים - יראי חטא נותנים לתוכה (מעות לצדקה) בחשאי (בצנעה, כדי שלא יידעו שהם נתנו) ועניים בני טובים (ממשפחות עשירות שירדו מנכסיהם) מתפרנסים מתוכה בחשאי (שלא יתביישו שהם מתפרנסים מן הצדקה)".<br><br>ב<b>ירושלמי מגילה</b> ג,ד אמרו: תני: בתי כניסיות ובתי מדרשות... לא מטיילין בהן... - רבי יהושע בן לוי אמר: בתי כניסיות ובתי מדרשות לחכמים ולתלמידיהם.<br><br>רבי חמא בר חנינה ורבי הושעיה היו מטיילים בבתי הכנסיות של לוד, כיוון שבתי כניסיות לחכמים, כדברי רבי יהושע בן לוי.<br>'מטיילין' כאן משמעו: משתעשעים, כפי שימושו בארמית, כמו "מטייל בסוכה" שאמרו לגבי שבעת הימים של חג הסוכות.<br><br>רבי חמא היה בנו של רבי חנינא בר חמא שעלה מבבל, וייתכן שרבי חמא התכוון לומר, שכבר בהיות משפחתו בבבל היא תמכה בבניין בתי כנסת בלוד, ככל הנראה כדי לסייע בשיקום העיר לאחר מרד בר כוכבא ("לוד וחכמיה", עמוד 156).</small><br>• • •
<b>מי שהוא צריך ליטול ואינו נוטל</b><br>מציעים ברייתא: <b>רבי אחא</b> (אמורא ארץ ישראלי בדור הרביעי) אמר <b>בשם רבי חננא</b> (רבי חיננא, אמורא ארץ ישראלי בדור השלישי)<b>: כיני מתניתא:</b> – כך היא המשנה (המקור התנאי, והוא ברייתא): <b>כל מי שהוא צריך ליטול</b> – צדקה מן הקופה, שאין לו ממה להתפרנס, <b>ואינו נוטל - הרי זה</b> (בכתב יד רומי: 'כאילו') <b>שופך דמים</b> – של עצמו, <b>ואסור להתרחם</b> (להתמלא רחמים) <b>עליו. על נפשיה לא חייס</b> – על עצמו לא חס (על חייו אינו מרחם, שאינו יכול לחיות כשאינו נוטל צדקה)<b>, על חורנין</b> – על אחרים, <b>לא כל שכן?!</b> (בתמיהה) – בוודאי ובוודאי שאינו חס על אחרים (על חיי אחרים)! וכיוון שאינו מרחם על אחרים, לכן אין חובה על אחרים לרחם עליו (ביטוי זה בעברית ישנו בבבלי פסחים מט,ב לעניין אחר. - ברייתא זו אינה חולקת על המשנה אלא היא מדברת במקרה שאינו יכול לחיות אלא אם כן נוטל)<br><br><small>ברור ש'כיני מתניתא' כאן אינו מגיה את נוסח המשנה, אלא הוא מציע מקור אחר, כנראה ברייתא ("הטרמינולוגיה של הירושלמי", עמוד 278).</small><br> <br>במשנה שנינו: <b>"כל מי שאינו צריך ליטול</b> – צדקה מן הקופה, <b>ונוטל</b> – שמרמה את גבאי הצדקה, <b>- אינו מת מן הזקנה עד שיצטרך לבריות</b> – שבסוף ימיו יהיה עני ויזדקק לצדקה<b>. וכל מי שהוא צריך ליטול</b> – צדקה מן הקופה, <b>ואינו נוטל</b> – אלא מתפרנס בדוחק ממלאכתו, <b>- אינו מת מן הזקנה עד שיפרנס לאחרים משלו</b> – שבסוף ימיו יהיה עשיר ויפרנס אחרים מממונו<b>; על זה</b> – שנמנע מליטול צדקה מפני שהוא בוטח בה' בפרנסתו, <b>נאמר: 'בָּרוּךְ הַגֶּבֶר אֲשֶׁר יִבְטַח בַּי'י וְהָיָה י'י מִבְטַחוֹ'</b> (ירמיהו יז,ז)<b>"</b> – אחרי שהירושלמי הביא לעיל את הברייתא שמשתמשת בלשון חריפה, הוא מסיים את הפרק במובאה מן המשנה, כדי לסיים את המסכת בדבר טוב<b>.</b><br>• • •