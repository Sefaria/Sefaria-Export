Ohr LaYesharim on Jerusalem Talmud Megillah
אור לישרים על תלמוד ירושלמי מגילה
merged
https://www.sefaria.org/Ohr_LaYesharim_on_Jerusalem_Talmud_Megillah
This file contains merged sections from the following text versions:
-Machon HaYerushalmi, Rabbi Yehoshua Buch, 2017
-https://www.nli.org.il/he/books/NNL_ALEPH004082077/NLI

אור לישרים על תלמוד ירושלמי מגילה

הקדמה

<b>התלמוד הירושלמי וכתב יד ליידן</b><sup class="footnote-marker">*</sup><i class="footnote">המקורות: מ' עסיס, הערך 'תלמוד ירושלמי', האנציקלופדיה העברית; י' זוסמן, מבוא, תלמוד ירושלמי (על פי כתב יד ליידן), האקדמיה ללשון העברית</i>
מטרתו של<b> התלמוד הירושלמי</b> היא ביאור המשנה, כפי שנלמדה בישיבות אמוראי ארץ ישראל (400-200 למניינם לערך).
דרכי התהוותו של התלמוד הירושלמי היו דומות לאלו של הבבלי: מתחילה סמכו האמוראים למשנה ברייתות מפרשות או חולקות; אחר כך הוסיפו פירושים ופסקי הלכות של ראשוני האמוראים, הלכות שהסיקו אותן מהמשנה ומהברייתות, הלכות שלא נזכרו במשנה ובעיות חדשות ומעשים שבאו לפניהם; ולבסוף הוסיפו את המשא והמתן של האמוראים האחרונים בדברי קודמיהם, חידושיהם הם והמשא והמתן שעליהם.
פעמים שונה משנת הירושלמי ממשנת הבבלי. במשניות רבות יש חילופי נוסח מהותיים בין הירושלמי לבבלי.
התלמוד הירושלמי השתמש בברייתות רבות שמקורן בתוספתא שלנו, ובקבצים שונים הנקובים בשמות ('תני חכם פלוני'). ברייתות מרובות מובאות בסתם.
בתלמוד הירושלמי נזכרים מאות אמוראים, והם נחלקים לשישה דורות. אין מסורת מפורשת לגבי זמן חתימתו של התלמוד הירושלמי (בסוף המאה ה-4 למניינם) ותהליך עריכתו (עד ראשית המאה ה-5 למניינם). לעריכה האחרונה קדמו תלמודים שונים, בזמנים ובבתי מדרש שונים. העריכה האחרונה מורכבת משכבות שונות ומתלמודן של ישיבות שונות בארץ ישראל. שיטות ועקרונות העריכה של התלמוד הירושלמי שונות מאלה של הבבלי.
<b>בעית המקבילות</b>. בתלמוד הירושלמי רגילה התופעה, שסוגיות מועברות ממקום למקום בשלמותן וכצורתן, וזאת מחמת שייכותן המלאה או החלקית למקומן המשני. תופעה זו, המצויה בכל ספרות חז"ל, מתעצמת במיוחד בתלמוד הירושלמי. יש בו סוגיות כפולות ואף משולשות, מהן שאבדו בגלגולי ההעתקה ממקומן העיקרי, ומהן שאינן מתפרשות כלל במקומן המשני. העברת הסוגיות נעשתה על ידי העורכים האחרונים.
לתופעה זו חשיבות רבה לתיקון שיבושי נוסח. לעיתים טעה הסופר בגבולות ההעתקה, והתחיל להעתיק מנקודה שלפני תחילת הסוגיה הכפולה, או שהמשיך להעתיק עד נקודה שאחרי סוף הסוגיה (העתקת יתר), או שהתחיל להעתיק מאמצע הסוגיה במקום מתחילתה, או שסיים להעתיק באמצע הסוגיה במקום בסופה (העתקת חסר). פעמים השמיט הסופר את אמצע הסוגיה.
<b>המקבילות למדרשי ארץ ישראל העתיקים</b>. ספרות האגדה נקבעה בכתב זמן רב לפני ספרות ההלכה, כבר בימי האמוראים הראשונים ("ספרא דאגדתא"). בבראשית רבה, ויקרא רבה, ופסיקתא דרב כהנא ישנן סוגיות מקבילות בהלכה ובאגדה לתלמוד ירושלמי, מהן קצרות ומהן ארוכות ושלמות, מהן הקבלות מלאות ומדויקות ומהן בשינויי לשון רבים. מכאן, ששני המקורות, התלמוד הירושלמי ומדרשי האגדה, שאבו זה מזה, או ממקור שלישי שקדם לשניהם.
<b>לשון</b>. לשון התלמוד הירושלמי היא ארמית גלילית מעורבת בלשון חכמים. יש בה מילים רבות ביוונית ומעט בלטינית. הגרוניות נתערערו בה, וחילופי אחה"ע שכיחים בה. עוד מצויים בה חילופי האותיות השפתיות, חילופי ג"כ וחילופי ס"צ. האל"ף נופלת בראש תיבה. שכיחה הרכבת שתי מילים. צורות אלו משקפות מבטא עממי של הארמית הגלילית ושל לשון חכמים, אלא שבנוסח שלפנינו החליפו לעיתים צורות בבליות את צורות הארמית של ארץ ישראל, על פי רוב מחמת הרגל הסופרים. שמות האמוראים רובם עבריים וחלקם ארמיים, יווניים ורומיים.
<b>מינוח</b>. התלמוד הירושלמי משתמש בביטויים מיוחדים, ופיתח מערכת מונחים, המקבילה לזו שבתלמוד הבבלי.
<b>סגנון</b>. לשון התלמוד הירושלמי קצרה. הבעיות קצרות, ורבות מהן נותרות ללא תשובה. קצב הסוגיות נינוח ורחוק מפלפול. דרכו של התלמוד הירושלמי לתרץ קושיה בדרך פשוטה. יש שאינו מפרש משנה סתומה או משנה שיש בתוכה סתירה, ויש שהוא מקשה על משנה ואינו מתרץ. כשיש קושי בהבנת משנה, אינו פותח בקושיה ומתרץ אותה, אלא אומר את פירושה של המשנה. הרבה פעמים הוא רומז למשנה ואינו מביא אותה כלל, וכן הוא אומר על הלכה שהיא כדעת תנא פלוני ואינו מזכיר כלל את המאמר של אותו תנא. לפעמים הוא מביא את הרישא בלבד וכוונתו להקשות מן הסיפא, ולפעמים הוא מביא את הסיפא והקושיה היא מן הרישא. בהרבה מקומות נאמר ששני אמוראים חולקים, אחד אמר כך ואחר אמר כך, ולא נזכרו שמות האמוראים האלה. משפטים רבים באים בתמיהה. הסגנון בהיר ותמציתי.
<b>נוסח התלמוד הירושלמי</b>. שיבושי הנוסח מרובים בתלמוד הירושלמי. סופר כתב יד ליידן הגיה שיבושים שמצא בספר שהעתיק ממנו. אף על פי שכתב יד ליידן משובח, בכל זאת עדיין מרובים שיבושיו. ויש שדימה הסופר בטעות שהנוסח משובש.
שיבושים רגילים בתלמוד הירושלמי (כבשאר ספרים) הם: חילוף אותיות דומות; צירוף שתי אותיות או שתי מילים לאחת; חלוקת אות אחת או מילה אחת לשתיים; שיכול אותיות; ייתורים וחיסורים; אשגרות לשון; העתקות יתר וחסר; דילוגים מחמת דמיון תחילות או סופות, והשמטות מסיבות אחרות; ראשי תיבות וקיצורים שנפתרו בטעות.
שיבושים מיוחדים לתלמוד הירושלמי הם: מאמרים הפוכים, ציוני הלכות שלא במקומן ו"גופים זרים" (קטעים גדולים וקטנים שנשתרבבו בטעות מסיבות שונות. "גופים זרים" הם בדרך כלל שיבושים קדומים, ונוצרו מהעתקה לקויה של מקבילות או משיבוץ קטעים שלא במקומם). יש שנכנסו בתלמוד הירושלמי זה ליד זה שתי צורות של מילים, שני נוסחים של מילים או של משפטים, מילים וביטויים נרדפים, טעות ותיקונה, מילה או ביטוי ופירושם שחדר מן הגיליון ונכנס לפנים (כפלי גרסה).
<b>התלמוד הירושלמי והתלמוד הבבלי</b>. בתקופת האמוראים היו אמוראים שהעבירו שמועות וסוגיות בין ארץ ישראל ובבל, כך שתורת שני המרכזים היתה ידועה בשתי הארצות. בתלמוד הירושלמי מימרות של אמוראי בבל שאינן בתלמוד הבבלי, וכן יש בו נוסחאות שונות של שמועות שנמסרו בבבל. חלק מן השמועות ההדדיות שהובאו במפורש בשני התלמודים מצויות בתלמוד ארץ המוצא בלשון אחרת וחלקן סותרות זו לזו. יש גם חילופים בשמות החכמים וכן סתירות בנוסחן של הברייתות ובמימרות האמוראים.
שני התלמודים כפי שהם לפנינו היום חלוקים בהלכה בכמה דברים. עיון שיטתי משווה בשני התלמודים חושף לפני הלומד בכל אתר ואתר את השווה והשונה שבשניהם בנוסח המשנה והברייתות, בפרשנות האמוראים, בפסק ההלכה ובגישה הכללית.
<b>כתבי היד</b>. כיום נותרו בידינו כתבי היד דלקמן:
<b>א) כתב יד ליידן</b> (סוף המאה ה-13 למניינם) הוא היחיד המכיל את התלמוד הירושלמי בשלמותו. הוא גם כתב היד שממנו ישירות נדפס הירושלמי לראשונה בוונציה (בשנת 1523 למניינם). למעשה כתב יד זה הוא החוליה היחידה כמעט המקשרת בינינו לבין עורכי התלמוד הירושלמי, ומכאן ייחודו וחשיבותו.
סופרו של כתב היד הוא ר' יחיאל ממשפחת הענווים באיטליה. הוא הוסיף תיקונים, השלמות ונוסחאות אחרות על הגיליון ובין השורות. כתב יד זה הגיהו והכינו לדפוס מדפיסי ונציה. הם מחקו, תיקנו, השלימו והוסיפו מאמרים בגיליונות ובין השורות. הרבה מתיקוניהם אינם אלא שיבושים. את הנוסח הנכון שיירו בכתבי היד, כך שאפשר ללמוד הרבה ממנו. רובם המכריע של דפוסי התלמוד הירושלמי בנויים על דפוס ונציה. שיבושים גדולים וקטנים חלו בירושלמי גם לאורך כל תקופת הדפוס, למן הדפוס הראשון שנדפס ישירות מכתב יד ליידן המוגה.
נוסח הירושלמי הלך והשתבש במהלך מסירתו, למן הימים שהוא יצא מידי עורכיו. אין אנו יודעים כמה גלגולי העתקה עבר נוסח הירושלמי עד להעתקתו בידי סופר כתב יד ליידן. כל העתקה הוסיפה שיבושים משלה.
בעית הנוסח המשובש, בנוסף לבעיות המינוח והלשון, הן הגורמים להזנחת הירושלמי לאורך כל הדורות, למן ימי הראשונים ועד לימינו. מפרשי הירושלמי וחוקריו חיפשו מאז ומתמיד דרכים לתיקון נוסחו, ובעיקר על ידי כתבי יד, אך הם לא מצאו שום כתב יד שיכול היה לפתור את בעיות הנוסח. לומדי הירושלמי ומפרשיו לא ידעו על קיומו של כתב היד שהיה מונח בליידן שבהולנד. על קיומו של כתב היד נודע באמצע המאה ה-19 למניינם, אך התעלמו לחלוטין ממנו ולא נסתייעו בו. רק כעבור כ-70 שנה נודעה חשיבותו הגדולה של כתב היד לתיקון נוסח הירושלמי.
סופר כתב יד ליידן העתיק מכתב יד משובש מאוד, ונאלץ לתקן ולהגיה אותו. הגהותיו ותיקוניו של הסופר נעשו בין השורות ועל הגיליונות. יש להניח שגם בהעתקה עצמה נפלו שגיאות ושינויים בלתי מכוונים, כדרך כל העתקה.
בכתב יד ליידן נוספו משניות, פסקאות וחלוקות להלכות, בעוד שבנוסח המקורי של הירושלמי לא היו כל אלה, אלא הכל היה עשוי כחטיבה אחת רצופה של התלמוד, ללא משניות וללא פסקאות. בראש כל פרק של תלמוד בא פרק שלם של משנה ולאחריו נוסח התלמוד. בתוך פרק התלמוד חוזרות פסקות קצרות מן המשנה ואחריהן סוגיות התלמוד. סימון חלוקת ההלכות אינו אחיד. כתב היד מפוסק על ידי נקודה.
כתב היד המקורי כפי שהוא יצא מידי הסופר הוא משובש, ומצויות בו השמטות גדולות וקטנות רבות. יש בכתב היד קטעים שלמים שלא במקומם ושיבושי סופרים רגילים. הסופר גם שיבש את הלשון וצורות הכתיב הארץ ישראליות. במשך הזמן נוספו בכתב היד הגהות ותיקונים מרובים בידי כמה מגיהים, ששיפרו את נוסחו המשובש של כתב היד. המגיהים השלימו חלק גדול מההשמטות שהיו בכתב היד המקורי ותיקנו שיבושים מרובים שהיו בו. ההגהות העיקריות נעשו לצורך התקנת כתב היד לקראת הדפסתו בוונציה. הרבה מהגהותיהם נעשו על סמך כתבי יד אחרים. אין ספק שהמגיהים שיבשו לא מעט. מרובים השיבושים של המגיהים בלשון הירושלמי, בסגנונו, במונחיו ובכתיבו המיוחד. הם הותירו חסרונות ושיבושים מרובים. לא תמיד הוסיפו את השלמותיהם במקום הנכון, לעיתים לא השלימו די הצורך, ולעיתים השלימו קטעים שחשבו בטעות שהם חסרונות.
גם לאחר כל ההשלמות המרובות שנעשו בכתב היד בידי המגיהים, עדיין רבות ההשמטות בנוסח הירושלמי. כמו כן מרובים בכתב היד הייתורים, החילופים והסירוסים במשפטים שלמים ובחלקי משפטים, ו"גופים זרים" שהשתרבבו. מרובות גם טעויות ההעתקה הרגילות בכל הספרים. בשל השפעת התלמוד הבבלי, כתב יד ליידן שונה מהנוסח המקורי של הירושלמי בכל תחומי הלשון: באוצר המילים, בצורות דקדוקיות, בכתיב, בסגנון ובמינוח. מרובים השיבושים גם בשמות החכמים ובדרך מסירת מאמריהם. למרות כל חסרונותיו, ניתן לתקן את נוסחו על פי כתבי יד נוספים, מקבילות, מובאות הראשונים והכרה טובה של לשונו, סגנונו ומונחיו של התלמוד הירושלמי, וכך להעמיד את הנוסח המקורי של התלמוד הירושלמי.
<b>ב) כתב יד רומי</b> כולל את סדר זרעים ואת מסכת סוטה. נכתב כנראה במאה ה-13 למניינם. הוא מלא שיבושים ורצוף השמטות גדולות, אך יש בו נוסחאות מקוריות, ובמקומות רבים הוא משלים חסרונות שבכתב יד ליידן.
<b>ג) "שרידי הירושלמי"</b> הוא אוסף גדול של קטעי התלמוד הירושלמי, ששרדו בגניזה. קטעי הגניזה הקדומים ביותר הם כנראה מן המאה ה-9 למניינם. חשיבותם של קטעי הגניזה בכך, ששמרו על צורתו המקורית של התלמוד הירושלמי, על כתיבו ועל גרסאות משובחות לרוב.
<b>ד) כתב יד ספרדי.</b> כתב יד כמעט שלם של מסכת נזיקין מהתלמוד הירושלמי. נכתב כנראה במאה ה-15 למניינם. מסורת הנוסח שלו טובה ומשובחת.
<b>ה) כתב יד אשכנזי.</b> נמצאו קטעים מהתלמוד הירושלמי, ששרדו בגרמניה והוצאו מכריכות ספרים. כתב יד זה נכתב במאה ה-13 למניינם. בכתב יד זה הוכנסו לגוף הנוסח הוספות רבות על פי מקורות שונים. כתב יד זה הוא מעין "ספר הירושלמי" שהיה לפני ראשונים באשכנז כמו ראבי"ה ובעל או"ז ("אור זרוע").
*******************
<b>נוסחיה של ירושלמי מסכת מגילה</b>
לירושלמי מגילה כתב יד שלם:
כתב יד ליידן (המסירה שלפנינו)
<b>קטעי גניזה של ירושלמי מסכת מגילה</b>
בגניזת קהיר נתגלו כמה קטעים מירושלמי מגילה המפוזרים בספריות, ואלה הם:
(ציוני הדפים הם לתלמוד ירושלמי דפוס ונציה)
<b>CUL: T-S F17.54</b>
ירושלמי מגילה עה ע"ג 54 "ובשלישראל" - ע"ד 1 (סוף המסכת)
גינצבורג, שרידי הירושלמי, עמ' 208
<b>Oxford: MS heb. e.74/103</b>
ירושלמי (ליקוט): מגילה (דפים עה, עד, עא), חגיגה (דף עז)
הקטע האחרון ממגילה בא אחרי הקטע מחגיגה
קטעי גניזת קהיר מוצגים באתר כתבי היד היהודיים של פרידברג (http://www.jewishmanuscripts.org/).
*******************
<b>הפירוש למסכת מגילה</b>
הפירוש מחולק לשני חלקים עיקריים: פירוש הסוגיה לחלקיה, ולאחריו הבאת מקורות ומקבילות והשוואה ביניהם, ועיונים והרחבות בנושאים שבסוגיה.
העיקרון של הפירוש הוא פירוש דברי חכמינו בירושלמי על פי דבריהם בכל המקורות: משנה, תוספתא, מסכתות קטנות, תלמוד ירושלמי, תלמוד בבלי, מדרשי הלכה ומדרשי אגדה. הדבר נעשה על ידי חיפוש ועיון מדוקדקים בכל המקורות. בתוך הפירוש מובאים המקורות בתוספת ביאור ותרגום חלקי.
הפירוש מתייחס ללשון הארמית הארץ ישראלית ולמונחי הדיון והלימוד שבתלמוד הירושלמי, תוך השוואת מקבילות ללשון ולמונחים במקומות אחרים בתלמוד הירושלמי ובמדרשי אגדה ארץ-ישראליים, ותוך הסתמכות על חוקרים בדורותינו.
הפירוש הוא פרי לימוד ועיון מעמיקים בפירושיהם ובדבריהם של רוב המתייחסים לדברי הירושלמי: מפרשי הירושלמי, ראשונים ואחרונים, ומחקרים בתחומים שונים.
הפירוש מבחין בין דברי תנאים ובין דברי אמוראים, ומתייחס לשלשלת המסירה של דבריהם, תוך ציון דורות התנאים והאמוראים.
רבים מהמקורות התנאיים בירושלמי הם ברייתות מן התוספתא המובאות בשלמות או בקיצור. העיון בתוספתא מסייע לפירוש נכון של הירושלמי, והוא הכרחי כאשר הירושלמי מביא ציטוט חלקי או ניסוח מקוצר של דברי התוספתא או כאשר הירושלמי קוטע את דברי התוספתא לצורך פירוש או לצורך שאלה ותשובה. בתוך הפירוש מובאים דברי התוספתא בשלמות בתוספת ביאור.
המקורות האמוראיים בירושלמי הם דברי אמוראים ארץ ישראליים ובבליים לדורותיהם. הפירוש מתייחס לקשרים בין האמוראים, ומשווה בין דברי האמוראים בתלמוד הירושלמי ובין דבריהם בתלמוד הבבלי. השוואה זו מסייעת לעיתים לפירוש נכון של הירושלמי. בתוך הפירוש מובאות הסוגיות המקבילות בתלמוד הבבלי בתוספת ביאור ותרגום חלקי.
הפירוש מבאר את הקשרים בין סוגיות ואת ייחוסן למשנה ולתוספתא המתאימים.
הפירוש מתייחס לסוגיות כפולות בתלמוד הירושלמי שהועתקו ממקום למקום ולשיבושים שנוצרו בהעתקות אלו על ידי מעתיקי הסוגיות.
הפירוש משלים פסוקים המובאים בירושלמי, מציין את הקשרם במקרא, ומבאר את אופן דרשתם.
הפירוש מתייחס למנהגי ארץ ישראל בתקופת המשנה והתלמוד, ומתאר אישים, מקומות, אירועים, חברה ותרבות בתקופה הזו.
<b>הנוסח</b>
נוסח התלמוד הירושלמי שנקבע לצורך הפירוש למסכת מגילה (להלן: הנוסח) מיוסד על כתב יד ליידן שלפנינו (להלן בתוך הפירוש: המסירה שלפנינו / כתב היד שלפנינו), שיצא לאור במהדורה משוכללת על ידי האקדמיה ללשון העברית. הנוסח נסמך על הסימנים המתארים את כתב היד ועל הסימנים שנוספו בידי מתקיני המהדורה. הסימנים של מתקיני המהדורה אינם מצוינים בתוך הנוסח.
הנוסח נקבע על פי ההגהות (מחיקה, תוספת, נוסח חלופי) של הסופר ושל המגיהים בכתב יד ליידן. בדרך כלל הובא בתוך הנוסח מה שסומן כתוספת, ולא הובא מה שסומן כמחיקה. הגהות אלו לא סומנו בתוך הנוסח, אך הגהות משמעותיות צוינו בתוך הפירוש. תוספות של המגיהים שהן שיבוש בסגנון הירושלמי לא הובאו בתוך הנוסח. תוספות של המגיהים שהן ייתור במסירה (במקומות שלא סומנו בידי מתקיני המהדורה) הובאו בתוך הנוסח וסומנו כייתור.
כשחוברו בכתב היד בטעות שתי תיבות לאחת הן הופרדו (במקום שההפרדה משמעותית הדבר צוין בתוך הפירוש).
הסימנים בתוך הנוסח שונים מהסימנים של מתקיני המהדורה. השלמת חיסרון בנוסח המסירה (במקום שהושלם חיסרון בידי מתקיני המהדורה או במקום שהשלמת החיסרון מוכרחת) סומנה בתוך הנוסח בסוגריים מרובעות - [א]. ייתור במסירה (במקום שסומן בידי מתקיני המהדורה או במקום שהייתור מוכרח) סומן בתוך הנוסח בסוגריים עגולות - (א). ההשלמות והייתורים הם לפי מקבילות או לפי כתבי יד או לפי קטעי גניזה.
היחס לסימנים שנוספו בידי מתקיני המהדורה (כגון: ייתור במסירה, נוסח תמוה, תיקון בסדר התיבות) הוא ביקורתי. יש מקומות שסומנו בידי מתקיני המהדורה, אך על פי שיקול הדעת לא היה הנוסח טעון תיקון. במקום שהנוסח תמוה הוצע תיקון לנוסח בתוך הפירוש.
סופר כתב יד ליידן כתב על פי רוב בכתיב מלא. הכתיב של הסופר נשמר בתוך הנוסח.
תיבת "של" המחוברת לתיבה שלאחריה הופרדה (אף על פי שההפרדה היא שיבוש צורת הלשון הארץ ישראלית). במקום שהיידוע של התיבה שלאחריה מובלע בתיבה "של", נוספה בתוך הפירוש ה"א היידוע זעירה בראש התיבה שלאחריה.
כל הקיצורים הושלמו (מלבד "כול'" בהבאת פסקה מהמשנה ו"וגו'" בהבאת פסוק מהמקרא), וכל ראשי התיבות נפתרו (מלבד "הקב"ה"=הקודש ברוך הוא).
פסוקי המקרא סומנו במרכאות, ולא נרשמו להם מראי מקום (מראי מקום נרשמו בתוך הפירוש).
סופר כתב יד ליידן רשם פסוקים מתוך זיכרון והביא פסוקים בשינוי. נוסח הפסוקים תוקן בתוך הפירוש על פי המסורה שבידינו (הדבר לא צוין בתוך הפירוש). הסופר כתב פסוקים בכתיב מלא יותר מאשר במקרא, והכתיב של הסופר נשמר בתוך הנוסח.
תפילות וברכות, לרבות קטעים מהן, סומנו במרכאות. פסוקים שהובאו בתוך תפילות וברכות לא סומנו במרכאות.
לנוסח הוכנסו סימני פיסוק.
חלוקת הנוסח הכתוב נעשתה לפי הפרק וההלכה על פי החלוקה המקובלת, כמו שהוא במהדורת האקדמיה ללשון העברית (כשסימוני ההלכות שבדפוסים שונים מהחלוקה המקובלת הדבר מצוין). החלוקה המשנית לפסקאות ולקטעים נעשתה לפי העניין. בכל הלכה מובא נוסח המשנה ולאחריו נוסח התלמוד כמקובל בדפוסים המאוחרים.
נוסח המשנה שנקבע לצורך הפירוש למסכת מגילה הוא נוסח המשנה שבכתב היד.
מראי המקום בגיליונות שמימין ומשמאל לנוסח הם לירושלמי דפוס וילנא.
<b>הפירוש</b>
בתוך הפירוש בא הנוסח הכתוב באותיות בולטות, וכל חלקי הפירוש באו בדרך כלל באותיות רגילות. כל קטע של הנוסח הכתוב שבתוך הפירוש מחולק למשפטים ולחלקי משפטים, ולאחריהם בא הפירוש להם, כשביניהם מקף מפריד.
למשפטים ולחלקי משפטים בעברית נוספו לעיתים בנוסח הכתוב שבתוך הפירוש מילים, בסוגריים או שלא בסוגריים, הבאות לפרש את המילים שלפניהן או להשלים מילים חסרות. בפירוש שלאחרי משפטים וחלקי משפטים בארמית ניתן תחילה תרגום המילים, ואחר כך, בסוגריים או שלא בסוגריים, ניתן פירוש העניין. לעיתים נוספו בתוך תרגום המילים מילים בסוגריים, הבאות לפרש את המילים שלפניהן או לתת פירוש משמעי (כשהפירוש המשמעי של המילים בארמית שונה מהתרגום המילולי) או להשלים מילים חסרות.
בנוסח הכתוב שבתוך הפירוש צוין בסוגריים, באותיות רגילות או בולטות, תיקון גרסה או חילוף נוסח לנוסח הכתוב. תיקוני גרסה וחילופי נוסח הם על פי כתבי יד נוספים, מקבילות, מובאות הראשונים והכרה של לשונו, סגנונו ומונחיו של התלמוד הירושלמי. כתבי היד וקטעי הגניזה ששימשו לצורך הפירוש למסכת מגילה נרשמו לעיל.
בנוסח הכתוב שבתוך הפירוש צוינה בסוגריים הצורה הרגילה של מילה שבאה בצורה הארץ ישראלית.
בנוסח הכתוב שבתוך הפירוש צוינו בסוגריים, שבתוכם סימן שוויון, המילים שמהן הורכבו המילים שבנוסח הכתוב – (=אב).
בנוסח הכתוב שבתוך הפירוש צוינו בסוגריים מרובעות, שבתוכם סימן ~, אותיות שהוחלפו אלה באלה בנוסח הכתוב – [א ~ ב].
בנוסח הכתוב שבתוך הפירוש צוין בסוגריים בסמוך לשם חכם דור התנאים או האמוראים של החכם, ולעיתים צוינו גם פרטים על החכם. לא צוין כך, כשהחכם כבר נזכר בסמוך לעיל, או כשבשם זה נקראו כמה חכמים ומתוך ההקשר אין ברור במי מהם מדובר.
בנוסח הכתוב שבתוך הפירוש צוינו בסוגריים בסמוך לשם מקום פרטים על המקום.
המילה "כול'" הושמטה מהנוסח הכתוב שבתוך הפירוש כשבמקומה הושלמה פסקה מהמשנה.
בנוסח הכתוב שבתוך הפירוש נרשמו מראי מקום לפסוקי המקרא, והושלמו פסוקי המקרא שהובאו בקיצור והיה צריך להשלימם. המילה "וגו'" הושמטה מהנוסח הכתוב שבתוך הפירוש כשבמקומה הושלם פסוק.
לפני כל קטע בתוך הפירוש באה פתיחה, שמציינת את הפסקה מהמשנה או מברייתא שהקטע מדבר עליה, את הקשר של הקטע לקטעים שלפניו, ואת המקבילות בירושלמי לקטע. גם לפני כל מאמר או לפני כל שאלה ותשובה או לפני כל קושיה ותירוץ באו מילות פתיחה וקישור.
אחרי כל קטע בתוך הפירוש מובאים מקבילות לקטע, מקורות לפירוש הקטע, השוואות בין הירושלמי ובין הבבלי, ועיונים והרחבות לנושאים שנזכרו בקטע.
בנוסח הכתוב של המקבילות והמקורות נוספו מילים בסוגריים הבאות לפרש את המילים שלפניהן או להשלים מילים חסרות. הנוסח הכתוב וחלק מהפירוש של המקבילות והמקורות הם על פי המהדירים שלהם, אף שלרוב הם לא צוינו בתוך הפירוש (ראה רשימת מקורות להלן).
כשהמקבילות והמקורות נבדלים זה מזה בלשון ובתוכן הם הובאו בדרך כלל בנפרד. כשהמקבילות והמקורות אינם נבדלים זה מזה בלשון ובתוכן הם הובאו בדרך כלל ביחד. כשהמקבילות והמקורות הובאו ביחד, אף שיש ביניהם הבדלים, נבחר הנוסח של אחד מהם או שנקבע נוסח המשלב בין הנוסחים השונים או שצוינו הנוסחים השונים (נוסחים שונים מופרדים בלוכסן - /).
הנוסח של מקבילות ומקורות, לרבות פסוקים שהובאו בהם, הוא בכתיב מלא (צורת זכר רבים המסתיימת ב-ן הוחלפה ב-ם, אף על פי שההחלפה היא שיבוש צורת לשון חכמים).
משפטים וחלקי משפטים בארמית של מקבילות ומקורות הובאו לעיתים בתרגומם לעברית מבלי שהובא הנוסח המקורי ומבלי שצוין שבמקומו הובא תרגומו.
מקבילות ומקורות מן התלמוד הירושלמי צוינו לפי הפרק וההלכה על פי החלוקה המקובלת, כמו שהוא במהדורת האקדמיה ללשון העברית.
הנוסח של מקבילות ומקורות מן התלמוד הבבלי תוקן לעיתים על פי כתבי יד של הבבלי. במקבילות ובמקורות מן התלמוד הבבלי הובא בדרך כלל פירושו של הרב ע' אבן ישראל.
פרויקט השו"ת של אוניברסיטת בר אילן סייע בחיפוש ובהעתקה של מקבילות ומקורות. מערכת המידע לתלמוד הירושלמי של המכללה האקדמית בנתניה (http://yerushalmidb.compuall.co.il/) סייעה במציאת הפניות לציטוטי ירושלמי בראשונים ולספרות מחקר על הירושלמי.
<b>רשימת מקורות נבחרים</b>
<b>משנה, תוספתא ותלמודים</b>
משניות מבוארות (פ' קהתי)
ששה סדרי משנה (ח' אלבק)
פירוש למשנה מסכת שבת (א' גולדברג)
פירוש למשנה מסכת עירובין (א' גולדברג)
משנת ארץ ישראל (ש' ספראי וז' ספראי)
תוספתא (מ"ש צוקרמנדל)
תוספתא (ש' ליברמן)
תוספתא כפשוטה (ש' ליברמן)
תוספת ראשונים (ש' ליברמן)
מסכת סופרים (מ' היגר)
מסכתות קטנות (מ' היגר)
תלמוד ירושלמי על פי כתב יד ליידן (האקדמיה ללשון העברית)
תלמוד ירושלמי (דפוס ונציה)
תלמוד ירושלמי (דפוסים קדומים)
שרידי הירושלמי (ל' גינצבורג)
שרידי הירושלמי ב (יד הרב הרצוג)
סינופסיס לתלמוד הירושלמי
פירושי רמב"ן לירושלמי (י' פלורסהיים)
מפרשי הירושלמי ("פני משה", "קורבן העדה", "ספר ניר", "נועם ירושלמי" ועוד)
פירושים וחידושים בירושלמי – מסכת ברכות (ל' גינצבורג)
אהבת ציון וירושלים (ד"ב רטנר)
הירושלמי כפשוטו – מסכתות שבת, עירובין ופסחים (ש' ליברמן)
ירושלמי נזיקין (א"ש רוזנטל, ש' ליברמן)
שערי תורת ארץ ישראל (ז"ו רבינוביץ)
עלי תמר - התלמוד הירושלמי (י' תמר)
תלמוד ירושלמי מסכת שביעית (י' פליקס)
תלמוד ירושלמי מסכת מעשרות (י' פליקס)
תלמוד בבלי (על פי כתבי יד)
תלמוד בבלי (ע' אבן ישראל)
מפרשי התלמוד הבבלי
מקורות ומסורות - ביאורים בתלמוד (ד' הלבני)
פסחים פרק רביעי מן התלמוד הבבלי (א' עמית)
<b>מדרשי הלכה ואגדה</b>
מכילתא דרבי ישמעאל (ח"ש הורוביץ וי' רבין)
מכילתא דרבי ישמעאל (מ' איש שלום)
מכילתא דרבי שמעון בר יוחאי (י"נ אפשטין וע"צ מלמד)
ספרא (י"א וייס)
ספרא דבי רב (א"א פינקלשטין)
ספרי במדבר (ח"ש הורוביץ)
ספרי זוטא (ח"ש הורוביץ)
ספרי דברים (א"א פינקלשטין)
ספרי זוטא דברים (מ"י כהנא)
מדרש תנאים לדברים (הופמן)
מדרשי רבה (וילנא)
בראשית רבה (י' תיאודור וח' אלבק)
קטעי בראשית רבה מן הגניזה (מ' סוקולוף)
שמות רבה (א' שנאן)
ויקרא רבה (מ' מרגליות)
דברים רבה (ש' ליברמן)
מדרש רבה (מ"א מירקין)
רות רבה (לרנר)
איכה רבה (ש' בובר)
פסיקתא דרב כהנא (ד' מנדלבוים)
פסיקתא דרב כהנא (ש' בובר)
פסיקתא רבתי (מ' איש שלום)
מדרש תנחומא (ש' בובר)
מדרש תנחומא (ורשא)
מדרש שמואל (ש' בובר)
מדרש תהילים (ש' בובר)
מדרש משלי (ש' בובר)
פרקי דרבי אליעזר (מ' היגר)
פרקי דרבי אליעזר (ורשא)
אוצר המדרשים (איזנשטין)
ילקוט שמעוני
<b>ספרי עזר, מחקרים ועבודות</b>
אגדות האמוראים: האגדה הביוגראפית של אמוראי ארץ ישראל ובבל לאור מקורות יווניים ולאטיניים (א' הלוי)
אוצר לשונות ירושלמיים (מ' עסיס)
אנציקלופדיה לחכמי התלמוד (מ' מרגליות)
אנציקלופדיה תלמודית (יד הרב הרצוג)
אריאל – אנציקלופדיה לידיעת ארץ ישראל (ז' וילנאי)
ארץ הגליל: מימי העליה מבבל עד חתימת התלמוד (ש' קליין)
בימי הבית ובימי המשנה: מחקרים בתולדות ישראל (ש' ספראי)
ביקורת נוסח המקרא (ע' טוב)
בית המגורים הארץ ישראלי בתקופה הרומית-ביזאנטית (י' הירשפלד)
בשבילי היצירה התורנית לדורותיה (נ' עמינח, י' ניצן)
בשלהי הבית השני ובתקופת המשנה (ש' ספראי)
דעת מקרא (מוסד הרב קוק)
דרכי האגדה והמדרש (י' פרנקל)
הגליל בתקופת המשנה (א' אופנהיימר)
החילוקים שבין אנשי מזרח ובני ארץ ישראל (מ' מרגליות)
הטרמינולוגיה של הירושלמי: מחקרים בטרמינולוגיה של המשא-ומתן האמוראי (עבודה - ל' מוסקוביץ)
הטרמינולוגיה של הירושלמי: המונחים העיקריים (ל' מוסקוביץ)
היחס בין התוספתא והירושלמי למסכת ברכות (עבודה - ב' קצוף)
היישוב היהודי ביהודה: מלאחר מלחמת בר-כוכבא ועד לכיבוש הערבי (י' שוורץ)
הכהנים ועבודתם: במקדש ירושלים בעשור השנים האחרון שלפני חורבן בית שני (א' ביכלר)
הלכות ארץ ישראל מן הגניזה (מ' מרגליות)
הלשון והספר: בעיות יסוד במדע הלשון ובמקורותיה בספרות - כרך הספר (נ"ה טור-סיני)
המילון החדש (א' אבן שושן)
הפרושים ואנשי כנסת הגדולה (א"א פינקלשטין)
והרומאי אז בארץ: אחד עשר פרקים בהיסטוריה של ארץ ישראל (מ' גיל)
חכמי המשנה והתלמוד: הגותם פועלם ומנהיגותם (מ' בר)
יוונית ויוונות בארץ ישראל (ש' ליברמן)
לגלות נסתרות: פרשנות והלכה במגילות מדבר יהודה (כ' ורמן, א' שמש)
לתורתם של תנאים: אסופת מחקרים מתודולוגיים ועיוניים (ש"י פרידמן)
מאלף עד תו – מילון עברי שימושי (מ' מדן)
מבוא הירושלמי (ז' פרנקל)
מבוא למשנה (ח' אלבק)
מבוא לנוסח המשנה (י"נ אפשטיין)
מבוא לתלמודים (ח' אלבק)
מבואות לספרות האמוראים (י"נ אפשטיין)
מבואות לספרות התנאים (י"נ אפשטיין)
מגילת תענית: הנוסחים, פשרם, תולדותיהם (ו' נעם)
מועדי ישראל בתקופת המשנה והתלמוד (י' תבורי)
מדרשי הלכה של האמוראים בתלמוד ירושלמי (ע"צ מלמד)
מדרשי הלכה של התנאים בתלמוד ירושלמי (ע"צ מלמד)
מחקרי לשון ומינוח בספרות התלמודית (ש"י פרידמן)
מחקרים בספרות התלמוד (י"נ אפשטיין)
מחקרים בתורת ארץ ישראל (ש' ליברמן)
מילון לארמית ארץ ישראלית יהודית - DJPA (מ' סוקולוף)
מעמד החכמים בארץ ישראל בתקופת התלמוד: היבטים היסטוריים (י"ל לוין)
משנתו של רבי אליעזר בן הורקנוס (י"ד גילת)
סוגיות ארץ ישראליות לסדר קדשים (עבודה - י' הראל)
סוגיות בחקר התלמוד הבבלי: אסופת מחקרים בענייני מבנה, הרכב ונוסח (ש"י פרידמן)
סוגיות מקבילות בירושלמי (עבודה - מ' עסיס)
סופרים וספרים: שורת מאמרים על הספרות התלמודית ההלכתית שהופיעה בדורנו (ש"י זוין)
על הירושלמי (ש' ליברמן)
ערכי מדרש: תנאים, אמוראים (ב"ז בכר)
פרקים בהשתלשלות ההלכה (י"ד גילת)
קדמוניות התלמוד (ש' קרויס)
קץ החיים: טקסי קבורה ואבל במקורות חז"ל (נ' רובין)
ראשות הגולה בבבל בימי המשנה והתלמוד (מ' בר)
רבי יהודה הנשיא: דיוקנו של מנהיג במסורות ארץ ישראל ובבל (ע' מאיר)
תורת הצורות של הארמית שבתלמוד הירושלמי על פי קטעי גניזה (ש' היימנס)
תיקוני נוסחאות בירושלמי (א' רוזנברג)
תלמוד ירושלמי מסכת מגילה פרק ד הלכה א: מהדורה ופירוש מקיף (עבודה - מ' פינצ'וק)
תלמוד ירושלמי מסכת מגילה פרק ד: מהדורה ופירוש מקיף (עבודה - מ' פינצ'וק)
תפילה ומנהגי תפילה ארץ ישראליים בתקופת הגניזה (ע' פליישר)
תרבות חומרית בארץ ישראל בימי התלמוד (ד' שפרבר)
תרבות חומרית בארץ ישראל בימי התלמוד ב (ד' שפרבר)
תרגומי המקרא: פרקי מבוא (ערך: ח' רבין)
<b>מאמרים בכתבי עת ובספרי מחקר, יובל וזיכרון</b>
אסופות יא &gt; לדרכי שילובן של האגדות בירושלמי (ל' מוסקוביץ)
אשל באר שבע ח &gt; אֵלון - מישר - aulon (י' אליצור)
בר אילן כ-כא &gt; על החברייא (מ' בר)
בר אילן ל-לא &gt; סיומה של מגילת תענית וגלגולי ביאורו בתלמודים (ד' הנשקה)
בר אילן ל-לא &gt; מסביב ל'סידרא' (מ' עסיס)
דברי הקונגרס העולמי השישי למדעי היהדות א &gt; לתולדות המזוזה (ב"צ לוריא)
דברי הקונגרס העולמי השמיני למדעי היהדות ב &gt; לשאלת מקומם של בתי המדרש של בר קפרא ורבי הושעיה רבה (ד' אורמן)
דברי הקונגרס העולמי השנים עשר למדעי היהדות ב &gt; בית המדרש בארץ ישראל בתקופת המשנה והתלמוד - המושג והמוסד (ח' שפירא)
חינוך והיסטוריה &gt; חינוך קטנים בתקופת התלמוד - מסורת ומציאות (י' גפני)
יובל שי &gt; לשונות סופרים (א"ש רוזנטל)
כנישתא 1 &gt; מה ראוי להסתיר בקריאת המקרא? על מקראות ותרגומים שקריאתם נאסרה (ד' הנשקה)
כנישתא 2 &gt; השתלשלות מנהגי קריאת התורה בפרשת התוכחה (ח' טלבי)
כנישתא 3 &gt; ברכת חתנים וברכת אבלים (מ' כ"ץ ומ' סבתו)
לשוננו י &gt; מנצפ"ך צופים אמרום (נ"ה טור-סיני)
לשוננו ע &gt; על כתב התורה בדברי חז"ל (א): המסורת על החלפת הכתב בידי עזרא (ש' נאה)
לשוננו עב &gt; על כתב התורה בדברי חז"ל (ב): תעתיקים וקוצים (ש' נאה)
מדעי היהדות 41 &gt; מהדורת הירושלמי של המילון ההיסטורי (ב' אליצור)
מהות כג &gt; פיוטים ארמיים מארץ ישראל ואחיזתם במציאות (מ' בר-אילן)
מחקרי תלמוד ב &gt; שלוש מחלוקות מוחלפות בבתי-מדרשותיהם של רב ושמואל (מ' כהנא)
מחקרי תלמוד ג &gt; 'תורה שבעל פה' פשוטה כמשמעה (י' זוסמן)
סידרא ח &gt; 'לישני אחריני' בירושלמי (ל' מוסקוביץ)
סידרא י &gt; הערות וביאורים בירושלמי (ל' מוסקוביץ)
סידרא כו &gt; עיון במשנת מגילה ד,א לאור מגמת עריכתה של המסכת (מ' סבתו)
סידרא כז-כח &gt; ברכת המצוות (ד' הנשקה)
סיני צח &gt; אופייה ומקורה של מגילת תענית (מ' בר-אילן)
סיני קז &gt; המעבר ממגילה לקודקס ורישומו בקריאת התורה (מ' בר-אילן)
ספר זכרון להרב יצחק נסים ב &gt; 'ואפילו על דרבי... לית היא מקשייא' (מ' עסיס)
עטרה לחיים: מחקרים בספרות התלמודית והרבנית &gt; 'ויידא אמרה דא' (ל' מוסקוביץ)
עיונים בהיסטוריוגרפיה &gt; מקורות ארץ ישראליים היסטוריוגרפיים קדומים במסורת התלמוד הבבלי (ש' ספראי)
ציון כח &gt; העלילה שהיהודים עובדים לחמור בימי יוון ורומא (ר' נהר-ברנהיים)
קדמוניות טז &gt; החפירות בבית מגורים יהודי בחורבת סוסיה (י' הירשפלד)
קתדרה 60 &gt; ממרכז קהילתי למקדש מעט: הריהוט והפנים של בית הכנסת העתיק (י"ל לוין)
קתדרה 99 &gt; 'המטהרת שבמרחץ' - מקווה טהרה בבית המרחץ (א' גרוסברג)
תרביץ כ &gt; שוב על כתב יד ליידן של הירושלמי (ש' ליברמן)
תרביץ לו &gt; רבי זירא ומנהג בבל בארץ ישראל (א' גולדברג)
תרביץ נא &gt; מגילות הספרים בין קומראן לימי הביניים: עורות יהודיים ונכריים למיניהם ולתקופותיהם (מ' הרן)
תרביץ נג &gt; כתובות יהודיות מתקופת המשנה והתלמוד באיזור קצרין שבגולן (ד' אורמן)
תרביץ ס &gt; סוגיות מוחלפות בירושלמי (ל' מוסקוביץ)
תרביץ סד &gt; לחקר הגופים הזרים האגדיים בירושלמי (ל' מוסקוביץ)
תרביץ סה &gt; מקום השכינה בתודעת המתפלל (א' ארליך)
תרביץ סה &gt; עלילת הדם ההלניסטית - תוכנה, מקורותיה וגלגוליה (ב' בר-כוכבא)
תרביץ סו &gt; כפלי גרסה בירושלמי (ל' מוסקוביץ)
תרביץ סו &gt; הכל עולין למניין שבעה (ח' וש' ספראי)
תרביץ סט &gt; מבנהו וחלוקתו של מדרש תורת כוהנים (ב): פרשות, פרקים, הלכות (ש' נאה)
תרביץ עא &gt; תלמוד ירושלמי במהדורת האקדמיה ללשון העברית (ש' נאה)
תרביץ עד &gt; 'פרשת ראש חודש כיצד קורין אותה?' (מ' סבתו)
תרביץ עז &gt; בעקבות הדף החדש של הביאור למגילת תענית (ו' נעם)
תרביץ פא &gt; עוד לבעיית עריכתה של מסכת נזיקין ירושלמי (מ' עסיס)
תרביץ פב &gt; להיקפה הקדום של פרשת שקלים (ש' אליצור)
48 HUCA &gt; הגהות ופירושים בירושלמי שבת (מ' עסיס)
<b>"אור לישרים"</b>
בשו"ת "מן השמים" (לרבי יעקב ממרויש, מבעלי התוספות) סימן סא נסתפק בבבלי מסכת ראש השנה והשיבו לו: "זרח בחושך אור לישרים" (תהילים קיב,ד).
ונכתב שם בהערה: יעוין בספר "תוספות אהרן" מהגר"א מפינסק בחידושי מסכת ראש השנה שהביא תשובה זו וביאר על פי אומרם: "במחשכים הושיבני" (איכה ג,ו) - זה תלמודה של בבל (בבלי סנהדרין כד,א), ו"לישרים" אותיות "יר(ו)שלמי", ורצונו לומר שיש לפרש סוגית הבבלי על פי דברי הירושלמי שם.
לאור הדברים האלה, ומשום שהפירוש למסכת זו בא להאיר אור חדש על התלמוד הירושלמי, על כן נקרא הפירוש הזה בשם "<b>אור לישרים</b>".
<b>יהושע </b>ב"ר משה<b> בוך</b>
מכון הירושלמי - תלמודה של ארץ ישראל
ישיבת ההסדר "מאיר הראל" מודיעין






Chapter 1



Halakhah 1

<big><strong>משנה</strong></big><br><b>מגילה</b> – מגילת אסתר, <b>נקראת באחד עשר, בשנים עשר, בשלשה עשר, בארבעה עשר, בחמשה עשר</b> – ניתן לקרוא את המגילה באחד מחמישה זמנים אלו, באחד עשר באדר או בשנים עשר וכו'<b>, לא פחות</b> – לא לפני אחד עשר, <b>ולא יתר</b> – לא לאחר חמישה עשר<b>.</b>
<br><b>כרכים</b> (ערים גדולות) <b>המוקפין חומה מימות יהושע בן נון</b> – שהיו מוקפים חומה בימות יהושע, בשעה שכבש את הארץ, אף על פי שאין להם עכשיו חומה, <b>קורין</b> – קוראים את המגילה, <b>בחמשה עשר</b> – באדר<b>. כפרים ועיירות גדולות</b> – מקומות ללא חומה או המוקפים חומה שלא מימות יהושע בן נון, <b>קורין בארבעה עשר, אלא שהכפרים מקדימין</b> – לקרוא את המגילה, <b>ליום הכניסה</b> – ליום שני או חמישי בשבוע, שבהם נכנסים בני הכפרים לעיירות בגלל השוק הפועל בהן בימים אלה (ומשום כך נקבעו ימים אלה לקריאת התורה בציבור). וכיוון שמקדימים ליום הכניסה, יוצא שפעמים קוראים בשלושה עשר באדר, פעמים בשנים עשר ופעמים באחד עשר (תקנת חכמים זו נעשתה מפני שבני הכפרים לא היו יודעים לקרוא. כיוון שבני הכפרים נהגו לבוא לעיירות הסמוכות למקום מושבם בימים קבועים בשבוע לצרכים שונים, תיקנו חכמים שבבואם לעיר יקרא עבורם אחד מבני העיר היודע לקרוא, ובכך ייצאו ידי חובת קריאת המגילה)<b>.</b><br>• • •
<big><strong>תלמוד</strong></big><br>במשנה שנינו: <b>"מגילה נקראת</b> באחד עשר, בשנים עשר, בשלשה עשר, בארבעה עשר, בחמשה עשר<b>".</b>
<br>מניין למדים שהמגילה נקראת בימים הללו? שהרי במגילה נאמרו רק ארבעה עשר וחמישה עשר. -
<br><b>רבי אילא</b> (רבי אלעאי, אמורא ארץ ישראלי בדור השלישי) אמר בשם <b>שמעון בר בא</b> (אמורא בדור השלישי) שאמר <b>בשם רבי יוחנן</b> (גדול אמוראי ארץ ישראל בדור השני)<b>: כתוב</b> (בתקנת ימי הפורים)<b>: "לְקַיֵּם אֶת יְמֵי הַפֻּרִים הָאֵלֶּה בִּזְמַנֵּיהֶם"</b> (אסתר ט,לא) – (מרדכי שלח ליהודים) שיחגגו את ימי הפורים בזמנים הקבועים להם. ויש ללמוד מהכתוב שיש זמנים (ימים) שונים לקריאת המגילה, ולא שני ימים בלבד<b>.</b>
<br>ושואלים: <b>מה תלמוד לומר:</b> – מה יש ללמוד מהכתוב: <b>"בִּזְמַנֵּיהֶם"?</b>
<br>ומשיבים (בהבאת מחלוקת אמוראים): <b>רבי יונה ורבי יוסה</b> (גדולי אמוראי ארץ ישראל בדור הרביעי) – נחלקו שני החכמים (במהות הלימוד מהכתוב "בזמניהם")<b>. רבי יונה אמר: ליתן להן זמנים אחרים</b> – הכתוב בא להוסיף ליהודים זמנים אחרים לקריאת המגילה מלבד ארבעה עשר וחמישה עשר שתוקנו מתחילה<b>. רבי יוסה אומר: זמנים שקבעו להם חכמים</b> – הכתוב בא ללמד שיש לקרוא את המגילה בזמנים שקבעו החכמים ליהודים<b>. ואֵילּוּ הן</b> – הזמנים שקבעו להם חכמים לקריאת המגילה<b>: אחד עשר ושנים עשר ושלשה עשר וארבעה עשר וחמשה עשר</b> – כמו ששנינו במשנה ("ואילו הן..." הוא מדברי רבי יוסה. לפי רבי יונה, אחד עשר ושנים עשר ושלושה עשר הם זמנים נוספים על ארבעה עשר וחמישה עשר שתוקנו מתחילה. ואילו לפי רבי יוסה, כל הימים הללו תוקנו מתחילה על ידי חכמים)<b>.</b>
<br>ומקשים (בהצעת חלופה למה שקדם): <b>או אינו אלא</b> (ואולי אין הדבר כך, כי אם) <b>ששה עשר ושבעה עשר</b> – ולא אחד עשר ושנים עשר<b>!</b> – מניין למדים שהזמנים הנוספים לקריאת המגילה הם הימים שלפני הזמנים העיקריים לקריאת המגילה (ארבעה עשר וחמישה עשר באדר) ולא הימים שלאחריהם?
<br>ומתרצים: <b>רבי אבהו</b> (אמורא ארץ ישראלי בדור השלישי) אמר <b>בשם רבי לעזר</b> (רבי אלעזר בן פדת, אמורא בדור השני)<b>: "</b>קִיְּמוּ וְקִבְּלוּ הַיְּהוּדִים עֲלֵיהֶם... <b>וְלֹא יַעֲבוֹר</b>, לִהְיוֹת עֹשִׂים אֵת שְׁנֵי הַיָּמִים הָאֵלֶּה כִּכְתָבָם וְכִזְמַנָּם<b>"</b> (אסתר ט,כז) – היהודים קבעו להם חוק וקיבלו על עצמם שלא יתבטל החוק, שיחגגו את שני ימי הפורים כמו שכתב מרדכי בזמנם הקבוע בימים ארבעה עשר וחמישה עשר באדר; ויש לדרוש את המילים "ולא יעבור" כמוסבות על זמן קריאת המגילה: <b>- לא יעבר</b> – יש לדרוש את המילה "יעבור" כאילו כתוב 'יְעַבֵּר', ומכאן יש ללמוד שאין מעברים (מעבירים, מאחרים) את זמן קריאת המגילה אחרי חמישה עשר באדר. מכאן למדים שהזמנים הנוספים לקריאת המגילה הם הימים שלפני הזמנים העיקריים לקריאת המגילה<b>.</b> וכן אמר <b>רבי יצחק בר נחמן</b> (אמורא ארץ ישראלי בדור השני והשלישי) <b>בשם שמואל</b> (מגדולי אמוראי בבל בדור הראשון)<b>: 'לא יעבר' "ולא יעבר"</b> (יש לגרוס במימרה זו כמו במימרה הקודמת)<b>.</b>
<br>ומקשים: <b>או אינו אלא</b> אף <b>תשיעי ועשירי</b> – ולא רק אחד עשר ושנים עשר<b>!</b> – מניין למדים שהזמנים הנוספים לקריאת המגילה הם שני הימים שלפני הזמנים העיקריים לקריאת המגילה ולא גם ימים אחרים שלפני כן?
<br>ומתרצים: (צריך להוסיף: 'רבי') <b>שמואל בר נחמן</b> (אמורא ארץ ישראלי בדור השני והשלישי) אמר <b>בשם רבי יונתן</b> (אמורא ארץ ישראלי בדור הראשון)<b>: 'ימים' אין כתוב כאן אלא "</b>לְקַיֵּם עֲלֵיהֶם לִהְיוֹת עֹשִׂים אֵת יוֹם אַרְבָּעָה עָשָׂר לְחֹדֶשׁ אֲדָר וְאֵת יוֹם חֲמִשָּׁה עָשָׂר בּוֹ... <b>כַּיָּמִים</b> אֲשֶׁר נָחוּ בָהֶם הַיְּהוּדִים מֵאוֹיְבֵיהֶם<b>"</b> (אסתר ט,כא-כב) – (מרדכי שלח ליהודים) שיקבעו חוק ויקבלו על עצמם שיחגגו את ארבעה עשר וחמישה עשר באדר, כמו שחגגו היהודים בשעתם את הימים שנחו בהם מאויביהם. ואין כתוב כאן: 'לִהְיוֹת עֹשִׂים אֵת יוֹם אַרְבָּעָה עָשָׂר לְחֹדֶשׁ אֲדָר וְאֵת יוֹם חֲמִשָּׁה עָשָׂר בּוֹ... <b>הַיָּמִים</b> אֲשֶׁר נָחוּ בָהֶם', אלא כתוב: "<b>כַּיָּמִים</b> אֲשֶׁר נָחוּ בָהֶם"<b>. תן ימים כנגד</b> (בהקבלה אל) <b>ימים</b> – יש ללמוד מכ"ף הדמיון שבמילה "כימים", שמספר הימים הנוספים לקריאת המגילה הוא כמספר הימים העיקריים<b>: אחד עשר ושנים עשר כנגד ארבעה עשר וחמשה עשר</b> – שני ימים נוספים לקריאת המגילה כנגד שני הימים העיקריים<b>.</b>
<br>ומקשים: <b>או שנים עשר ושלשה עשר כנגד ארבעה עשר וחמשה עשר</b> – ולא אחד עשר ושנים עשר<b>!</b>
<br>ומתרצים: <b>אמר רבי חלבו</b> (אמורא בדור השלישי)<b>: יום שלשה עשר</b> – באדר, <b>יום מלחמה היה</b> – ביום הזה נלחמו היהודים באויביהם בכל מדינות המלך, כמסופר במגילת אסתר (ט,א-ה)<b>. הוא מוכיח על עצמו שאין בו ניחה</b> (מנוחה) – לא היתה בו ליהודים מנוחה מאויביהם, ומשום כך אין ללמוד מהכתוב "כימים אשר נחו בהם" שיום זה ראוי לקריאת המגילה, ולכן אין אתה יכול לומר 'תן שנים עשר ושלושה עשר כנגד ארבעה עשר וחמישה עשר'<b>.</b>
<br>ומציעים קושיה: <b>מעתה</b> – אם כן (אם הדברים שלפני כן נכונים, מתעורר קושי)<b>, אל יקראו בו</b> – בשלושה עשר באדר, הואיל ולא היתה בו מנוחה ואין כתוב לרבותו<b>!</b>
<br>ומתרצים: <b>לפניו</b> – באחד עשר ובשנים עשר, <b>ולאחריו</b> – בארבעה עשר ובחמישה עשר, <b>קורין</b> – את המגילה<b>, ובו</b> – בשלושה עשר, <b>אינן קורין?!</b> (בתמיהה) – הרי לא ייתכן להתיר לקרוא את המגילה לפניו ואחריו אך לא בו עצמו. אלא ודאי בדין הוא שיהיו קוראים בו, ומשום כך לא הוצרך כתוב לרבותו.
<br>ומקשים: <b>או אינו אלא</b> רק <b>תשיעי ועשירי</b> – ולא אחד עשר ושנים עשר<b>!</b> – מניין למדים ששני הימים הנוספים לקריאת המגילה הם שני הימים שהם סמוכים לשני הימים העיקריים ולא שני ימים אחרים שאינם סמוכים לשני הימים העיקריים?
<br>ומתרצים: כתוב: <b>"כַּיָּמִים"</b> (אסתר ט,כב) <b>- ימים שהן סמוכין לימים</b> – יש ללמוד מהמילה "כימים", שהימים הנוספים לקריאת המגילה סמוכים לימים העיקריים<b>.</b>
<br>ומקשים: <b>ואם ימים שהן סמוכין לימים, אינן אלא ששה עשר ושבעה עשר!</b> – מניין למדים ששני הימים הנוספים לקריאת המגילה הם שני הימים הסמוכים לשני הימים העיקריים מלפניהם ולא שני הימים הסמוכים לשני הימים העיקריים מאחריהם?
<br>ומציעים תירוץ לקושיה: <b>לית יכיל</b> – אין אתה יכול (לומר כן, יש לדחות את האפשרות המוצעת בקושיה)<b>,</b> ויש להציע מקור כיסוד לדחייה: <b>דאמר רבי אבהו בשם רבי אלעזר: 'לא יעבר' "ולא יעבר"</b> (יש לגרוס במימרה זו כמו לעיל) – מכאן למדים ששני הימים הנוספים לקריאת המגילה הם שני הימים הסמוכים לשני הימים העיקריים מלפניהם<b>.</b> וכן אמר <b>רבי יצחק בר נחמן בשם שמואל: 'לא יעבר' "ולא יעבר"</b> (יש לגרוס במימרה זו כמו לעיל. מימרה זו נשמטה במסירה שלפנינו בשל שוויון סופות בינה ובין המימרה שלפניה והושלמה על ידי מגיה)<b>.</b><br><br><small>ב<b>בבלי מגילה</b> ב,א אמרו: "מגילה נקראת באחד עשר...". - ...כולהו (הימים הללו) אנשי כנסת הגדולה תקינו. היכא רמיזא? - אמר רב שמן בר אבא אמר רבי יוחנן: אמר קרא: "לקיים את ימי הפורים האלה בזמניהם" - זמנים הרבה תיקנו להם (ולא שני ימים בלבד).<br>...ואימא: זמנים טובא! - "זמניהם" דומיא ד"זמנם", מה "זמנם" תרי (ארבעה עשר וחמישה עשר המפורשים בכתוב), אף "זמניהם" תרי (מרבים מלשון זו שני ימים נוספים ולא יותר). - ואימא: תריסר ותליסר! - כדאמר רב שמואל בר רב יצחק: שלושה עשר זמן קהילה לכול הוא (שבו נקהלו היהודים ונלחמו באויביהם ובו היה עיקר הנס), ולא צריך קרא (לרבות ולומר שיום זה ראוי לקריאה, שבוודאי מותר לקרוא בו את המגילה). - ואימא: שיתסר ושיבסר! - אמר קרא: "ולא יעבור".<br>ורבי שמואל בר נחמני אמר: אמר קרא: "כימים אשר נחו בהם היהודים" - 'ימים', "כימים" (מוסיפים על שני הימים שנחו בהם עוד שני ימים), לרבות אחד עשר ושנים עשר. - ואימא: תריסר ותליסר! - אמר רב שמואל בר יצחק: שלושה עשר זמן קהילה לכול הוא, ולא צריך קרא. - ואימא: שיתסר ושיבסר! - אמר קרא: "ולא יעבור".<br><br>לפי הבבלי, אנשי כנסת הגדולה תיקנו מלכתחילה לקרוא את המגילה בכל הימים שנמנו במשנה. וזה כדברי רבי יוסה בירושלמי.<br>הלימוד מ"בזמניהם" שאמר שמעון בר בא (רב שמן בר אבא) בשם רבי יוחנן נאמר בשני התלמודים.<br>בבבלי הקשו: "אימא: זמנים טובא!". ובירושלמי הקשו: "או אינו אלא [אף] תשיעי ועשירי!".<br>בבבלי תירצו שני תירוצים לקושיה זו: א. "'זמניהם' תרי"; ב. "רבי שמואל בר נחמני אמר: אמר קרא: 'ימים', "כימים". ובירושלמי תירצו רק תירוץ אחד: "שמואל בר נחמן בשם רבי יונתן: 'ימים' אין כתוב כאן אלא "כימים".<br>בבבלי אמרו: "שלושה עשר זמן קהילה לכול הוא, ולא צריך קרא". אבל בירושלמי אמרו: "יום שלשה עשר יום מלחמה היה. הוא מוכיח על עצמו שאין בו ניחה. - מעתה, אל יקראו בו! - לפניו ולאחריו קורין, ובו אינן קורין?!".<br>בירושלמי אמרו: "'כימים' - ימים שהן סמוכין לימים", אבל לא בבבלי.<br>בשני התלמודים אמרו: "ואימא: שיתסר ושיבסר! - אמר קרא: 'ולא יעבור'".</small>
מציעים ברייתא: <b>תני</b> – שונה (התנא) <b>בשם רבי נתן</b> (הבבלי, תנא בדור הרביעי)<b>: כל החודש כשר</b> (ראוי) <b>לקריאת המגילה</b> – ניתן לקרוא את מגילת אסתר באחד מימי חודש אדר (רבי נתן חולק על התנא של משנתנו שאמר שניתן לקרוא את המגילה באחד עשר, בשנים עשר, בשלושה עשר, בארבעה עשר, בחמישה עשר)<b>.</b>
<br>ומסבירים: <b>מה טעמא?</b> – מה הטעם? (מה המקור בכתוב לדבר זה שאמר רבי נתן?) ומציעים פסוק: <b>"</b>לְקַיֵּם עֲלֵיהֶם לִהְיוֹת עֹשִׂים אֵת יוֹם אַרְבָּעָה עָשָׂר לְחֹדֶשׁ אֲדָר וְאֵת יוֹם חֲמִשָּׁה עָשָׂר בּוֹ... כַּיָּמִים אֲשֶׁר נָחוּ בָהֶם הַיְּהוּדִים מֵאוֹיְבֵיהֶם <b>וְהַחֹדֶשׁ אֲשֶׁר נֶהְפַּךְ לָהֶם מִיָּגוֹן לְשִׂמְחָה</b> וּמֵאֵבֶל לְיוֹם טוֹב<b>"</b> (אסתר ט,כא-כב) – (מרדכי שלח ליהודים) שיקבעו חוק ויקבלו על עצמם שיחגגו את ארבעה עשר וחמישה עשר באדר, כמו שחגגו היהודים בשעתם את הימים האלה בחודש הזה. ויש ללמוד מהכתוב "והחודש", שכל חודש אדר כשר לקריאת המגילה<b>.</b>
<br>ומצמצמים את תחולת הקביעה: <b>אמר רבי חלבו</b> (אמורא בדור השלישי)<b>: ובלבד עד חמשה עשר</b> – לא ניתן לקרוא את המגילה בכל אחד מימי חודש אדר אלא רק עד חמישה עשר באדר, אבל לא לאחר מכן<b>, דאמר רבי אבהו בשם רבי לעזר: "לא יעבור" ולא יעבור</b> (יש לגרוס במימרה זו כמו לעיל) – מכאן יש ללמוד שאין מעברים (מעבירים, מאחרים) את זמן קריאת המגילה אחרי חמישה עשר באדר<b>;</b> וכן אמר <b>רבי יצחק בר נחמן בשם שמואל: 'לא יעבר' "ולא יעבור"</b> (יש לגרוס במימרה זו כמו לעיל)<b>.</b><br>
<br>ומצמצמים את תחולת הקביעה: <b>הדא דאת אמר</b> – זאת שאתה אומר (דבר זה שאתה אומר, שמגילה נקראת באחד עשר, בשנים עשר, בשלושה עשר, בארבעה עשר, בחמישה עשר, כמו ששנינו במשנה, או שכל החודש כשר לקריאת המגילה, כמו שאמר רבי נתן) <b>- לקריאת המגילה</b> – לעניין קריאת המגילה בלבד, שניתן לקרוא את המגילה לא רק בארבעה עשר ובחמישה עשר אלא גם בימים אחרים<b>, אבל לעשות סעודה</b> – סעודת חג הפורים, <b>- אינן עושין אלא בארבעה עשר</b> – בכפרים ובעיירות הגדולות, <b>ובחמשה עשר</b> – בכרכים המוקפים חומה מימות יהושע בן נון<b>.</b>
<br>ומוסיפים: <b>ואין מחלקין</b> (במסירה שלפנינו נוסף על ידי מגיה: 'לעניים') – מתנות לאביונים (מעות שגבו גבאי הצדקה לצורכי העניים בפורים או מצרכי מזון שקנו גבאי הצדקה במעות שגבו), <b>אלא בארבעה עשר</b> – בכפרים ובעיירות הגדולות, <b>ובחמשה עשר</b> – בכרכים המוקפים חומה מימות יהושע בן נון<b>,</b> לפי ש<b>אין עיניהם של</b> ה<b>עניים תלויות אלא בארבעה עשר ובחמשה עשר</b> – העניים נושאים את עיניהם (מסתכלים, מצפים) רק לימים הקבועים של מקרא מגילה כדי לקבל בהם מתנות (נראה שהמשפט "ואין מחלקין..." אינו חלק מצמצום תחולת הקביעה, אלא הוא תוספת, אולי מן הגיליון, על פי התוספתא, ראה להלן. והראיה לכך, שבהמשך נזכרו קריאה וסעודה ולא נזכר חילוק לעניים)<b>.</b>
<br>ושואלים: <b>ויהיו אֵילּוּ לקריאה ואֵילּוּ לסעודה!</b> – אם חילקו בין קריאת המגילה ובין עשיית סעודה, מדוע קבעו את ארבעה עשר ואת חמישה עשר באדר לקריאת המגילה ולעשיית סעודה ואת הימים האחרים רק לקריאת המגילה, ולא קבעו את ארבעה עשר ואת חמישה עשר באדר רק לעשיית סעודה ואת הימים האחרים רק לקריאת המגילה? (אין לשאול להיפך, מדוע לא קבעו את ארבעה עשר ואת חמישה עשר באדר רק לקריאת המגילה ואת הימים האחרים רק לעשיית סעודה?, שכן עשיית סעודה בארבעה עשר ובחמישה עשר באדר נזכרה בכתוב בפירוש (אסתר ט,כא-כב: "...לְקַיֵּם עֲלֵיהֶם לִהְיוֹת עֹשִׂים אֵת יוֹם אַרְבָּעָה עָשָׂר לְחֹדֶשׁ אֲדָר וְאֵת יוֹם חֲמִשָּׁה עָשָׂר בּוֹ בְּכָל שָׁנָה וְשָׁנָה, ...לַעֲשׂוֹת אוֹתָם יְמֵי מִשְׁתֶּה וְשִׂמְחָה וּמִשְׁלוֹחַ מָנוֹת אִישׁ לְרֵעֵהוּ וּמַתָּנוֹת לָאֶבְיוֹנִים"), ואילו קריאת המגילה לא נזכרה בכתוב בפירוש)
<br>ומשיבים: <b>רבי חלבו</b> אמר בשם <b>רב</b>(<b>י</b>) <b>חונה</b> (רב הונא, גדול אמוראי בבל בדור השני) שאמר <b>בשם רב</b> (אמורא בבלי בדור הראשון, מגדולי האמוראים)<b>: "וְהַיָּמִים הָאֵלֶּה נִזְכָּרִים וְנַעֲשִׂים"</b> (אסתר ט,כח) – (היהודים קיבלו על עצמם) שיהיו זוכרים את ימי הפורים ושומרים לעשותם; ויש לדרוש את הכתוב: <b>- "נזכרים" בקריאה</b> – מזכירים בקהל את הימים האלה על ידי קריאת המגילה (קריאה היא בפה, ולכן לשון הזכרה מתאים בה)<b>, "ונעשים" בסעודה</b> – עושים סעודה בימים האלה (לשון עשייה מתאים בסעודה, כמו שנאמר: "לַעֲשׂוֹת אוֹתָם יְמֵי מִשְׁתֶּה וְשִׂמְחָה"). הרי שארבעה עשר וחמישה עשר באדר הם ימים שנקבעו לא רק לעשיית סעודה אלא גם לקריאת המגילה<b>.</b><br><br><small>ההקשר שבו דיברו בירושלמי כאן על קריאת המגילה ועשיית סעודה וגבייה וחלוקה לאביונים מחייב לומר שהדברים מוסבים על דברי המשנה ודברי רבי נתן שמגילה נקראת גם בזמנים אחרים (וכן הוא ב"אור זרוע" ובראבי"ה) ואין הדברים מוסבים על דברי המשנה שהכפרים מקדימים ליום הכניסה (שלא כמו שכתב ב"תוספתא כפשוטה").<br>ברייתא בתוספתא מגילה א,ד מדברת בגבייה וחלוקה לאביונים כשארבעה עשר או חמישה עשר באדר חלים בשבת ומקדימים את קריאת המגילה, וברייתא בבבלי מגילה ד,ב מדברת בגבייה וחלוקה לאביונים כשבני הכפרים מקדימים את קריאת המגילה ליום הכניסה. הבאנו ברייתות אלו להלן במשנה הלכה ג.</small><br>• • •<br><br>מציעים היסק: <b>זאת אומרת</b> – יש להסיק מן האמור לפני כן (שדרשו הלכות מן הכתובים שבמגילת אסתר)<b>, שמגילת אסתר ניתנה להידרש</b> – אפשר לדרוש את הכתובים שבה<b>.</b>
<br><b>רבי חלבו</b> אמר בשם <b>רבי יסא</b> (רבי אסי, אמורא ארץ ישראלי בדור השלישי) שאמר <b>בשם רבי לעזר</b> (רבי אלעזר בן פדת, אמורא בדור השני)<b>: נאמר כאן</b> – בעניין כתיבת איגרת הפורים על ידי אסתר, שהיא המגילה כמו שהיא כתובה לפנינו<b>: "דִּבְרֵי שָׁלוֹם וֶאֱמֶת"</b> (אסתר ט,ל)<b>, ונאמר להלן: "אֱמֶת קְנֵה וְאַל תִּמְכֹּר"</b> (משלי כג,כג) – ודרשו חכמינו אמת זו על התורה<b>. הרי היא</b> – מגילת אסתר, שנקראת "דברי אמת", <b>כאמיתה של</b> ה<b>תורה</b> – כמו התורה, שנקראת "אמת"<b>. מה זו</b> – התורה, <b>צריכה סירטוט</b> – התוויית קווים בכל שורה ושורה על הקלף בספר התורה לפני כתיבתה<b>, אף זו</b> – מגילת אסתר, <b>צריכה סירטוט. מה זו</b> – התורה, <b>ניתנה להידרש, אף זו</b> – מגילת אסתר, <b>ניתנה להידרש.</b><br><br><small>ב<b>בבלי מגילה</b> טז,ב נאמר: "דברי שלום ואמת" (אסתר ט,ל) - אמר רבי תנחום, ואמרי לה: אמר רבי אסי: מלמד שצריכה (המגילה) שרטוט כאמיתה של התורה.<br><br><b>אין "אמת" אלא תורה</b><br>ב<b>ירושלמי ראש השנה</b> ג,ח אמרו: אין "אמת" אלא תורה, היך מה דאת אמר: "אמת קנה ואל תמכור" (משלי כג,כג).<br>וב<b>בבלי ברכות</b> ה,ב אמרו: "אמת" - זו תורה, שנאמר: "אמת קנה ואל תמכור" (משלי כג,כג).</small><br>
<br><b>רבי ירמיה</b> (מגדולי אמוראי ארץ ישראל בדור השלישי והרביעי) אמר <b>בשם רבי שמואל בר רב יצחק</b> (אמורא בדור השלישי)<b>: מגילה שמסר שמואל לדוד</b> – שהיתה כתובה בה תוכנית בניין בית המקדש, <b>ניתנה להידרש.</b>
<br>ומסבירים: <b>מה טעמא?</b> – מה הטעם? (מה המקור בכתוב לדבר זה, שמגילת בית המקדש ניתנה להידרש?) ומציעים פסוק ודרשתו: כתוב (בדברי דויד אל שלמה כשמסר לו את תוכניות בית המקדש וכליו): <b>"הַכֹּל בִּכְתָב מִיַּד ה', עָלַי הִשְׂכִּיל"</b> (דברי הימים א כח,יט) - כל תוכניות הבניינים והכלים כתובות על גבי מגילת ספר בנבואת ה', שלימדני והבינני את כל פרטי התוכניות; ויש לדרוש את הכתוב: <b>"הַכֹּל בִּכְתָב" - זו המסורת</b> – המגילה ניתנה במסורת - נמסרה בכתב מדור לדור (במדרש שמואל אמר רבי ירמיה בשם רבי שמואל בר רב יצחק, שמשה קיבל את מגילת בית המקדש מה' ומסרה ליהושע ויהושע לזקנים וזקנים לנביאים ונביאים לדויד ודויד מסרה לשלמה)<b>, "מִיַּד י'י" - זו רוח הקודש</b> (כינוי לנבואה) – המגילה ניתנה ברוח הקודש - נאמרה לדויד בנבואה<b>, "עָלַי הִשְׂכִּיל" - מיכן</b> (מכאן) <b>שניתנה להידרש</b> – שכן הבנת המגילה תלויה בדרשתה<b>.</b>
<br>ומציעים קושיה: <b>רבי ירמיה בעי</b> – שואל (מקשה)<b>: ולמה לינן אמרין:</b> – ולמה אין אנחנו אומרים: <b>"וְתַבְנִית כֹּל אֲשֶׁר הָיָה בָרוּחַ עִמּוֹ"</b> (דברי הימים א כח,יב) – דויד מסר לשלמה את כל התוכניות שניתנו לו ברוח ה' (רוח נבואה) שהיתה לו<b>?</b> – מדוע לא אמרו שמגילת בית המקדש ניתנה ברוח הקודש גם על פי הכתוב "ברוח" שבאותו עניין? (אין מתרצים את הקושיה)
<br><b>אמר רבי מנא</b> (השני, מגדולי אמוראי ארץ ישראל בדור החמישי)<b>: מהו</b> – מה פירוש <b>"בָרוּחַ"? ברוח פיו</b> – דויד מסר לשלמה את כל התוכניות שניתנו לו בדיבור שיצא מפי ה' (ברוח הקודש. כך כוונת דברי רבי מנא לפי מדרש שמואל. רבי מנא פירש את הכתוב הזה כמו רבי ירמיה בקושייתו)<b>.</b><br><br><small>ב<b>מדרש שמואל</b> טו,ג נאמר: רבי ירמיה בשם רבי שמואל בר רב יצחק: מגילת בית המקדש (מגילה שהיתה כתובה בה תבנית בית המקדש) שמסר הקב"ה למשה בעמידה, עמד משה ומסרה ליהושע בעמידה, עמד יהושע ומסרה לזקנים בעמידה, עמדו זקנים ומסרוה לנביאים בעמידה, עמדו נביאים ומסרוה לדוד בעמידה, עמד דוד ומסרה לשלמה בנו בעמידה. - "הכול בכתב" (דברי הימים א כח,יט) - מלמד שניתנה (מגילת בית המקדש) במסורת, "עליי השכיל" (שם) - מלמד שניתנה ברוח הקודש (צריך לתקן ולהשלים כמו בירושלמי). - רבי מנחמה (אמורא ארץ ישראלי בדור החמישי) בשם רבי מנא: ברוח הקודש נאמרה - "ותבנית כל אשר היה ברוח עימו".<br><br>ב<b>ירושלמי סנהדרין</b> י,ב אמרו: רבי ירמיה בשם רבי שמואל בר יצחק: מגילה שמסר שמואל לדוד אמרה אחיתופל (ב"ילקוט שמעוני" נוסף: לדוד) ברוח הקודש.<br><br>לפי הירושלמי כאן, המגילה נאמרה לדויד ברוח הקודש. ולפי הירושלמי סנהדרין, המגילה נאמרה לאחיתופל ברוח הקודש והוא אמרה לדויד. בשני המקומות אמר כך רבי ירמיה בשם רבי שמואל בר רב יצחק.</small><br>• • •
במשנה שנינו: <b>"כרכים המוקפין חומה מימות יהושע בן נון קורין בחמשה עשר".</b>
<br>מה מקורה של ההלכה הזו? מדוע תלו (ייחסו, קשרו) את היקף החומה בימות יהושע בן נון ולא בימות אחשוורוש כמו שושן שקוראים בה בחמישה עשר באדר? -
<br><b>רבי סימון</b> (רבי שמעון בן פזי, אמורא ארץ ישראלי בדור השני והשלישי) אמר <b>בשם רבי יהושע בן לוי</b> (אמורא ארץ ישראלי בדור הראשון)<b>: חלקו כבוד</b> (נתנו כבוד, כיבדו) <b>לארץ ישראל שהיתה חריבה באותן הימים</b> – בימות אחשוורוש, ולא היו הערים שבה מוקפות חומה באותם הימים, ואילו היו תולים את היקף החומה בימות אחשוורוש, היה הדבר גנאי לארץ ישראל, שהיינו דנים את הערים שבה כדין הערים הפרזות (ערים שאינן מוקפות חומה), בעוד שהיינו דנים את הערים שבחוץ לארץ המוקפות חומה מימות אחשוורוש כדין שושן, ובזה היו גורמים ביזוי לארץ ישראל, <b>ותלו אותה מימות יהושע בן נון</b> – על כן תלו את היקף החומה בימות יהושע בן נון, ודנים את הערים שבארץ ישראל שהיו מוקפות חומה מימות יהושע בן נון כדין שושן, בעוד שדנים את הערים שבחוץ לארץ המוקפות חומה מימות אחשוורוש כדין הערים הפרזות, ובזה חלקו כבוד לארץ ישראל<b>.</b>
<br>ושואלים: <b>ויקראו הכל בחמשה עשר!</b> – מדוע תלו את היקף החומה בימות יהושע בן נון, ואמרו שכל הערים המוקפות חומה מימות יהושע בן נון בלבד קוראים את המגילה בחמישה עשר באדר? מדוע לא אמרו שכל הערים המוקפות חומה, אם מימות יהושע בן נון ואם מימות אחשוורוש, יקראו את המגילה בחמישה עשר באדר? שהרי גם בזה יחלקו כבוד לארץ ישראל.
<br>ומשיבים: <b>רבי אבהו</b> (אמורא ארץ ישראלי בדור השלישי) <b>דרש</b> – דורש (דרשה במקרא) <b>ישיבה ישיבה</b> – נאמרה כאן (בתקנת ימי הפורים): 'ישיבה' - "עַל כֵּן הַיְּהוּדִים הַפְּרָזִים <b>הַיֹּשְׁבִים</b> בְּעָרֵי הַפְּרָזוֹת עֹשִׂים אֵת יוֹם אַרְבָּעָה עָשָׂר לְחֹדֶשׁ אֲדָר שִׂמְחָה וּמִשְׁתֶּה וְיוֹם טוֹב וּמִשְׁלוֹחַ מָנוֹת אִישׁ לְרֵעֵהוּ" (אסתר ט,יט), ומכאן שהפרזים קוראים בארבעה עשר באדר והמוקפים חומה קוראים בחמישה עשר בו, ונאמרה להלן: 'ישיבה' - כמה כתובים בספר במדבר, בספר דברים ובספר יהושע, שנאמר בהם ישיבה של ישראל בערים בארץ ישראל<b>. מה ישיבה שנאמר להלן - מימות יהושע בן נון</b> – משום שהכתובים הללו מדברים בכיבוש הארץ שהיה בימי יהושע בן נון<b>, אף ישיבה שנאמר כאן - מימות יהושע בן נון</b> – ומכאן אנו למדים, שהערים המוקפות חומה מימות יהושע בן נון בלבד קוראים את המגילה בחמישה עשר באדר (בדברי רבי אבהו לא נזכר הפסוק שנאמרה בו ישיבה להלן, משום שיש כמה כתובים שנאמרה בהם ישיבה המדברים על ימות יהושע בן נון)<b>.</b>
<br>ושואלים: <b>ויקראו הכל בארבעה עשר!</b> – מדוע תלו את היקף החומה בימות יהושע בן נון, ואמרו שכל הערים המוקפות חומה מימות יהושע בן נון בלבד קוראים את המגילה בחמישה עשר באדר? מדוע לא אמרו שכל הערים המוקפות חומה, אם מימות יהושע בן נון ואם מימות אחשוורוש, יקראו את המגילה בארבעה עשר באדר? שהרי גם בזה לא יגרמו ביזוי לארץ ישראל. ורק בשושן יקראו את המגילה בחמישה עשר באדר.
<br>ומשיבים: <b>רבי יודה בר פזי</b> (רבי יהודה בר סימון, אמורא ארץ ישראלי בדור השלישי והרביעי) <b>דרש</b> – דורש (דרשה במקרא) <b>'פרזי' 'פרזות'. נאמר כאן</b> – בתקנת ימי הפורים<b>: 'פרזות'</b> – "עַל כֵּן הַיְּהוּדִים הַפְּרָזִים הַיֹּשְׁבִים בְּעָרֵי <b>הַפְּרָזוֹת</b> עֹשִׂים אֵת יוֹם אַרְבָּעָה עָשָׂר לְחֹדֶשׁ אֲדָר שִׂמְחָה וּמִשְׁתֶּה וְיוֹם טוֹב וּמִשְׁלוֹחַ מָנוֹת אִישׁ לְרֵעֵהוּ" (אסתר ט,יט), ומכאן שהפרזים קוראים בארבעה עשר באדר והמוקפים חומה קוראים בחמישה עשר בו<b>, ונאמר להלן</b> – בכיבוש ארץ עוג מלך הבשן<b>: "לְבַד מֵעָרֵי הַפְּרָזִי הַרְבֵּה מְאֹ</b>ד<b>"</b> (דברים ג,ה) – (ישראל כבשו ערים רבות בצורות מוקפות חומה) בנוסף על ערים רבות מאוד פתוחות שאינן מוקפות חומה<b>. מה 'פרזי' שנאמר להלן - מימות יהושע בן נון</b> – כשם שבתורה הכוונה למצב שבימי יהושע בן נון, משום שהפסוק מדבר בכיבוש הארץ שהיה בימי יהושע בן נון<b>, אף 'פרזות' שנאמר כאן - מימות יהושע בן נון</b> – כך במגילה הכוונה למצב שבימי יהושע בן נון, ומכאן אנו למדים, שהערים המוקפות חומה מימות יהושע בן נון בלבד קוראים את המגילה בחמישה עשר באדר<b>.</b><br><br><small>מפרשי הירושלמי התקשו בפירוש השאלה "ויקראו הכל בארבעה עשר!", שמתוך סדר הדברים בסוגיה נראה, ששאלה זו מוסבת על דרשתו של רבי אבהו, ודרשתו של רבי יודה בר פזי באה להשיב על שאלה זו, אך אין כל מובן לכך, שהרי שתי הדרשות דומות זו לזו, ואין ביניהן אלא שזה דרש כך וזה דרש כך. לכן נראה לומר, שהשאלה "ויקראו הכל בארבעה עשר!" נכתבה מתחילה על הגיליון כנוסח חילופי לשאלה "ויקראו הכל בחמישה עשר!", ואחר כך נכנסה השאלה "ויקראו הכל בארבעה עשר!" לתוך פנים הנוסח שלא במקומה בין שתי הדרשות, ועל כל פנים שתי הדרשות באו להשיב על השאלה האחת כמו על השאלה האחרת.</small><br>
<br>בסוגית הירושלמי באים שלושת הטעמים (של רבי סימון בשם רבי יהושע בן לוי, של רבי אבהו ושל רבי יהודה בן פזי) בסדר הזמן של אומריהם. הסוגיה שילבה את הטעמים בדברי קישור המציגים אותם כמשלימים זה את זה. אולם, עיון בטעמים מלמד שאינם תלויים זה בזה. יש לראות את דברי הקישור המשלבים את הטעמים כעיבוד מאוחר ("מועדי ישראל בתקופת המשנה והתלמוד", עמוד 333, הערה 32).<br>
<br>מציעים ברייתא: <b>תני:</b> – שונה (התנא): <b>רבי יהושע בן קרחה</b> (תנא בדור הרביעי) <b>אומר: מימות אחשורוש</b> – ערים שהיו מוקפות חומה בימות אחשוורוש קוראים בחמישה עשר באדר, כמו שושן המוקפת חומה מימות אחשוורוש שקוראים בה בחמישה עשר באדר. אבל ערים שלא היו מוקפות חומה בימות אחשוורוש, אף על פי שהן מוקפות עתה, קוראים בארבעה עשר באדר (רבי יהושע בן קרחה חולק על התנא של משנתנו, שהוא תנא קמא בברייתא זו, שאמר שכרכים המוקפים חומה מימות יהושע בן נון קוראים בחמישה עשר באדר)<b>. אמר ליה</b> (צריך לומר: '<b>לו</b>') <b>רבי יוסי בירבי יהודה</b> (תנא בדור החמישי) – לתנא קמא שאומר שכרכים המוקפים חומה מימות יהושע בן נון קוראים בחמישה עשר באדר (הירושלמי קיצר ברייתא זו ולא הביא את דעת תנא קמא בברייתא)<b>: וכי מה עניין שושן הבירה לבוא לכאן?</b> – כיצד אפשר לפי דבריך ללמוד את דינם של הכרכים המוקפים חומה משושן שחגגה בחמישה עשר באדר? <b>אם משושן הבירה את</b> (אתה) <b>למד, מעתה</b> – אם כן, <b>בשושן הבירה אל יקראו</b> – בחמישה עשר אלא בארבעה עשר, שהרי שושן אינה מוקפת חומה מימות יהושע בן נון, <b>ושאר כל המקומות</b> – הכרכים המוקפים חומה מימות יהושע בן נון, <b>יקראו</b> – בחמישה עשר<b>!</b> – נמצא שסוף דבריך סותר את תחילתם, שכן אתה לומד את דינם של הכרכים המוקפים חומה משושן שחגגה בחמישה עשר באדר, אבל אם אתה תולה את היקף החומה בימות יהושע בן נון, אתה מוציא את שושן מכלל דינם של הכרכים המוקפים חומה.
<br>ומציעים סיכום (של מחלוקת התנאים): <b>הא</b> – הרי <b>תלתא תניין</b> – שלושה תנאים (שנחלקו בעניין ההגדרה ההלכתית של הערים המוקפות חומה לגבי קריאת המגילה)<b>. תנייא קדמייא סבר מימר:</b> – התנא הראשון (תנא קמא) סובר לומר: <b>מימות יהושע בן נון</b> – כרכים המוקפים חומה מימות יהושע בן נון קוראים בחמישה עשר באדר<b>. תנייא אחרייא סבר מימר:</b> – (ו)התנא האחרון (רבי יהושע בן קרחה) סובר לומר: <b>מימות אחשורוש</b> – כרכים המוקפים חומה מימות אחשוורוש קוראים בחמישה עשר באדר, ששיטתו היא שהולכים אחרי זמן ייסוד החג<b>. תנייא אחרייא סבר מימר:</b> – (ו)התנא האחרון (רבי יוסה בירבי יהודה) סובר לומר: <b>"עִיר" מכל מקום</b> (בין כך ובין כך) – גם כרכים המוקפים חומה מימות יהושע בן נון וגם כרכים המוקפים חומה מימות אחשוורוש קוראים בחמישה עשר באדר (הסיכום המוצע כאן בא לציין את דעותיהם של שלושת התנאים מבלי להביא את מקורותיהם. ולכן נראה שהמילה "עיר" יתירה, ונוספה כאן בטעות בהשפעת מקומות אחרים שבהם הובא כתוב ולאחריו בא הביטוי "מכל מקום". מי שהוסיף את המילה "עיר" לא הבין שהביטוי "מכל מקום" מתייחס לדעותיהם של שני התנאים שלפני כן. כמו כן, הכתוב "עיר" אינו יכול להתייחס לכרכים אלא לעיירות, כמו שאמרו בירושלמי להלן על הכתוב: "וְהַיָּמִים הָאֵלֶּה נִזְכָּרִים וְנַעֲשִׂים בְּכָל דּוֹר וָדוֹר מִשְׁפָּחָה וּמִשְׁפָּחָה מְדִינָה וּמְדִינָה וְעִיר וָעִיר" (אסתר ט,כח))<b>.</b>
<br>ומביאים ברייתא (המציעה סיכום של מחלוקת התנאים): <b>נמצאתה אומר:</b> – מכאן תסיק: <b>רבי יהושע בן קרחה ורבי יוסי בירבי יהודה שניהם אמרו דבר אחד</b> – שכרכים המוקפים חומה מימות אחשוורוש בלבד קוראים בחמישה עשר באדר<b>, אלא שזה למד מטעם אחד וזה למד מטעם אחד</b> – טעמו של רבי יהושע בן קרחה הוא שלמדים את דינם של הכרכים המוקפים חומה משושן, וטעמו של רבי יוסה בירבי יהודה הוא מה שאמר לתנא קמא, כמו ששנו בברייתא לעיל. - הסיכום שמציעה הברייתא שונה מהסיכום שהציע הירושלמי לפני כן, שכן לפי הסיכום שלפני כן רבי יוסה בירבי יהודה חלוק על שני התנאים האחרים (הלשון "נמצאת אומר" בפתיחת משפט מצויה בספרות התנאים, ולכן נראה שמשפט זה בירושלמי כאן הוא ברייתא)<b>.</b><br><br><small>סוגיה במבנה דומה לסוגיה כאן נמצאת בירושלמי סוכה ה,ה, ששם הציעו הסבר (בארמית) לדעות השונות במחלוקת תנאים, ואחר כך הביאו ברייתא הפותחת בלשון "שתמצא אומר" (הזהה ללשון "נמצאת אומר") שמציעה מסקנה ממחלוקת התנאים.<br><br>ב<b>תוספתא מגילה</b> א,א שנו: כרכים המוקפים חומה מימות יהושע בן נון קורים בחמישה עשר. - רבי יהושע בן קרחה אומר: מימות אחשוורוש. - אמר רבי יוסה בן יהודה (הצביע על הקושי שבשיטה הראשונה): היכן מצינו לשושן הבירה שמוקפת חומה מימות יהושע בן נון? (ולשיטה הראשונה שושן תקרא בארבעה עשר כדין הפרזים!) אלא "משפחה ומשפחה מדינה ומדינה עיר ועיר" (אסתר ט,כח) (כל הכפרים, העיירות והכרכים הולכים לפי מצבם בזמן קריאתם שבכל שנה ושנה, ואם הם כפרים באותו זמן - דינם ככפרים, ואם הם עיירות - קוראים בארבעה עשר, ואם יש להם חומה - קוראים בחמישה עשר).<br><br>לפי פירושנו לדברי רבי יוסה בן יהודה בברייתא שבירושלמי, הוא הקשה לתנא קמא כמו בברייתא שבתוספתא (ולא הקשה לרבי יהושע בן קרחה, כפי שעשוי להשתמע מהברייתא המקוצרת שבירושלמי), אלא שבתוספתא הקושיה שהקשה לתנא קמא נאמרה בלשון קצרה, ואילו בירושלמי הקושיה נאמרה בלשון ארוכה ומבוארת.<br><br>ב<b>בבלי מגילה</b> ב,ב אמרו: מתניתין דלא כי האי תנא, דתניא: רבי יהושע בן קרחה אומר: כרכים המוקפים חומה מימות אחשוורוש קורים בחמישה עשר.<br>מאי טעמא דרבי יהושע בן קרחה? - כשושן. מה שושן מוקפת חומה מימות אחשוורוש וקורים בחמישה עשר, אף כל שמוקפים חומה מימות אחשוורוש קורים בחמישה עשר.<br>ותנא דידן מאי טעמא? - יליף "פרזי" "פרזי". כתיב הכא: "על כן היהודים הפרזים היושבים בערי הפרזות" (אסתר ט,יט), וכתיב התם: "לבד מערי הפרזי הרבה מאוד" (דברים ג,ה). מה להלן מוקפים חומה דידהו מימות יהושע בן נון, אף כאן מוקפים חומה דידהו מימות יהושע בן נון.<br><br>בבבלי הביאו כטעמו של התנא של משנתנו רק את דרשתו של רבי יודה בר פזי "פרזי" "פרזי" שבירושלמי.</small><br>• • •<br><br>מציעים ברייתא: <b>ותני כן</b> (לשון זה הוא אשגרה מלהלן, וכאן צריך לומר: '<b>תני</b>', וכן הגיה ב"שערי תורת ארץ ישראל" וב"תוספתא כפשוטה")<b>:</b> – שונה (התנא): <b>הסמוך לכרך והנראה עמו</b> – שהמקום הסמוך לכרך נראה לרואה אותו שהוא סמוך לכרך, <b>- הרי הוא כיוצא בו</b> (כדומה לו, כמוהו) – דינו כאותו הכרך לעניין קריאת המגילה, וקוראים בו בחמישה עשר באדר<b>.</b>
<br><b>רבי אייבו בר נגרי</b> (אמורא ארץ ישראלי בדור השלישי והרביעי) אמר <b>בשם רבי חייא בר בא</b> (אמורא ארץ ישראלי בדור השלישי)<b>: כגון הדא חמתה</b> – כגון חמת הזאת (שסמוכה לכרך של טבריה ונראית עימה)<b>.</b>
<br>ומציעים דיוק (מהמקור האמוראי): <b>לא אמר אלא: כגון</b> – המקור לא אמר שחמת דינה כמקום הסמוך לכרך ונראה עימו, אלא אמר שחמת היא דוגמה למקום הסמוך לכרך ונראה עימו<b>, הא</b> – אבל <b>חמתה עצמה מוקפת חומה מימות יהושע בן נון</b> – וקוראים בה את המגילה בחמישה עשר באדר מדין כרך המוקף חומה ולא מדין מקום הסמוך לכרך ונראה עימו (במקומות נוספים בירושלמי אנו מוצאים אמוראים שאמרו 'כגון הדא [שם מקום]' כמו כאן: רבי יודן - 'כגון הדא סוסיתה', רבי אלעזר ורבי אייבו בר נגרי - 'כגון הדא בית מעון'. אמוראים אלה ישבו בטבריה ונקטו שמות של מקומות הסמוכים לטבריה כדוגמה לדברים שדנו בהם, וכשאמרו 'כגון הדא' הראו על המקומות האלה באצבע)<b>.</b>
<br>ומציעים מקור (מפסוק עם דרשתו כסימוכין לדבר האמור לפני כן): <b>מן הדא:</b> – מזאת (הפסוק. - 'מן הדא' תחת 'מן הדין', באשגרת מונח ("אוצר לשונות ירושלמיים")): <b>"וְעָרֵי מִבְצָר</b>: <b>הַצִּדִּים</b>, <b>צֵר</b>, <b>וְחַמַּת</b>, <b>רַקַּת</b>, <b>וְכִנָּרֶת"</b> (יהושע יט,לה) – אלה ערי המבצר בנחלת נפתלי שחלקו בימי יהושע<b>.</b> ומזהים את הערים: <b>"הַצִּדִּים" - כפר חִיטַּיָּיא</b> – כפר חיטים, מערבית לטבריה<b>, "צֵר" - דסמיכה לה</b> – שסמוכה לה (להצידים, צפונית מערבית לחיטים)<b>, "חַמַּת" - חמתה</b> – מדרום לטבריה, על שפת ים כינרת, ונקראה על שם המעיינות החמים הנמצאים שם<b>, "רַקַּת" - טִיבֶּרְיָא</b> – העיר טבריה נבנתה בתקופה הרומאית במקום שהיתה העיר רקת הקדומה<b>, "כִנָּרֶת" - גיניסר</b> (גינוסר) – צפונית לטבריה, בסמוך לים כינרת (הכתוב מונה את ערי המבצר מדרום לצפון). - מכאן שחמת מוקפת חומה מימות יהושע בן נון<b>.</b>
<br>ומציעים קושיה (מפסוק, כדי לפרוך את הדעה המופיעה לפני כן): <b>התיב</b> – השיב (הקשה) <b>רבי לוי</b> (אמורא ארץ ישראלי בדור השלישי)<b>: והכתיב:</b> – והרי כתוב (בסיכום כיבושי משה בעבר הירדן המזרחי): <b>"וְהָעֲרָבָה עַד יָם כִּנְרוֹת"</b> (יהושע יב,ג) – ערבת הירדן שממזרח לירדן עד ים כינרת<b>! מעתה</b> – אם כן (אם הדברים שלפני כן נכונים, ש"כִנָּרֶת" זה גיניסר, מתעורר קושי בשם "כִּנְרוֹת", שהסיומת '-וֹת' שבו היא סימן לצורת רבים)<b>, שני גיניסריות היו!</b> – והרי לא היו שני מקומות שונים בשם גיניסר! ולכן אין לומר ש"כִנָּרֶת" זה גיניסר.
<br>ומציעים זיהוי אחר: <b>או</b> (נראה שצריך לומר: '<b>אלא</b>') <b>לא היו אלא שני אבטוניות</b> (אוטונומיות (מילה שמקורה ביוונית)) – "כִּנְרוֹת" הן שתי ערים סמוכות בעלות שלטון עצמי בתקופה היוונית והרומית, ומשום כך השם בצורת רבים<b>, כגון בית ירח וצינבריי</b> – שתי ערים סמוכות בחוף הדרומי מערבי של ים כינרת<b>, שהן מגדלות כינרים</b> – לפי הבבלי ברכות מ,ב, כינרים הם רימים (משנה דמאי א,א וכלאיים א,ד), שמזוהים עם שיזף מצוי. ומשום שבבית ירח ובצינברי היו מגדלים כינרים, הם נקראים "כִנָּרֶת" ו-"כִּנְרוֹת"<b>.</b><br><br><small>ב<b>תוספתא מגילה</b> א,א שנו: הסמוכים לכרך ונראים עימו - הרי הם כיוצא בו.<br><br>ב<b>בבלי מגילה</b> ב,ב אמרו: אמר רבי יהושע בן לוי: כרך וכל הסמוך לו וכל הנראה עימו - נידון ככרך. - עד כמה? (עד כמה נקרא סמוך לכרך לעניין מקרא מגילה?) - אמר רבי ירמיה, ואיתימא רבי חייא בר אבא: כמחמתן לטיבריא, מיל.<br>ו<b>שם</b> ג,ב אמרו: אמר רבי יהושע בן לוי: כרך וכל הסמוך לו וכל הנראה עימו - נידון ככרך. - תנא: סמוך - אף על פי שאינו נראה, נראה - אף על פי שאינו סמוך. - בשלמא נראה אף על פי שאינו סמוך - משכחת לה כגון שיושבת בראש ההר. אלא סמוך אף על פי שאינו נראה, היכי משכחת לה? - אמר רבי ירמיה: שיושבת בנחל.<br><br>מלשון הברייתא בתוספתא ובירושלמי השונה מלשון רבי יהושע בן לוי בבבלי משמע שהתוספתא והירושלמי חולקים על הבבלי ומצריכים את שני התנאים, סמוך ונראה.<br>בבבלי פירשו "נראה עימו" - רואה, ולכן אמרו בבבלי כאן מעין מה שאמרו בבבלי ראש השנה ל,א על דברי המשנה שם: "כל עיר שהיא רואה ושומעת וקרובה ויכולה לבוא - תוקעים" - "רואה" פרט ליושבת בנחל. אבל אין משמעות לשון "נראה עימו" כך, אלא כפי שפירשנו בירושלמי כאן. לשון זה נמצא גם במשנה עבודה זרה ד,א.</small><br>
<br>ומציעים שאלה: (<b>ו</b>)<b>חרב הכרך</b> – ואין בו עוד תושבים כלל, <b>ונעשה של גוים</b> – או שאין בו עוד יהודים אלא רק גויים - מה דינו של המקום הסמוך לכרך הזה ונראה עימו<b>?</b> – האם המקום הסמוך לכרך הזה דינו כאותו הכרך כמו שהיה בתחילה וקוראים בו את המגילה בחמישה עשר, או שמא אין עוד דינו כאותו הכרך וקוראים בו בארבעה עשר?
<br>ומציעים היסק (כדי לפשוט את השאלה): <b>איתא חמי!</b> – בוא (ו)ראה! <b>בו אינן קורין</b> – בכרך עצמו שחרב ונעשה של גויים אין קוראים את המגילה כלל<b>, ובחוצה לו קורין</b> – במקום הסמוך לכרך הזה קוראים בחמישה עשר משום אותו הכרך<b>?!</b> (בתמיהה) – והרי הקריאה במקום הסמוך לכרך תלויה בקריאה בכרך עצמו! לכן אין קוראים במקום הסמוך לכרך הזה בחמישה עשר אלא בארבעה עשר.
<b>חזקיה</b> (אמורא ארץ ישראלי בדור הראשון, בנו של רבי חייא) <b>קרי לה</b> – (היה) קורא אותה (את המגילה בטבריה), <b>בארבעה עשר ובחמשה עשר</b> – באדר<b>, דו חשש להיא דתני</b> – שהוא חושש (שם לב) ל(ברייתא) ההיא ששונה <b>רבי שמעון בן יוחי</b> (תנא בדור הרביעי)<b>:</b> נאמר (בפרשת פדיון בתים שנמכרו): <b>"וְאִישׁ כִּי יִמְכֹּר בֵּית מוֹשַׁב עִיר חוֹמָה"</b> (ויקרא כה,כט) – איש שימכור בית המיועד לדור בו בעיר מוקפת חומה, <b>- פרט לטיבריא שהים חומה לה</b> – אחד מהפרטים שנזכרים בתוך הכלל (בפרשה זו) בא להוציא מן הכלל פרט אחר: טבריה, שהיא מוקפת חומה משלוש רוחותיה, וממזרח היה הים חומתה. לכן לדעת רבי שמעון בן יוחי אין לטבריה דין מוקפת חומה לעניין פדיון בתים. חזקיה התלבט האם הגדרה זו של עיר מוקפת חומה מתייחסת גם לעניין מקרא מגילה, ולכן קרא את המגילה בטבריה גם בארבעה עשר באדר מספק<b>.</b>
<br><b>רבי יוחנן</b> (גדול אמוראי ארץ ישראל בדור השני) <b>קרי לה</b> – (היה) קורא אותה (את המגילה בחמישה עשר באדר), <b>בכנישתא דכיפרא</b> – בבית הכנסת של כפרא (פרבר של טבריה), <b>ואמר: הדא היא עיקר טיבריא קדמייתא</b> – זאת (כפרא) היא עיקר טבריה הראשונה (הקדומה, שהיתה מוקפת חומה מימות יהושע בן נון, ולכן קוראים בה בחמישה עשר באדר)<b>.</b>
<br>ותמהים: <b>ולא חשש להדא דתני</b> – ולא חושש (רבי יוחנן) ל(ברייתא) הזאת ששונה <b>רבי שמעון בן יוחי</b> – שלדעתו אין לטבריה דין מוקפת חומה לעניין פדיון בתים<b>?!</b> (בתמיהה)
<br>ומתרצים: <b>קֹל</b> (קוּלה) <b>היקילו בקריאתה</b> – אף על פי שלדעת רבי שמעון בן יוחי אין לטבריה דין מוקפת חומה לעניין פדיון בתים, בעניין קריאת המגילה הקלו חכמים, שיש לה דין מוקפת חומה, ולכן רבי יוחנן קרא את המגילה בטבריה רק בחמישה עשר באדר<b>.</b> ומציעים משנה ממקום אחר וברייתא (המנוגדות זו לזו) המסייעות לקביעה זו: <b>דתנינן תמן:</b> – ששנינו שם (משנה ערכין ט,ה בעניין בתי ערי חומה): <b>כל שהוא לפנים מן החומה</b> – של העיר, <b>- הרי הוא כבתי ערי חומה</b> – ואינו נגאל מיד הקונה אלא בתוך שנה מיום שנמכר<b>, חוץ מן השדות</b> – שבעיר<b>. רבי מאיר</b> (גדול התנאים בדור הרביעי) <b>אומר: אף השדות</b> – שבעיר, הרי הן כבתי ערי חומה. אבל כל שהוא חוץ מן החומה אינו כבתי ערי חומה אלא כבתי החצרים (בתים בכפרים או בעיירות) שנגאלים עד שנת היובל<b>. ותני כָן:</b> – ושונה (התנא) כאן (בעניין קריאת המגילה. - הקריאה 'כאן' (במקום 'כֵן') על פי "תוספתא כפשוטה" מועד ג, עמוד 1123, הערה 6, וכמו במובאה של רשב"א מהירושלמי כאן: 'ותני כאן'. אולם ראה "הטרמינולוגיה של הירושלמי", עמוד 595, הערה 184): <b>הסמוך לכרך והנראה עמו - הרי הוא כיוצא בו</b> – וכשם שהקלו בעניין קריאת המגילה לגבי הסמוך לכרך והנראה עימו שדינו כאותו הכרך, אף על פי שכל שהוא חוץ מן החומה אינו כבתי ערי חומה, כך הקלו בעניין קריאת המגילה לגבי טבריה שיש לה דין מוקפת חומה (המשנה בערכין מוצעת גם בירושלמי מעשרות ג,י, ושם מוצעים טעמיהם של רבי מאיר ושל החכמים החלוקים עליו)<b>.</b><br><br><small>נראה שגם חמת היה הים חומה לה כמו טבריה, וכשם שנחלקו חזקיה ורבי יוחנן בעניין קריאת המגילה בטבריה, כך נחלקו בחמת. ומכיוון שחמת וטבריה דינן שווה, לחזקיה כדעתו ולרבי יוחנן כדעתו, אין שייך לדון כל אחת מהן כמקום הסמוך לכרך ונראה עימו שדינו כאותו הכרך.<br><br>ב<b>בבלי מגילה</b> ה,ב-ו,א אמרו: חזקיה קרי בטבריא בארביסר ובחמיסר, מספקא ליה אי מוקפת חומה מימות יהושע בן נון היא אי לא. - ומי מספקא ליה? והכתיב: "וערי מבצר: הצידים צר וחמת רקת וכינרת" (יהושע יט,לה), וקיימא לן "רקת" זו טבריא! - היינו טעמא דמספקא ליה, משום דחד גיסא שורא דימא הוא (צד אחד של טבריה איננו בנוי חומה אלא הים הוא המקיף אותה). - אי הכי, אמאי מספקא ליה? הא ודאי לאו חומה היא! דתניא: "סביב" (ויקרא כה,לא) - פרט לטבריא שימה חומתה (מצד אחד). - לעניין בתי ערי חומה - לא מספקא ליה. כי מספקא ליה - לעניין מקרא מגילה: מאי פרזים ומאי מוקפים דכתיבי גבי מקרא מגילה? משום דהני מיגלו והני לא מיגלו (הפרזים מגולים והמוקפים אינם מגולים, שחומת העיר נועדה להסתיר את תושבי העיר מפני הבאים מבחוץ), והא נמי מיגליא (טבריה גם כן מגולה לעיני השטים בים, שהרי אין לה חומה בחוף הים), או דלמא משום דהני מיגנו והני לא מיגנו (המוקפים מוגנים והפרזים אינם מוגנים, שחומה באה להגן על תושבי העיר מפני אויב), והא נמי מיגניא (טבריה גם כן מוגנת על ידי הים). משום הכי מספקא ליה.<br>אמר רבי יוחנן: כשהייתי ילד אמרתי דבר ושאלתי לזקנים ונמצא כמותי: "חמת" זו טבריא, ולמה נקרא שמה חמת? על שום חמי טבריא. "רקת" - זו ציפורי, ולמה נקרא שמה רקת? משום דמידלייא כרקתא דנהרא (שהיא מוגבהת מסביבתה כשפת הנהר). "כינרת" - זו גינוסר, ולמה נקרא שמה כינרת? דמתיקי פיריה ככינרי (שמתוקים פירותיה ככינרים - רימים = שיזף מצוי).<br>אמר רבא: מי איכא למאן דאמר "רקת" לאו טבריא היא?... - אלא אמר רבא: "חמת" - זו חמת גדר, "רקת" - זו טבריא. ולמה נקרא שמה רקת? שאפילו ריקנים שבה מלאים מצוות כרימון. - רבי ירמיה אמר: רקת שמה, ולמה נקרא שמה טבריא? שיושבת בטיבורה של ארץ ישראל. - רבא אמר: רקת שמה, ולמה נקרא שמה טבריא? שטובה ראייתה.<br><br>בבבלי הובא מעשהו של חזקיה בקריאת המגילה ולא הובא מעשהו של רבי יוחנן. לפי הבבלי, ברור היה לחזקיה שאין לטבריה דין מוקפת חומה לעניין בתי ערי חומה, והסתפק בדינה של טבריה רק לעניין קריאת המגילה. ואילו לפי הירושלמי, לדעת רבי שמעון בן יוחי אין לטבריה דין מוקפת חומה לעניין בתי ערי חומה, וחזקיה חשש לדעת רבי שמעון בן יוחי לעניין קריאת המגילה.<br>בירושלמי זיהו את "חמת" עם חמתן, ולפי הבבלי רבי יוחנן זיהה אותה עם טבריה ורבא זיהה אותה עם חמי גדר.<br>בירושלמי זיהו את "רקת" עם טבריה, ולפי הבבלי רבי יוחנן זיהה אותה עם ציפורי ואמוראים אחרים זיהו אותה עם טבריה.<br>העיר טיבריה נקראה על שם הקיסר הרומי טיבריוס (וכן הוא בבראשית רבה כג,א), אלא שדרשו את שמה של העיר כמו שדרשו מילים לועזיות אחרות בלשון עברית כדי ללמד דברים נוספים.<br><br>ב<b>בראשית רבה</b> כי"ו צט,יז נאמר: "מכינרת ועד ים הערבה" (דברים ג,יז). "מכינרת" - רבי אלעזר אמר: גניסר. רבי שמואל בר נחמן אמר: בית ירח. רבי יהודה בר רבי סימון אמר: סנבראי ובית ירח. אמר רבי לוי: עיר היא בתחום בית שאן ושמה כינרת. אמר רבי ברכיה: כל חוף ים של טבריה נקרא כינרת.<br><br>בירושלמי זיהו את כינרת עם גיניסר כרבי אלעזר או עם בית ירח וצינבריי כרבי יהודה בר רבי סימון.<br><br><b>שהן מגדלות כינרים</b><br>השיזף נקרא בספרות חז"ל כינר. בבבלי מגילה ו,א אמרו: "ולמה נקרא שמה כינרת? דמתיקי פיריה ככינרי" (שמתוקים פירותיה ככינרים). בסביבות הכינרת גדלים עצי שיזף רבים בעלי פירות מתוקים. בלשון המשנה נקרא השיזף רימים. המשנה דמאי א,א מונה את הרימים עם ה"קלים שבדמאי", כלומר, פירות בעלי ערך נחות שבדרך כלל הם הפקר ולכן הדמאי שלהם פטור ממעשר. בבבלי ברכות מ,ב אמרו: "רימים - כנרי". המשנה כלאיים א,ד מונה זוגות של עצים הדומים זה לזה אך אסורים משום כלאיים: "ובאילן... השיזפים והרימים, אף על פי שדומים זה לזה, כלאיים זה בזה". השיזפים הם השיזף התרבותי והרימים הם השיזף המצוי, ושני מינים אלה אסורים בהכלאה למרות הדמיון ביניהם.<br>השיזף המצוי הוא עץ קוצני סבוך. הפרי אכיל אך אינו משובח.</small><br>• • •
כאן התחלת מקבילה בירושלמי תעניות ד,ו.
<br><b>אמר רבי יוחנן</b> (גדול אמוראי ארץ ישראל בדור השני)<b>: מגב</b>(<b>ו</b>)<b>ת</b> (בגבולה הדרומי של ארץ יהודה בימי חכמינו) <b>ועד אנטיפטרס</b> (בגבולה הצפוני של ארץ יהודה בימי חכמינו) <b>ששים ריבוא</b> (שש מאות אלף) <b>עיירות היו</b> – לפני החורבן<b>, והקטנה</b> (מילה זו נוספה במסירה שלפנינו על ידי מגיה) <b>שבהן היתה בית שמש. מה כתוב בה</b> – בבית שמש<b>? "וַיַּךְ בְּאַנְשֵׁי בֵית שֶׁמֶשׁ כִּי רָאוּ בַּאֲרוֹן י'י</b> וַיַּךְ בָּעָם שִׁבְעִים אִישׁ חֲמִשִּׁים אֶלֶף אִישׁ<b>"</b> (שמואל א ו,יט) – (כשבא ארון ה' לבית שמש, לאחר שהושב מארץ פלשתים) הרג ה' בבית שמש חמישים אלף ושבעים אנשים, כי ראו את ארון ה' כשהוא מגולה ללא כיסוי<b>. ואֵילּוּ מרוח אחת היו</b> – כל ההרוגים מאנשי בית שמש היו מצד אחד של העיר (שבו בא ארון ה'), ומכאן אתה למד, שמקומה של בית שמש היה גדול מאוד, שהרי היו בה תושבים רבים מאוד<b>, וכדון אין את מבצע</b> (צריך לומר: 'מ<b>נ</b>צע' ('נצע' הוא שיכול אותיות של 'נעץ')) <b>לה קניי לא נסבה</b> – ועכשיו (אחרי החורבן), אם אתה נועץ בה (במקומה של בית שמש) קנים (כמספר ההרוגים מאנשי בית שמש), לא מקבלת (אותם, אין המקום יכול להחזיק את הקנים, שאין מקומה של העיר גדול עכשיו)<b>.</b>
<br><b>אמר רבי חנינה</b> (בר חמא, אמורא ארץ ישראלי בדור הראשון)<b>: קפצה</b> (קבצה, כווצה) <b>לה ארץ ישראל</b> – התכווצה בעת החורבן, ולכן כעת אין המקום יכול להחזיק את הקנים<b>.</b><br><br><small>עד כאן המקבילה בירושלמי תעניות.<br><br>ב<b>שיר השירים רבה</b> א [טז] ג נאמר: אמר רבי יוחנן: מגבת ועד אנטיפטרס שישים ריבוא עיירות היו, והיו מוציאות כפליים מיוצאי מצרים. וכדון, אפילו את (מצנעה) [מנעצה] יתהון (בשישים ריבוא עיירות) שישים ריבוא דקני, לא (מטחנא) [מסחנא] להון ולא נסבא יתהון (לא תכיל אותם הארץ ולא תישא אותם). - אמר רבי חנינא: קפצה לה ארץ ישראל.<br>וב<b>איכה רבה</b> ב,ד נאמר: אמר רבי יוחנן: מגבת ועד אנטיפטרס שישים ריבוא עיירות, ואין לך עיר קטנה בהן יותר מבית שמש, וכתיב: "ויך באנשי בית שמש כי ראו בארון ה' ויך בעם שבעים איש חמישים אלף איש" (שמואל א ו,יט). וכדון אין תב[צ]עין יתהון קנין לא נסבא להון. - אמר רבי חנינא: קפצה לה ארץ ישראל.<br><br><b>שישים ריבוא עיירות</b><br>המספר 'שישים ריבוא עיירות' הוא מספר לדוגמה ואינו מניין מדויק, וכיוונו לומר שהיו שם עיירות רבות מאוד.</small>
ומקשים: <b>כל העיירות שמנה יהושע</b> – ברשימת הערים שבתיאור נחלת שבט יהודה (יהושע טו,כ-סב), <b>אפילו מאה אינן!</b> – וכיצד אמר רבי יוחנן שבארץ יהודה היו שישים ריבוא עיירות? (בתיאור נחלת שבט יהודה נמנו 112 ערים, אולם ארץ יהודה בימי חכמינו אינה זהה לנחלת יהודה בימי המקרא, ואם נגרע מן המניין ערים בנחלת יהודה שלא היו בארץ יהודה בימי חכמינו (29 ערים בנגב, וגם ערים בחבלים אחרים), אף אם נוסיף ערים בנחלות בנימין (26 ערים) ודן (15 ערים) שהיו בארץ יהודה בימי חכמינו, נגיע לכדי קרוב למאה ערים)
<br>ומתרצים (תירוץ אחד): <b>רבי שמעון בן לקיש אמר</b> (מגדולי אמוראי ארץ ישראל בדור השני)<b>: מוקפות חומה מנה</b> – יהושע מנה רק את הערים המוקפות חומה, אבל לא את כל הערים שהיו בנחלות השבטים<b>.</b>
<br>ומתרצים עוד (תירוץ שני): <b>רבי יוסי בר חנינה</b> (אמורא ארץ ישראלי בדור השני) <b>אמר: הסמוכות לספר מנה</b> – יהושע מנה רק את הערים הסמוכות לגבולות שבין שבט לשבט, אבל לא את כל הערים שהיו בנחלות השבטים<b>.</b>
<br>ומציעים סיוע מפסוק ודרשתו לדעה הנתונה במחלוקת: <b>קרייא מסייע</b> – הפסוק מסייע <b>לרבי יוסי בן חנינה: "וַיְהִי גְבוּלָם מֵחֵלֶף מֵאֵלוֹן בְּצַעֲנַנִּים וַאֲדָמִי הַנֶּקֶב וְיַבְנְאֵל עַד לַקּוּם</b>, וַיְהִי תֹצְאֹתָיו הַיַּרְדֵּן<b>"</b> (יהושע יט,לג) – החלק המזרחי של קו הגבול הדרומי של נחלת נפתלי יצא מתחומה של העיר חלף מזרחה ועבר בתחומן של הערים האלה (הכתוב משתמש כאן בשיטה שמצויה כמה פעמים בספר יהושע: ציון קו גבול מנקודת אמצע כלפי מזרח ושוב מאותה נקודה כלפי מערב). וכתוב אחריו: "וְשָׁב הַגְּבוּל יָמָּה אַזְנוֹת תָּבוֹר, וְיָצָא מִשָּׁם חוּקֹקָה, וּפָגַע בִּזְבֻלוּן מִנֶּגֶב, וּבְאָשֵׁר פָּגַע מִיָּם, וּבִיהוּדָה הַיַּרְדֵּן מִזְרַח הַשָּׁמֶשׁ. (עד כאן תיאור הגבולות. ומכאן רשימת הערים) וְעָרֵי מִבְצָר: הַצִּדִּים, צֵר, וְחַמַּת, רַקַּת, וְכִנָּרֶת. וַאֲדָמָה, וְהָרָמָה, וְחָצוֹר. וְקֶדֶשׁ, וְאֶדְרֶעִי, וְעֵין חָצוֹר. וְיִרְאוֹן, וּמִגְדַּל אֵל, חֳרֵם, וּבֵית עֲנָת, וּבֵית שָׁמֶשׁ, עָרִים תְּשַׁע עֶשְׂרֵה וְחַצְרֵיהֶן. זֹאת נַחֲלַת מַטֵּה בְנֵי נַפְתָּלִי לְמִשְׁפְּחֹתָם, הֶעָרִים וְחַצְרֵיהֶן" (יהושע יט,לד-לט). - בתיאורי נחלות השבטים ניתנו תיאורי גבולות וניתנו רשימות ערים ומספרן. בתיאורי נחלות שבטי הצפון (זבולון, יששכר, אשר ונפתלי), מספרי הערים שציינו הכתובים כוללים גם ערי גבול שנזכרו בתיאורי הגבולות של השבטים ולא רק ערים שנזכרו ברשימות הערים. הירושלמי הביא כאן לדוגמה את הכתוב בנחלת נפתלי, שבו מנויות ברשימת הערים 16 ערים, בעוד שנאמר שמספר הערים 19. הרי שהערים שנזכרו ברשימות הערים, גם בתיאורי נחלות השבטים האחרים, הן ערי גבול, כדעת רבי יוסי בר חנינה<b>.</b>
<br>ומזהים את הערים: <b>"מֵחֵלֶף" - חלף</b> – אין יודעים את מקומה (ה-מ' של "מחלף" היא אות השימוש)<b>, "מֵאֵלוֹן" - איילין</b> (נראה שהיא המילה היוונית aulon) – מישור (ה-מ' של "מאלון" היא אות השימוש)<b>, "בְּצַעֲנַנִּים" - אַגָּנַיָּיא דְקֶדֶשׁ</b> – האגנים של קדש (שעל יד קדש. "אלון בצעננים" הוא מקום אחד, והוא "אֵלוֹן בְּצַעֲנַנִּים אֲשֶׁר אֶת קֶדֶשׁ" (שופטים ד,יא). ונראה שמקום זה היה בסמוך ליבנאל שבגליל התחתון ולבקעתה. מסתבר שהיו שתי "קדש" בנחלת נפתלי, אחת בצפונו ואחת בדרומו. קדש כאן היא זו שבדרום נחלת נפתלי. - אפשר שפירשו "בצעננים" - אגנייא כמו "בצעים" = מקומות מים עומדים ובלתי עמוקים, ביצות. "אלון בצעננים" - מישור של בצעי מים. לפי זה האות ב' של "בצעננים" היא חלק מן השם ולא אות שימוש. גם בשאר האֵלונים במקרא אין אות שימוש לפני המילה השנייה של השם. - ההכפלה של 'מ-' - "<b>מ</b>חלף <b>מ</b>אלון בצעננים" - יכולה ללמד ש"חלף" הוא שם מקום בתוך "אלון בצעננים" שהוא שם חבל ארץ)<b>, "וַאֲדָמִי" - דמין</b> – מערבית לים כינרת, מעל בקעת יבנאל<b>, "הַנֶּקֶב" - צַיְידָתָה</b> – מערבית לים כינרת, בסמוך לקצהו הדרומי של הים, דרומית מזרחית לדמין. כנראה ישבו שם ציידי דגים<b>, "וְיַבְנְאֵל" - כפר יַמָּה</b> – במקומה של יבנאל בימינו, דרומית לציידתה<b>, "עַד לַקּוּם" - לוקים</b> – אין יודעים את מקומה, ומן העניין נראה ש"לקום" היתה מדרום לים כינרת בסמוך לירדן<b>.</b><br>
<br><b>["וְקַטָּת וְנַהֲלָל וְשִׁמְרוֹן וְיִדְאֲלָה וּבֵית לָחֶם"</b> (יהושע יט,טו) – אלה ערים שהיו בנחלת זבולון (הפסוק הזה נוסף במסירה שלפנינו לעיל על ידי מגיה. הפסוק הזה היה כתוב על הגיליון ונכנס בפנים שלא במקומו לאחר הפסוק שלעיל, וכן כתב ב"עלי תמר")<b>.]</b> ומזהים את הערים: <b>"וְקַטָּת" - קטונית</b> – ליד ציפורי<b>, "וְנַהֲלָל" - מַהֲלוּל</b> – מערבית לנצרת, ליד נהלל של ימינו<b>, "וְשִׁמְרוֹן" - סִימוּנְיָיה</b> (על שם 'סימון' שהיא הצורה היוונית של 'שמעון'. - שינו את שם המקום וקראוהו "שמעוניה" לרגל נצחונותיו של שמעון החשמונאי בגליל התחתון ("ארץ הגליל", עמוד 12). - אפשר שביטאו בימיהם "שמרון" כמו "שמעון", וזו סיבת השם) – מצפון מזרח לנהלל<b>, "וְיִדְאֲלָה"</b> (במסירה שלפנינו: "וְיִ<b>רְ</b>אֲלָה", כמו בכמה מדפוסי המקרא) <b>- חירייה</b> (נראה שצריך לומר כמו באחד מדפוסי הירושלמי: 'חַוְרַיָּיה'. ובכתיב הגלילי: 'חברייה', מקומם של כמה אמוראים) – צפונית מערבית לסימונייה, מדרום לבית לחם שבגליל<b>, "וּבֵית לָחֶם" - בית לחם צֹרִיָּיה</b> – הצורית (של צור), היא בית לחם שבגליל, צפונית מערבית לנצרת (בזמנם של חכמינו השתייכה כנראה בית לחם זו לצור והיתה כלולה בתחומה או שהיתה מיושבת על ידי צוריים)<b>.</b><br><br><small>לעיל זיהה הירושלמי את הערים באיזור טבריה שנזכרו בפסוק שנאמר בנחלת נפתלי, וכאן זיהה הירושלמי את הערים באיזור ציפורי שנזכרו בפסוק שנאמר בנחלת זבולון. השמות המזהים הם שמות המקומות בתקופת התלמוד.<br><br>ב<b>בבלי בבא בתרא</b> נו,א אמרו: אמר רב יהודה אמר רב: לא מנה יהושע אלא עיירות העומדות על הגבולים.<br><br>רב יהודה בשם רב בבבלי כרבי יוסי בר חנינה בירושלמי.<br><br><b>ביאור השם "אֵלון" המופיע במקרא</b><br>"אֵלון" בא תמיד בתוך צירוף של שתי תיבות והוא כינוי למקום גיאוגרפי. הפרשנות היהודית הקדומה 'מישר' היא מסורת קדומה על מושג עתיק בעברית. למושג עברי זה יש כנראה מקבילה באוגריתית: אַלן. המילה היוונית = aulon מישור נחשדה כאילו השפיעה על הפרשנות היהודית אֵלון - מישר. האמת היא הפוכה: aulon החלה לשמש במשמעות 'מישור' רק בתקופה מאוחרת יחסית בתוך היוונית היהודית הארץ ישראלית ("אֵלון - מישר - aulon", "אשל באר שבע" ח, עמודים 1-11).</small>
<b>רבי אחא</b> (אמורא ארץ ישראלי בדור הרביעי) אמר בשם <b>רבי יודה בן לוי</b> (אמורא ארץ ישראלי בדור הראשון) שאמר בשם <b>רבי יהושע בן לוי</b> (אמורא ארץ ישראלי בדור הראשון) שאמר <b>בשם רבי</b> (רבי יהודה הנשיא, תנא בדור החמישי)<b>: לוד</b> (עיר במישור החוף) <b>וגיא החרשים</b> – יישוב בסביבות לוד, <b>מוקפות חומה מימות יהושע בן נון.</b>
<br>ומציעים קושיה: <b>ולמה לא אמר</b> – החכם <b>'ואוֹנוֹ'?</b> – רבי היה צריך לומר "אונו" בנוסף ל"לוד וגיא החרשים" שאמר! שכן שלוש הערים האלו מנויות יחד בנחמיה יא,לה ברשימת ערי בני בנימין: "לֹד וְאוֹנוֹ גֵּי הַחֲרָשִׁים" (בימי שיבת ציון חזרו ויושבו הערים האלו על ידי בני בנימין).
<br>ומתרצים: <b>בגין דכתיב</b> – לפי שכתוב (בדברי הימים א ח,יב שאונו היא עיר מוקפת חומה, לכן לא היה רבי צריך לומר "אונו")<b>.</b>
<br>ומציעים קושיה מפסוק: <b>והא כתיב</b> – והרי כתוב <b>"לֹד"</b> (דברי הימים א ח,יב) <b>ואיתאמרת</b> – ונאמרה<b>!</b> – הרי גם "לוד" נזכרה באותו הכתוב, ואף על פי כן אמר אותה רבי!
<br>וחוזרים מן הדברים שנאמרו קודם לכן ומתרצים: <b>אלא בגין דתנינן:</b> – לפי ששנינו (משנה ערכין ט,ו בעניין בתי ערי חומה): <b>וגמלה</b> – בגולן (לפי ספרא "בהר" פרשה ד ובבלי ערכין לב,ב, גמלה בגליל, כי חכמינו התייחסו לגולן כחלק מן הגליל), <b>וגדור</b> – בעבר הירדן (לפי ספרא ובבלי), <b>וחדיד</b> – מזרחית ללוד, <b>ואונו</b> – צפונית מערבית ללוד, <b>וירושלם וכן כיוצא בהן</b> – אלו הן דוגמאות של ערים מוקפות חומה מימות יהושע בן נון, שיש לבתיהן דין בתי ערי חומה (ברשימת הערים שבמשנה נזכרו שמותיהן של שמונה ערים, והירושלמי קיצר את המשנה ולא הביא את תחילתה. אף אחת מהערים שנמנו במשנה, מלבד ירושלים, לא נזכרה במפורש בספר יהושע). ולפי שהמשנה אמרה "אונו", לכן לא היה רבי צריך לומר "אונו". אבל המשנה לא אמרה "לוד", ולכן אמר אותה רבי<b>.</b>
<br>ומציעים קושיה מפסוק: <b>והכתיב:</b> – והרי כתוב (בייחוסי בנימין): <b>"וּבְנֵי אֶלְפַּעַל עֵבֶר וּמִשְׁעָם וָשָׁמֶד</b>, <b>הוּא בָּנָה אֶת אוֹנוֹ וְאֶת לֹד וּבְנֹתֶיהָ"</b> (דברי הימים א ח,יב) – אלפעל מבני בנימין בנה את העיר אונו ואת העיר לוד והיישובים הנמצאים בתחומה<b>!</b> – ואם כן, אונו ולוד לא היו מימות יהושע בן נון, וכיצד אמרו המשנה על אונו ורבי על לוד שהן מוקפות חומה מימות יהושע בן נון?
<br>ומתרצים: <b>אמר רבי לעזר בירבי יוסה</b> (אמורא ארץ ישראלי בדור החמישי, בנו של האמורא רבי יוסה)<b>: בימי פילגש בגבעה חרבה ועמד אלפעל ובנייה</b> (ובנאה) – אונו ולוד היו מימות יהושע בן נון, אך חרבו בימי פילגש בגבעה, ואלפעל בנה אותן מחדש. וכדי שלא נטעה לומר שאלפעל בנה אותן תחילה, אמרו עליהן שהן מוקפות חומה מימות יהושע בן נון (בירושלמי 'חרבה' 'ובנייה', כי הקושיה היתה על לוד בלבד, ופירשתי על פי הבבלי)<b>. הדא היא דכתיב:</b> – זה הוא (הדבר) שכתוב (בפרשת פילגש בגבעה): <b>"גַּם כָּל הֶעָרִים הַנִּמְצָאוֹת שִׁלְּחוּ בָאֵשׁ"</b> (שופטים כ,מח) – השבטים שנלחמו בבני בנימין שרפו את ערי בנימין שמצאו (אונו ולוד היו מערי בנימין. לפי ספרא ובבלי, אונו ביהודה. והכוונה לארץ יהודה בימי חכמינו שכללה את ערי בנימין בימי המקרא)<b>.</b>
<br><b>רבי חנניה</b> (דציפורין, אמורא ארץ ישראלי בדור החמישי) אמר <b>בשם רבי פינחס</b> (אמורא ארץ ישראלי בדור הרביעי)<b>: לוד ואונו הן הן גיא החרשים</b> – לוד ואונו הן ערים בתוך גיא החרשים שהוא חבל ארץ (אפשר שהוא משום שנאמר בנחמיה יא,לה: "לֹד וְאוֹנוֹ גֵּי הַחֲרָשִׁים", ולא נאמר: 'לוד אונו גי החרשים' או 'לוד אונו וגי החרשים')<b>.</b><br><br><small>ב<b>בבלי מגילה</b> ד,א אמרו: אמר רבי יהושע בן לוי אמר רבי: לוד ואונו וגיא החרשים כולן מוקפות חומה מימות יהושע בן נון היו. - אלו יהושע בנאן? והרי אלפעל בנאן, דכתיב: "ובני אלפעל עבר ומשעם ושמד, הוא בנה את אונו ואת לוד ובנותיה" (דברי הימים א ח,יב). - ולטעמיך, אסא בנאן, דכתיב: 'ויחזק אסא את הערים הבצורות אשר ביהודה'! (ואם כן, ברור שנבנו יותר מפעם אחת) - אלא אמר רבי אלעזר בירבי יוסי: כולן מוקפות חומה מימות יהושע בן נון היו, וחרבו בימי פילגש בגבעה (שהרי הן מנחלת בנימין, ובאותה מלחמה נהרסו כל ערי בנימין) ובא אלפעל ובנאן, וחזרו ונפלו (במלחמות יהודה וישראל) ובא אסא ושיפצן. דיקא נמי, דכתיב: 'ויחזק אסא' (ולא כתוב 'ויבן', מכלל שערים היו מתחילה, ולא שבנה ערים חדשות), שמע מינה.<br><br>לפי הבבלי, אמר רבי גם "אונו". ואילו לפי הירושלמי, לא אמר רבי גם "אונו".<br>רבי יודה בן לוי ורבי יהושע בן לוי, שאמרו בשם רבי שלוד מוקפת חומה מימות יהושע בן נון, ישבו בלוד.<br>אף על פי שלוד וחדיד ואונו לא נזכרו בספר יהושע, עתיקות הן ונזכרות בתעודות חיצוניות שזמנן ימי השעבוד במצרים.<br>הבבלי הביא כתוב באסא שאינו במקרא, ובמקומו צריך להביא את הכתוב ברחבעם: "וַיֵּשֶׁב רְחַבְעָם בִּירוּשָׁלִָם וַיִּבֶן עָרִים... בִּיהוּדָה וּבְבִנְיָמִן עָרֵי מְצֻרוֹת (ערים בצורות, היכולות לעמוד במצור). וַיְחַזֵּק אֶת הַמְּצֻרוֹת" (דברי הימים ב יא,ה-יא), ולכן יש לתקן בבבלי ולהחליף את אסא ברחבעם. ומה שהטעה את הבבלי הוא כתוב דומה באסא: "וַיִּבֶן עָרֵי מְצוּרָה בִּיהוּדָה" (דברי הימים ב יד,ה).</small><br>• • •
כאן התחלת מקבילה בירושלמי שקלים א,א.
<br>ב<b>משנה שקלים</b> א,א שנינו: "בחמשה עשר בו קורין את המגילה בכרכים".
<br>מציעים קושיה (על התנא במשנה שקלים): צריך להוסיף כמו במקבילה: '<b>לא כן אמר</b>' - (וכי) לא כך אומר <b>רבי חלבו</b> (אמורא בדור השלישי) בשם <b>רבי</b> (צריך לומר כמו במקבילה: '<b>רב</b>') <b>חונה</b> (רב הונא, גדול אמוראי בבל בדור השני) שאמר בשם (צריך להוסיף כמו במקבילה: '<b>רב</b>' - אמורא בבלי בדור הראשון, מגדולי האמוראים) שאמר <b>בשם רבי חייה רבה</b> – הגדול (בדור המעבר שבין התנאים לאמוראים)<b>: הכל יוצאין בארבעה עשר שהיא זמן קריאתה</b> – ארבעה עשר באדר הוא עיקר זמן קריאת המגילה בכל המקומות, ולכן הכול יוצאים ידי חובת קריאתה ביום הזה, אפילו בני כרכים<b>?!</b> (בתמיהה) – ואם כן, מדוע אין המשנה בשקלים אומרת שבארבעה עשר באדר הכל קוראים את המגילה, כמו שהיא אומרת שבחמישה עשר בו קוראים את המגילה בכרכים? (אילו לא היו יוצאים ידי חובת קריאת המגילה בכרכים בארבעה עשר, אין לתמוה מדוע אין המשנה בשקלים אומרת שבארבעה עשר באדר קוראים את המגילה בכפרים ובעיירות גדולות, כמו ששנינו במשנה כאן, כיוון שאין המשנה בשקלים מזכירה אלא את קריאת המגילה בכרכים. אבל הואיל ויוצאים ידי חובת קריאת המגילה בכרכים בארבעה עשר, יש לתמוה כפי שתמהים, שכשם שהמשנה בשקלים אומרת שקוראים את המגילה בכרכים בחמישה עשר, כך היה לה לומר שקוראים בכרכים בארבעה עשר)
<br>ומתרצים: <b>לא בא אלא ללמדך שהמצוות נוהגות באדר שֵיני</b> (כך הגרסה במסירה שלפנינו כאן ובמקבילה בשקלים. נראה שגרסה זו היא בטעות בשל הדמיון לאמור בשקלים להלן: "תני: רבן שמעון בן גמליאל אומר: מצות הנוהגות באדר השני אינן נוהגות באדר הראשון". אבל הגרסה בכתב יד הבבלי (כתב יד מינכן 95 של הבבלי, שירושלמי שקלים היתה כלולה בו): '<b>לא בא ללמדך אלא מצוות הנוהגות בו</b>', ונראה שהיא הגרסה הנכונה) – לא בא החכם (שונה המשנה בשקלים) ללמד לך אלא את המצוות הנוהגות בחמישה עשר באדר, והן: "מתקנין את הדרכים ואת הרחובות" וכו', ואגב המצוות האלו אמר שביום זה גם קוראים את המגילה בכרכים, אבל לא בא ללמד לך את המצוות הנוהגות בכל ימי חודש אדר (כן פירש תלמיד רשב"ש)<b>.</b><br>
<br>ומספרים: <b>רבי יוסי</b> (מגדולי אמוראי ארץ ישראל בדור הרביעי) <b>ורבי אחא</b> (אמורא ארץ ישראלי בדור הרביעי) <b>הוון יתיבין</b> – היו יושבים<b>. אמר רבי יוסי לרבי אחא: לא מסתברא</b> – לא מסתבר <b>לשעבר</b> (בדיעבד) <b>אבל לבא</b> (לכתחילה)<b>?!</b> (בתמיהה) (הגרסה במקבילה: 'לא מסתברא לשעבר אלא לבא'. והגרסה בדפוס ונציה הבבלי (דפוס ונציה של הבבלי, שירושלמי שקלים היתה כלולה בו): 'לא מסתברא לשעבר אבל לבא לא'. ונראה שיש לגרוס: '<b>לא מסתברא לשעבר אבל לא לבא?!</b>' / '<b>לא מסתברא לשעבר לא לבא?!</b>'. אפשר שהמילה "אלא" במסירה שלפנינו בשקלים היא צירוף של שתי מילים: "<b>א'</b> (=אבל) <b>לא</b>" (לפי ההגהה הראשונה), ואפשר שהמילה "אלא" היא שיבוש של המילה "לא" (לפי ההגהה השנייה)). וכן אפשר שהמילה "אבל" במסירה שלפנינו כאן היא צירוף של שתי מילים: "<b>אב'</b> (=אבל) <b>ל'</b> (=לא)" (לפי ההגהה הראשונה) – וכי לא מסתבר לשעבר אבל לא להבא?! (וכי לא מתקבל על הדעת שמה שאמרו שהכול יוצאים בארבעה עשר הוא רק בדיעבד אבל לא לכתחילה?! הרי בוודאי מסתבר שהכול יוצאים בארבעה עשר רק בדיעבד, אבל לכתחילה אין הכול יוצאים בארבעה עשר, שלכתחילה קוראים את המגילה בכרכים בחמישה עשר, ובדיעבד שלא קראו אותה בכרכים בחמישה עשר וקראו אותה בארבעה עשר - יצאו ידי חובה)
<br>ומפסיקים את הסיפור ומציעים קושיה ממקור תנאי: <b>והא תני:</b> – והרי (התנא) שונה: <b>מקום שנהגו לקרותה</b> – לקרוא את המגילה, <b>שני ימים</b> – בארבעה עשר באדר ובחמישה עשר בו, <b>- קורין אותה שני ימים</b> – בארבעה עשר באדר ובחמישה עשר בו<b>!</b> – ועל כורחך מדובר בכרכים, שאילו עיירות אין קוראים אלא בארבעה עשר בלבד, ואין רשאים לקרוא בחמישה עשר, אבל כרכים רשאים לקרוא בארבעה עשר. מברייתא זו משמע שאף לכתחילה קוראים את המגילה בכרכים בארבעה עשר באדר או בחמישה עשר בו. הרי שלכתחילה הכול יוצאים בארבעה עשר, שלא כמו שאמר רבי יוסה (כן פירש תלמיד רשב"ש). - שאלה זו היא שאלת סתם התלמוד, ובאה בתוך מה שסיפרו על רבי יוסה ורבי אחא. אין משיבים על שאלה זו.
<br>וממשיכים ומספרים: <b>אמר ליה:</b> – אמר לו (רבי אחא לרבי יוסה): <b>אוף אנא סבר כן</b> – גם אני סובר כך (גם אני חושב כמוך, שמה שאמרו שהכול יוצאים בארבעה עשר הוא בדיעבד, אבל לא לכתחילה)<b>.</b><br>
<br>ומציעים סיוע: <b>אמר רבי מנא</b> (השני, מגדולי אמוראי ארץ ישראל בדור החמישי)<b>: ויאות</b> – ויפה (נכון אמר רבי יוסה, שמה שאמרו שהכול יוצאים בארבעה עשר הוא בדיעבד, אבל לא לכתחילה)<b>.</b> ומנמקים (בהצעת שאלה מליצית): <b>אִילּוּ מי שקרייה</b> (שקראה) <b>בארבעה עשר</b> – אילו קרא בן כרך את המגילה בארבעה עשר באדר, <b>וחזר וקרייה</b> (וקראה) <b>בחמשה עשר</b> – ורצה לחזור ולקרוא אותה בחמישה עשר בו<b>, שמא אין שומעין לו?!</b> (בתמיהה) – האם אין מקבלים את דבריו, ואין נותנים לו לחזור ולקרוא אותה בחמישה עשר? ומציעים אפשרות עיונית כדי לדחותה: <b>אם אומר את</b> (אתה) <b>כן</b> – אם תאמר כך, שאין שומעים לו לחזור ולקרוא אותה בחמישה עשר<b>, שמא</b> (אין לגרוס מילה זו, ואינה במקבילה) <b>נמצֵאתָה עוקר זמן כרכים בידיך</b> – יוצא מזה שאתה מבטל בעצמך את זמן קריאת המגילה בכרכים שקבעו חכמים, שהוא חמישה עשר באדר. לכן מה שאמרו שהכול יוצאים בארבעה עשר הוא בדיעבד, אבל לא לכתחילה<b>.</b><br><br><small>עד כאן המקבילה בירושלמי שקלים.<br>הסוגיה הזו הועתקה משקלים לכאן, וכשהועתקה לכאן לא הועברו המילים "לא כן אמר" שבראש הסוגיה שם, שהן תחילתה של שאלה על המשנה שם.<br><br>בכמה מקומות בירושלמי נמצא, שאמורא אחד שאל אמורא אחר: "לא מסתברא...?!" (וכוונתו לומר, שבוודאי מסתבר כן), והוא אמר לו: "אף אנא סבר כן".</small><br>• • •
<b>נחמן</b> (אמורא ארץ ישראלי בדור השלישי) <b>בריה ד-</b> – בנו של <b>רבי שמואל בר נחמן</b> (אמורא ארץ ישראלי בדור השני והשלישי) (צריך להוסיף: '<b>בשם רבי שמואל בר נחמן'</b>, כמו שהוא במדרש ירושלמי על מגילת אסתר, "בתי מדרשות" א, עמוד שמב, שמביא קטע ירושלמי זה, וכן מוכח מהמסופר להלן)<b>: "שִׂמְחָה"</b> (אסתר ט,יט) <b>- מיכן</b> (מכאן) <b>שהן</b> – ימי הפורים (היום שבו קוראים את המגילה, ארבעה עשר באדר בעיירות וחמישה עשר בו בכרכים), <b>אסורין בהספד. "וּמִשְׁתֶּה"</b> (שם) <b>- מיכן שאסורין</b> (במדרש ירושלמי על מגילת אסתר: 'שהן אסורין', וכן להלן) <b>בתענית</b> (ההספד והתענית האמורים כאן הם מנהגים פולחניים. אנשים היו רגילים לספוד ולהתענות דבר יום ביומו, ללא תלות במת או בצער, כי אם מסיבות פולחניות.<small> </small>ראה מה שכתבנו בעניין זה בירושלמי להלן א,ג)<b>. "וְיוֹם טוֹב"</b> (שם) <b>- מיכן שאסורין בעשיית מלאכה</b> – כמו ביום טוב (אין הכוונה כאן לכתוב בפרשה המספרת בביטול מחשבת המן: "וּבְכָל מְדִינָה וּמְדִינָה וּבְכָל עִיר וָעִיר מְקוֹם אֲשֶׁר דְּבַר הַמֶּלֶךְ וְדָתוֹ מַגִּיעַ <b>שִׂמְחָה וְשָׂשׂוֹן</b> לַיְּהוּדִים <b>מִשְׁתֶּה וְיוֹם טוֹב</b>" (אסתר ח,יז). אלא הכוונה כאן לכתוב בתקנת ימי הפורים: "עַל כֵּן הַיְּהוּדִים הַפְּרָזִים הַיֹּשְׁבִים בְּעָרֵי הַפְּרָזוֹת עֹשִׂים אֵת יוֹם אַרְבָּעָה עָשָׂר לְחֹדֶשׁ אֲדָר <b>שִׂמְחָה וּמִשְׁתֶּה וְיוֹם טוֹב</b>" (אסתר ט,יט). ולכן יש לגרוס "שמחה" במקום "שמחה וששון". במדרש ירושלמי על מגילת אסתר הובא קטע זה על הכתוב באסתר ח,יז, אך הוא טעות)<b>.</b>
<br><b>אמר רבי חלבו</b> (אמורא בדור השלישי)<b>: זימנין סגין יתבית קומי</b> – פעמים רבות ישבתי לפני <b>רבי שמואל בר נחמן ולא שמעית מיניה הדא מילתא</b> – ולא שמעתי ממנו את הדבר הזה (כשלמדתי עימו)<b>!</b> (רבי חלבו הרבה למסור מאמריו של רבי שמואל בר נחמן. - הגרסה במדרש ירושלמי על מגילת אסתר: 'אמר ליה רבי זעורה לרב חנניה (?): כמה זימנין פשט[י]ת (למדתי) עם רבי שמואל בר נחמן אבוך ולא שמע[י]ת מיניה הדא מילתא')
<br><b>אמר ליה:</b> – אמר לו (נחמן בנו של רבי שמואל בר נחמן לרבי חלבו): <b>כל מה דהוה אבא</b> (צריך לומר: 'א<b>נ</b>א' (כך הגיה ב"קורבן העדה")) <b>שמיע את שמיע?!</b> (בתמיהה) – (וכי) כל מה שהייתי אני שומע (מאבי) אתה שמעת (ממנו גם כן)?! (ולכן אין לך לתמוה על כך)<br>
<br>ומציעים מעשה חולק של חכם: <b>מילתיה דרבי</b> (רבי יהודה הנשיא, תנא בדור החמישי) <b>פליגא</b> – דבריו של רבי חלוקים<b>, דרבי היה מפרסם עצמו</b> – עשה מעשה בגלוי כדי להודיע את דעתו, <b>שני ימים בשנה, רוחץ בשבעה עשר בתמוז</b> – שלדעת רבי בטלה התענית בשבעה עשר בתמוז, <b>ונוטע נטיעות בפורים</b> – שלדעת רבי ימי הפורים אינם אסורים בעשיית מלאכה, שלא כדרשת רבי שמואל בר נחמן (מהמילים "היה מפרסם" עולה שלרבי היה עניין שמעשיו בשני המועדים ייראו לעיני כול)<b>.</b><br>
<br>ומציעים קביעה המיוחסת לחכמי בבל: <b>רבי חביבה</b> אמר <b>בשם רבנ</b>י<b>ן דתמן</b> – החכמים של שם (חכמי בבל. - גם בירושלמי פיאה א,א יש 'רבי חביבה בשם רבנין דתמן' כמו כאן. רבי חביבה לא נזכר עוד בירושלמי)<b>: בכל מקום שכתוב "יום טוב" אין כתוב 'וקיבל'</b> – באסתר ט,יט כתוב: "עַל כֵּן הַיְּהוּדִים הַפְּרָזִים הַיֹּשְׁבִים בְּעָרֵי הַפְּרָזוֹת עֹשִׂים אֵת יוֹם אַרְבָּעָה עָשָׂר לְחֹדֶשׁ אֲדָר שִׂמְחָה וּמִשְׁתֶּה <b>וְיוֹם טוֹב</b>", ואין כתוב בו שקיבלו היהודים עליהם את ימי הפורים<b>, בכל מקום שכתוב "וקיבל" אין כתוב 'יום טוב'</b> – באסתר ט,כב-כג כתוב: "...לַעֲשׂוֹת אוֹתָם יְמֵי מִשְׁתֶּה וְשִׂמְחָה... <b>וְקִבֵּל</b> הַיְּהוּדִים אֵת אֲשֶׁר הֵחֵלּוּ לַעֲשׂוֹת", ואין כתוב בו שעשו היהודים את ימי הפורים יום טוב. הרי שהיהודים קיבלו עליהם את ימי הפורים לימי שמחה ומשתה אבל לא קיבלו עליהם את ימי הפורים ליום טוב, ולכן הם מותרים בעשיית מלאכה, כדעת רבי<b>, וכאן כתוב "יום טוב" וכתוב "וקיבל"</b> (נראה שמילים אלו יתירות, שהרי לא מצאנו "יום טוב" ו"קיבל" באותו הכתוב. אפשר שמילים אלו הן אשגרה ממקומות אחרים בירושלמי שאמרו: 'בכולם / בכל הפרשה כתוב... וכאן כתוב...'. ואפשר שמי שהוסיף מילים אלו סבר בטעות שכתוב "יום טוב" וכתוב "וקיבל" באסתר ט,כא-כג: "...לְקַיֵּם עֲלֵיהֶם לִהְיוֹת עֹשִׂים אֵת יוֹם אַרְבָּעָה עָשָׂר לְחֹדֶשׁ אֲדָר וְאֵת יוֹם חֲמִשָּׁה עָשָׂר בּוֹ בְּכָל שָׁנָה וְשָׁנָה, כַּיָּמִים אֲשֶׁר נָחוּ בָהֶם הַיְּהוּדִים מֵאוֹיְבֵיהֶם וְהַחֹדֶשׁ אֲשֶׁר נֶהְפַּךְ לָהֶם מִיָּגוֹן לְשִׂמְחָה וּמֵאֵבֶל לְיוֹם טוֹב, לַעֲשׂוֹת אוֹתָם יְמֵי מִשְׁתֶּה וְשִׂמְחָה... וְקִבֵּל הַיְּהוּדִים אֵת אֲשֶׁר הֵחֵלּוּ לַעֲשׂוֹת", אלא שכאן "יום טוב" אמור על חודש אדר ולא על ימי הפורים)<b>.</b><br><br><small>ב<b>בבלי מגילה</b> ה,א-ב אמרו: אמר רבי אלעזר אמר רבי חנינא: רבי נטע נטיעה בפורים, ורחץ בקרונה (במעיינה) של ציפורי בשבעה עשר בתמוז...<br>ורבי, היכי נטע נטיעה בפורים? והתני רב יוסף: "שמחה ומשתה ויום טוב" (אסתר ט,יט), "שמחה" - מלמד שאסור בהספד, "משתה" - מלמד שאסור בתענית, "ויום טוב" - מלמד שאסור בעשיית מלאכה! - אלא רבי בר ארביסר הווה (שגר במקום שנוהגים פורים ביום ארבעה עשר), וכי נטע - בחמיסר נטע (שאינו פורים עבורו). - איני? והא רבי בטבריא הווה, וטבריא מוקפת חומה מימות יהושע בן נון הוואי! - אלא רבי בר חמיסר הווה, וכי נטע - בארביסר נטע.<br>...מי שרי (לעשות מלאכה ביום האחר)? והכתיב במגילת תענית: בארביסר ביה ובחמיסר ביה יומי פוריא אינון, דלא למספד בהון. ואמר רבא: לא נצרכא (הלכה זו שתיכתב במגילת תענית, שהרי היא כתובה במקרא) אלא לאסור את של זה בזה ואת של זה בזה! - הני מילי - בהספד ובתענית (שאסורים בשני הימים), אבל מלאכה - ביומיה הוא דאסור.<br>...רבא בריה דרבה אמר: אפילו תימא רבי בר יומיה הווה (שנטע ביום שקראו בו את המגילה), הספד ותענית - קבילו עלייהו (כל ישראל), מלאכה לא קבילו עלייהו. דמעיקרא (כשתיקנו את החג) כתיב: "שמחה ומשתה ויום טוב" (אסתר ט,יט), ולבסוף (כשקיבלו עליהם) כתיב: "לעשות אותם ימי משתה ושמחה" (אסתר ט,כב), ואילו 'יום טוב' לא כתיב (שלא קיבלו עליהם לאסור בו מלאכה כביום טוב).<br><br>הברייתא ששנה רב יוסף בבבלי היא מאמרו של רבי שמואל בר נחמן בירושלמי.<br>מה שאמר רבא בריה דרבה בבבלי הוא מה שאמרו בשם חכמי בבל בירושלמי.</small><br>
<br><b>רבי סימון</b> (רבי שמעון בן פזי, אמורא ארץ ישראלי בדור השני והשלישי) אמר <b>בשם רבי שמואל בר נחמן</b> (אמורא ארץ ישראלי בדור השני והשלישי)<b>:</b> כתוב בתקנת ימי הפורים: "וְהַיָּמִים הָאֵלֶּה נִזְכָּרִים וְנַעֲשִׂים בְּכָל דּוֹר וָדוֹר מִשְׁפָּחָה וּמִשְׁפָּחָה מְדִינָה וּמְדִינָה וְעִיר וָעִיר" (אסתר ט,כח) - (היהודים קיבלו על עצמם) שיהיו זוכרים את ימי הפורים ושומרים לעשותם (לעיל א,א דרשו: '"נזכרים" בקריאה'); ויש לדרוש את ריבוי הלשונות בכתוב: <b>"מִשְׁפָּחָה וּמִשְׁפָּחָה" - אֵילּוּ הכפרים</b> – שמקדימים לקרוא את המגילה ליום הכניסה<b>, "מְדִינָה וּמְדִינָה" - אֵילּוּ הכרכים</b> – שקוראים בחמישה עשר באדר<b>, "עִיר וָעִיר" - אֵילּוּ העיירות</b> – שקוראים בארבעה עשר באדר. מכאן למדים שיש זמנים שונים לקריאת המגילה לכפרים ולכרכים ולעיירות<b>.</b><br>
<br>בדברי חכמים חוזרת ההבחנה המשולשת בין כרך, עיר וכפר. כרך הוא מקום גדול, מיושב בנוכרים ומבוצר (מוקף חומה). מבחינה יישובית הכרך קרוב לעיר הנוכרית (הפוליס) בארץ.
<br>המונח "עיר" כולל את כל מכלול רמות היישוב שבין ה"כפר" ובין הפוליס הנוכרית. מכלול זה כונה "עיר" ביחיד ו"עיירות" ברבים ("משנת ארץ ישראל", תענית ומגילה, עמודים 229-231).
<br>בתקופת המשנה והתלמוד נוצרו הכפרים על בסיס משפחה מורחבת, על כן יכולים היו החכמים לסמוך את ההלכה העוסקת בכפרים על הפסוק המזכיר את המשפחה (שם, עמוד 234).<br>
<br>במקרא 'מדינה' היא מחוז, חלק של ישות שלטונית כוללת.
<br>בספרות חז"ל רוֹוח מאוד השימוש במילה 'מדינה' במשמעויות שונות ואף מנוגדות. משמעות אחת היא מחוז וחבל ארץ כבמקרא. בהקשרים רבים 'מדינה' מופיעה לצד 'עיר'. ואולם היחס בין שני המושגים האלה אינו אחיד: לפעמים 'עיר' היא חלק מ'מדינה', כלומר מחבל ארץ, ולפעמים המילה 'מדינה' עצמה משמעה 'עיר'. לעיתים 'עיר' ו'מדינה' מייצגות יישובים בגודל שונה. יש הסוברים כי השימוש במילה 'מדינה' לציון עיר הושפע מן המושג היווני 'פוליס' - עיר מדינה, עיר שהיא ישות שלטונית עצמאית. משמעות אחרת של 'מדינה' אצל חז"ל היא 'ארץ ישראל שמחוץ לירושלים' ("האקדמיה ללשון העברית").<br><br><small>החכמים סמכו את ההלכה העוסקת בכרכים על הפסוק המזכיר את המדינה, כיוון שמבחינה יישובית הכרך קרוב לפוליס - עיר מדינה.</small>
ומציעים ברייתא המיוחסת לאמורא: <b>תני</b> – שונה (ברייתא) <b>שמואל</b> (מגדולי אמוראי בבל בדור הראשון)<b>: מפני מה מקדימין</b> – הכפרים לקרוא את המגילה, <b>ליום הכניסה</b> – ליום שני או חמישי בשבוע, שבהם מתכנסים בני הכפרים בעיירות<b>? כדי שיספקו</b> (במסירה שלפנינו נוסף על ידי מגיה בהשפעת הבבלי: 'מים ו-') <b>מזון לאחיהם שבכרכים</b> – ביום שבו הם מתכנסים לקריאת המגילה, כפי שהם עושים בכל ימי הכניסה<b>.</b>
<br>ומנסים להציע היסק מן האמור לפני כן: <b>רבי פליפא בר פרוטה</b> (אמורא זה נזכר רק כאן וכן בירושלמי להלן ד,א ובמקבילה בתעניות) <b>אמר קומי</b> – אמר לפני <b>רבי יונה</b> (מגדולי אמוראי ארץ ישראל בדור הרביעי)<b>: לית הדא אמרה</b> – אין זאת אומרת (האם אין להסיק מדברי הברייתא) <b>שאסור</b> – יום הפורים, <b>בעשיית מלאכה?!</b> (בתמיהה) – שיש להסביר את דברי הברייתא, שאם לא יקדימו בני הכפרים לקרוא את המגילה ביום הכניסה אלא יתכנסו בעיירות לקרוא את המגילה ביום הפורים, לא יספקו מזון לבני הכרכים ביום הפורים, מפני שיום הפורים אסור בעשיית מלאכה.
<br>ודוחים את ההיסק המוצע: <b>אמר ליה:</b> – אמר לו (רבי יונה): <b>אין מן הדא, לית שמע מינה כלום</b> – אם מזאת (ממקור זה), אין אתה שומע (לומד) ממנה כלום (אין להסיק מכאן שיום הפורים אסור בעשיית מלאכה)<b>.</b> ומציעים נימוק לדחייה (המתבסס על טענה הגיונית): <b>הרי חולו של</b> ה<b>מועד, הרי הוא אסור בעשיית מלאכה והם</b> – בני הכפרים, <b>מספקין מזון לאחיהם שבכרכים</b> – בחולו של המועד, שהספקת מזון אינה נחשבת עשיית מלאכה כלל. ולכן אין להסביר את דברי הברייתא כמו שסברת, שאם יתכנסו בני הכפרים בעיירות לקרוא את המגילה ביום הפורים, לא יספקו מזון לבני הכרכים ביום הפורים, מפני שיום הפורים אסור בעשיית מלאכה, אלא יש להסביר, שאם יתכנסו בני הכפרים בעיירות לקרוא את המגילה ביום הפורים, לא ייכנסו לעיירות ביום הכניסה הסמוך לפורים ולא יספקו מזון לבני הכרכים ביום הזה, מחמת הטורח להיכנס גם ביום הכניסה וגם ביום הפורים<b>.</b> ומציעים דעה חלופית: <b>לית לך אלא כהדא דרבי</b> – אין לך אלא כזאת של רבי (כמעשה הזה של רבי יהודה הנשיא)<b>, דרבי הוה</b> (צריך לומר: 'ה<b>י</b>ה') <b>מפרסם עצמו שני ימים בשנה, רוחץ בשבעה עשר בתמוז ונוטע נטיעות בפורים</b> – ומכאן שיום הפורים מותר בעשיית מלאכה<b>.</b><br><br><small>ב<b>בבלי מגילה</b> ד,א אמרו: אמר רבי חנינא: חכמים הקלו על הכפרים להיות / שיהו מקדימים ליום הכניסה, כדי שיספקו מים ומזון לאחיהם שבכרכים.<br><br>המימרה בבבלי של האמורא הארץ ישראלי רבי חנינא היא הברייתא בירושלמי של האמורא הבבלי שמואל.</small>
ומציעים קושיה: <b>רבי יוסטא בירבי</b> (צריך לומר: '<b>בר</b>') <b>שונם</b> (אמורא ארץ ישראלי בדור החמישי, נקרא בשם מקומו שונם בעמק יזרעאל) <b>בעא קומי</b> – שאל (הקשה) לפני <b>רבי מנא</b> (השני, מגדולי אמוראי ארץ ישראל בדור החמישי)<b>: ולא עזרה</b> (עזרא) <b>תיקן שיהו קורין בתורה בשֵיני ובחמישי ובשבת במנחה?!</b> (בתמיהה) <b>ומרדכי ואסתר מתקינים על מה שעזרה עתיד להתקין?!</b> (בתמיהה) – בימי מרדכי ואסתר עדיין לא עלה עזרא מבבל ותיקן שיהיו קוראים בתורה בציבור בשני ובחמישי, ונמצא שבימי מרדכי ואסתר עדיין לא נכנסו בני הכפרים לעיירות בשני ובחמישי, ואם כן, כיצד יכלו מרדכי ואסתר לקבוע שהכפרים מקדימים לקרוא את המגילה ליום הכניסה? (תקנות עזרא מנויות בירושלמי להלן ד,א)
<br>ומתרצים: <b>אמר ליה:</b> – אמר לו (רבי מנא): <b>מי שסידר את המשנה סמכה למקרא</b> (לפסוק אחד מסוים)<b>: "מִשְׁפָּחָה וּמִשְׁפָּחָה מְדִינָה וּמְדִינָה וְעִיר וָעִיר"</b> (אסתר ט,כח) – החכמים שהיו אחרי עזרא (אנשי כנסת הגדולה שהנהיגו קריאת המגילה), שקבעו את ההלכה בעניין הזמנים השונים לקריאת המגילה לכפרים ולכרכים ולעיירות וסידרו ושנו אותה במשנה, הסתמכו על הכתוב הזה (קבעו אסמכתא להלכה זו בכתוב הזה, כמו שאמר לעיל רבי סימון בשם רבי שמואל בר נחמן), והם קבעו שהכפרים מקדימים לקרוא את המגילה ליום הכניסה על פי מה שתיקן עזרא שיהיו קוראים בתורה בציבור בשני ובחמישי, אבל לא מרדכי ואסתר קבעו שהכפרים מקדימים ליום הכניסה (בלשון "מי שסידר את המשנה" אין הכוונה כאן לרבי יהודה הנשיא)<b>.</b><br>• • •

Halakhah 2

<big><strong>משנה</strong></big><br><b>כיצד?</b> – המשנה מפרטת את ימי הכניסה שבהם קוראים הכפרים שנזכרו בהלכה הקודמת.
<br><b>חל</b> – ארבעה עשר באדר, <b>להיות בשֵיני</b> – ביום שני בשבוע, <b>- כפרים ועיירות גדולות קורין בו ביום</b> – בארבעה עשר באדר, שהואיל ויום כניסה הוא, אף הכפרים קוראים בו<b>, ומוקפות חומה למחר</b> – בחמישה עשר באדר<b>.</b>
<br><b>חל</b> – ארבעה עשר באדר, <b>להיות בשלישי או ברביעי - כפרים מקדימין ליום הכניסה</b> – ליום שני, שהוא שלושה עשר באדר, אם חל ארבעה עשר בשלישי, או שהוא שנים עשר באדר, אם חל ארבעה עשר ברביעי<b>, ועיירות גדולות קורין בו ביום</b> – בארבעה עשר באדר<b>, ומוקפות חומה למחר</b> – בחמישה עשר באדר<b>.</b>
<b>חל</b> – ארבעה עשר באדר, <b>להיות בחמישי - כפרים ועיירות גדולות קורין בו ביום</b> – בארבעה עשר באדר<b>, ומוקפות חומה למחר</b> – בחמישה עשר באדר<b>.</b>
<br><b>חל</b> – ארבעה עשר באדר, <b>להיות ערב שבת - כפרים מקדימין ליום הכניסה</b> – ליום חמישי, שהוא שלושה עשר באדר<b>, ועיירות גדולות ומוקפות חומה קורין בו ביום</b> – אף מוקפות חומה שדינם לקרוא בחמישה עשר קוראים בארבעה עשר, שאין קריאת המגילה בשבת<b>.</b>
<br><b>חל</b> – ארבעה עשר באדר, <b>להיות בשבת - כפרים ועיירות גדולות מקדימין ליום הכניסה</b> – ליום חמישי, שהוא שנים עשר באדר<b>, ומוקפות חומה למחר</b> – בחמישה עשר באדר<b>.</b>
<br><b>[חל</b> – ארבעה עשר באדר, <b>להיות אחר השבת</b> – ביום ראשון בשבוע, <b>- כפרים מקדימין ליום הכניסה</b> – ליום חמישי שלפני השבת, שהוא אחד עשר באדר<b>, ועיירות גדולות קורין בו ביום</b> – בארבעה עשר באדר<b>, ומוקפות חומה למחר</b> – בחמישה עשר באדר<b>.</b> (הסופר במסירה שלפנינו דילג על משפט זה בטעות בשל המילים "ומוקפות חומה למחר" שהן בסוף המשפט הקודם וגם בסוף המשפט הזה)<b>]</b><br><br><small>הסדר של המשנה אינו לפי הסדר של הימים בחודש (אחד עשר, שנים עשר וכו'), אלא לפי הסדר של הימים בשבוע, שהרי ימי השבוע הם שקובעים את הימים שבהם המגילה נקראת.<br>במשנה זו מופיע המונח "מוקפות חומה" במקום המונח "כרכים" שבמשנה הקודמת.<br><br>בירושלמי בסוגייתנו אין כל הסבר לקביעה שאין קוראים את המגילה בשבת. בירושלמי להלן ג,ד אמרו שאין קוראים את המגילה בשבת מפני שאין קוראים בכתבי הקודש (בספרי ה"כתובים" שבמקרא) בשבת אלא מן המנחה ולמעלה.<br>בבבלי מגילה ד,ב ניתן לאיסור מגילה בשבת טעמו של רבה, שגזרו שמא יעבירנה ארבע אמות ברשות הרבים. אבל הירושלמי אינו מביא כלל גזירה זו. רב יוסף בבבלי שם נותן טעם למגילה, מפני שעיניהם של העניים נשואות למקרא מגילה, שיקבלו מתנות, ובשבת לא ייתנו להם.</small><br>• • •

Halakhah 3

<big><strong>תלמוד</strong></big><br>מפרשים את המשנה: <b>כל הן דתנינן:</b> – כל היכן ששנינו (במשנה זו): "<b>חל להיות</b>"<b>, בארבעה עשר</b> – באדר, <b>אנן קיימין</b> – אנו עומדים (עוסקים, שבו רוב העולם קוראים את המגילה)<b>.</b>
<br>ומציעים סיוע ממשנה: <b>אמר רבי יוסה</b> (מגדולי אמוראי ארץ ישראל בדור הרביעי)<b>: מתניתא אמרה כן:</b> – המשנה אומרת כך: <b>מוקפות חומה למחר</b> – כל מקום ששנינו כך הוא חמישה עשר באדר שבו קוראים הכרכים. הרי שהיום שלפניו הוא ארבעה עשר באדר<b>.</b>
<br>ודוחים את האמור במשנה: <b>אמר רבי יוסה: לית כאן:</b> – אין כאן (דבר זה אינו צריך להיות כאן): "<b>חל להיות בשֵיני</b>"<b>,</b> (במסירה שלפנינו נוסף על ידי מגיה: 'ולית כאן') "<b>חל להיות בשבת</b>" – יש לדחות את אפשרות קיומם של שני המקרים האלה המתוארים במשנה, מפני שבזמן הזה, לאחר שתוקן לוח שבו נקבעים החודשים על פי חשבון, ארבעה עשר באדר אינו חל לעולם לא ביום שני בשבוע ולא בשבת, כמבואר להלן<b>. חל להיות בשֵיני</b> – אם חל ארבעה עשר באדר ביום שני בשבוע, <b>- צומא רבא בחד בשובא</b> – (חל) הצום הגדול (יום הכיפורים, שאחרי כן) באחד בשבת (ביום ראשון)<b>, חל להיות בשבת</b> – אם חל ארבעה עשר באדר בשבת, <b>- צומא רבא בערובתא</b> – (חל) הצום הגדול (שאחרי כן) בערב שבת (ביום שישי, וכיוון שהחכמים תיקנו שלא יחול יום הכיפורים סמוך לשבת לפניה או לאחריה, לא יחול ארבעה עשר באדר לא ביום שני בשבוע ולא בשבת. - אבל בזמן המשנה היו קובעים את החודשים על פי ראיית הירח, וארבעה עשר באדר היה חל בכל אחד מימי השבוע, והיום שחל בו יום הכיפורים לא היה תלוי ביום שחל בו ארבעה עשר באדר. - לוח שבו נקבעים החודשים על פי חשבון תוקן בימיו של רבי יוסה בעל מימרה זו. הכלל שלא יחול יום הכיפורים לא ביום שישי ולא ביום ראשון היה מקובל בתקופת האמוראים כשעוד קידשו את החודשים על פי ראיית הירח)<b>.</b><br><br><small>בירושלמי סוכה ד,א אמרו, שרבי סימון היה מצַווה את החכמים מחשבי לוח השנה שיימנעו מכך שיחולו תקיעת השופר של ראש השנה בשבת ונטילת הערבה של היום השביעי של חג הסוכות בשבת, מפני ששתיהן אינן דוחות שבת, ואם יחולו בשבת יתבטלו. נראה שרבי יוסה חלוק על רבי סימון שקדם לו, שאם לא כן, היה לרבי יוסה לומר עוד: 'לית כאן: חל להיות בשלישי או ברביעי', כי אם חל ארבעה עשר באדר ביום שלישי בשבוע, יחול ראש השנה בשבת, ואם חל ארבעה עשר באדר ביום רביעי בשבוע, יחול היום השביעי של חג הסוכות בשבת.</small><br>• • •
במשנה שנינו: "חל להיות ערב שבת - כפרים מקדימין ליום הכניסה, ועיירות גדולות ומוקפות חומה קורין בו ביום. חל להיות בשבת - כפרים ועיירות גדולות מקדימין ליום הכניסה, ומוקפות חומה למחר".<br><br><small>שתי הסוגיות (בירושלמי מגילה כאן) פותחות באותה קושיה (בניסוחים שונים, שהועלתה בפני אותו חכם), וגם התירוצים בשתי הסוגיות שונים. לאור הבדלים אלה מסתבר, שסוגיות מוחלפות (סוגיות ממקורות שונים) לפנינו ("סוגיות מוחלפות בירושלמי", "תרביץ" ס, עמוד 47).</small><br>
<br><b>סוגיה ראשונה:</b>
<br>מציעים קושיה: <b>בעון קומי</b> – שאלו (הקשו) לפני <b>רבי זעירא</b> (רבי זירא, מגדולי אמוראי ארץ ישראל בדור השלישי)<b>: איתא חמי!</b> – בוא (ו)ראה! <b>חל להיות לכרכים בשבת</b> – אם חל חמישה עשר באדר בשבת, <b>- קורין בערב שבת</b> – כרכים קוראים את המגילה ביום שישי עם העיירות (כמו ששנינו במשנה, שאם חל ארבעה עשר באדר ביום שישי - כפרים מקדימים ליום הכניסה, ועיירות וכרכים קוראים בו ביום)<b>, חל להיות לעיירות בשבת</b> – אם חל ארבעה עשר באדר בשבת, <b>- ידחו ליום הכניסה</b> – עיירות קוראים את המגילה ביום הכניסה עם הכפרים (כמו ששנינו במשנה, שאם חל ארבעה עשר באדר בשבת - כפרים ועיירות מקדימים ליום הכניסה, וכרכים למחר)<b>?!</b> (בתמיהה) – מן הדין שעיירות מקדימים ליום הכניסה אם חל ארבעה עשר באדר בשבת, יש להסיק שאם זמן קריאת המגילה חל בשבת מקדימים ליום הכניסה, ולאור זה יש לתמוה על הדין שכרכים קוראים ביום שישי אם חל חמישה עשר באדר בשבת!
<br>ומתרצים: <b>אמר רבי לא</b> (רבי אלעאי, אמורא ארץ ישראלי בדור השלישי. - אולי צריך לומר: 'אמר <b>לון</b>' (אמר להם רבי זעירא), כרגיל בירושלמי אחרי 'בעון קומי ר' פלוני', וכמו שהוא בסוגיה השנייה. והשיבוש נוצר כך: אמר לון &gt; אמ' ר' לא)<b>: מפני כבוד כרכים, שלא יהו אומרים: ראינו כרכים ו(עיירות)[כפרים]</b> (כך הגרסה בהבאת הירושלמי שבתוספות רי"ד, וכפי שתיקנו "קורבן העדה" ו"שערי תורת ארץ ישראל") <b>קורין כאחת</b> – אם חל חמישה עשר באדר בשבת כרכים אינם מקדימים ליום הכניסה, משום שחוששים לכבודם של הכרכים, אם יהיו כרכים וכפרים קוראים באותו היום, ולכן כרכים קוראים ביום שישי<b>.</b>
<br>ומציעים קושיה (כדי לפרוך את דעת רבי לא): <b>מעתה</b> – אם כן (אם הדברים שלפני כן נכונים, מתעורר קושי)<b>,</b> (צריך להוסיף: '<b>חל להיות לעיירות בשבת</b>' ("שערי תורת ארץ ישראל")) <b>לא ידחו</b> (בהבאת הירושלמי שבתוספות רי"ד נוסף 'עיירות') <b>ליום הכניסה, שלא יהו אומרין: ראינו כפרים ועיירות קורין כאחת!</b> – מדוע לא אמרו שאם חל ארבעה עשר באדר בשבת עיירות קוראים ביום שישי ולא מקדימים ליום הכניסה, משום שחוששים לכבודם של העיירות, אם יהיו עיירות וכפרים קוראים באותו היום? - ומציעים קושיה נוספת: <b>מעתה</b> – אם כן (אם הדברים שלפני כן נכונים, מתעורר קושי)<b>, חל להיות בשֵיני, חל להיות בחמישי, חל להיות בשבת!</b> (המילים 'בחמישי חל להיות' הושלמו במסירה שלפנינו על ידי מגיה. אבל יש למחוק את המילים 'חל להיות בשבת', ואינן בהבאת הירושלמי שבתוספות רי"ד, והן יתירות כאן, ואפשר שהן שייכות לעיל אחרי המילה 'מעתה' הראשונה או שהן שייכות להלן אחרי המילים 'אשכח תני') – מדוע אמרו שעיירות וכפרים קוראים באותו היום אם חל ארבעה עשר באדר ביום שני או ביום חמישי (בימי הכניסה), ואין חוששים לכבודם של העיירות, אם יהיו עיירות וכפרים קוראים באותו היום? (אין מתרצים את הקושיה)<br>
<br>ומציעים ברייתא (בתגובה למה שמופיע לפני כן): <b>אשכח תני:</b> – נמצא (תנא ש)שונה: (נראה שצריך להוסיף: '<b>חל להיות לכרכים בשבת</b>') <b>כפרים ועיירות וכרכים קורין כאחת</b> (המילה 'ועיירות' נוספה במסירה שלפנינו על ידי מגיה. והגרסה בהבאת הירושלמי שבתוספות רי"ד: 'כפרים ועיירות', בלי 'וכרכים') – אם חל חמישה עשר באדר בשבת - עיירות וכרכים קוראים עם הכפרים ביום הכניסה (שלא כמשנתנו, שעיירות וכרכים קוראים ביום שישי)<b>.</b>
<br>ומעירים: <b>וההן תנייה לא נסב אפה</b> (הסופר במסירה שלפנינו כתב 'אפילו', ומגיה תיקן את האותיות 'ילו' שבתיבה 'אפילו' ל-'ה', כלומר 'אַפֵּה', אלא שלא ראה הסַדר בדפוס ונציה תיקון זה והשאיר בדפוס 'אפילו' ("מהדורת הירושלמי של המילון ההיסטורי", "מדעי היהדות" 41, עמוד 202)) <b>לבירייה</b> – והתנא הזה לא נושא פניו ל(שום) ברייה (לא חושש לכבודם לא של הכרכים ולא של העיירות, אם יהיו עיירות וכרכים וכפרים קוראים באותו היום)<b>, דאית ליה</b> – שיש לו (שהוא סובר) <b>שלא יקדמו כרכים לעיירות</b> – שלא יקראו כרכים יום אחד קודם לעיירות, שכן בכל שנה אין כרכים קודמים לעיירות, ולכן אין עיירות קוראים ביום שישי אלא ביום הכניסה<b>, דאית ליה</b> – שיש לו (שהוא סובר) <b>כל שהוא נדחה ממקומו</b> – שאינו יכול לקרוא בזמן הקריאה הראוי לו, <b>ידחה ליום הכניסה</b> – ולכן כרכים קוראים ביום הכניסה ולא ביום שישי<b>.</b>
<br>וממשיכים את הברייתא: <b>רבי</b> (רבי יהודה הנשיא, תנא בדור החמישי) <b>אומר: כולהם</b> (כולם) <b>ידחו ליום הכניסה</b> – אם חל ארבעה עשר באדר בשבת - כפרים ועיירות מקדימים ליום הכניסה, וכרכים קוראים למחר (כמשנתנו. כך היא דעת רבי בתוספתא ובבבלי)<b>.</b>
<br>ומעירים: <b>דאית ליה שלא יקדמו כרכים לעיירות</b> (נראה שמילים אלו יתירות, והן אשגרה מלעיל)<b>, דאית ליה</b> – שיש לו (שהוא סובר) <b>כל שהוא נדחה ממקומו</b> – שאינו יכול לקרוא בזמן הקריאה הראוי לו, <b>ידחה ליום הכניסה</b> – ולכן עיירות קוראים ביום הכניסה ולא ביום שישי (לפי הגהתנו ופירושנו בירושלמי, התנא הראשון בברייתא מדבר במקרה שחל חמישה עשר באדר בשבת, ורבי מדבר במקרה שחל ארבעה עשר באדר בשבת)<b>.</b><br>
<br>ושואלים: <b>היך עבדין עובדא?</b> – איך עושים מעשה (אם חל חמישה עשר באדר בשבת)? (האם עושים כדעת התנא הראשון בברייתא או כמשנתנו?)
<br>ומשיבים: <b>אמר רבי יוסה</b> (מגדולי אמוראי ארץ ישראל בדור הרביעי)<b>: כמתניתה</b> – כמשנה (כמשנתנו, שלא כדעת התנא הראשון בברייתא)<b>.</b><br><br><small>ב<b>תוספתא מגילה</b> א,ב שנו: חל להיות בערב שבת - כרכים המוקפים חומה מקדימים ליום הכניסה (וקוראים עם הכפרים ביום חמישי), ועיירות גדולות קורים בו ביום. רבי יוסי אומר: אומר אני שלא יקדמו בני כרכים לבני עיירות, אבל קורים עימהם בו ביום.<br>חל להיות בשבת - כפרים מקדימים ליום הכניסה, ועיירות גדולות קורים בערב שבת, ומוקפים חומה לאחר שבת. רבי אומר: אומר אני: הואיל ונדחו עיירות גדולות ממקומן, יידחו ליום הכניסה.<br><br>ב<b>בבלי מגילה</b> ד,ב אמרו: "חל להיות בערב שבת - כפרים מקדימים ליום הכניסה, ועיירות גדולות ומוקפים חומה קורים בו ביום".<br>מתניתין מני? - אי רבי, אי רבי יוסי (או כשיטת רבי, או כשיטת רבי יוסי).<br>מאי רבי? - דתניא: חל להיות בערב שבת - כפרים ועיירות גדולות מקדימים ליום הכניסה, ומוקפים חומה קורים בו ביום. רבי אומר: אומר אני: לא יידחו עיירות ממקומם (מהזמן הראוי להם), אלא אלו ואלו (עיירות וכרכים) קורים בו ביום.<br>מאי טעמיה דתנא קמא? - "בכל שנה ושנה" (אסתר ט,כז), מה כל שנה ושנה עיירות קודמים למוקפים, אף כאן יקדמו עיירות למוקפים... - ורבי, מאי טעמיה? - "בכל שנה ושנה", מה כל שנה ושנה אין עיירות נדחים ממקומם (אלא קוראים בארבעה עשר), אף כאן לא יידחו עיירות ממקומם...<br>מאי רבי יוסי? - דתניא: חל להיות בערב שבת - כפרים ומוקפים חומה מקדימים ליום הכניסה, ועיירות גדולות קורים בו ביום. רבי יוסי אומר: לא יקדמו מוקפים לעיירות, אלא אלו ואלו (עיירות וכרכים) קורים בו ביום.<br>מאי טעמיה דתנא קמא? - "בכל שנה ושנה", מה כל שנה ושנה עיירות בארבעה עשר, וזמנו של זה לא זמנו של זה (אין עיירות וכרכים באותו יום), אף כאן עיירות בארבעה עשר, וזמנו של זה לא זמנו של זה (ולכן כרכים מקדימים)... מאי טעמיה דרבי יוסי? - "בכל שנה ושנה", מה כל שנה ושנה אין מוקפים קודמים לעיירות, אף כאן לא יקדמו מוקפים לעיירות...<br>וסבר רבי עיירות לא דחינן ליום הכניסה? והתניא: חל להיות בשבת - כפרים מקדימים ליום הכניסה, ועיירות גדולות קורים בערב שבת, ומוקפים חומה למחר. רבי אומר: אומר אני: הואיל ונדחו עיירות ממקומם (שאינן קוראות בארבעה עשר), יידחו ליום הכניסה! - הכי השתא? התם - זמנם שבת היא (ובשבת אי אפשר לקרוא), הואיל ונדחו, יידחו. והכא - זמנם ערב שבת.<br>כמאן אזלא הא דאמר רבי חלבו אמר רב הונא אמר רבי חייה: פורים שחל להיות בשבת - הכול נדחים ליום הכניסה. - הכול נדחים?! והא איכא מוקפים דעבדי למחר (לכל הדעות)! אלא כל הנדחה - יידחה ליום הכניסה. כמאן? - כרבי.<br><br>לפי פירושנו בירושלמי, אין בתוספתא ובבבלי מי שסובר כתנא הראשון בברייתא שבירושלמי.</small><br>• • •
<b>סוגיה שנייה:</b>
<br>מציעים קושיה: <b>בעון קומי</b> – שאלו (הקשו) לפני <b>רבי זעורה</b> (רבי זירא, מגדולי אמוראי ארץ ישראל בדור השלישי)<b>: כמה דאת אמר תמן:</b> – כמו שאתה אומר שם: <b>חל להיות לכרכים בשבת</b> – אם חל חמישה עשר באדר בשבת, <b>- קורין בערב שבת</b> – כרכים קוראים את המגילה ביום שישי עם העיירות (כמו ששנינו במשנה, שאם חל ארבעה עשר באדר ביום שישי - כפרים מקדימים ליום הכניסה, ועיירות וכרכים קוראים בו ביום)<b>,</b> (נראה שצריך להוסיף כאן כסגנון הרגיל בירושלמי בכגון זה: '<b>ואמר אוף הכא:</b>' - ואמור גם כאן: ("סוגיות מוחלפות בירושלמי", "תרביץ" ס, עמוד 45, הערה 174)) <b>חל להיות לעיירות בשבת</b> – אם חל ארבעה עשר באדר בשבת, <b>- יקראו בערב שבת!</b> – מן הדין שכרכים קוראים ביום שישי אם חל חמישה עשר באדר בשבת, יש להסיק שאם זמן קריאת המגילה חל בשבת קוראים ביום שישי, ולאור זה יש להקשות על הדין שעיירות מקדימים ליום הכניסה אם חל ארבעה עשר באדר בשבת! - ויש לחזור מן הדברים שנאמרו קודם לכן (שלפיהם המשנה תנא אחד הוא, ולכן קשה מן הדין האחד על הדין השני): <b>אלא מתניתא בתרין תנייא</b> (צריך לומר: 'תניי<b>ן</b>') – המשנה בשני תנאים (שני תנאים שנו אותה) (הצורה 'תנייא' (התנאים) מיודעת, ואין מקום ליידוע כאן, שהרי דעות התנאים האלה מוצעות רק בהמשך. ולכן ההגהה 'תניין' - צורה בלתי מיודעת (אוצר לשונות ירושלמיים", עמוד 1118, הערה 1960))<b>. תנייא קדמייא סבר מימר:</b> – התנא הראשון סובר לומר: <b>כל שהוא נדחה ממקומו</b> – שאינו יכול לקרוא בזמן הקריאה הראוי לו, <b>- ידחה ליום הכניסה</b> – ולכן אם חל ארבעה עשר באדר בשבת - עיירות קוראים ביום הכניסה ולא ביום שישי. וכן אם חל חמישה עשר באדר בשבת - כרכים קוראים ביום הכניסה<b>, ותנייא חורנא</b> (צריך לומר: '<b>אחרייא</b>') <b>סבר מימר:</b> – (ו)התנא האחרון סובר לומר: <b>כל שהוא נדחה ממקומו - לא ידחה ליום הכניסה</b> (המילים 'ותנייא חורנא...' נשמטו במסירה שלפנינו בשל שוויון סופות והושלמו על ידי מגיה) – ולכן אם חל חמישה עשר באדר בשבת - כרכים קוראים ביום שישי ולא ביום הכניסה. וכן אם חל ארבעה עשר באדר בשבת - עיירות קוראים ביום שישי<b>.</b>
<br>ומציעים תירוץ (בהצעת מימרה אמוראית החולקת על האמור לפני כן): <b>אמר לון:</b> – אמר להם (רבי זעורה): <b>כן אמר</b> – כך אמר <b>רב</b> (אמורא בבלי בדור הראשון, מגדולי האמוראים)<b>: חד תנייא</b> (צריך לומר: '<b>תניי</b>') <b>הוא</b> – תנא אחד הוא (תנא אחד שנה את המשנה, והוא סובר, שכל שהוא נדחה ממקומו - יידחה ליום הכניסה, ולכן אם חל ארבעה עשר באדר בשבת - עיירות נדחים ליום הכניסה, ואף על פי כן לא קשה מן הדין האחד על הדין השני, כמבואר להלן)<b>. מפני מה אמרו</b> – חכמים<b>: חל להיות לכרכים בשבת</b> – אם חל חמישה עשר באדר בשבת, <b>- קורין בערב שבת</b> – ולא ביום הכניסה<b>? דאמר רבי חלבו</b> (אמורא בדור השלישי) בשם <b>רב חונה</b> (רב הונא, גדול אמוראי בבל בדור השני) שאמר בשם <b>רב</b> שאמר <b>בשם רבי חייה רבה</b> – הגדול (בדור המעבר שבין התנאים לאמוראים)<b>: הכל יוצאין בארבעה עשר שהוא זמן קריאתה</b> – ארבעה עשר באדר הוא עיקר זמן קריאת המגילה בכל המקומות, ולכן הכול יוצאים ידי חובת קריאתה ביום הזה, אפילו בני כרכים. ולכן אם חל חמישה עשר באדר בשבת - כרכים קוראים ביום שישי, ארבעה עשר באדר, שהוא זמן הקריאה הראוי להם, ואין הם נדחים ממקומם<b>.</b><br>
<br>ומציעים קושיה (מתוך השוואה למקרה המופיע לפני כן): <b>ודכוותה:</b> – וכמותה: <b>חל להיות לעיירות בשבת</b> (צריך להוסיף כמו בהבאת הירושלמי שברשב"א ובריטב"א: '<b>יקראו בערב שבת</b>')<b>!</b> (נראה שהלשון 'ודכוותה:...' הוא לשון חלופי ללשון בקושיה לעיל 'ואמר אוף הכא:...', וכך היא הקושיה בשלמותה: '<b>כמה דאת אמר תמן: חל להיות לכרכים בשבת - קורין בערב שבת, ודכוותה: חל להיות לעיירות בשבת - יקראו בערב שבת!</b>'. - המונחים 'ודכוותה' ו-'ואמר אוף הכא' מתחלפים זה בזה, כשהם באים אחרי 'כמה דאת אמר') – מן הדין שכרכים קוראים ביום שישי אם חל חמישה עשר באדר בשבת, יש להסיק שאם זמן קריאת המגילה חל בשבת קוראים ביום שישי, ולאור זה יש להקשות על הדין שעיירות מקדימים ליום הכניסה אם חל ארבעה עשר באדר בשבת!<br>
<br>ומציעים תירוץ לקושיה: <b>דאמר רבי חלבו:</b> (נראה שהנוסח כאן 'דאמר רבי חלבו:...' הוא נוסח חלופי לנוסח בתירוץ לעיל 'דאמר רבי חלבו:...', וכך הוא התירוץ בשלמותו: '<b>אמר לון</b> (רבי זעורה)<b>: כן אמר רב: חד תניי הוא</b> (תנא אחד שנה את המשנה, והוא סובר, שכל שהוא נדחה ממקומו - יידחה ליום הכניסה, ולכן אם חל ארבעה עשר באדר בשבת - עיירות נדחים ליום הכניסה, ואף על פי כן לא קשה מן הדין האחד על הדין השני, כמבואר להלן)<b>. מפני מה אמרו: חל להיות לכרכים בשבת - קורין בערב שבת? דאמר רבי חלבו:</b>') <b>יום שלשה עשר</b> – באדר, <b>יום מלחמה היה</b> – ביום הזה נלחמו היהודים באויביהם בכל מדינות המלך, כמסופר במגילת אסתר (ט,א-ה)<b>, והוא מוכיח על עצמו שאין בו ניחה</b> – לא היתה בו ליהודים מנוחה מאויביהם, ומשום כך אין יום זה ראוי לקריאת המגילה. ולכן אם חל חמישה עשר באדר בשבת - כרכים קוראים ביום שישי, ארבעה עשר באדר, ולא נדחים ליום הכניסה, שלושה עשר באדר (גם לפי התירוץ לעיל וגם לפי התירוץ כאן, התנא של המשנה סובר, שכל שהוא נדחה ממקומו - יידחה ליום הכניסה, וההבדל בין התירוצים הוא בטעמו של הדין שכרכים קוראים ביום שישי אם חל חמישה עשר באדר בשבת)<b>.</b><br><br><small>בסוגיה זו עצמה, שהיא סוגיה מוחלפת, יש לפי דברינו שני חילופים: חילוף מונחים וחילוף גרסה.</small><br>
<br>ומציעים ברייתא: <b>אשכח תני:</b> (לשון זה אינו מובן כאן, שהרי כרגיל לשון זה מציע ברייתא שמכריעה בעניין שלגביו שורר חוסר ודאות. לכן נראה שהמילה 'אשכח' היא באשגרה מן המקבילה לעיל, ויש למחוק אותה, ולפנינו הצעה של ברייתא חדשה ("סוגיות מוחלפות בירושלמי", "תרביץ" ס, עמוד 46, הערה 181). צריך לומר רק '<b>תני:</b>' ("הטרמינולוגיה של הירושלמי", עמוד 86, הערה 425)) – שונה (התנא): חל להיות ארבעה עשר באדר בשבת - <b>כפרים קורין בערב שבת, ועיירות גדולות יידחו ליום הכניסה</b> (צריך לומר: '<b>כפרים מקדימין ליום הכניסה, ועיירות גדולות קורין בערב שבת</b>', וכן הגיהו ב"ספר ניר" וב"שערי תורת ארץ ישראל") – כך היא דעת תנא קמא בתוספתא ובבבלי החולק על רבי (שלא כמשנתנו, שעיירות מקדימים ליום הכניסה)<b>, ומוקפות חומה לאחר השבת.</b><br>
<br>ושואלים: <b>היך עבדין עובדא?</b> – איך עושים מעשה? (אם חל ארבעה עשר באדר בשבת)? (האם עושים כדעת התנא בברייתא או כמשנתנו?)
<br>ומשיבים: <b>אמר רבי יוסה</b> (מגדולי אמוראי ארץ ישראל בדור הרביעי)<b>: לית איפשר</b> – אין אפשר (שיחול ארבעה עשר באדר בשבת, כמו שאמר רבי יוסה עצמו לעיל)<b>, ואִין איפשר</b> – ואם אפשר (שיחול ארבעה עשר באדר בשבת, שיחזרו לקדש את החודשים על פי הראייה), <b>- כמתניתה</b> – כמשנה (כמשנתנו, שלא כדעת התנא בברייתא)<b>.</b><br><br><small>על השאלה 'היך עבדין עובדא?' השיב רבי יוסי בסוגיה הקודמת רק 'כמתניתה', כי בסוגיה הקודמת שאלו על חמישה עשר באדר שחל בשבת, ואף בזמן הזה אפשר שיחול בשבת. אבל בסוגיה כאן שאלו על ארבעה עשר באדר שחל בשבת, ובזמן הזה אי אפשר שיחול בשבת, ולכן השיב רבי יוסי בסוגיה כאן 'לית אפשר...'.</small><br>• • •
<b>רבי בא</b> (רבי אבא, אמורא בדור השלישי) אמר <b>בשם רב יהודה</b> (מגדולי אמוראי בבל בדור השני)<b>: כל שאמרו</b> – חכמים<b>: ידחה ממקומו</b> – כשאין יכולים לקרוא את המגילה בזמן הקריאה הראוי, וקוראים אותה בזמן אחר, כגון כרכים שקוראים ביום שישי, ארבעה עשר באדר, אם חל חמישה עשר באדר בשבת<b>, ובלבד בעשרה</b> – קוראים אותה רק בעשרה אנשים ולא ביחיד<b>.</b>
<br>ומקשים: <b>ואנן חמיין רבנ</b>י<b>ן</b> – והרי אנחנו רואים את החכמים<b>, אפילו ביחיד</b> – קוראים את המגילה במקרה הזה אפילו ביחיד ולא רק בעשרה אנשים, שלא כמו שאמר רבי בא בשם רב יהודה<b>!</b>
<br>ומביאים דעה חולקת: <b>רבי אבונה</b> (רבי אבינא, אמורא בבלי בדור השלישי) אמר <b>בשם רבי</b> (צריך לומר: '<b>רב</b>') <b>אסי</b> (אמורא בבלי בדור הראשון)<b>: כל שאמרו</b> – חכמים<b>: יידחה ליום הכניסה</b> – כשאין יכולים לקרוא את המגילה בזמן הקריאה הראוי, וקוראים אותה ביום הכניסה, כגון כפרים שמקדימים ליום הכניסה, או עיירות שמקדימים ליום הכניסה אם חל ארבעה עשר באדר בשבת<b>, ובלבד בעשרה</b> – קוראים אותה רק בעשרה אנשים ולא ביחיד (אבל כשאין יכולים לקרוא את המגילה בזמן הקריאה הראוי, וקוראים אותה בזמן אחר, כגון כרכים שקוראים ביום שישי, ארבעה עשר באדר, אם חל חמישה עשר באדר בשבת, קוראים אותה אפילו ביחיד)<b>.</b><br>
<br>ומציעים מחלוקת אמוראים: <b>רבי חנניה</b> (אמורא ארץ ישראלי בדור השלישי) <b>אמר: איתפלגון</b> – נחלקו <b>רב חונה</b> (רב הונא, גדול אמוראי בבל בדור השני) <b>ורב יהודה</b> – בעניין קריאת המגילה שלא בזמן הקריאה הראוי, שלא בארבעה עשר באדר, אלא באחד עשר, בשנים עשר, ובשלושה עשר באדר<b>. חד אמר:</b> – (חכם) אחד אומר: <b>ובלבד בעשרה</b> – קוראים אותה רק בעשרה אנשים<b>, וחורנה אמר:</b> – ו(החכם) האחר אומר: <b>אפילו ביחידי</b> – אפילו איש יחיד קורא אותה לעצמו<b>.</b>
<br>ומציעים קושיה: <b>מתיב מאן דאמר:</b> – משיב (מקשה) מי שאומר: <b>ובלבד בעשרה, למאן דאמר:</b> – למי שאומר: <b>אפילו ביחידי: עד שהוא במקומו יקרא!</b> – אם קוראים את המגילה ביחידי אף שלא בזמן הקריאה הראוי, למה חייבו חכמים את המפרש לים לקרוא דווקא בזמן הקריאה הראוי, ארבעה עשר באדר, כשהוא בספינה? הרי אף שלא בזמן הקריאה הראוי, כשהוא עדיין במקומו, הוא רשאי לקרוא ביחידי! אלא מכאן שאין קוראים את המגילה ביחידי שלא בזמן הקריאה הראוי אלא בעשרה, ולפיכך המפרש לים יקרא ביחידי בארבעה עשר באדר (המקשה שאל מן התוספתא ששנו בה שהמפרש בספינה קורא בארבעה עשר, והירושלמי רגיל לרמוז לברייתות אף על פי שאינו מביא אותן בפירוש).
ומתרצים: <b>אמר רבי [יודן</b> (אמורא ארץ ישראלי בדור הרביעי) (הושלם על פי הבאת הירושלמי שברשב"א, וכן כתב ב"תוספתא כפשוטה", מועד ג, עמוד 1125)<b>]: סלקת מתניתה</b> – עלתה (נגמרה) המשנה<b>, אחד עשר ושנים עשר ושלשה עשר וארבעה עשר וחמשה עשר</b> – המשנה ששונה: "מגילה נקראת באחד עשר, בשנים עשר, בשלשה עשר, בארבעה עשר, בחמשה עשר, לא פחות ולא יתר", נגמרת בזה, והיא משנה לעצמה, והיא מונה את הימים שכל אדם רשאי לקרוא את המגילה ביחידי, כי היא סוברת שקוראים את המגילה ביחידי אף שלא בזמן הקריאה הראוי, שלא כתוספתא, ואחר כך המשנה מתחילה בעניין אחר, עניין קריאת המגילה בכרכים ובעיירות ובכפרים. ומה ששנינו בהמשך המשנה: "כיצד? - חל להיות בשני...", אינו מפרש את הימים שהמגילה נקראת בהם שנמנו בעניין הראשון במשנה, אלא מפרש את ימי הכניסה שבהם קוראים הכפרים שנזכרו בעניין השני במשנה (פירוש הקושיה והתירוץ לפי "הלכות הירושלמי לרמב"ם", עמוד סח, ו"תוספתא כפשוטה", מועד ג, עמוד 1125)<b>.</b><br><br><small>ב<b>תוספתא מגילה</b> א,ב שנו: היוצאים בשיירה והמפרשים בספינה - קורים בארבעה עשר (אף על פי שהם בני כפר או בני כרך, אין קורים כבני מקומם, אלא כרוב העולם).<br><br>ב<b>בבלי מגילה</b> ה,א אמרו: אמר רב: מגילה, בזמנה - קורים אותה אפילו ביחיד, שלא בזמנה - בעשרה. רב אסי אמר: בין בזמנה בין שלא בזמנה - בעשרה. הווה עובדא וחש ליה רב להא דרב אסי.<br><br>לפי הבבלי, מגילה, בזמנה - נחלקו האמוראים הבבליים רב ורב אסי, אבל שלא בזמנה - בעשרה. ואילו לפי הירושלמי, שלא בזמנה - נחלקו האמוראים הבבליים רב הונא ורב יהודה, אבל בזמנה - אפילו ביחיד.<br>דעת רב אסי בבבלי אינה כדעתו בירושלמי.</small><br>• • •

Halakhah 4

<big><strong>משנה</strong></big><br><b>אי זו היא עיר גדולה</b> – שקוראים בה את המגילה בארבעה עשר באדר<b>? כל שיש בה עשרה בטלנין</b> (בכתב יד אחד של המשנה: 'בוטלנים')<b>. פחות מיכן</b> – אם יש בה פחות מעשרה בטלנים, <b>- הרי זה כפר</b> – ומקדימים את קריאת המגילה ליום הכניסה לעיר שיש בה עשרה בטלנים<b>.</b>
<br><b>באֵילּוּ</b> – בזמני קריאת המגילה, <b>אמרו</b> – חכמים<b>: מקדימין</b> – אם חל ארבעה עשר או חמישה עשר באדר בשבת, מקדימים את קריאת המגילה לפני השבת, כמפורש למעלה, <b>ולא מאחרין</b> – את קריאתה לאחר השבת<b>. אבל זמן עצי כהנים והעם</b> (בכתבי היד של המשנה אין מילה זו) – הזמנים הקבועים למשפחות מסוימות להביא עצים בשביל מערכת האש שעל המזבח (עצים אלו נקראים "עצי כוהנים והעם" על פי המקרא בנחמיה י,לה. ועיין משנה תענית ד,ה), <b>ותשעה באב</b> – התענית על חורבן בית המקדש, <b>וחגיגה</b> – קורבנות עולות ראייה ושלמי חגיגה שמביאים העולים לרגל בשלושת הרגלים, <b>והַקְהֵל</b> – "הַקְהֵל אֶת הָעָם הָאֲנָשִׁים וְהַנָּשִׁים וְהַטַּף... בְּמֹעֵד שְׁנַת הַשְּׁמִטָּה בְּחַג הַסֻּכּוֹת... תִּקְרָא אֶת הַתּוֹרָה הַזֹּאת נֶגֶד כָּל יִשְׂרָאֵל בְּאָזְנֵיהֶם" (דברים לא,י-יג), וזמנו היה במוצאי יום טוב הראשון / האחרון של סוכות (עיין משנה סוטה ז,ח), <b>מאחרין</b> – אם חל אחד מהזמנים האלו בשבת, דוחים אותו ליום שלאחר השבת, <b>ולא מקדימין</b> – אותו ליום שלפני השבת<b>.</b>
<br><b>אף על פי שאמרו</b> (בכתב יד אחד של המשנה: 'מפני שאמרו') – חכמים<b>: מקדימין</b> – אם חל ארבעה עשר או חמישה עשר באדר בשבת, מקדימים את קריאת המגילה לפני השבת, כמפורש למעלה, <b>ולא מאחרין</b> – את קריאתה לאחר השבת<b>, מותרין</b> – בימים שהקדימו לקרוא בהם, <b>בסֵפֶד ובתענית</b> – לספוד ולהתענות בהם, <b>ובמתנות</b> (בכתבי היד של המשנה: 'ומתנות') <b>לאביונים</b> – הלשון מגומגם, ובנוסח אחר אין שתי מילים אלו. הנוסח 'ומתנות' במקום 'ו<b>ב</b>מתנות' מוכיח שהמילים 'ומתנות לאביונים' הן הוספה מאוחרת למשנה, וכוונתה שכשמקדימים את קריאת המגילה גובים מתנות לאביונים ומחלקים אותן ביום שהקדימו לקרוא בו, שהרי אין גובים בשבת (כפי שפירשנו להלן את התוספתא מגילה א,ד). ואפשר שבמשנה במקורה נאמר: 'מותרין בספד ובתענית ובעשיית מלאכה', אבל לאחר שאמרו שימי הפורים מותרים בעשיית מלאכה, שוב לא היה צורך לומר שבימים שהקדימו לקרוא בהם מותרים בעשיית מלאכה, והוציאו מן המשנה כאן עשיית מלאכה והכניסו במקומה מתנות לאביונים<b>.</b>
<br><b>אמר רבי יהודה</b> (בר אלעאי, מגדולי התנאים בדור הרביעי)<b>: אימתי</b> – מקדימים בני הכפרים ליום הכניסה<b>? מקום שנכנסין בשֵיני ובחמישי</b> – לעיירות<b>, אבל מקום שאין נכנסין לא בשֵיני ולא בחמישי - קורין אותה בזמנה</b> – בזמן הקבוע, בארבעה עשר באדר<b>.</b><br><br><small>ב<b>תוספתא מגילה</b> א,ד שנו: אף על פי שאמרו: מקדימים ולא מאחרים - קורים את המגילה וגובים ומחלקים בו ביום, לפי שאין עיניהם של עניים נשואות אלא ליום מקרא מגילה, שנאמר: "והימים האלה נזכרים ונעשים" וגו'.<br><br>מתוך העניין לעיל (בתוספתא) משמע שמדברים כאן (בתוספתא) בהקדמה מחמת שבת ולא בהקדמת בני הכפרים שכבר נסתיים עניינם לעיל ("תוספתא כפשוטה", אך כתב שהמחוור הוא שמדברים כאן בהקדמת בני הכפרים). גם מן הלשון "אף על פי שאמרו: מקדימים ולא מאחרים" משמע שמדברים כאן בהקדמה מחמת שבת, שכן כך הוא הלשון במשנה כאן הלכה ג שמדברת בהקדמה מחמת שבת ולא בהקדמת בני הכפרים.<br>נראה שהמילים "אף על פי שאמרו: מקדימים ולא מאחרים" הן פסקה מן המשנה כאן הלכה ג. הלשון "בו ביום" פירושו: ביום שקוראים בו את המגילה.<br>אם חל ארבעה עשר או חמישה עשר באדר בשבת מקדימים את הגבייה והחלוקה לאביונים, שהרי אין גובים בשבת.<br><br>ב<b>בבלי מגילה</b> ד,ב אמרו: תניא: אף על פי שאמרו: כפרים מקדימים ליום הכניסה, גובים בו ביום ומחלקים בו ביום. - אף על פי שאמרו? אדרבה, משום דאמרו הוא! - אלא: הואיל ואמרו: כפרים מקדימים ליום הכניסה, גובים בו ביום (ביום הכניסה שקוראים בו) ומחלקים בו ביום, מפני שעיניהם של עניים נשואות למקרא מגילה.<br><br>הברייתא שבבבלי דומה לברייתא שבתוספתא, אך היא מדברת בהקדמת בני הכפרים ולא בהקדמה מחמת שבת.<br>הביטוי "בו ביום" מופיע במשנה לעיל הלכה ב כמה פעמים ופירושו: בארבעה עשר באדר. התוספתא והבבלי הוציאו את הביטוי הזה מידי משמעו שבמשנה.</small><br>• • •
<big><strong>תלמוד</strong></big><br>במשנה שנינו: "אי זו היא עיר גדולה? כל שיש בה עשרה בטלנין. פחות מיכן - הרי זה כפר".
<br>מציעים ברייתא: <b>תני:</b> – שונה (התנא): <b>עשרה בטילים ממלאכתן לבית הכנסת</b> – עשרה בטלנים שנזכרו במשנה הם אנשים שיכולים להפסיק את מלאכתם בעת הצורך בשביל לבוא לבית הכנסת לעסוק שם בצורכי הציבור (ואין הכוונה לאנשים שאין להם שום מלאכה. כך ביאר בשו"ת רמב"ם סימן קכג את מהות עשרה בטלנים. - עשרה בטלנים היו הנהגת העיר. מקום מושבה של הנהגת העיר היה בבית הכנסת. המשנה קובעת שעיר גדולה היא עיר שיש בה הנהגה מסודרת של עשרה אנשים)<b>.</b>
<br><b>רב יהודה</b> (מגדולי אמוראי בבל בדור השני) <b>אמר: כגון אנו שאין אנו צריכין לתלמודינו</b> – שאין אנו צריכים לעסוק בכל עת בלימודנו, כי תלמודנו ערוך בפינו, הרי אנו יכולים להימנות בכלל עשרה בטלנים. אבל תלמיד חכמים שצריך לעסוק בכל עת בלימודו, אין ראוי לו לבטל לימודו כדי לעסוק בצורכי הציבור (כך ביאר בשו"ת רמב"ם סימן קכג את דברי רב יהודה בירושלמי כאן)<b>.</b><br><br><small>ב<b>בבלי מגילה</b> ה,א אמרו: תנא: עשרה בטלנים שבבית הכנסת.<br><br>ב<b>מכילתא דרבי ישמעאל</b> מסכתא דעמלק פרשה ב נאמר: "ושפטו את העם בכל עת" - רבי יהושע אומר: בני אדם שהם בטילים ממלאכתם יהיו דנים את העם בכל עת. רבי אלעזר המודעי אומר: בני אדם שהם בטילים ממלאכתם ועסוקים בתורה יהיו דנים את העם בכל עת.<br><br>השיפוט הוא אחד התפקידים העיקריים של הנהגת העיר.</small><br>
<br>ומציעים ברייתא: <b>תני:</b> – שונה (התנא): <b>כפר שאין בו עשרה</b> – אנשים, <b>- תִּקַּנְתּוֹ קַלְקָלָתוֹ ונעשה כעיר</b> – הקלקלה (פגם) שלו, שאין בו עשרה אנשים, היא שתיקנה אותו, שלא יהיה נידון ככפר, שמקדימים ליום הכניסה, אלא כעיר, שקוראים את המגילה בארבעה עשר באדר, מפני שמגילה שלא בזמנה אינה נקראת אלא בעשרה, אבל בזמנה נקראת שלא בעשרה (וכגון שאין ברור שביום הכניסה ייכנסו לעיר גם מכפרים אחרים ויקראו את המגילה בעשרה)<b>.</b><br>• • •
במשנה שנינו: <b>"באֵילּוּ אמרו: מקדימין ולא מאחרין".</b>
<br>מביאים ברייתא: <b>קריאת מגילה</b> – בארבעה עשר באדר בעיירות ובחמישה עשר באדר בכרכים, <b>ותרומת שקלים</b> – מילוי קופות גדולות מן השקלים שהיו נותנים כל ישראל ומניחים אותם במקדש בלשכה מיוחדת, כדי לקנות בהם קורבנות ציבור, ובשלושה זמנים בשנה היו תורמים את השקלים, <b>- מקדימין ולא מאחרין</b> – אם חל אחד מהזמנים של קריאת המגילה או של תרומת השקלים בשבת, מקדימים אותו לפני השבת, ולא דוחים אותו לאחר השבת<b>. סעודת ראש חודש</b> – סעודה חגיגית שהיו עושים בכל ראש חודש ביום השלושים ואחד לחודש היוצא,<small> </small><b>וסעודת פורים</b> – סעודה חגיגית שהיו עושים ביום הפורים בארבעה עשר באדר בעיירות ובחמישה עשר באדר בכרכים, <b>- מאחרין ולא מקדימין</b> – אם חל אחד מהזמנים של הסעודות האלו בשבת, דוחים אותו לאחר השבת, ולא מקדימים אותו לפני השבת<b>.</b>
<br>ומציעים קושיה: <b>רבי זעורה</b> (רבי זירא, מגדולי אמוראי ארץ ישראל בדור השלישי) <b>בעא קומי</b> – שאל (הקשה) לפני <b>רבי אבהו</b> (אמורא ארץ ישראלי בדור השלישי)<b>: ויעשו אותן בשבת!</b> – מדוע אמרו שאם חל זמן סעודת פורים בשבת - מאחרים, ואין עושים את הסעודה בשבת?
<br>ומתרצים: <b>אמר ליה:</b> – אמר לו (רבי אבהו): כתוב בתקנת ימי הפורים: <b>"לַעֲשׂוֹת אוֹתָם יְמֵי מִשְׁתֶּה וְשִׂמְחָה"</b> (אסתר ט,כב) – (מרדכי שלח ליהודים) שיעשו בימי הפורים סעודה ושמחה, הרי שיש חובה לעשות סעודה ביום הפורים. ויש ללמוד מהמילים "לעשות... שמחה": <b>- את ששמחתו תלויה בבית דין</b> – בכלל הכתוב הזה יום ששמחתו תלויה בעשייה של בית דין, שהם מקדשים את החודשים וקובעים את זמני המועדים<b>; יצא</b> (הוצא מחוץ לכלל) <b>זה</b> – שבת, <b>ששמחתו תלויה בידי שמים</b> – יום השבת אינו בכלל הכתוב הזה, מפני שהוא יום ששמחתו תלויה בידי שמים ולא בבית דין, כי זמני השבתות נקבעו על ידי ה' בעת בריאת העולם, ואין לקיים בשבת שמחת פורים התלויה בבית דין. ולכן עושים את סעודת פורים ביום חול ולא בשבת (מכאן משמע שיום השבת הוא יום שמחה, כמו ימי המועדים, וכך נדרש בספרי במדבר פסקה עז: "וביום שמחתכם" - אלו שבתות)<b>.</b><br><br><small>ב<b>תוספתא מגילה</b> א,ד שנו: מקרא מגילה ותרומת שקלים - מקדימים ולא מאחרים. ספק מילה (אם נולד בערב שבת או בערב יום טוב בין השמשות), זמן עצי הכוהנים, תשעה באב, חגיגה והקהל - מאחרים ולא מקדימים.<br><br>ב<b>תוספתא מגילה</b> ג,טו שנו: אימתי מסיבים על החודש (סעודות ראש חודש)? לאור עיבורו (ליל היום השלושים ואחד לחודש היוצא). כיצד? חל (ראש חודש) להיות ערב שבת ושבת, מסיבים עליו למוצאי שבת (מאחרים את סעודות ראש חודש למוצאי שבת, ואין מסיבים בליל שבת).</small>
ומביאים ברייתא: <b>מִגְבַּת</b> (אוסף כספים) <b>פורים</b> – מעות שגובים בפורים לחלק אותן לעניים לצורך סעודת פורים, <b>- לפורים</b> – יינתנו לעניים לצורך סעודת פורים ולא לצורך אחר<b>. אמר רבי לעזר</b> (רבי אלעזר בן שמוע, תנא בדור הרביעי)<b>: ובלבד שלא ישנה ממנה העני רצועה למנעלו</b> – אין העני רשאי להשתמש במעות שקיבל לצרכים אחרים, כגון לקנות רצועה למנעלו, אלא הוא חייב להוציא את כולן על סעודת פורים, מפני שהמעות ניתנו לו על דעת שישתמש בהן לצורך סעודת פורים (ב"תוספתא כפשוטה" כתב, שאיסורו של רבי לעזר חל דווקא על דברים שאינם דברי מאכל, אבל על צורכי אוכל, אף שאינם לצורך סעודת פורים, יכול העני להוציא את המעות אם הותיר מהן, מפני שהמעות ניתנו לשם סעודה)<b>. אין מדקדקין</b> (מקפידים) <b>במצות פורים</b> – בצדקה שנותנים בפורים, האם מי שהוא מקבל הוא עני וראוי ליתן לו או לא ("מצוה" כאן היא צדקה ("דברים רבה", עמוד 36, הערה 10). בהבאת הירושלמי שבראשונים: 'במעות פורים', כמו להלן)<b>, אלא כל מי שהוא פושט</b> (מושיט) <b>את ידו ליטול</b> – מעות, <b>- נותנין לו</b> – שאין נתינה זו מדין צדקה בלבד אלא מדין שמחה, שהרי אף לעשירים יש לשלוח מנות<b>. אין משנין במעות פורים</b> – מעות שחשב בליבו לחלק אותן לעניים בפורים - אינו רשאי לשנות אותן לדבר אחר (לצדקה אחרת), אלא חייב לחלק אותן מעות לעניים בפורים<b>.</b>
<br>ותמהים (בהצעת דיוק): <b>הא</b> – אבל <b>שאר כל המעות</b> – במקרה של מעות של שאר צדקה, <b>- משנין</b> – הדין שונה, שהוא רשאי לשנות אותן לדבר אחר<b>?!</b> (בתמיהה) – והרי ודאי שאינו רשאי לשנות אותן לדבר אחר!
<br>וחוזרים מן הדברים שנאמרו קודם לכן ומתרצים: <b>אלא כל המעות</b> – שאדם פוסק ליתן צדקה<b>, עד שלא יינתנו לגיזברין</b> (ממונים על אוצר הכסף (מקור המילה בפרסית)) <b>- את</b> (אתה) – הפוסק צדקה, <b>רשאי לשנותן</b> – לדבר אחר (לצדקה אחרת)<b>, משניתנו לגזברין - אין את רשאי לשנותן</b> – לדבר אחר, אלא מדעתם (בהסכמתם של הגזברים). אבל מעות פורים - אינו רשאי לשנות אותן לדבר אחר אף קודם שיינתנו לגזברים<b>.</b><br><br><small>ב<b>תוספתא מגילה</b> א,ה שנו: מגבית פורים - לפורים. אין מדקדקים במגבית פורים. רבי אלעזר אומר: מגבית פורים אל יעשה ממנו עני רצועה לסנדלו.<br><br>וב<b>תוספתא מגילה</b> ב,טו שנו: הפוסק צדקה, עד שלא זכו בה הפרנסים - רשיי לשנותה לדבר אחר, משזכו בה הפרנסים - אין רשיי לשנותה לדבר אחר אלא מדעתם.<br><br>ב<b>ירושלמי מגילה</b> ג,א אמרו: רבי יעקב בר אחא, רבי יסא, רבי לעזר בשם רבי חנינה: כל המצות (צריך לומר: 'המעות'), עד שלא יינתנו לגיזברין - את רשאי לשנותם, משניתנו לגיזברין - אין את רשאי לשנותן.<br><br>ב<b>בבלי בבא מציעא</b> עח,ב ו-קו,ב אמרו: מגבית פורים - לפורים, ואין מדקדקים בדבר. ואין העני רשאי ליקח מהן רצועה לסנדלו, אלא אם כן התנה במעמד אנשי העיר (שישתמש במעות לכל צרכיו); דברי רבי יעקב שאמר משום רבי מאיר. ורבן שמעון בן גמליאל מיקל (שהוא סבור שאין הנותנים מקפידים בכך).<br><br>ב<b>בבלי ערכין</b> ו,א אמרו: תנו רבנן: האומר: 'סלע זו לצדקה', עד שלא באתה ליד גבאי - מותר לשנותה, משבאתה ליד גבאי - אסור לשנותה.</small><br>• • •
במשנה שנינו: <b>"אבל זמן עצי כהנים".</b>
<br>ב<b>משנה תעניות</b> ד,ה שנינו: זמן עצי כוהנים והעם... בחמישה עשר בו (באב) - בני זתוא בן יהודה, ועימהם כוהנים ולוויים וכל מי שטעה בשבטו (ולא ידע לאיזה שבט הוא שייך, לבני סנאה משבט בנימין או למשפחה ממשפחות שבט יהודה, הרי הוא מתחבר לבני זתוא), ובני גונבי עלי ובני קוצעי קציעות (אף הם מביאים עם בני זתוא)...
<br>המשנה בתעניות מפרטת זמנים שהיו קבועים בשנה לשמונה משפחות להביא בהם עצים למזבח, והם היו כורתים ומביאים אותם למערכת האש. עצים אלו נקראים "עצי כוהנים והעם" על פי הכתוב בנחמיה י,לה. המשפחות שנזכרות במשנה נמנו בעזרא ב ובנחמיה ז עם העולים מהגולה עם זרובבל וישוע הכוהן הגדול.<br>
<br>ב<b>מגילת תענית</b> פרק ה שנו: בחמשה עשר באב זמן אעי כהניא, דלא למספד (בחמישה עשר באב זמן עצי כוהנים, שלא לספוד).
<br>מגילת תענית היא חיבור המונה כל הימים שאירעו בהם מאורעות חשובים או שנעשו בהם ניסים לישראל בימי הבית השני. המגילה כתובה בצורת לוח לשנים עשר חודשי השנה, הכולל שלושים וחמישה מועדים. ימים אלה נקבעו כימים טובים, ואסרו חכמים להתענות בהם, ויש מהם ימים שאסרו חכמים אף לספוד בהם.
<br>המגילה מכנה את עצי המערכה בשם 'אעי כהניא' (עצי הכוהנים). יש מקום לשער, שבזמן העליות הראשונות בראשית ימי הבית השני קיבלו הכוהנים על עצמם להביא עצים בשביל המערכה, ונחמיה הטיל את הבאת העצים על כל העם. מחמת הסדרים שקבע נחמיה בהבאת העצים, חל שינוי בשם: לשם 'עצי כוהנים' הוסיפו את המילה 'העם', ולכן המשנה אומרת 'עצי כוהנים והעם'.
<br>לפי המשנה בתעניות, היו לשמונה משפחות חשובות בעם, שבע מיהודה ואחת מבנימין, תאריכים מיוחדים בשנה להביא בהם עצים. אבל יום חמישה עשר באב, יומם של בני זתוא, נועד גם לכל העם להביא בו עצים, מכיוון שיום זה היה מועד קבוע לעצי הכוהנים והעם.<br>
<br>כאן התחלת מקבילה בירושלמי שקלים ד,א ותעניות ד,ה.
<br>מביאים ברייתא: <b>מה ראה זמן עצי כהנים והעם להימנות?</b> – מה ראו חכמים למנות את יום חמישה עשר באב (זמן עצי הכוהנים והעם), שהוא זמנם של בני זתוא, עם הימים הטובים הכתובים במגילת תענית, שהם ימים טובים לכל ישראל? והרי כל מי שמביא עצים למערכה יום טוב הוא לו (ירושלמי פסחים ד,א והגמרא למגילת תענית פרק ה), אבל אינו יום טוב לאחרים! <b>אלא בשעה שעלו ישראל מן הגולה</b> – מבבל, בימי עזרא ונחמיה<b>,</b> (<b>ו</b>)<b>לא מצאו עצים בלישכה</b> – בלשכת העצים שבמקדש, שהיו מונחים בה עצי המערכה<b>, ועמדו אֵילּוּ</b> – בני זתוא, <b>ונתנדבו עצים משל עצמן ומסרום לציבור –</b> נתנו עצים במתנה גמורה לשם כל הציבור, <b>(נ)[ו]קרבו מהן קרבנות ציבור</b> – הקריבו על אותם עצים את קורבנות הציבור, ובזכות זו של בני זתוא קבעו את יום חמישה עשר באב, שהוא זמנם של בני זתוא להביא בו עצים, יום טוב לכל העם, ועל כן נמנה יום זה במגילת תענית<b>, והיתנו</b> (קבעו חוק בל יעבור) <b>עמהן הנביאים שביניהן</b> – חגי וזכריה ועוד נביאים<b>, שאפילו לשכה</b> – לשכת העצים, <b>מליאה עצים</b> – משל הציבור, <b>ועמדו אֵילּוּ</b> – בני זתוא, <b>ונתנדבו עצים משל עצמן, שלא יהא קרבן מתקרב</b> (נקרב) <b>אלא משלהן תחילה</b> – התנו, שיקריבו את קורבנות הציבור על העצים של בני זתוא תחילה, שהעצים שלהם יהיו קודמים לעצים שבלשכה. - הרי שלפי הברייתא הזו, יחידים שהביאו עצים ומסרו אותם לציבור קרבים מהם קורבנות ציבור<b>.</b><br><br><small>הלשון "מה ראה זמן עצי כהנים והעם להימנות?" הוא דוגמת הלשון "מה ראה ברזל ליפסל מכל מיני מתכות?" (מכילתא דרבי שמעון בר יוחאי כ,כב) = "מה ראה הכתוב לפסול את הברזל יותר מכל מיני מתכות?" (תוספתא בבא קמא ז,ו), וכן "מה ראתה אוזן שתירצע מכל איברים?" (מכילתא דרבי ישמעאל מסכתא דנזיקין פרשה ב), וכן "מה ראו כלים למחשבה?" (תוספתא שבועות א,ז).<br><br>ב<b>תוספתא תעניות</b> ג,ה שנו: מה ראו זמן עצי כוהנים והעם לימנות? - שכשעלו מן הגולה, לא מצאו עצים בלשכה, עמדו אלו ונתנדבו עצים משל עצמם, ומסרום לציבור, וכך התנו עימהם נביאים, שאפילו לשכה מליאה עצים, ואפילו עצים משל ציבור, יהו אלו מתנדבים עצים בזמן הזה כל שעה שירצו / שאפילו לשכה מליאה עצים, ואפילו עצים משל ציבור, ועמדו אלו ונתנדבו עצים משל עצמם, לא יהא קרבן מתקרב אלא משלהם תחילה.<br><br>ב<b>סכוליון למגילת תענית</b> (לפי כתב היד הקרוב לנוסח ארץ ישראל) נאמר: בני זתוא בן יהודה למה נכתבו (במגילת תענית)? - שכשעלו בני הגולה לא היה להם עצים בלשכה. התנדבו בני זתוא עצים ומסרום לציבור. התקינו שאף על פי שהלשכה מלאה עצים, יתנדבו עצים למערכה כל זמן [שירצו].<br><br>השאלה בסכוליון למגילת תענית "בני זתוא בן יהודה למה נכתבו?" היא השאלה בברייתא שבירושלמי ובתוספתא "מה ראה זמן עצי כהנים והעם להימנות?". אנו רואים מהמקורות האלה, שהחג בחמישה עשר באב נקבע בזכות בני זתוא, שהתנדבו עצים משל עצמם, כשעלו בני הגולה ולא מצאו עצים בלשכה.</small><br>
<br>ב<b>משנה שקלים</b> ד,א שנינו: "שומרי ספחין בשביעית נוטלין שכרן מתרומת הלשכה. רבי יוסה אומר: אף הרוצה מתנדב שומר חנם. אמרו לו: אף אתה אומר שאין באין אלא משל ציבור".
<br>בשנת השמיטה, שפירותיה הפקר, היו בית דין שוכרים שומרים לשמור על ספיחי חיטים ושעורים שיועדו לצורך העומר ושתי הלחם, כדי למנוע את קצירתם על ידי אחרים, ואותם השומרים היו מקבלים את שכרם מתרומת הלשכה, שהואיל ושמירה זו היא לצורך קורבן ציבור, ההוצאה הנדרשת עבורה באה מתרומת הלשכה כמו קורבן הציבור עצמו. חכמים סוברים, שאם התנדב אדם לשמור על הספיחים בחינם - הרי זכה בהם, שקנה אותם מן ההפקר, ונמצא שאין העומר ושתי הלחם באים משל ציבור, ואף על פי שמסרם לשם כל הציבור, מכל מקום אין הציבור יוצאים בהם ידי חובתם, לפי שאין קורבן יחיד משתנה לקורבן ציבור, ולכן היו צריכים לשכור שומרים מתרומת הלשכה. אבל רבי יוסה סובר, שאם הביאם לשם כל הציבור, מותר להקריבם, והציבור יוצאים בהם ידי חובתם, לפי שקורבן יחיד משתנה לקורבן ציבור.
<br>לפי הברייתא לעיל בעניין זמן עצי הכוהנים והעם, יחידים שהביאו עצים ומסרו אותם לציבור קרבים מהם קורבנות ציבור.
<br>ומציעים זיהוי למקור התנאי: <b>אמר רבי אחא</b> (אמורא ארץ ישראלי בדור הרביעי)<b>: דרבי יוסי היא</b> – של רבי יוסי היא (הברייתא כדעתו של רבי יוסי במשנתנו היא)<b>, דרבי יוסי אמר: אף הרוצה מתנדב שומר חנם</b> – רבי יוסי סובר, שיחיד שהביא קורבן ומסרו לציבור, הציבור יוצאים בו ידי חובתם, ולכן הברייתא, שנאמר בה, שיחידים שהביאו עצים ומסרו אותם לציבור קרבים מהם קורבנות ציבור, כדעת רבי יוסי היא, שלדעת חכמים, אף אם ימסרו את העצים לציבור, לא יקרבו מהם קורבנות ציבור<b>.</b>
<br>ומציעים דעה מנוגדת: <b>רבי יוסה</b> (מגדולי אמוראי ארץ ישראל בדור הרביעי) אמר <b>בשם רבי אילא</b> (רבי אלעאי, אמורא ארץ ישראלי בדור השלישי)<b>: דברי הכל היא</b> – הברייתא כדעתם של הכול (רבי יוסי וחכמים במשנתנו) היא (ולא כדעת רבי יוסי בלבד היא), שגם לדעת חכמים, אם ימסרו את העצים לציבור, יקרבו מהם קורבנות ציבור<b>. מה פליגין</b> – מה (שהם, רבי יוסי וחכמים) חלוקים, <b>- בגופו של קרבן</b> – בדבר שהוא עצמו קרב קורבן, כגון העומר ושתי הלחם, שלדעת חכמים, אין קורבן יחיד משתנה לקורבן ציבור, ולדעת רבי יוסי, קורבן יחיד משתנה לקורבן ציבור<b>, אבל במכשירי קרבן</b> – בדבר המסייע ונחוץ להקרבת קורבן, כגון עצים למערכה, <b>- כל עמא מודיי</b> – כל העם (כל החכמים שנחלקו) מודים (מסכימים), <b>שהוא משתנה קרבן יחיד מקרבן</b> (במקבילה בשקלים: '<b>ל</b>קרבן') <b>ציבור</b> – אם ימסור היחיד דבר זה לציבור, יצאו בו הציבור ידי חובתם, לפי שקורבן יחיד זה משתנה לקורבן ציבור (אבל לפי רבי אחא, אף במכשירי קורבן חכמים חולקים)<b>.</b><br>
<br>ומציעים ברייתא (בעניין דומה): <b>תני:</b> – שונה (התנא): <b>אשה שעשת</b> (שעשתה) <b>כתונת לִבְנָהּ</b> – הכוהן, שישמש בה במקדש לעבודה, <b>צריכה למסור לציבור</b> – צריכה לתת את הכתונת במתנה גמורה לשם כל הציבור, שבגדי הכוהנים שהם משמשים בהם במקדש באים משל ציבור (מתרומת הלשכה), ואם מסרה אותה לציבור, משמש בה בנה הכוהן<b>.</b>
<br>ומציעים זיהוי למקור התנאי: <b>אמר רבי אחא: דרבי יוסי היא</b> – של רבי יוסי היא (הברייתא כדעתו של רבי יוסי במשנתנו היא)<b>, דרבי יוסי אמר: א</b>(<b>ו</b>)<b>ף הרוצה מתנדב שומר חנם</b> – רבי יוסי סובר, שיחיד שהביא קורבן ומסרו לציבור, הציבור יוצאים בו ידי חובתם, ולכן הברייתא, שנאמר בה, שהאישה צריכה למסור את הכתונת לציבור, כדעת רבי יוסי היא, שלדעת חכמים, אף אם תמסור את הכתונת לציבור, לא ישמש בה בנה הכוהן<b>.</b>
<br>ומציעים דעה מנוגדת: <b>רבי יוסה</b> אמר <b>בשם רבי אילא: דברי הכל היא</b> – הברייתא כדעתם של הכול (רבי יוסי וחכמים במשנתנו) היא, שגם לדעת חכמים, אם תמסור את הכתונת לציבור, ישמש בה בנה הכוהן<b>. מה פליגין</b> – מה (שהם, רבי יוסי וחכמים) חלוקים, <b>- בגופו של קרבן, אבל במכשירי קרבן</b> – כגון בגדי הכוהנים, <b>- כל עמא מודיי</b> – כל העם (כל החכמים שנחלקו) מודים (מסכימים), <b>שהוא משתנה קרבן יחיד מקרבן ציבור.</b><br><br><small>ב<b>תוספתא יומא</b> א,כג שנו: האישה שעשתה כתונת לבנה - כשירה, ובלבד שתמסרנה לציבור. אחד בגדי כוהן גדול ואחד בגדי כוהן הדיוט באים מתרומת הלשכה.</small><br>
<br>רבי יוסה אמר בשם רבי אילא, שהברייתא לעיל בעניין זמן עצי הכוהנים והעם דברי הכול היא.
<br>ומקשים (ממקור תנאי על רבי יוסה): <b>מתניתא פליגא על רבי יוסה:</b> – המשנה (המקור התנאי, והוא הברייתא להלן) חלוקה על רבי יוסה (האמורא, שיש להוכיח ממנה שלא כדבריו, ששנו בברייתא): <b>אותן הימים</b> – הימים הקבועים לכמה משפחות להבאת עצים, שנמנו במשנה בתעניות, <b>נוהגין</b> – לעניין איסור הספד ותענית בהם, <b>בשעת קרבן</b> – בזמן שבית המקדש קיים ומקריבים קורבנות, <b>ושלא בשעת קרבן</b> – וגם בזמן שאין בית המקדש קיים ואין מקריבים קורבנות<b>. רבי יוסי</b> (התנא) <b>אומר: אינן נוהגין אלא בשעת קרבן</b> – בזמן שבית המקדש קיים<b>!</b> - לפי חכמים (תנא קמא בברייתא זו), בני המשפחות שנמנו במשנה בתעניות לא הביאו בימים הללו בכל שנה ושנה עצים משלהם (אלא משל ציבור לזכר בלבד), אלא חגגו את הימים הללו כימי זיכרון לנדבתם ולהבאתם את העצים בראשית ימי הבית השני, משום שאין מקבלים עצים למערכה מיחיד, אף על פי שהם מכשירי קורבן, ולכן הימים הללו נוהגים אפילו משחרב הבית, שהרי אף בזמן הבית לא חגגו אותם אלא כימי זיכרון בלבד. אבל לפי רבי יוסי, הסובר שיחיד מתנדב קורבן ציבור, בני המשפחות שנמנו במשנה בתעניות הביאו בימים הללו בכל שנה ושנה עצים משלהם, ומי שמביא עצים יום זה יום טוב הוא לו, כדין כל המקריב קורבן שנוהג יום טוב בו ביום, ולכן משחרב הבית אין הימים הללו נוהגים, שהרי אינם יכולים להביא עצים (כך פירש רבנו משולם בירושלמי שקלים). מכאן שהברייתא לעיל בעניין זמן עצי הכוהנים והעם, שנאמר בה, שהתנו שבני זתוא יביאו בזמן הזה בכל שנה ושנה עצים משלהם, כרבי יוסי היא ולא כחכמים, וזה כדברי רבי אחא (שאמר, שהברייתא רבי יוסי היא), ולא כדברי רבי יוסה (האמורא) בשם רבי אילא (שאמר, שהברייתא דברי הכול היא).<br>
<br>ומציעים מקור נוסף (המסייע לקושיה על רבי יוסה): <b>ועוד מן הדא דתני:</b> – ועוד (יש להוכיח שלא כדברי רבי יוסה האמורא) מן (הברייתא) הזאת ששונה (התנא): <b>אמר רבי לעזר בירבי צדוק</b> (הראשון, תנא בדור השני)<b>: אני הייתי</b> (במקבילות: 'אנו היינו') <b>מבני סנאה בן בנימן</b> – משפחה משבט בנימין (עזרא ב,לה; נחמיה ז,לח), והיא אחת מהמשפחות שנמנו במשנה בתעניות, שזמן הבאת עצים שלהם הוא בעשרה באב<b>, וחל</b> – פעם אחת לאחר שחרב הבית, <b>תשעה באב להיות בשבת, ודחינו</b> (נראה שצריך לומר: 'ודחו') <b>אותו למוצאי שבת</b> – סנהדרין דחו את התענית של תשעה באב ליום ראשון, שהוא עשרה באב, ולא התענו בשבת, שאין התענית דוחה את השבת (משנה מגילה א,ג)<b>, והיינו מתענין ולא משלימין</b> – בני משפחה זו התענו ביום זה, אבל לא השלימו את התענית עד הערב, אלא אכלו ושתו ושמחו, מפני שיום זה יום טוב שלהם היה, שאותם הימים שנמנו במשנה בתעניות נוהגים אף אחר החורבן, כדעת חכמים לעיל, ואין להתענות בהם. הרי שרבי אלעזר בירבי צדוק סובר כחכמים לעיל, שימים אלה נוהגים בין בזמן הבית ובין שלא בזמן הבית, מפני שאף בזמן הבית לא היו אלא ימי זיכרון בלבד. מכאן שהברייתא לעיל בעניין זמן עצי הכוהנים והעם, שנאמר בה, שהתנו שבני זתוא יביאו בזמן הזה בכל שנה ושנה עצים משלהם, לא כרבי אליעזר בירבי צדוק היא, וזה שלא כדברי רבי יוסה (האמורא) בשם רבי אילא (שאמר, שהברייתא דברי הכול היא)<b>.</b><br><br><small>עד כאן המקבילה בירושלמי שקלים ותעניות.<br>סוגיה זו מקורה בתעניות והועתקה משם לשקלים ולמגילה.<br><br>ב<b>תוספתא תעניות</b> ג,ו שנו: אותם ימים (זמנים של הבאת עצים שנמנו במשנה בתעניות) אסורים בהספד ובתענית, בין משחרב הבית ובין עד שלא חרב הבית. רבי יוסה אומר: משחרב הבית מותרים, מפני שאבל הוא להם. אמר רבי לעזר בירבי צדוק: אני הייתי מבני סנאה בן בנימין, וחל תשעה באב להיות בשבת, ודחינוהו לאחר שבת, והיינו מתענים ולא משלימים.<br><br>דברי רבי אלעזר בירבי צדוק הובאו כראיה לדברי תנא קמא, שאותם הימים נוהגים גם לאחר שחרב הבית.<br><br>לפי התלמוד כאן, תנא קמא, החלוק על רבי יוסי במשנה מסכת שקלים, ותנא קמא, החלוק על רבי יוסי בתוספתא מסכת תעניות, בשיטה אחת הם. לפי מסקנת התלמוד, הלכה ה בתוספתא היא כרבי יוסי בהלכה ו בתוספתא, ולא דברי הכול (גם תנא קמא ורבי אלעזר בירבי צדוק) היא.<br><br>רבי אלעזר בירבי צדוק הראשון רגיל לספר פרטים ממאורעותיו וממה שראה בירושלים לפני החורבן ואחריו, וכן הוא מוסר על כמה ממנהגיהם של אנשי ירושלים.</small><br>• • •
במשנה שנינו: <b>"ו</b>(<b>ב</b>)<b>תשעה באב".</b>
<br>כאן התחלת מקבילה בירושלמי תעניות ד,ז.
<br><b>רבי ירמיה</b> (מגדולי אמוראי ארץ ישראל בדור השלישי והרביעי) אמר <b>בשם רבי חייה בר בא</b> (אמורא ארץ ישראלי בדור השלישי)<b>: בדין היה</b> – כך היה ראוי להיות, <b>שיהו</b> (שיהיו) <b>מתענין בעשירי</b> – באב, ולא בתשיעי בו<b>, שבו נשרף</b> (במקבילה נוסף: 'בית אלהינו') – בית המקדש הראשון<b>. ולמה בתשיעי?</b> – מדוע מתענים בתשיעי באב? <b>שבו התחילה הפורענות</b> – בתשיעי הציתו הגויים את האש בבית המקדש והתחילה שריפתו (המאמר הזה והברייתא בסמוך המסייעת לו מדברים בחורבן הבית הראשון, כמו שהוא בברייתות שבתוספתא ובבבלי המובאות להלן שמקבילות לברייתא שבירושלמי כאן)<b>.</b>
<br>ומציעים ברייתא המסייעת לאמור לפני כן: <b>ותני כן:</b> – ושונה (התנא) כך: <b>בשביעי</b> – באב, <b>נכנסו</b> – הגויים, <b>לתוכו</b> – להיכל שבבית המקדש הראשון<b>, בשמיני היו מקרקרים</b> (מכרכרים, רוקדים; או: קוראים בקול, צועקים, צורחים; או: הורסים, שוברים, מנפצים, מנתצים) <b>בו, בתשיעי</b> – באב, <b>הציתו</b> (הדליקו, הבעירו) <b>בו את האוּר</b> (האש)<b>, בעשירי</b> – באב, <b>נשרף.</b><br>
<br>ומספרים: <b>רבי יהושע בן לוי</b> (אמורא ארץ ישראלי בדור הראשון) <b>ציים</b> – צם <b>תשיעי ועשירי</b> – באב, מפני שבתשיעי התחילה הפורענות ובעשירי המשיכה<b>.</b>
<br>במקבילה נוסף: '<b>רבי אבון ציים תשיעי ועשירי</b>'.
<br><b>רבי לוי</b> (אמורא ארץ ישראלי בדור השלישי) <b>ציים</b> – צם <b>תשיעי ולילי עשירי</b> (במסירה שלפנינו במקבילה כתב הסופר 'רבי לוי ציים תשיעי ועשירי' (וכן הוא ברמב"ן) והוסיף 'לילי'. גם ב"שרידי הירושלמי" במקבילה נכתב 'ציים תשיעי ועשירי' ונוסף 'ליל') – באב, שמפני שלא היה בו כוח לצום כל יום עשירי, צם ליל עשירי<b>.</b><br><br><small>במלכים ב כה,ח-ט נאמר: "וּבַחֹדֶשׁ הַחֲמִישִׁי בְּשִׁבְעָה לַחֹדֶשׁ הִיא שְׁנַת תְּשַׁע עֶשְׂרֵה שָׁנָה לַמֶּלֶךְ נְבֻכַדְנֶאצַּר מֶלֶךְ בָּבֶל בָּא נְבוּזַרְאֲדָן רַב טַבָּחִים עֶבֶד מֶלֶךְ בָּבֶל יְרוּשָׁלִָם. וַיִּשְׂרֹף אֶת בֵּית ה'...".<br>ובירמיהו נב,יב-יג נאמר: "וּבַחֹדֶשׁ הַחֲמִישִׁי בֶּעָשׂוֹר לַחֹדֶשׁ הִיא שְׁנַת תְּשַׁע עֶשְׂרֵה שָׁנָה לַמֶּלֶךְ נְבוּכַדְרֶאצַּר מֶלֶךְ בָּבֶל בָּא נְבוּזַרְאֲדָן רַב טַבָּחִים עָמַד לִפְנֵי מֶלֶךְ בָּבֶל בִּירוּשָׁלִָם. וַיִּשְׂרֹף אֶת בֵּית ה'...".<br><br>ב<b>תוספתא תעניות</b> ג,י שנו: אם נאמר: "בשבעה לחודש" (מלכים ב כה,ח), למה נאמר: "בעשור לחודש" (ירמיהו נב,יב), ואם נאמר: "בעשור לחודש", למה נאמר: "בשבעה לחודש"? - אלא בשבעה לחודש כיבשו גויים את ההיכל, והיו מקרקרים בו שביעי, שמיני ותשיעי עד שפנה יום, וכן הוא אומר: "אוי לנו כי פנה היום כי יינטו צללי ערב" (ירמיהו ו,ד), לעיתותי ערב הציתו בו את האור, ונשרף עם שקיעת החמה בעשור לחודש.<br><br>וב<b>בבלי תענית</b> כט,א אמרו: תניא: אי אפשר לומר "בשבעה", שכבר נאמר "בעשור", ואי אפשר לומר "בעשור", שכבר נאמר "בשבעה". הא כיצד? - בשבעה בו נכנסו גויים להיכל, ואכלו ושתו וקרקרו בו שמיני ותשיעי עד שפנה יום, שנאמר: "אוי לנו כי פנה היום כי יינטו צללי ערב" (ירמיהו ו,ד), לעיתותי ערב הציתו בו את האור, ונשרף עם שקיעת החמה בעשור לחודש.<br>והיינו דאמר רבי יוחנן: אלמלי הייתי באותו הדור (של חורבן הבית הראשון), לא קבעתיו אלא בעשירי, מפני שרובו של היכל בו נשרף. - ורבנן (שקבעו בתשיעי) - אתחלתא דפורענותא עיקר.<br><br>אפשר שאמוראים צמו תשיעי ועשירי – בתשיעי משום שבו חרב בית המקדש השני, ובעשירי משום שבו נשרף בית המקדש הראשון.<br><br>ב<b>בבלי מגילה</b> ה,א אמרו: תשעה באב - (אין מקדימים משום ש)להקדים פורענות לא מקדימים.<br><br>לפי הירושלמי כאן אפשר לומר, שתשעה באב מאחרים, משום שבדין היה שיהיו מתענים בעשירי באב שבו נשרף בית המקדש הראשון.</small><br>
<br>כאן התחלת מקבילה גם בירושלמי יבמות ו,ו.
<br>מביאים מעשה אחד: <b>רבי בא בר זבדא</b> (אמורא ארץ ישראלי בדור השני והשלישי) אמר <b>בשם רבי חנינה</b> (בר חמא, אמורא ארץ ישראלי בדור הראשון)<b>: ביקש רבי</b> (רבי יהודה הנשיא, תנא בדור החמישי) <b>לעקור</b> (לבטל) <b>תשעה באב ולא הניחו</b> (הרשו, התירו) <b>לו</b> – חכמים<b>. אמר לו רבי אלעזר</b> (בן פדת, אמורא בדור השני) – לרבי בא בר זבדא<b>: עמך הייתי</b> – כשאמר רבי חנינה דבר זה<b>, ולא איתאמרת</b> – ולא נאמרה (המימרה של רבי חנינה) <b>אלא</b> – כך<b>: ביקש רבי לעקור תשעה באב שחל להיות בשבת ולא הניחו לו</b> – חכמים<b>. אמר</b> – רבי<b>: הואיל ונדחה, ידחה</b> – מכיוון שכבר בטל הצום מזמנו, מפני השבת, ייבטל הצום לגמרי באותה שנה<b>. אמרו לו</b> – חכמים לרבי<b>: יידחה למחר</b> – יועבר הצום למחרת השבת (כמו ששנינו במשנתנו), אבל לא ייבטל הצום לגמרי באותה שנה. לפי רבי בא בר זבדא, אמר רבי חנינה, שרבי רצה לבטל תשעה באב לגמרי. ולפי רבי אלעזר, אמר רבי חנינה, שרבי לא רצה לבטל תשעה באב לגמרי אלא באותה שנה בלבד שחל תשעה באב להיות בשבת. אפשר שחכמים אמרו, שיידחה למחר (עשירי באב), משום שבעשירי נשרף הבית, וראוי לצום ביום זה<b>.</b><br>
<br>ומביאים מעשה שני: <b>וגזה ליה</b> – וגמל לו (רבי בא בר זבדא שילם לרבי אלעזר טובה כפועלו), <b>ההוא</b> (צריך לומר כמו במקבילה בתעניות: 'הה<b>י</b>א') <b>דתנינן תמן:</b> – (המשנה) ההיא ששנינו שם (משנה יבמות ו,ו): האיש מצווה על פרייה ורבייה, אבל לא האישה. <b>רבי יוחנן בן ברוקה</b> (תנא בדור השלישי) <b>אומר: על שניהם</b> – האיש והאישה, <b>הוא</b> – הכתוב, <b>אומר</b> (בעניין מצוות ה' לאדם בבריאתו)<b>: "וַיְבָרֶךְ אֹתָם אֱלֹהִים וַיֹּאמֶר לָהֶם אֱלֹהִים</b>: <b>פְּרוּ וּרְבוּ"</b> (בראשית א,כח) – אלוהים בירך את האדם ואשתו וציווה אותם לפרות ולרבות. חכמינו סמכו מצוות פרייה ורבייה לאמירה זאת. ומכאן שאף האישה מצווה על פרייה ורבייה (עד כאן המשנה)<b>. רבי לעזר</b> אמר <b>בשם רבי חנינה: הלכה כרבי יוחנן בן ברוקה. אמר ליה</b> – אמר לו <b>רבי בא בר זבדא</b> – לרבי אלעזר<b>: עמך הייתי</b> – כשאמר רבי חנינה דבר זה<b>, ולא איתאמרת</b> – ולא נאמרה (המימרה של רבי חנינה) <b>אלא</b> – כך<b>:</b> (במקבילות נוסף: 'אם') <b>היתה תובעת להינשא - הדין עמה</b> – אם תבעה אישה, שאין לה ילדים, מבעלה לגרשה, כדי להינשא לאחר ותלד ממנו ילדים, הדין עימה (היא צודקת), שכופים את בעלה שיוציא אותה וייתן לה כתובה, משום שהיא מצווה על פרייה ורבייה, שהלכה כרבי יוחנן בן ברוקה. לפי רבי אלעזר, אמר רבי חנינה, שהלכה כרבי יוחנן בן ברוקה לגמרי, ואף אם לא היתה תובעת להינשא, כופים אותו להוציא וליתן כתובה, ולפי רבי בא בר זבדא, אמר רבי חנינה, שאין הלכה כרבי יוחנן בן ברוקה לגמרי, ורק אם היתה תובעת להינשא, כופים אותו להוציא וליתן כתובה<b>. וקרא עליהון:</b> – וקרא (רבי בא בר זבדא או רבי אלעזר) עליהם (על עצמם את הפסוק): <b>"טוֹבִים הַשְּׁנַיִם מִן הָאֶחָד"</b> (קוהלת ד,ט) – והמשכו של הפסוק: "כִּי אִם יִפֹּלוּ, הָאֶחָד יָקִים אֶת חֲבֵרוֹ" (קוהלת ד,י) - אם אחד מהם ייפול, חבירו יעזור לו. פסוק זה מוסב אף לעניין הלימוד, שאם לא דקדק האחד במה ששמע מפי רבו, בא חבירו ומעמידו על האמת. במעשה הראשון לא דקדק רבי בא בר זבדא במה ששמע מפי רבי חנינא רבו, ובא רבי אלעזר חבירו והעמידו על האמת, ובמעשה השני לא דקדק רבי אלעזר במה ששמע מפי רבי חנינא רבו, ובא רבי בא בר זבדא חבירו והעמידו על האמת, ובכך שילם לו רבי בא בר זבדא לרבי אלעזר טובה מידה כנגד מידה (אולי צריך לומר: 'וקרון עליהון' - וקראו עליהם (אחרים). וכן כתב ב"עלי תמר")<b>.</b><br><br><small>עד כאן המקבילות בירושלמי תעניות ויבמות.<br>סוגיה זו מקורה בתעניות והועתקה משם למגילה.<br>ביבמות המעשה בפרייה ורבייה הוא הראשון והמעשה בתשעה באב הוא השני, וחסר שם 'וגזה ליה' שבמקבילות.<br><br><b>ביקש רבי לעקור תשעה באב</b><br>ב<b>בבלי מגילה</b> ה,א-ב אמרו: אמר רבי אלעזר אמר רבי חנינא: רבי ...ביקש לעקור תשעה באב, ולא הודו לו חכמים. אמר לפניו (לפני רבי אלעזר) רבי אבא בר זבדא: רבי, לא כך היה מעשה. אלא: תשעה באב שחל להיות בשבת היה, ודחינוהו (צריך לומר: ודחוהו) לאחר השבת, ואמר רבי: הואיל ונדחה - יידחה, ולא הודו לו חכמים. קרי עליה (רבי אלעזר): "טובים השניים מן האחד".<br><br>בבבלי החליפו את דבריהם של רבי אבא בר זבדא ורבי אלעזר זה בזה.<br><br><b>"טובים השניים מן האחד"</b><br>ב<b>מסכת אבות דרבי נתן</b> נוסח א פרק ח נאמר: שניים שיושבים ועוסקים בתורה, וטעה אחד מהם הלכה או ראש הפרק, או שאמר על טמא טהור ועל טהור טמא ועל אסור מותר ועל מותר אסור, חבירו מחזירו. ומניין שכשחבירו מחזירו וקורא עימו יש להם שכר טוב בעמלם? - שנאמר: "טובים השניים מן האחד אשר יש להם שכר טוב בעמלם" (קוהלת ד,ט).<br>וב<b>קוהלת רבה</b> ד [ט] א נאמר: "טובים השניים מן האחד" - "טובים השניים" שהם יגעים בתורה, "מן האחד" שעוסק זה לעצמו וזה לעצמו, "כי אם ייפולו האחד יקים את חבירו" - שאם שכח הלכה אחד מהם, חבירו מחזיר לו ההלכה.</small><br>• • •
במשנה שנינו: <b>"ו</b>(<b>ב</b>)<b>חגיגה".</b>
<br>כאן התחלת מקבילה בירושלמי חגיגה ב,ד.
<br><b>כתוב אחד אומר</b> – בעניין שלוש רגלים<b>: "וְחַג הַקָּצִיר בִּכּוּרֵי מַעֲשֶׂיךָ</b> אֲשֶׁר תִּזְרַע בַּשָּׂדֶה<b>"</b> (שמות כג,טז) – תחוג את חג הקציר (חג השבועות), הוא קציר ביכורי תבואתך שזרעת בשדה. ויש ללמוד מהלשון "חג הקציר" שקוצרים בחג הזה, הרי שמותר לקצור בחג השבועות<b>, וכתוב אחר אומר</b> – בעניין חג השבועות<b>: "כָּל מְלֶאכֶת עֲבֹדָה לֹא תַעֲשׂוּ"</b> (ויקרא כג,כא) – חג השבועות אסור במלאכה שיש בה משום עבודה. הרי שאסור לעשות מלאכה בחג השבועות<b>. אמר רבי חנניה: הא כיצד יתקיימו שני כתובים</b> (במקבילה: 'שני מקראות הללו') – הסותרים זה את זה<b>? בשעה שהוא</b> – חג השבועות, <b>חל בחול, את</b> (אתה) <b>חוגג</b> – אתה מקריב עולות ראייה ושלמי חגיגה בו ביום, מפני שהם קרבים ביום טוב, <b>ושובת</b> – ממלאכה בו ביום, מפני שהוא יום טוב (וזהו שהכתוב אומר: "כל מלאכת עבודה לא תעשו")<b>. בשעה שהוא</b> – חג השבועות, <b>חל בשבת, למחר</b> – ביום ראשון, <b>את</b> (אתה) <b>חוגג</b> – אתה מקריב עולות ראייה ושלמי חגיגה, מפני שאינם קרבים בשבת (כמו ששנינו במשנתנו), שכן רק קורבנות ציבור קרבים בשבת, <b>וקוצר</b> – ביום שאתה חוגג (וזהו שהכתוב אומר: "וחג הקציר")<b>.</b>
<br><b>אמר רבי יוסה בירבי בון</b> (מגדולי אמוראי ארץ ישראל בדור החמישי)<b>: ובלבד שִׁיבֳּלִים לעיסתה</b> (צריך לומר כמו במקבילה: 'לעיסת<b>ו</b>') – כשחל חג השבועות בשבת, הוא מותר ביום ראשון, כשהוא מקריב עולות ראייה ושלמי חגיגה, רק לקצור שיבולים כדי לעשות מהם עיסה לצורך אכילתו, אם כלתה עיסתו, כי אסור לאדם לעשות מלאכה ביום שקורבנו קרב, כאמור להלן<b>.</b>
<br>כאן התחלת מקבילה גם בירושלמי פסחים ד,א.
<br>ומציעים ברייתא המסייעת לאמור לפני כן: <b>כהדא דתני:</b> – כמו (הברייתא) הזאת ששונה (התנא): <b>להן</b> (במקבילה בפסחים נוסף 'כל') <b>אינש דיהוי עלוי אעין ובכורין</b> – (חובת התענית בימים שגזרו תענית על הציבור חלה על הכול) חוץ מאדם שיהיה עליו עצים וביכורים (נדר של עצים או של ביכורים, שיקבל על עצמו בנדר להביא עצים למזבח או ביכורים למקדש, שדינו שביום שהוא מביא אותם הוא אסור בהספד, בתענית ובעשיית מלאכה, שהרי הם כקורבן)<b>. האומר:</b> "<b>הרי עלי</b> – שקיבל עליו בנדר לתת <b>עצים למזבח וגיזירים</b> (חתיכות עץ) <b>למערכה</b> – של עצים שעל המזבח" <b>- אסור בסֵפֶד ובתענית ומלעשות מלאכה בו ביום</b> – ביום שהוא מביא אותם, שהרי הם כקורבן, וביום שקורבנו של אדם קרב הוא אסור בהספד, בתענית ובעשיית מלאכה, מפני שיום טוב הוא לו (המשפט השני בעברית מפרש את עניינם של עצים שבמשפט הראשון בארמית)<b>.</b><br><br><small>עד כאן המקבילות בירושלמי חגיגה ופסחים.<br>סוגיה זו מקורה בחגיגה והועתקה משם למגילה.<br><br>הברייתא בירושלמי של עצים וביכורים היא ברייתא ארמית קדמונית, שנספח אליה לשון עברי החוזר עליה דרך פירוש ומשלים אותה ("מגילת תענית", עמוד 220).<br>נראה שהלכה ארמית עתיקה זו נספחה במקורה אל ניסוח הלכתי שחייב את הציבור בתענית או בקבוצת תעניות, ועל כן היא מסתפקת באמירה "חוץ מאדם שיש עליו עצים וביכורים", בלא צורך לפרש את דינו של אדם זה, וכוונתה שהוא פטור מן התעניות שפורטו לעיל ("בעקבות הדף החדש של הביאור למגילת תענית", "תרביץ" עז, עמוד 417).<br>ההלכה פותחת בארמית ומסיימת בעברית, פותחת בעצים וביכורים ומסיימת בעצים בלבד. מנוסח החלק הארמי מתברר שהעצים והביכורים נתפסים כשווים זה לזה. השוויון הזה תמוה, שהרי ביכורים הם חובה מן התורה ואילו הבאת עצים על ידי יחיד הם רשות. אפשר שזו הסיבה שבנוסח ההלכה בעברית, שהוא בוודאי מאוחר יותר, מופיעים עצים בלבד ("לגלות נסתרות: פרשנות והלכה במגילות מדבר יהודה", עמוד 336).<br>אפשר שלביכורים יש גדר של נדר או נדבה משום שהמפריש אותם אומר "הרי אלו ביכורים".</small><br>• • •
במשנה שנינו: <b>"ו</b>(<b>ב</b>)<b>הקהל".</b>
<br>מה הטעם שהַקְהֵל נדחה אם חל זמנו (מוצאי יום טוב הראשון / האחרון של סוכות) בשבת? -
<br>טעם אחד: <b>רבי בא בריה ד-</b> – בנו של <b>רבי חייה בר בא</b> (אמורא ארץ ישראלי בדור השלישי) <b>אמר: מפני התקיעה</b> – בחצוצרות ביום הַקְהֵל בכל ירושלים כדי להקהיל את העם (אין הַקְהָלָה אלא בחצוצרות), שאין התקיעה דוחה את השבת<b>.</b>
<br>טעם שני: <b>רבי יצחק בירבי חייה</b> (אמורא ארץ ישראלי בדור הרביעי) <b>אמר: מפני הבימה</b> – של עץ שהיו עושים ביום הַקְהֵל למלך בעזרה שבמקדש, שהיה יושב עליה וקורא בתורה, ואסור לעשות אותה בשבת<b>.</b>
<br>ושואלים (על הטעם השני): <b>ויעשו אותם</b> (צריך לומר: 'אות<b>ה</b>') <b>מאתמול</b> – מערב יום טוב (היום שלפני יום טוב) שלפני שבת (כי אסור לעשות אותה גם ביום טוב), ולא יידחה הַקְהֵל אם חל זמנו בשבת<b>!</b> ("אתמול" אינו דווקא היום שלפניו)
<br>ומשיבים תשובה אחת: <b>שלא לדחוק את העזרה</b> – אם יעשו אותה מערב יום טוב, יהיה דוחק בעזרה שלא לצורך היום, שעולי הרגל באים למקדש ביום טוב להקריב עולות ראייה ושלמי חגיגה<b>.</b>
<br>ומשיבים תשובה שנייה (בהצעת פסוק המשמש כמקור לעניין): <b>אמר רבי מתניה</b> (אמורא ארץ ישראלי בדור החמישי)<b>: על שם</b> (משום) <b>"לֹא תִטַּע לְךָ אֲשֵׁרָה כָּל עֵץ</b> אֵצֶל מִזְבַּח ה' אֱלֹהֶיךָ<b>"</b> (דברים טז,כא) – אסור לנטוע עץ המוקדש לאלה אשירה וגם כל עץ אצל המזבח שנבנה לשם ה' (עובדי עבודה זרה היו נוהגים לנטוע אשירה אצל מזבחותם). חכמינו אסרו על סמך הכתוב הזה לעשות כל בניין עץ בעזרה, ולא הותר לעשות אלא לשעה, שבניין לשעה אינו נחשב בניין. ולכן אי אפשר לעשות את הבימה מערב יום טוב, שאם יעשו אותה מערב יום טוב, תעמוד כמה ימים, משיבנו אותה בערב יום טוב עד שיסתרו אותה במוצאי שבת (כי אסור לסתור אותה בשבת. אבל כשהַקְהֵל נדחה ליום שלאחר השבת, הבימה עומדת רק לזמן מועט, משיבנו אותה לפני הַקְהֵל עד שיסתרו אותה לאחריו)<b>.</b><br><br><small>ב<b>משנה סוטה</b> ז,ח שנינו: מוצאי יום טוב הראשון / האחרון של חג... עושים לו (למלך) בימה של עץ בעזרה והוא יושב עליה.<br>וב<b>תוספתא סוטה</b> ז,יג שנו: במה של עץ היו עושים לו בעזרה ויושב עליה. רבי ליעזר בן יעקב אומר: בהר הבית.<br>ו<b>שם</b> ז,טו שנו: אותו היום (ביום הקהל) היו כוהנים עומדים בגדרים ובפרצות, וחצוצרות של זהב בידיהם, תוקעים ומריעים ותוקעים.<br><br>ב<b>ספרי דברים</b> פסקה קמה נאמר: רבי אליעזר בן יעקב אומר: מניין שאין עושים אכסדרה (של עץ) בעזרה? - תלמוד לומר: "כל עץ אצל מזבח ה' אלוהיך".<br><br>לפי רבי אליעזר בן יעקב, עושים ביום הקהל במה של עץ בהר הבית ולא בעזרה, כי לדעתו אכסדרה של עץ אסורה בעזרה והוא הדין במה של עץ, שאין הבדל בין במה ובין אכסדרה. ולפי תנא קמא שחלוק על רבי אליעזר בן יעקב, עושים ביום הקהל במה של עץ בעזרה, כי לדעתו במה של עץ אינה אסורה בעזרה לשעה. אבל לדעת רבי אליעזר בן יעקב במה של עץ אסורה בעזרה אפילו לשעה.<br><br>רש"י (בבלי מגילה ה,א) מפרש הטעם שהיו מאחרים הקהל, לפי שבהקהל צריכים להביא את הטף, ובשבת אי אפשר להביאם.<br><br>בבבלי (סוטה מא,ב) אמרו, שהמלך היה קורא ביום הקהל בעזרת נשים, שאי אפשר לומר בעזרת ישראל, שהרי אין ישיבה בעזרה אלא למלכי בית דוד, ומצינו בהקהל שאף מלכי בית חשמונאי היו יושבים. בדעת הירושלמי (סוטה ז,ח) נראה, שבעזרת ישראל היתה הקריאה, שכן אמרו שהמלך לא היה יושב אלא סומך על הכותל, משום איסור הישיבה בעזרה, והרי בעזרת נשים מותרת הישיבה. אם כן, העזרה שבירושלמי כאן היא עזרת ישראל.</small><br>• • •
במשנה שנינו: "אף על פי שאמרו: מקדימין ולא מאחרין, מותרין בספד ובתענית".
<br>מגילת תענית היא החיבור היחיד, חוץ מהתנ"ך, שזכה לסמכותיות בעולמם של חכמי התורה שבעל פה. זהו חיבור קטן בארמית, שהתחבר לערך במאה הראשונה לפני הספירה (בסוף ימי הבית השני), ורק כמה מאות שנים לאחר מכן זכה לפרשנות (בשלהי תקופת התלמוד ולאחריה). הפירוש כתוב עברית ומכונה סכוליון.
<br>מגילת תענית מונה כל הימים שאירעו בהם מאורעות חשובים או שנעשו בהם ניסים לישראל בימי הבית השני. המגילה כתובה בצורת לוח לשנים עשר חודשי השנה, הכולל שלושים וחמישה מועדים. ימים אלה נקבעו כימים טובים, ואסרו חכמים להתענות בהם, ויש מהם ימים שאסרו חכמים אף לספוד בהם. המגילה נקראת כך על שם איסור התענית הנזכר בפתיחתה.
<br>רוב המועדים המוזכרים במגילה קשורים למאורעות בימי החשמונאים. בחלקם הם ימי זיכרון לנצחונות של החשמונאים. המפורסם שבחגים אלה הוא חג החנוכה. מועדים אחרים קשורים בנצחונות של החכמים הפרושים במאבקם נגד הצדוקים והבייתוסים. אפשר שאף אלה היו בימי החשמונאים. במגילה נזכרים גם חג הפורים ויום חמישה עשר באב. ימי הפורים נכללו במגילה רק משום שהם ימים שאין להתענות ואין לספוד בהם כמו ימי המגילה.<br>
<br><b>מגילת תענית</b> פותחת: <b>אילין יומיא דלא להתענאה בהון, ומקצתהון דלא למספד בהון</b>.<br>
<br>ב<b>משנה תעניות</b> ב,ח שנינו: כל הכתוב במגילה "<b>דילא למספד</b>" (כל יום שכתוב בו במגילת תענית שלא לספוד) - לפניו אסור (גם ביום שלפניו אסור להתענות ולספוד, שמא יתענה ויספוד ביום טוב עצמו) ולאחריו מותר (אבל ביום שלאחריו מותר להתענות ולספוד, שהואיל ועבר יום טוב אין חוששים שמא יתענה ויספוד ביום טוב). רבי יוסי אומר: לפניו ולאחריו אסור (בין ביום שלפניו ובין ביום שלאחריו אסור להתענות. אבל לספוד אין אסור אלא ביום שלפניו, אבל ביום שלאחריו מותר).
<br><b>דילא להתענייא</b> (כל יום שכתוב בו במגילת תענית שלא להתענות) - לפניו ולאחריו מותר (בין ביום שלפניו ובין ביום שלאחריו מותר להתענות). רבי יוסי אומר: לפניו אסור (גם ביום שלפניו אסור להתענות) ולאחריו מותר (אבל ביום שלאחריו מותר להתענות).<br>
<br>כאן התחלת מקבילה בירושלמי תעניות ב,ח.
<br>מציעים זיהוי למקור התנאי: <b>מתניתא דרבי מאיר</b> (גדול התנאים בדור הרביעי) – המשנה (היא) של רבי מאיר (סתם המשנה בתעניות שמחמירה ב"דילא למספד" מב"דילא להתענאה" היא בשיטתו של רבי מאיר)<b>, דאמר רבי מאיר</b> (מילים אלו נשמטו במסירה שלפנינו בשל שוויון סופות והושלמו על ידי מגיה. ובמקבילה: '<b>דרבי מאיר אמר</b>')<b>:</b> – שרבי מאיר אומר: "<b>דילא למיספד</b>" – כל יום שכתוב בו במגילת תענית שלא לספוד, <b>- אסור להתענות</b> – אסור גם להתענות בו, ולא שאסור רק לספוד בו<b>, ו</b>"<b>דילא להתענות</b>" ("דילא להתענאה") – כל יום שכתוב בו במגילת תענית שלא להתענות, <b>- מותר בהספד</b> – אסור להתענות בו, אבל מותר לספוד בו<b>, ו</b>"<b>דילא</b>" <b>סתם</b> – כל יום שלא כתוב בו במגילת תענית שלא לספוד או שלא להתענות, <b>- כ</b>"<b>דילא להתענייה</b>" – ואסור להתענות בו, אבל מותר לספוד בו. הרי שרבי מאיר סבור, שהימים שכתוב בהם שלא לספוד חמורים מהימים שכתוב בהם שלא להתענות, ולכן סתם המשנה בתעניות כרבי מאיר (רבי יוסי במשנה בתעניות אינו חולק על עניין זה, שהרי גם לדעתו הספד חמור מתענית, אלא באו להוציא מידי דעת תנא אחר שהיתה הפוכה)<b>.</b><br><br><small>גם לדעת רבי יוסי, הימים שכתוב בהם שלא לספוד חמורים מהימים שכתוב בהם שלא להתענות, והוא סובר כרבי מאיר, שכל יום שכתוב בו שלא לספוד - אסור גם להתענות בו, וכל יום שכתוב בו שלא להתענות - מותר לספוד בו, ולא נחלקו רבי מאיר ורבי יוסי אלא לגבי היום שלפניו והיום שלאחריו.<br><br>שמחתם של הימים שכתוב בהם שלא לספוד גדולה יותר מזו של הימים האחרים, משום שאירע בהם נס גדול יותר מהימים האחרים. לכן, בימים שכתוב בהם שלא לספוד אסרו להתענות ולספוד. אבל בימים שכתוב בהם שלא להתענות אסרו להתענות ולא אסרו לספוד, משום שההספד קל יותר מן התענית, שכן התענית שהיא כל היום יש בה עינוי יותר מן ההספד.<br><br>מדברי הירושלמי "מתניתא דרבי מאיר" יש ללמוד, שיש תנא החלוק על רבי מאיר ומחמיר ב"דילא להתענאה" מב"דילא למספד", ולפיו: "דילא להתענות" - אסור בהספד, ו"דילא למספד" - מותר להתענות, ו"דילא" סתם - כ"דילא למספד". לפי תנא זה, ב"דילא להתענאה" - לפניו אסור ולאחריו מותר (כרבי מאיר) או לפניו ולאחריו אסור (כרבי יוסי), וב"די לא למספד" - לפניו ולאחריו מותר, או לפניו אסור ולאחריו מותר, ההיפך ממשנתנו.</small><br>
<br><b>אמר רבי יונה</b> (מגדולי אמוראי ארץ ישראל בדור הרביעי)<b>:</b> "<b>אילין יומיא דילא להתענאה בהון, ומקצתהון דילא למיספד בהון</b>" – כך הוא נוסח הפתיחה של מגילת תענית. רבי יונה מביא ראיה לדברי רבי מאיר ממגילת תענית. במגילה נמנו שלושים וחמישה מועדים. רוב המועדים (עשרים ואחד מתוך שלושים וחמישה) לא כתוב בהם שלא לספוד או שלא להתענות, ומקצתם (ארבעה עשר מתוך שלושים וחמישה) כתוב בהם שלא לספוד. מנוסח הפתיחה של מגילת תענית יש ללמוד, שכל הימים אסורים בתענית, ומקצתם אסורים אף בהספד (ולכן, "דילא למיספד" - אסור להתענות, ו"דילא להתענאה" - מותר בהספד), ושיום שלא כתוב בו שלא לספוד או שלא להתענות - אסור בתענית (ולכן, "דילא" סתם - כ"דילא להתענאה"), כדברי רבי מאיר<b>.</b><br>
<br>ומביאים ברייתא: <b>אמר רבן שמעון בן גמליאל</b> (השני, נשיא ותנא בדור הרביעי)<b>: מה תלמוד לומר:</b> – מה יש ללמוד מהכתוב (בנוסח הפתיחה של מגילת תענית): "<b>בהון</b>" "<b>בהון</b>" <b>שני פעמים?</b> – שהמילים האלו נראות כמיותרות. <b>אלא מלמד</b> – דבר זה מורה, <b>שהלילה מותר והיום אסור</b> – רק ביום אסור להתענות ולספוד, אבל בלילה שלפניו מותר להתענות ולספוד, שהמילים "בהון" "בהון" באות למעט - בהם (ב"אילין יומיא", בימים) דווקא. - רבן שמעון בן גמליאל דורש את הכתוב במגילת תענית כאילו הוא כתוב במקרא, שכן בימי התנאים לא ניתנה תורה שבעל פה להיכתב, ורק מגילת תענית נכתבה בימיהם, והרי היא כתורה שבכתב שניתנה להידרש. לכן נקט את הלשונות "מה תלמוד לומר" ו"מלמד" ביחס למגילת תענית, כרגיל ביחס למקרא<b>.</b><br><br><small>לדעת רבן שמעון בן גמליאל, הלילה שלפני הימים הכתובים במגילת תענית מותר בתענית ובהספד, וכל שכן שהימים שלפניהם ושלאחריהם מותרים בתענית ובהספד. הרי שרבן שמעון בן גמליאל חלוק על רבי מאיר ורבי יוסי.</small><br>
<br>ומציעים ברייתא המסייעת לאמור לפני כן: <b>כהדא דתני:</b> – כמו (הברייתא) הזאת ששונה (התנא): <b>להן אינש דיהוי עלוהי אסר בצלו</b> – (איסור התענית בימים הטובים הכתובים במגילה חל על הכול) חוץ מאדם שיהיה עליו איסר (שיקבל על עצמו נדר של תענית) בתפילה (שאין איסורי התענית שבמגילה חלים עליו והוא מותר להתענות בימים הכתובים במגילה). - ברייתא זו היא סוף מגילת תענית. לאחר שמנתה מגילת תענית את הימים שאסור להתענות בהם, היא מסיימת שרק מי שקיבל עליו תענית בנדר קודם שחלו הימים האלו מותר להתענות בהם<b>.</b> ו<b>אמר רבי יוסי בירבי בון</b> (מגדולי אמוראי ארץ ישראל בדור החמישי)<b>: שהוא צריך להזכיר מבערב</b> – רבי יוסי בירבי בון פירש שכוונת המגילה להזכרת התענית בתפילה, ומכאן הוא מסיק שהיושב בתענית צריך להזכיר מעין המאורע של תעניתו בתפילה כבר מערבית של הלילה שלפני יום תעניתו (אף על פי שהוא אוכל ושותה משתחשך). נמצא פירוש דברי המגילה כך: איסורי המגילה לא יחולו על מי שיש עליו נדר תענית שכבר נזכר בתפילת הלילה, כי הואיל ואזכור התענית בתפילה קדם לחלות איסורה של המגילה, נדחה איסור המגילה מפני תעניתו של זה. מכאן עולה כדברי רבן שמעון בן גמליאל, שאיסורי המגילה אינם חלים אלא מן הבוקר, כי אם כבר חל האיסור מבערב, נמצא שתפילת התענית לא קדמה לחלות האיסור, ואיסורי המגילה עומדים בתוקפם ("סיומה של מגילת תענית וגלגולי ביאורו בתלמודים", "בר אילן" ל-לא, עמודים 133-134)<b>.</b><br>
<br>פירוש 'אמר' - ואמר. ודבר רגיל הוא בירושלמי שמחסרים את הוי"ו הזו המקשרת בין המאמרים ("'ואפילו על דרבי... לית היא מקשייא'", "ספר זכרון להרב יצחק נסים" ב, עמוד נח).
<br>הוכחת 'כהדא דתני' כאן מבוססת על דברי אמורא המובא אחרי הברייתא שמציע המונח. כאן נראה ש'כהדא דתני' אינו מִתקשר לאמור לפניו, אלא מציע ברייתא עצמאית, כמקובל אצל הלשון 'תני'. אפשר שלפנינו אשגרה ממקום אחר בירושלמי, שבו הלשון 'כהדא דתני' מתאים ("הטרמינולוגיה של הירושלמי", עמוד 263).
<br><small>אפשר שלפנינו אשגרה מהירושלמי לעיל: "כהדא דתני: להן אינש דיהוי עלוי אעין ובכורין". אם כן, אין פירוש 'אמר' - ואמר.</small><br>
<br>מגילת תענית היתה כתובה מאז חיבורה, ועצם השם 'מגילה' מלמד על כך. גוף המגילה מוזכר במונח 'כתוב' במשנה תעניות ב,ח ובתוספתא שם ב,ד. אלא שבימי האמוראים המגילה היתה גם שנויה על פה עם פירושה (הסכוליון). ולכן היא מובאת לעיתים ב'תניא' וכדומה ("'תורה שבעל פה' פשוטה כמשמעה", "מחקרי תלמוד" ג, עמודים 238-239).<br>
<br>ומציעים קשר בין דברי אמוראים: <b>ואתיא כהיא דאמר</b> – ו(המימרה של רבי יוסי בירבי בון) באה (הולכת) כמו (המימרה) ההיא שאומר <b>רבי זעורה</b> (רבי זירא, מגדולי אמוראי ארץ ישראל בדור השלישי) <b>בשם רב חונה</b> (רב הונא, גדול אמוראי בבל בדור השני)<b>:</b> יחיד שגזר על עצמו תענית - <b>אומרו</b> (צריך לומר כמו במקבילה: 'אומר<b>ה</b>') – את ההזכרה מעין המאורע של תעניתו בתפילות בליל התענית (ערבית) וביום התענית שלאחריו (שחרית ומנחה), <b>כלילי שבת וכיומו</b> – שבשבת הוא אומר את ההזכרה מעין המאורע של שבת בתפילות בליל שבת וביום שבת שאחריו (הביטוי "כלילי שבת וכיומו" לקוח מהמשנה נידה ד,ד. "לילי" הוא צורת יחיד נסמך (ולא צורת רבים) והושפע מן הארמית)<b>.</b><br><br><small>הלשון הארמי בברייתא שבירושלמי לעיל "להן אינש דיהוי עלוי אעין ובכורין" קרוב ללשון הסיום של מגילת תענית "להן אינש דיהוי עלוהי אסר בצלו". אפשר שכשם שהלשון השנייה היא סיום לרשימת ימים שיש איסור להתענות ולספוד בהם, כך הלשון הראשונה היא סיום לרשימת ימים שיש חובה להתענות ולספוד בהם. אפשר שמגילת תענית המקורית כללה שתי רשימות בארמית: רשימת ימים שאירעו בהם מאורעות טובים בימי הבית השני ונקבעו כימים טובים, ורשימת ימים שאירעו בהם מאורעות רעים בימי הבית השני ונקבעו כימי תענית. רשימת ימי התענית שפתחה את המגילה נתנה למגילה את שמה "מגילת תענית". במגילה שבידנו שרדה רק רשימת הימים הטובים. אולי רשימת הצומות המאוחרת המופיעה כנספח ותוספת למגילת תענית בחלק מכתבי היד החליפה את רשימת ימי התעניות הקדומה שהיתה במגילה במקורה.<br>או אפשר שהמגילה פתחה: כל הימים מתענים ומספידים בהם (במקור בארמית), "להן אינש דיהוי עלוי אעין ובכורין. אילין יומיא דילא להתענאה בהון, ומקצתהון דילא למיספד בהון...", וסיימה: "להן אינש דיהוי עלוהי אסר בצלו". המשפט הראשון נשמט מהמגילה שבידנו.<br><br><b>הספד והתענית</b><br>במקצת הימים המנויים במגילת תענית יש איסור הספד בנוסף לאיסור תענית. ברם, אם איסור ההספד נתפש כאיסור לספוד למת באותם ימי מועד, הרי שברוב ימות השנה רוב האנשים אינם מספידים, ואם כן, כיצד תתגלה לעין-כל העובדה שהיום המסוים הינו יום טוב, הרי ממילא אין מספידים בו? דומה כי שאלה זו, וכן הגזירה השווה שבמגילת תענית בין איסור התענית לאיסור ההספד, מלמדות שמחבר המגילה ראה לפניו אנשים הרגילים לספוד כשם שהם רגילים להתענות דבר יום ביומו, ללא תלות במת או בצער, כי אם מסיבות פולחניות.<br>למרות שהוראת השורש 'ספד' בדברי חכמים, ובדרך כלל גם במקרא, היא במשמעות של קינה על המת, הרי שבמקרא יש לו משמעות נוספת והיא: קינה פולחנית. הספד מסוג זה, שאין לו דבר עם המתים, מופיע בכמה מקומות. לאחר שירמיהו הנביא מבשר לעם על הרעה שתבוא, הוא מוסיף: "על זאת חגרו שקים, ספדו והילילו" (ירמיהו ד,ח), וזה הספד על שעתיד לקרות, ואין בינו לבין הספד על מתים ולא כלום. כיוצא בו אתה מוצא במגילת אסתר (ד,ג): "ובכל מדינה ומדינה, מקום אשר דבר המלך ודתו מגיע, אבל גדול ליהודים וצום ובכי ומספד, שק ואפר יוצע לרבים". אֵבֶל זה שמדובר בו, אֵבֶל פולחני הוא, וכלולים בו צום ומספד. מעין זאת אמר זכריה הנביא: "כי צמתם וספוד בחמישי ובשביעי" (זכריה ז,ה). הרי שגם כאן צום ומספד פולחניים נהגו יחד. גם יואל הנביא אמר: "חגרו וספדו הכוהנים, הילילו משרתי מזבח… קדשו צום, קראו עצרה... וזעקו אל ה'" (יואל א,יג-יד). גם כאן אותם מנהגים באים כאחת: צום, הספד, ומנהגי אבלות נוספים, בהקשר פולחני של עבודת אלוהים במקדש, ללא כל זיקה למתים.<br>ניתן לשער שלא היו הספדים אלו אלא קינות, בקשות כפרה, בקשות מחילת עוון ווידוי, בקשות סליחה והבעת תקווה לעתיד טוב יותר. מסתבר שכנגד אותם מנהגים רווחים של הספד פולחני פסק מחבר מגילת תענית שאין לספוד, ממש כשם שקבע שאין להתענות, שכן התענית וההספד מנהגים פולחניים היו ("אופייה ומקורה של מגילת תענית", "סיני" צח, עמודים קיד-קלז).</small><br>• • •<br><br>דעותיהם של רבי מאיר ושל רבי יוסי במשנה בתעניות בעניין תענית והספד בימים של מגילת תענית, לפניהם ולאחריהם:&lt;table&gt;
<b>מתניתא</b> – המשנה (משנה אחת מסוימת, והיא המשנה במגילה שאמרה, שהימים שהקדימו לקרוא בהם את המגילה מותרים בספד ובתענית), <b>- או באחד עשר כרבי יוסי</b> (בר חלפתא, תנא בדור הרביעי) – לפי רבי יוסי במשנה בתעניות, המשנה במגילה מתייחסת לאחד עשר באדר, שיום זה מותר בספד ובתענית לדעת רבי יוסי, אבל לא לשנים עשר באדר, מפני שהוא יום שלפני יום הכתוב במגילת תענית "דילא" סתם (יום שלושה עשר באדר, הוא יום ניקנור, ראה להלן), והוא אסור בתענית לדעת רבי יוסי<b>, או בשנים עשר כרבי מאיר</b> – לפי רבי מאיר במשנה בתעניות, המשנה במגילה מתייחסת אפילו לשנים עשר באדר, שיום זה מותר בספד ובתענית לדעת רבי מאיר<b>.</b><br>
<br>ומציעים קושיה על האמור לפני כן: <b>וקשיא על דרבי מאיר!</b> – וקשה (הדבר) על (דעתו) של רבי מאיר! <b>לא כן תני:</b> – (וכי) לא כך שונה (התנא במגילת תענית): <b>בתרין עשר ביה יום טיריון</b> – בשנים עשר בו (באדר) יום טיריון<b>?!</b> (בתמיהה) – והוא יום שאסור להתענות בו ("דילא" סתם). הרי שאין להעמיד את המשנה במגילה בשנים עשר באדר כרבי מאיר. - אין לגרוס את המילים "וקשיא על דרבי מאיר", שהרי קושיה זו קשה גם לדעתו של רבי יוסי, שכן לדעתו ביום שלפניו, אחד עשר באדר, אסור להתענות. הרי שאין להעמיד את המשנה במגילה באחד עשר באדר כרבי יוסי.
<br>ומתרצים: <b>ואמר</b> (צריך לומר: 'אמר', והוי"ו מיותרת, כי הדברים הם תירוץ לקושיה) <b>רבי יעקב בר אחא</b> (אמורא ארץ ישראלי בדור השלישי והרביעי)<b>: בטל יום טיריון, יום שנהרג לוליינוס ופפוס</b> – יום טוב שתיקנו ביום שנים עשר באדר בטל, כי באותו יום הוצאו להורג שני האחים לוליינוס ופפוס על קידוש השם (בפולמוס של קיטוס), ומותר להתענות בו, ולכן המשנה במגילה שנשנתה לאחר מכן היא או בשנים עשר באדר כרבי מאיר או באחד עשר באדר אפילו כרבי יוסי. לדעת רבי יוסי, אף שבטל יום טוב שתיקנו ביום שנים עשר באדר, יום זה אסור בתענית, שכן הוא יום שלפני יום הכתוב במגילת תענית "דילא" סתם (יום שלושה עשר באדר, הוא יום ניקנור, ראה להלן)<b>.</b><br><br><small>הקטע "מתניתא...ופפוס" מקורו במגילה על המשנה כאן, והועתק לתעניות אגב רבי מאיר ורבי יוסי שנזכרו בו, ששם הוא עיקר מחלוקתם. ומטעם זה הועתקה כל הסוגיה ששם למגילה.</small><br>
<br>הפתיחה "וקשיא על דרבי מאיר!" קשה: א. הקושיה מיום שנים עשר תופסת הן לפי רבי מאיר והן לפי רבי יוסי, ואם כן, למה הקשו דווקא על רבי מאיר? ב. כרגיל, המונח "וקשיא" מציין קושי מצד הסברה (שקביעה מסוימת אינה מתיישבת עם ההיגיון), אבל איננו מציג סתירה בין מקורות ספרותיים שונים. ואם כן, כיצד אפשר להקשות: "וקשיא לא כן תני"? שהרי קושיה זו מבוססת על הברייתא המובאת בהמשך, ולא על ההיגיון!
<br>נראה, ש"לישנא אחרינא" לפנינו, והקושיה להלן (בעניין יום ניקנור) נמסרה בשני לשונות חלופיים: א. "וקשיא על דרבי מאיר! מה בא לוסר?...", ולעומתו: ב. "על דעתיה דרבי יוסה ניחא, בא לוסר לפניו. על דעתיה דרבי מאיר, מה בא לוסר?..." (הנוסח להלן משובש). הסגנונות "וקשיא על דרבי פלוני!" ו"על דעתיה דרבי פלוני ניחא. על דעתיה דרבי פלוני [קשיא]" נרדפים הם - שניהם מציעים קושי מצד ההיגיון, הקיים לפי דעה אחת בלבד. לפי הצעה זו, אפשר אף לפרנס את מיקומו הנוכחי של "וקשיא על דרבי מאיר!": כשחדר "לישנא אחרינא" פנימה מן הגיליון, "נדד" למקום היחיד שבו ניתן היה לשלבו - כאן, שמוצעת קושיה אחרת, התופסת אף היא לפי רבי מאיר ("'לישני אחריני' בירושלמי", "סידרא" ח, עמודים 73-74).<br><br><small><b>יום טיריון</b></small>
<br>המועד של שנים עשר באדר אינו מצוי כלל במגילת תענית שבידנו, לא הוא ולא ביאורו. מועד זה מוכר מתוך שני התלמודים בלבד, ובשניהם נספחת אליו הידיעה על ביטולו עוד קודם שבטלה המגילה כולה בסוף תקופת האמוראים. המסורות באשר ללוליינוס ופפוס בכלל ובאשר לקביעת המועד בפרט חלוקות וסותרות זו את זו ("מגילת תענית", עמודים 296-297).<br>• • •<br><br>במגילת תענית שנו: <b>בתלת עשר ביה יום ניקנור</b> – בשלושה עשר בו (באדר) יום ניקנור (והוא יום שאסור להתענות בו ("דילא" סתם))<b>.</b>
<br><b>מהו יום ניקנור?</b> – על שום מה נקרא יום זה בשם יום ניקנור? - <b>שלטון</b> (מושל) <b>משל מלכות יון</b> – ששמו ניקנור, <b>היה עובר לאלכסנדריאה</b> – שבמצרים<b>, וראה את ירושלם וחירף וניאץ וגידף</b> (קילל, אמר דברי בוז) <b>ואמר:</b> "<b>בשובי בשלום אתוץ את המגדל הזה</b>" (לשון הכתוב בשופטים ח,ט) – כשאחזור בשלום מאלכסנדריה, אהרוס את בית המקדש (חכמינו דרשו את הכתוב במשל הכרם "וייבן מגדל בתוכו" (ישעיהו ה,ב) ואת הכתוב "כמגדל דויד צווארך" (שיר השירים ד,ד) ואמרו, שמגדל זה ההיכל או בית המקדש)<b>. ויצא אחד משל</b> (במקבילה נוסף 'בית') <b>חשמוניי</b> – יהודה המקבי, <b>והיה הורג בחיילותיו</b> (אנשי מלחמתו) – של ניקנור, <b>עד שהגיע לקרוכין</b> (מרכבה) <b>שלו</b> – של ניקנור<b>, וכיון שהגיע לקרוכין שלו קטע</b> (קצץ) <b>את ידיו וחתך את ראשו ותחבן</b> (נעץ אותם) <b>בעץ, וכתב מלמטן</b> (מלמטה)<b>: הפה שדיבר באשמה</b> (שפשע בדיבורו) – כך כתב מתחת לראש של ניקנור, <b>והיד שפשטה</b> (הושיטה, הניפה) <b>בגאוה</b> – כך כתב מתחת לידיים שלו<b>, ותליין</b> (תלה אותם) <b>בקונטס</b> (קונדס, מוט) <b>נגד ירושלם</b> – ואותו יום שעשו לניקנור כך עשו אותו יום טוב (מועד זה נתפרש גם בסכוליון ובבבלי)<b>.</b><br>
<br>ומציעים קושיה על אחד מבני המחלוקת: <b>על דעתיה דרבי מאיר</b> (צריך לומר: '<b>דרבי יוסה</b>') <b>ניחא</b> – על דעתו של רבי יוסי (הדבר) נוח (מובן ששנו במגילת תענית יום שלושה עשר באדר, אף על פי שלא היו צריכים לשנות יום זה מצד עצמו, שכן יום זה אסור להתענות ולספוד בו לדעת רבי יוסי, כיוון שהוא יום שלפני ארבעה עשר באדר (פורים), שהוא יום הכתוב במגילת תענית "דילא למספד")<b>, בא לוסר לפניו</b> – יום שלושה עשר באדר ששנו במגילת תענית בא לאסור בתענית את היום שלפניו, שנים עשר באדר, כיוון שהוא יום שלפני יום הכתוב במגילת תענית "דילא" סתם<b>. על דעתיה דרבי יוסה</b> (צריך לומר: '<b>דרבי מאיר</b>') – על דעתו של רבי מאיר<b>, מה בא לוסר?</b> – מה בא לאסור יום שלושה עשר באדר ששנו במגילת תענית? <b>לפניו</b> – אם נאמר, שלדעת רבי מאיר בא יום שלושה עשר באדר ששנו במגילת תענית לאסור בתענית את היום שלפניו, שנים עשר באדר, כמו שאמרנו לדעת רבי יוסי, הרי <b>לית ליה</b> – אין לו (הוא לא סובר כך, שלדעת רבי מאיר אין לאסור בתענית יום שלפני יום הכתוב במגילת תענית "דילא" סתם)<b>, עצמו</b> – אם נאמר, שלדעת רבי מאיר בא יום שלושה עשר באדר ששנו במגילת תענית לאסור בתענית את יום זה עצמו, הרי <b>אסור מפני ארבעה עשר!</b> – לדעת רבי מאיר יום זה אסור להתענות בו, כיוון שהוא יום שלפני ארבעה עשר באדר (פורים), שהוא יום הכתוב במגילת תענית "דילא למספד", ואם כן, לא היה צריך לשנות במגילת תענית את יום שלושה עשר באדר! (אין מתרצים את הקושיה, ראה בסמוך)
<br><b>בא להודיעך שאסור בהספד</b> (מאמר זה לא ייתכן, שהרי יום שלושה עשר באדר, יום ניקנור, אסור בתענית בלבד, שאם לא כן, היה אוסר את יום שנים עשר באדר גם לדעת רבי מאיר, ולא היה ניתן להעמיד את המשנה במגילה שהקדימו לקרוא בשנים עשר באדר כדעת רבי מאיר. ועוד, שאם כן, חזרה הקושיה למקומה: עצמו אסור מפני ארבעה עשר (אסור בהספד משום יום שלפני פורים)!. וב"שרידי הירושלמי" הנוסח: 'בא להודיעך שהוא מותר בהספד'. ולפי גרסה זו יוצא, שמשום יום שלפני ארבעה עשר הייתי אוסר אותו בהספד ובתענית, ומשום כך שנו אותו בסתם ולא הוסיפו בו "דילא למספד". וגרסה זו קשה מהראשונה, שאם ראוי לו להיאסר בהספד משום יום שלפני ארבעה עשר, כל שכן עכשיו שנוספה בו שמחה משום עצמו. לכן נראה, שמאמר זה הוא באשגרה מלקמן יום שישה עשר, ואין גורסים אותו ("'ואפילו על דרבי... לית היא מקשייא'", "ספר זכרון להרב יצחק נסים" ב, עמודים נט-ס))<b>.</b><br>
<br>ותמהים: <b>ואפילו על דרבי מאיר</b> (צריך לומר: '<b>דרבי יוסה</b>') <b>לית הוא</b> (צריך לומר: 'ה<b>י</b>א') <b>מקשייא?!</b> (בתמיהה) – ו(כי) אפילו על (שיטתו) של רבי יוסי אינה קשה?! <b>לא כן תני:</b> – (וכי) לא כך שונה (התנא): <b>בתרין עשר ביה יום טיריון</b> – בשנים עשר בו (באדר) יום טיריון (והוא יום שאסור להתענות בו)<b>?!</b> (בתמיהה) – ומה בא לאסור יום שלושה עשר באדר ששנו במגילת תענית? אם נאמר, שלדעת רבי יוסי בא יום שלושה עשר באדר ששנו במגילת תענית לאסור בתענית את היום שלפניו, שנים עשר באדר, כמו שאמרנו לעיל, הרי יום זה אסור להתענות בו, כיוון שהוא יום הכתוב במגילת תענית (יום טיריון), ואם נאמר, שלדעת רבי יוסי בא יום שלושה עשר באדר ששנו במגילת תענית לאסור בתענית את יום זה עצמו, הרי יום זה אסור להתענות ולספוד בו לדעת רבי יוסי, כיון שהוא יום שלפני ארבעה עשר באדר (פורים), שהוא יום הכתוב במגילת תענית "דילא למספד", ואם כן, לא היה צריך לשנות במגילת תענית את יום שלושה עשר באדר! (אין מתרצים את התמיהה, ראה בסמוך)
<br><b>ואמר רבי יעקב בר אחא: בטל יום טיריון, יום שנהרג לולינוס ופפוס</b> (מאמר זה הוא באשגרה מלעיל, ואין גורסים אותו, שהרי הקושיה על רבי מאיר ורבי יוסי היא מעיקרה של מגילת תענית שנשנתה לפני חורבן הבית השני, ואילו ביטול יום טיריון אירע בימי פולמוס של קיטוס (שם, עמוד ס))<b>.</b><br>
<br>במגילת תענית שנו: <b>בארבעה עשר</b> ביה <b>ובחמשת עשר</b> ביה יומי <b>פורייא</b> אנון – בארבעה עשר בו (באדר) ובחמישה עשר בו (באדר) ימי פורים הם<b>, דילא למיספד</b> – שלא לספוד בהם<b>. בשית עשר ביה שרון למיבנא שור ירושלם</b> – בשישה עשר בו (באדר) התחילו לבנות חומת ירושלים<b>, דילא למיספד</b> – שלא לספוד בו (החוקרים חולקים האם החומה שמדובר בה היא חומת נחמיה, חומה חשמונאית או החומה השלישית, שאגריפס הראשון החל בבניינה, ואחר כך הושלמה בראשית המרד הגדול ברומאים)<b>.</b><br>
<br>ומציעים קושיה על אחד מבני המחלוקת: <b>על דעתיה דרבי מאיר ניחא</b> – על דעתו של רבי מאיר (הדבר) נוח (מובן ששנו במגילת תענית יום שישה עשר באדר)<b>, בא לוסר</b> (לאסור) <b>לפניו</b> (מילה זו היא באשגרה מלעיל, וצריך לומר: '<b>עצמו</b>') – יום שישה עשר באדר ששנו במגילת תענית בא לאסור בתענית ובהספד את יום זה עצמו, שכן אילו לא שנו יום זה, היה יום זה מותר להתענות ולספוד בו לדעת רבי מאיר, כיוון שהוא יום שאחרי חמישה עשר באדר (פורים), שהוא יום הכתוב במגילת תענית "דילא למספד"<b>. על דעתיה דרבי יוסה</b> – על דעתו של רבי יוסי<b>, מה בא לאסור</b> (במקבילה: 'לוסר')<b>?</b> – מה בא לאסור יום שישה עשר באדר ששנו במגילת תענית? <b>לאסור שלפניו</b> (במקבילה: 'לוסר לפניו') <b>לית ליה</b> (מילים אלו הן באשגרה מלעיל, ואין גורסים אותן (שם, עמוד ס))<b>, עצמו</b> – אם נאמר, שלדעת רבי יוסי בא יום שישה עשר באדר ששנו במגילת תענית לאסור בתענית את יום זה עצמו, הרי <b>אסור מפני חמשה עשר!</b> – לדעת רבי יוסי יום זה אסור להתענות בו, כיוון שהוא יום שאחרי חמישה עשר באדר (פורים), שהוא יום הכתוב במגילת תענית "דילא למספד", ואם כן, לא היה צריך לשנות במגילת תענית את יום שישה עשר באדר!
<br>ומתרצים: <b>בא להודיעך שהוא אסור בהספד</b> – לדעת רבי יוסי בא יום שישה עשר באדר ששנו במגילת תענית להודיע לך שיום זה אסור אף בהספד, שכן אילו לא שנו יום זה, היה יום זה אסור בתענית ומותר בהספד לדעת רבי יוסי, כיוון שהוא יום שאחרי חמישה עשר באדר (פורים), שהוא יום טוב הכתוב במגילת תענית "דילא למספד", ולכן שנו יום זה שכתוב בו "דילא למספד", כדי להודיע לך שהוא אסור אף בהספד (ועתה שידענו שהוא אסור בהספד, יש לאסור בתענית יום שאחריו לדעת רבי יוסי)<b>.</b>
במגילת תענית שנו: <b>בשובעת עשר ביה קמון עממייא על פליטת ספרייא במדינת כלקיס ובית זבדין והוה פרקן</b> – בשבעה עשר בו (באדר) קמו הגויים על פליטת הסופרים (שארית החכמים) במדינת כלקיס (אזור בבקעת הלבנון) ובית זבדין (עיר בסוריה), והיתה הצלה (לבית ישראל. הסכוליון פירש את המועד בהצלה של חכמי ישראל מרדיפות גויים אחרי בריחתם לסוריה מפני ינאי המלך. - והוא יום שאסור להתענות בו ("דילא" סתם))<b>.</b><br>
<br>ומציעים קושיה על אחד מבני המחלוקת: <b>על דעתיה דרבי מאיר ניחא</b> – על דעתו של רבי מאיר (הדבר) נוח (מובן ששנו במגילת תענית יום שבעה עשר באדר)<b>, בא לאסור עצמו</b> – יום שבעה עשר באדר ששנו במגילת תענית בא לאסור בתענית את יום זה עצמו, שכן אילו לא שנו יום זה, היה יום זה מותר להתענות בו לדעת רבי מאיר, כיוון שהוא יום שאחרי שישה עשר באדר, שהוא יום הכתוב במגילת תענית "דילא למספד"<b>. על דעתיה דרבי יוסה</b> – על דעתו של רבי יוסי<b>, מה בא לאסור?</b> – מה בא לאסור יום שבעה עשר באדר ששנו במגילת תענית? והרי לדעת רבי יוסי יום זה אסור להתענות בו, כיוון שהוא יום שאחרי שישה עשר באדר, שהוא יום הכתוב במגילת תענית "דילא למספד", ואם כן, לא היה צריך לשנות במגילת תענית את יום שבעה עשר באדר! (במקבילה נוסף במסירה שלפנינו בידי מגיה: 'לוסר לפניו לית ליה, עצמו אסור'. ושמא יש להגיה: 'לוסר לאחריו לית ליה' - שהרי יום האסור בתענית בלבד הוא, וגם לרבי יוסי אינו אוסר יום שלאחריו. ו'לפניו' היא באשגרה מלעיל. וכן יש להשלים: 'עצמו אסור מפני ששה עשר' (שם, עמוד סא)) (אין מתרצים את הקושיה)<br>
<br><b>אמר רבי יוסי</b> (מגדולי אמוראי ארץ ישראל בדור הרביעי)<b>: כל אילין מיליא לא מסייען ולא תברן, לא על דרבי מאיר ולא על דרבי יוסי</b> – כל הדברים האלה (השנויים במגילת תענית) לא מסייעים ולא שוברים, לא את (שיטתו) של רבי מאיר ולא את (שיטתו) של רבי יוסי<b>. לא בא</b> – החכם (התנא של מגילת תענית), <b>אלא למנות ימים שנעשו בהן ניסים לישראל</b> – ולא בא התנא להודיע ימים שאסור להתענות ולהספיד בהם, שהרי יש ימים שנמנו במגילת תענית שאנו יודעים שאסור להתענות ולהספיד בהם משום הימים שלפניהם או שלאחריהם, לרבי מאיר כדעתו ולרבי יוסי כדעתו, ולא היה צריך לשנות אותם במגילת תענית, כפי ששאלו לעיל<b>. תדע לך שהוא כן</b> – יש לך להביא ראיה שלא בא התנא אלא למנות ימים שנעשו בהם ניסים<b>, דתנינן:</b> – ששנינו (במגילת תענית): <b>בריש ירחא דניסן דיתקם</b> (במקבילה: 'דיתקן') <b>תמידא</b> – בראש חודש ניסן הוקם (הועמד) קורבן התמיד<b>, די לא למיספד</b> – שלא לספוד בו (הנוסח במגילת תענית: "מן רש ירחא דניסן עד תמניא ביה איתוקם (הוקם, הועמד) תמידא, דלא למספד". מועד זה מתפרש בסכוליון בניצחונם של הפרושים במחלוקת בדינו של התמיד, האם ראוי לבוא רק מתרומת הלשכה או גם משל יחיד. בירושלמי כאן הזכירו את ראש חודש ניסן בלבד, משום שהביאו ראיה מיום זה עצמו)<b>.</b> ויש לתמוה: <b>בלא כך</b> – בלא ששנו יום זה במגילת תענית<b>, אינו אסור משום ראש חודש?!</b> (בתמיהה) – וכי לדעת הכול אין יום זה עצמו אסור להתענות ולספוד בו, כיוון שהוא ראש חודש, וראש חודש אסור בתענית ובהספד?! ואם כן, לא היה צריך לשנות במגילת תענית את יום ראש חודש ניסן! אלא ששנו יום זה, כדי למנותו בימים שנעשו בהם ניסים לישראל (מכאן שראש חודש אסור בתענית ובהספד מדברי סופרים, ואוסר גם לפניו לרבי מאיר, לפניו ולאחריו לרבי יוסי. שאם לא כן, היה להם להשיב: בא לוסר לפניו (שם, עמוד סב)).<br>
<br>ומביאים ברייתא (שנסמכה למשנה בתעניות): <b>אבל בשבתות ובימים טובים מתענין לפניהן ולאחריהן</b> – מזה נסיק שבימים הכתובים במגילת תענית אין מתענים לא לפניהם ולא לאחריהם<b>. מה ראיתה</b> (ראית) – מה הטעם, <b>להקל באֵילּוּ</b> – בשבתות ובימים טובים שמתענים ביום שלפניהם וביום שלאחריהם, <b>ולהחמיר באֵילּוּ</b> – בימים הכתובים במגילת תענית שאין מתענים ביום שלפניהם וביום שלאחריהם (לרבי מאיר כדעתו ולרבי יוסי כדעתו)<b>? שאֵילּוּ דברי תורה</b> – שבתות וימים טובים אסורים בתענית מדברי תורה<b>, ואין דברי תורה צריכין חיזוק</b> – ולכן ביום שלפניהם וביום שלאחריהם לא אסרו להתענות שמא יתענה בהם עצמם<b>, ואֵילּוּ דברי סופרים</b> – ימים הכתובים במגילת תענית אסורים בתענית מדברי חכמים<b>, ודברי סופרין צריכין חיזוק</b> – ולכן ביום שלפניהם וביום שלאחריהם אסרו להתענות שמא יתענה בהם עצמם<b>.</b><br><br><small>ב<b>תוספתא תעניות</b> ב,ו שנו: בשבתות ובימים טובים מותר להתענות לפניהם ולאחריהם. מפני מה אלו אסורים ואלו מותרים? - אלו מדברי תורה, ואין דברי תורה צריכים חיזוק, ואלו דברי סופרים, ודברי סופרים צריכים חיזוק.<br><br>בירושלמי הביאו את הברייתא שבתוספתא, והוסיפו בראשה את המילה "אבל", להבליט את הניגוד בין הימים הכתובים במגילת תענית ובין שבתות וימים טובים. ימים טובים אינם כוללים ראשי חודשים לשיטת הירושלמי.</small><br>• • •<br><br>כאן התחלת מקבילה גם בירושלמי נדרים ח,א.
<br>מצמצמים את תחולת הקביעה: <b>הדא דאת אמר</b> – זאת שאתה אומר (דבר זה שאתה אומר, שאין להתענות ולספוד בימים הכתובים במגילת תענית, לפניהם ולאחריהם), <b>- עד שלא בטלה מגילת תענית</b> – לפני שבטלה המגילה<b>, אבל משבטלה מגילת תענית</b> – אחרי שבטלה המגילה, כמו שאמרו אמוראים להלן, <b>- בטלו כל אֵילּוּ</b> – בטלו כל הימים הכתובים במגילה, ומותר להתענות ולספוד בהם, לפניהם ולאחריהם. ואין המשנה בתעניות הדנה בימים אלה נוהגת עכשיו שבטלה המגילה<b>.</b>
<br><b>רבי חנינה</b> (בר חמא, אמורא ארץ ישראלי בדור הראשון) <b>ורבי יהושע בן לוי</b> (אמורא ארץ ישראלי בדור הראשון) <b>תריהון אמרין</b> – שניהם אומרים<b>: בטלה מגילת תענית</b> – משחרב הבית השני<b>.</b>
<br><b>רבי בא</b> (רבי אבא, אמורא בדור השלישי) <b>ורבי סימון</b> (רבי שמעון בן פזי, אמורא ארץ ישראלי בדור השני והשלישי) <b>אמרי</b> (במקבילה בתעניות: 'תריהון אמרין')<b>: בטלה מגילת תענית.</b>
<br><b>רבי יונתן</b> (אמורא ארץ ישראלי בדור הראשון) <b>אמר: בטלה מגילת תענית.</b><br>
<br>ותמהים (כדי לפרוך את הדעה שלפני כן): <b>אמר רבי יוחנן</b> (גדול אמוראי ארץ ישראל בדור השני)<b>: אמש</b> (בלילה שעבר) <b>הייתי יושב ושונה: מעשה שגזרו</b> (פסקו, ציוו) <b>תענית בחנוכה בלוד</b> – שגזרו בית דין תעניות על הציבור, ותענית אחת חלה בחנוכה, וכגון תעניות שניות של גשמים שאסורים בהן בתספורת וברחיצה (ימי החנוכה הם ימים הכתובים במגילת תענית "דילא למספד", ואסור להתענות ולספוד בהם)<b>, ואמרו עליו, על רבי אליעזר</b> (בן הורקנוס, תנא בדור השני)<b>, שסיפר</b> (גזז שערו) <b>ועל רבי יהושע</b> (בן חנניה, מגדולי התנאים בדור השני) <b>שרחץ</b> – שניהם סוברים, שאפילו התחילו כבר להתענות תעניות שגזרו בית דין על הציבור, ותענית אחת חלה בחנוכה, מפסיקים את התעניות, ואין מתענים בחנוכה, וכדי להפגין את התנגדותם לדעת רבן גמליאל שהתיר להתענות בחנוכה, רבי אליעזר הסתפר ורבי יהושע רחץ<b>. אמר להן רבי יהושע</b> – לציבור שהתענו<b>: צאו והתענו על מה שהתעניתם</b> – שיתענו לכפרה על מה שהתענו שלא כהלכה, או שיתענו תענית אחרת בנוסף לתענית שהתענו ('על' = בנוסף ל- ("תוספתא כפשוטה"))<b>.</b> ויש להציע את המסקנה התמוהה העולה מהמקור התנאי: <b>ואת אמר:</b> – ואתה אומר: <b>בטלה מגילת תענית?!</b> (בתמיהה) – שהרי ממעשה זה יש להוכיח שלא בטלה מגילת תענית משחרב הבית השני, שכן רבי אליעזר ורבי יהושע היו אחר חורבן הבית.
<br>ומציעים תירוץ: <b>אמר רבי בא –</b> השיב לרבי יוחנן על תמיהתו עליו ועל חבריו<b>: אף על גב דאת אמר:</b> – אף על פי שאתה אומר: (במקבילה בתעניות: 'ואפילו תימר:' - ואפילו תאמר:) <b>בטלה מגילת תענית, חנוכה ופורים לא בטלו</b> – כל הימים הכתובים במגילה בטלו חוץ מחנוכה ופורים, ולכן אסור להתענות בחנוכה ובפורים<b>.</b>
ומציעים מעשיהם של חכמים: <b>מיליהון דרבנ</b>י<b>ן אמרין</b> (צריך לומר: 'אמרן')<b>:</b> – דבריהם של החכמים אומרים (יש להוכיח ממעשיהם של החכמים שלהלן): <b>בטלה מגילת תענית</b> – בימי האמוראים<b>.</b>
<br><b>רבי אבון</b> (מגדולי אמוראי ארץ ישראל בדור החמישי) <b>ציים כל ערובת שובא</b> – (היה) צם בכל ערב שבת (גרסה מוטעית במקבילה בנדרים: 'ערובת סוכות')<b>.</b>
<br><b>רבי יוחנן</b> (צריך לומר כמו במקבילות: 'רבי <b>יונתן</b>', וכן הוא בראשונים) <b>ציים כל ערובת ריש שתא</b> – (היה) צם בכל ערב ראש השנה<b>.</b>
<br><b>רבי זעורה</b> (רבי זירא, מגדולי אמוראי ארץ ישראל בדור השלישי) <b>צם תלת מאוון דצומין</b> – שלוש מאות צומות<b>,</b> ומציעים מסורת חלופית עלומת שם: <b>ואית דאמרין:</b> – ויש אומרים: <b>תשע מאוון</b> – תשע מאות צומות<b>, ולא חש על מגילת תענית</b> – ולא חשש למגילת תענית (שהתענה אף בימים הכתובים במגילת תענית)<b>.</b>
<br><b>רבי יעקב בר אחא</b> (אמורא ארץ ישראלי בדור השלישי והרביעי) <b>מפקד לספרייה</b> – (היה) מצַווה לסופרים (מלמדי מקרא לילדים בבית הספר)<b>: אין אתת איתא מישאלנכון</b> – אם באה אישה (מאימותיהם של הילדים המביאות אותם לבית הספר) לשאול אתכם (שרוצה לקבוע תענית לעצמה)<b>, אימרין</b> (צריך לומר: 'אימר<b>ו</b>ן') <b>לה:</b> – אִמרו לה: <b>בכל</b> – הימים, <b>מתענין</b> – ואין לחשוש למגילת תענית<b>, חוץ משבתות וימים טובים וראשי חדשים וחולו של</b> ה<b>מועד וחנוכה ופורים</b> – אין קובעים תענית יחיד ואף לא תענית ציבור בימים האלה. - הרי שרבי זעורה ורבי יעקב בר אחא סבורים שבטלה מגילת תענית חוץ מחנוכה ופורים. ושמא גם רבי אבון שצם בכל ערב שבת סבור כך, כי לא ייתכן שלא יחול ערב שבת אחד באחד מהימים הכתובים במגילת תענית (נראה שמעשהו של רבי יונתן שצם בכל ערב ראש השנה הובא אגב מעשהו של רבי אבון שצם בכל ערב שבת, שכן ממעשהו של רבי יונתן אין להוכיח שבטלה מגילת תענית, שערב ראש השנה אינו יום הכתוב במגילת תענית)<b>.</b><br><br><small>עד כאן המקבילה בירושלמי נדרים.<br><br>ב<b>תוספתא תעניות</b> ב,ה שנו: מעשה וגזרו תענית בחנוכה בלוד. אמרו עליו, על רבי אליעזר שסיפר, ועל רבי יהושע שרחץ. אמר להם רבי יהושע: צאו והתענו על מה שהתעניתם.<br><br>מה שאמרו בירושלמי לעיל, שהמשנה במגילה היא או באחד עשר כרבי יוסי, או בשנים עשר כרבי מאיר, הוא לפירושה של המשנה במגילה כשעדיין נהגה מגילת תענית.<br><br>רבי יעקב בר אחא, שאמר לעיל שבטל יום טיריון, ומשמע מדבריו אלה ששאר הימים הנזכרים במגילה לא בטלו, סבור שלא בטלה מגילת תענית משחרב הבית, שהרי ביטול יום טיריון היה בפולמוס של קיטוס שהיה שנים רבות לאחר החורבן. אבל כאן אמר שרק חנוכה ופורים לא בטלו, משום שהוא סבור שבימיו כבר בטלה מגילת תענית.</small><br>• • •
כאן המשך המקבילה בירושלמי תעניות וגם התחלת מקבילה בירושלמי יבמות ד,י.<br>
<br>הסוגיה "שמעון בר בא..." עד סופה הועברה לירושלמי מגילה בהעתקת יתר כהמשך לסוגיה שלעיל, וכרגיל במקבילות, ואין לה שום שייכות עניינית שם (לירושלמי מגילה). ואילו בירושלמי יבמות היא נשנתה תחילה שם, כמו שמוכיח הבבלי שם מב,ב: "רבי אלעזר לא על לבי מדרשא, אשכחיה לרבי אסי, אמר ליה: מאי אמור רבנן בבי מדרשא? אמר ליה: הכי אמר רבי יוחנן: הלכה כרבי יוסי. מכלל דיחידאה פליג עליה? אין, והתניא: ...דברי רבי מאיר... אמר ליה רבי ירמיה לרבי זריקא: כי עיילת לקמיה דרבי אבהו, רמי ליה: מי אמר רבי יוחנן: הלכה כרבי יוסי? והא אמר רבי יוחנן: הלכה כסתם משנה...".
<br>באשר לפירושה בירושלמי כאן (בירושלמי תעניות), הנה בבבלי תענית יח,א אמרו על המשנה תעניות ב,ח "כל הכתוב...": "אמר באלי אמר רבי חייא בר אבא אמר רבי יוחנן: הלכה כרבי יוסי. אמר ליה רבי חייא לבאלי... ומי אמר רבי יוחנן הכי? והא אמר רבי יוחנן: הלכה כסתם משנה. ותנן: אף על פי שאמרו מקדימים ולא מאחרים...". והרי הסוגיה שבבבלי תענית דומה ממש לסוגיה שבבבלי יבמות, וקושיית סתם התלמוד בבבלי תענית היא קושיית רבי ירמיה בבבלי יבמות. משום כך, אפשר היה להעלות על הדעת שסוגיית הירושלמי כאן מתייחסת למשנה תעניות ב,ח.
<br>אבל אין דברים אלה נראים, כי קשה לומר שאחרי שסתם התלמוד לעיל: "הדא דאת אמר - עד שלא בטלה מגילת תענית, אבל משבטלה מגילת תענית - בטלו כל אילו", חזר להביא כאן את פסקו של רבי יוחנן כרבי יוסי בימים שלפניהם ולאחריהם, עד שלא בטלה מגילת תענית. משום כך נראה, שהפסק מתייחס לדברי רבי יוסי שבמשנה תעניות ב,ט.
<br>נמצא, ששני מעשים היו: אחד ביבמות, ואחד בתעניות. ורבי אלעזר תמה על רבי יוחנן בשניהם. והתלמוד ערך את שתי הסוגיות בתעניות וביבמות, עם מה שנמשך עליהן. ולמרות שהדברים נאמרו בלשון אחת, הרי רובו של הירושלמי נערך בטבריה, והעורכים השתמשו בלשון אחת בשתי הסוגיות. נמצא, שסוגיה כפולה זו אינה כשאר הכפולות שבהן הסוגיה נשנתה תחילה במקום אחד, והועברה למקום השני לאחר מכן, אלא היא נשנתה תחילה בתעניות וביבמות ("'ואפילו על דרבי... לית היא מקשייא'", "ספר זכרון להרב יצחק נסים" ב, עמודים סד-סה).<br>
<br>במשנה תעניות ב,ט שנינו, שלדעת תנא קמא (להלן: סתמא (סתם משנה)) תעניות שניות מותר להתחיל בהן ביום חמישי, ולדעת רבי יוסי תעניות שניות אסור להתחיל בהן ביום חמישי.
<br><b>שמעון בר בא</b> (אמורא בדור השלישי) <b>אמר: אתא עובדא קומי</b> – בא המעשה לפני <b>רבי יוחנן</b> (גדול אמוראי ארץ ישראל בדור השני) – בעניין תעניות שניות, <b>והורי</b> – והורה (פסק הלכה), <b>כרבי יוסי</b> (בר חלפתא, תנא בדור הרביעי)<b>, והוה רבי לעזר</b> (בן פדת, אמורא בדור השני) <b>מצטער ואמר:</b> – והיה רבי אלעזר מצטער (על הוראתו של רבי יוחנן) ואומר: <b>שבקין סתמא ועבדין כיחידייא?!</b> (בתמיהה) – (וכי) עוזבים את הסתם (סתם משנה, הדעה במשנה שלא נזכר שם אומרה) ועושים כַּיחיד (חכם יחיד, הדעה במשנה שנזכר שם אומרה)?! (והרי כשיש מחלוקת של סתם ויחיד - הלכה כסתם! שהרי סתמא הוא בדרך כלל דעת רוב החכמים, ויחיד ורבים - הלכה כרבים) <b>אשכח תני לה</b> – נמצא (ש)שונה (בברייתא) אותה (את הדעה במשנה שלא נזכר שם אומרה) <b>רבי חייה</b> (בדור המעבר שבין התנאים לאמוראים) <b>בשם רבי מאיר</b> (גדול התנאים בדור הרביעי) – ואם כן, הדעה הסתמית במשנה אינה אלא דעת יחיד, ואין הכרח לפסוק הלכה כסתם<b>. כד שמע דתני לה</b> – כששמע (רבי אלעזר) ששונה אותה <b>רבי חייה בשם רבי מאיר, אמר</b> – רבי אלעזר<b>: יאות סבא ידע פירקי גרמיה</b> – הזקן (החכם, הוא רבי יוחנן) יודע יפה (נכון) את הפרקים של עצמו (שלו. רבי יוחנן יודע היטב את פרקי המשניות ששנה, והוא יודע שהדעה הסתמית במשנה היא דעת רבי מאיר, וכיוון שיש כאן מחלוקת של רבי מאיר ורבי יוסי, הלכה כרבי יוסי, ולכן הורה רבי יוחנן כרבי יוסי)<b>.</b><br><br><small>במקבילה ביבמות שנו במשנה שם מחלוקת של תנא קמא (סתם משנה), רבי יהודה ורבי יוסי, וגם שם הורה רבי יוחנן כרבי יוסי, והיה רבי אלעזר מצטער, וכששמע ששנה (בברייתא בתוספתא יבמות ו,ו) רבי חייא את הדעה הסתמית בשם רבי מאיר, הצדיק רבי אלעזר את רבי יוחנן שהורה כרבי יוסי.</small><br>
<br>ומציעים קושיה (על מה שאמר רבי אלעזר: "יאות סבא ידע..."): <b>רבי מנא</b> (השני, מגדולי אמוראי ארץ ישראל בדור החמישי) <b>בעא קומי</b> – שאל (הקשה) לפני <b>רבי יודן</b> (אמורא ארץ ישראלי בדור הרביעי)<b>: לא כן אמר</b> – (וכי) לא כך אומר <b>רבי חזקיה</b> (אמורא ארץ ישראלי בדור הרביעי) בשם <b>רבי אבהו</b> (אמורא ארץ ישראלי בדור השלישי) שאמר <b>בשם רבי לעזר: כל מקום ששנה רבי</b> (רבי יהודה הנשיא, תנא בדור החמישי) <b>מחלוקת</b> – שבמקום אחד שנה רבי מחלוקת בדבר, והזכיר את שמות התנאים החולקים, <b>ואחר כך שנה</b> (צריך לומר כמו במקבילות ולהלן: '<b>וחזר ושנה</b>') <b>סתם</b> – שבמקום אחר שנה רבי שוב את אותה מחלוקת באותו דבר, והזכיר את שמות התנאים החולקים, חוץ מדעה אחת ששנה אותה סתם, שלא הזכיר את שם אומרה, <b>- הלכה כסתם</b> – יש לפסוק הלכה כדעה הסתמית (מחלוקת במקום אחד וסתם במקום אחר - הלכה כסתם)<b>?!</b> (בתמיהה) – ואם כן, לדברי רבי אלעזר, כאן (בעניין תעניות שניות), שרבי חייה שנה מחלוקת, כאמור לעיל, ורבי שנה סתם, היה לו לרבי יוחנן לפסוק הלכה כסתם, ומדוע הצדיק רבי אלעזר את רבי יוחנן שהורה כרבי יוסי?
<br>ומתרצים: <b>אמר ליה:</b> – אמר לו (רבי יודן לרבי מנא): <b>לא רבי?!</b> (בתמיהה) – וכי לא רק במקום ששנה רבי מחלוקת וחזר ושנה סתם - הלכה כסתם?! <b>דילמא חורן?!</b> (בתמיהה) – שמא אחר (תנא אחר)?! וכי שמא גם במקום שתנא אחר שנה מחלוקת ורבי שנה סתם - הלכה כסתם?! אפשר שלא אמר רבי אלעזר, שמחלוקת במקום אחד וסתם במקום אחר - הלכה כסתם, אלא כששנה רבי עצמו את המחלוקת, אבל כששנה תנא אחר את המחלוקת, אין הכרח לפסוק הלכה כסתם. והרי כאן (בעניין תעניות שניות) לא רבי אלא רבי חייה שנה את המחלוקת, כאמור לעיל, ולכן הצדיק רבי אלעזר את רבי יוחנן שהורה כרבי יוסי.
<br>ומקשים (על מה שאמר רבי יודן): והלא דברים קול וחומר! <b>מה הן אן</b> (צריך לומר: 'מה <b>אִין הָן</b>') <b>דאשכח רבי</b> (צריך להוסיף כמו במקבילה בתעניות: '<b>מתני</b>') – מה אם היכן שמצא רבי לשנות <b>מחלוקת וחזר ושנה סתם - הלכה כסתם</b> – שאין להתחשב במחלוקת, אף על פי שרבי שנה אותה<b>, אתר דלא אשכח רבי מתני</b> – מקום שלא מצא רבי לשנות <b>מחלוקת אלא אחרים שנו מחלוקת ורבי שנה סתם -</b> האם <b>לא כל שכן</b> ש<b>תהא הלכה כסתם</b> – שאין להתחשב במחלוקת שאחרים שנו, אלא רק בסתם שרבי שנה<b>?!</b> (בתמיהה) – ואם כן, כאן (בעניין תעניות שניות), שרבי חייה שנה מחלוקת, כאמור לעיל, ורבי שנה סתם, הלכה כסתם!
<br>ומציעים מסורת המכריעה את הספק שהתעורר בקשר לקביעה שלפני כן: <b>אתא</b> – בא <b>רבי חזקיה</b> ואמר בשם <b>רבי יעקב בר אחא</b> (אמורא ארץ ישראלי בדור השלישי והרביעי) שאמר בשם <b>רבי שמעון בר אבא</b> שאמר <b>בשם רבי לעזר: ואפילו אחרים שנו מחלוקת ורבי שנה סתם - הלכה כסתם</b> – הרי שאמר רבי אלעזר בפירוש, שמחלוקת במקום אחד וסתם במקום אחר - הלכה כסתם, לא רק כששנה רבי עצמו את המחלוקת, אלא אף כששנה תנא אחר את המחלוקת<b>.</b>
<br>ומקשים: <b>ולמה הוא מורה ליה כיחידייא?</b> – ולמה הוא מורה לו כַּיחיד? (כיוון שמחלוקת במקום אחד וסתם במקום אחר - הלכה כסתם, אף כששנה תנא אחר את המחלוקת, אם כן, כאן (בעניין תעניות שניות), אף שרבי חייה שנה מחלוקת, כאמור לעיל, היה לו לרבי יוחנן לפסוק הלכה כסתם, ומדוע הורה כרבי יוסי? - קושיה זו שמקשים על רבי יוחנן היא קושיה גם על רבי אלעזר עצמו שהצדיק את רבי יוחנן שהורה כרבי יוסי)
<br>ומתרצים את הקושיה (בהצעת פרשנות): <b>רבי שמואל בר ינה</b> (בר אינא, אמורא ארץ ישראלי בדור הרביעי) אמר <b>בשם רבי אחא</b> (אמורא ארץ ישראלי בדור הרביעי)<b>: הדא דאת אמר</b> – זאת שאתה אומר (דבר זה שאתה אומר, שכל מקום ששנה רבי מחלוקת וחזר ושנה סתם - הלכה כסתם), <b>- בשאין מחלוקת אצל סתם</b> – כשבמקום ששנו את הסתם, אין שנויות אצל (על יד) הדעה הסתמית גם דעות החכמים החולקים עליה<b>, אבל אם יש מחלוקת אצל סתם</b> – כשבמקום ששנו את הסתם, שנויה אצל הדעה הסתמית גם דעת חכם יחיד החולק עליה, או ששנויות אצל הדעה הסתמית גם דעות חכמים מרובים החולקים עליה, <b>- לא בדא</b> (='בהדא') – לא בזאת (לא בעניין הזה) <b>הלכה כסתם</b> – אין הכרח לפסוק הלכה כסתם (ר"מ המאירי בבלי יבמות מב,ב). ומכיוון שכאן (בעניין תעניות שניות), במשנה ששנו את הסתם, שנויה אצל הדעה הסתמית גם דעת חכם יחיד (רבי יוסי) החולק עליה, היה יכול רבי יוחנן לפסוק הלכה כרבי יוסי ולא כסתם. כמו כן, מכיוון שבמקבילה ביבמות, במשנה ששנו את הסתם, שנויות אצל הדעה הסתמית גם דעות חכמים מרובים (רבי יהודה ורבי יוסי) החולקים עליה, היה יכול רבי יוחנן לפסוק שם הלכה כרבי יוסי ולא כסתם<b>.</b>
<br><b>[</b>ומתרצים עוד את הקושיה (בהצעת פרשנות אחרת): <b>רבי יוסי בירבי בון</b> (מגדולי אמוראי ארץ ישראל בדור החמישי) אמר <b>בשם רבי אחא: הדא דת אמר</b> – זאת שאתה אומר (דבר זה שאתה אומר, שכל מקום ששנה רבי מחלוקת וחזר ושנה סתם - הלכה כסתם), <b>- ביחיד אצל יחיד</b> – כשבמקום ששנו את המחלוקת, שנויה אצל דעת חכם יחיד אחד, שהוא בעל הדעה הסתמית, דעת חכם יחיד אחר החולק עליה<b>, אבל ביחיד אצל חכמים</b> – כשבמקום ששנו את המחלוקת, שנויות אצל דעת חכם יחיד, שהוא בעל הדעה הסתמית, דעות חכמים מרובים החולקים עליה, <b>- לא בדא</b> – לא בזאת (לא בעניין הזה) <b>הלכה כסתם</b> – אין הכרח לפסוק הלכה כסתם. ומכיוון שבמקבילה ביבמות, בברייתא ששנו את המחלוקת, שנויות אצל דעת חכם יחיד (רבי מאיר), שהוא בעל הדעה הסתמית, דעות חכמים מרובים (רבי יהודה ורבי יוסי) החולקים עליה, היה יכול רבי יוחנן לפסוק שם הלכה כרבי יוסי ולא כסתם<b>.</b> (בירושלמי מגילה חסר מאמר זה. ואפשר שיש כאן השמטה על ידי הדומות, ששני המאמרים מסיימים: 'הלכה כסתם'. ואומנם בראשונים נמצא מאמר זה בירושלמי מגילה. - מאמר זה הושלם על פי המקבילות)<b>]</b><br>
<br>סגנון הירושלמי בדרך כלל הוא 'לא בדא' בלבד. לכן נראה, שהמילים 'הלכה כסתם' הן לשון פירוש (הוספה פרשנית) ("'ואפילו על דרבי... לית היא מקשייא'", "ספר זכרון להרב יצחק נסים" ב, עמוד סו).
<br>הדברים מסתברים ביותר, אם כי אפשר אולי שלפנינו סגנון נדיר אך מקורי, או שההוספה הפרשנית המשוערת נובעת מאשגרת סופרים ממקום אחר בסוגיה, ולא מהוספת סופרים מכוּונת ("כפלי גרסה בירושלמי", "תרביץ" סו, עמודים 218-219).<br><br><small>עד כאן המקבילה בירושלמי תעניות ויבמות.</small><br>• • •
במשנה שנינו: "...ובמתנות לאביונים".
<br>מספרים: <b>רבי יודן נשייא</b> (רבי יהודה נשיאה, הנשיא בדור הראשון והשני לאמוראים) <b>שלח</b> – למשלוח מנות בפורים, <b>לרבי הושעיה רבה</b> – הגדול (מגדולי אמוראי ארץ ישראל בדור הראשון) <b>חדא עטם וחד לגין דחמר</b> – ירך אחת (של בעל חיים) ולגין (כד) אחד של יין (מקור המילה 'לגין' ביוונית. הלגין שימש בעיקר בשביל יין. הוא שימש כלי שולחן או סעודה)<b>. שלח ואמר ליה:</b> – שלח (רבי הושעיה לרבי יודן נשייא) ואמר לו: <b>קיימת בנו "וּמַתָּנוֹת לָאֶבְיוֹנִים"</b> (אסתר ט,כב) – לא נהגת כהוגן, שמתנה מועטה כזו אינה מתנה שראוי לנשיא לשלוח לרעהו, אלא היא מתנה שראוי לנשיא לתת לאביונים<b>. חזר ושלח ליה חד עוגל</b> (צריך לומר: 'עגל' / 'עיגל') <b>וחד גרב דחמר</b> – חזר ושלח לו (רבי יודן נשייא לרבי הושעיה) עגל אחד (שלם) וגרב (חבית) אחד של יין (הגרב היה גדול מן הלגין. הגרב שימש ליין)<b>. שלח ואמר ליה:</b> – שלח (רבי הושעיה לרבי יודן נשייא) ואמר לו: <b>קיימת בנו "וּמִשְׁלוֹחַ מָנוֹת אִישׁ לְרֵעֵהוּ"</b> (אסתר ט,כב) – עכשיו נהגת כהוגן, שמתנה מרובה כזו היא מתנה שראוי לנשיא לשלוח לרעהו<b>.</b><br><br><small>ב<b>בבלי מגילה</b> ז,א אמרו (תרגום): רבי יהודה נשיאה שלח לו לרבי הושעיא ירך של עגל משולש (שלישי לבטן) וקנקן יין. שלח לו: קיימת בנו רבנו "ומתנות לאביונים". חזר ושלח לו עגל משולש ושלושה קנקני יין. שלח לו: קיימת בנו רבנו "ומשלוח מנות איש לרעהו".<br><br>כך הנוסח בכתבי היד הטובים של הבבלי, וכך הגרסה ב"שאילתות" וברבנו חננאל וב"מנורת המאור". המעשה בבבלי הוא בדיוק כמו המעשה בירושלמי.</small><br>
<br>רבי יודן נשייא הוא בעל משרה רמה ורבי הושעיה הוא גדול בתורה. לדעת רבי הושעיה, במשלוח המנות הראשון הנשיא מחשיב את רבי הושעיה לאביון, כי שלח לו מנה שהיא קטנה ודמותה היא של תמיכה בעניים. התגובה הראשונה של רבי הושעיה היא התבטאות קשה של הגדול בתורה אל בעל המשרה הרמה, ובוודאי שיש בזה סיכון למריבה. הנשיא משיב במעשה התפייסות מושלם. הוא שולח משלוח מנות שני בדיוק בתבנית המשלוח הראשון, אלא שהוא מגדיל אותו כמתנה לאדם עשיר שאין לשלוח לו אלא דבר גדול. כך התבטל למעשה המשלוח הראשון, שהרי איש לא יזכרהו כשיראה את השני. רבי הושעיה שולח לו את הביטוי המשלים מתוך הפסוק באסתר. רבי הושעיה רומז שהנשיא בוודאי היה יכול להיעשות לאויב והנה במשלוח המנות השני הוא הוכיח שהם "איש ורעהו". יתר על כן, עצם המשלוח עשה אותם לרֵעים, ובזה ניתן פירוש חדש לפסוק ולמצווה: משלוח מנות בפורים אינו רק סימן בין רֵעים, אלא תפקידו לעשות את השולח ואת המקבל לרֵעים ("דרכי האגדה והמדרש", עמוד 252).<br>• • •
במשנה שנינו: "אמר רבי יהודה: אימתי? מקום שנכנסין בשיני ובחמישי, אבל מקום שאין נכנסין לא בשיני ולא בחמישי - קורין אותה בזמנה".
<br>מציעים ברייתא: <b>תני:</b> – שונה (התנא): <b>במקום שמסכנין</b> (מגיה הגיה במסירה שלפנינו כאן ולהלן: 'שנכנסין', אבל כגרסת הסופר כן הוא בהבאת הירושלמי אצל הראשונים) – במקום שמסתכנים בקריאת המגילה, שהיהודים דרים בין הגויים, ואינם רוצים להרבות בימי קריאת המגילה, מחשש לאיבה של הגויים כלפי היהודים החוגגים את מפלתם ויבואו לידי סכנה, <b>קורין אותה בארבעה עשר</b> – אין בני הכפרים קוראים אלא בארבעה עשר באדר, ואין מקדימים ליום הכניסה (הברייתא באה לפרש את דברי המשנה "מקום שאין נכנסים", ואין שום סתירה בין המשנה והברייתא ("תוספתא כפשוטה"))<b>.</b>
<br>ומציעים קושיה: <b>רבי יוסה</b> (מגדולי אמוראי ארץ ישראל בדור הרביעי) <b>בעי</b> – שואל (מקשה)<b>: אם במקום שמסכנין - אל יקראו אותה כל עיקר</b> (כלל וכלל, לגמרי) – גם לא בארבעה עשר באדר, מפני הסכנה<b>!</b> – שהרי אין מקרא מגילה מאותן המצוות שאדם חייב לסכן את עצמו בקיומן. - אין מתרצים את הקושיה (הירושלמי לא חש לתרץ את קושיית רבי יוסה, משום שאין מדובר בסכנה ממש ("תוספתא כפשוטה"), אלא בחשש סכנה, ולפיכך בארבעה עשר לא חששו לזה ("עלי תמר")).<br><br><small>ב<b>תוספתא מגילה</b> א,ג שנו: אמר רבי יוסה / יהודה: אימתי? במקום שנכנסים בשני ובחמישי, אבל מקום שאין נכנסים לא בשני ולא בחמישי, הואיל ומסתכנים בה, אל יסתכנו בה אלא בזמנה.</small><br>
<br>הגרסה בכתב יד אחד של התוספתא "הואיל ומסתכלים בה, אל יסתכלו בה", במקום "הואיל ומסתכנים בה, אל יסתכנו בה", והוא תיקון על פי הבבלי, אבל הנכון כלפנינו ("תוספתא כפשוטה").<br>
<br>אין המשנה אלא קיצור ההלכה שבתוספתא, והטעם שבתוספתא "הואיל ומסתכנים בה, אל יסתכנו בה אלא בזמנה" נמסר במשנה בפשטות ("קורין אותה בזמנה"), ללא הזכרת עניין הסכנה ("מחקרי לשון ומינוח בספרות התלמודית", עמוד 481, הערה 133).<br><br><small>ב<b>בבלי מגילה</b> ב,א אמרו: תניא נמי הכי: אמר רבי יהודה: אימתי? בזמן שהשנים כתיקנן וישראל שרויים על אדמתם, אבל בזמן הזה, הואיל ומסתכלים בה - אין קורים אותה אלא בזמנה.<br><br>יש הבדלים משמעותיים בין נוסח הברייתות בתוספתא ובבבלי.<br>גרסת הגאונים בבבלי: "הואיל ומסתכנים בה", כמו בתוספתא ובירושלמי.</small><br>• • •

Halakhah 5

<big><strong>משנה</strong></big><br><b>קראו את המגילה באדר הראשון ונתעברה השנה</b> – עיברו בית הדין את השנה והוסיפו לה אדר שני, <b>- קורין אותה</b> – פעם שנייה, <b>באדר השֵיני</b> – שלא יצאו ידי חובתם בקריאה באדר ראשון<b>.</b>
<br><b>אין בין אדר הראשון לאדר השֵיני אלא מקרא</b> (בכתבי היד של המשנה: 'קריאת') <b>מגילה ומתנות לאביונים</b> – כל הדברים שנוהגים באדר שני נוהגים גם באדר ראשון, וההבדל אינו אלא קריאת מגילה ומתנות לאביונים, שהם נוהגים באדר שני ולא באדר ראשון<b>.</b><br>• • •
<big><strong>תלמוד</strong></big><br>במשנה שנינו: "קראו את המגילה באדר הראשון... - קורין אותה באדר השיני".
<br>מציעים פרשנות מצמצמת למשנה ומעמידים אותה במקרה מסוים: <b>מתניתא</b> – המשנה (שאומרת שצריך לחזור ולקרוא את המגילה פעם שנייה באדר השני), <b>- בשעיברו</b> – במקרה שעיברו את השנה לפני ימי הפורים, <b>ואחר כך קראו אותה</b> – את המגילה באדר הראשון<b>, אבל אם קראו אותה</b> – את המגילה, <b>ואחר כך</b> – אחרי ימי הפורים, <b>עיברו</b> – את השנה, שקבעו שהחודש הבא הוא אדר השני, <b>- לא בדא</b> – לא בזאת (לא בדין הזה, שבמקרה הזה לא יחול הדין הזה, ואין צריך לחזור ולקרוא את המגילה פעם שנייה באדר השני, מפני שכשקראו אותה היה הזמן שקראו ראוי לקריאה, כיוון שעדיין לא עיברו את השנה, ויצאו ידי חובתם בקריאה זו. - מן הירושלמי להלן משמע שלא היו לפניו במשנה המילים "ונתעברה השנה" ("תוספתא כפשוטה"), והיה כתוב בה: "קראו את המגילה באדר הראשון - קורין אותה באדר השני", ולכן העמידו אותה במקרה שעיברו ואחר כך קראו, שאילו לפי הנוסח שלפנינו פשוטה של המשנה הוא שקראו ואחר כך עיברו)<b>.</b>
<br>ומציעים ברייתא (הסמוכה למשנה) הסותרת את הדברים שנאמרו לפני כן: <b>מתניתא לא אמרה כן</b> – המשנה (המקור התנאי, והוא הברייתא להלן) לא אומרת כך, <b>אלא</b> – כך<b>:</b> "<b>קראו את המגילה באדר הראשון ונתעברה השנה - קורין אותה באדר השֵיני</b>" – הרי שאפילו קראו את המגילה ואחר כך עיברו את השנה, צריך לחזור ולקרוא את המגילה פעם שנייה באדר השני (הירושלמי הביא ראיה מן הברייתא שהוסיפה את המילים "ונתעברה השנה" שלא היו במשנה שלפני הירושלמי)<b>.</b><br><br><small>לשון הברייתא "קראו את המגילה באדר הראשון ונתעברה השנה" היא מסורבלת, שהאומר "קראו את המגילה באדר הראשון" אינו צריך לומר עוד "ונתעברה השנה". לכן נראה שהנוסח המקורי של הברייתא היה: "קראו את המגילה ונתעברה השנה", בלא המילים "באדר הראשון", ומלשון זה משמע שקראו ואחר עיברו. והנוסח המקורי של המשנה היה: "קראו את המגילה באדר הראשון", בלא המילים "ונתעברה השנה", ולכן העמידו את המשנה במקרה שעיברו ואחר כך קראו. נוסח המשנה והברייתא שלפנינו (וכן נוסח הברייתא שבתוספתא ובבבלי) הוא הרכבה של נוסח המשנה ונוסח הברייתא המקוריים.<br><br>ב<b>תוספתא מגילה</b> א,ו שנו: קראו את המגילה באדר הראשון ונתעברה השנה - צריכים לקרותה / קורים אותה באדר השני.<br>וב<b>בבלי מגילה</b> ו,ב אמרו: תניא: קראו את המגילה באדר הראשון ונתעברה השנה - קורים אותה באדר השני.</small><br>
<br>מנמקים את ההלכה במשנה שקוראים את המגילה באדר השני בשנה מעוברת.
<br><b>רבי סימון</b> (רבי שמעון בן פזי, אמורא ארץ ישראלי בדור השני והשלישי) אמר <b>בשם רבי יהושע בן לוי</b> (אמורא ארץ ישראלי בדור הראשון)<b>: כתוב</b> – בתקנת ימי הפורים<b>: "</b>וַתִּכְתֹּב אֶסְתֵּר הַמַּלְכָּה... וּמָרְדֳּכַי הַיְּהוּדִי... <b>לְקַיֵּם אֵת אִגֶּרֶת הַפּוּרִים הַזֹּאת</b> הַשֵּׁנִית<b>"</b> (אסתר ט,כט) – אסתר ומרדכי כתבו איגרת שנית ושלחו ליהודים לחגוג את ימי הפורים לדורות<b>. מה תלמוד לומר:</b> – מה יש ללמוד מהכתוב: <b>"הַשֵּׁנִית"? אלא מיכן</b> (מכאן) <b>שאם קראו אותה באדר הראשון ונתעברה השנה - קורין אותה באדר השֵיני</b> – "איגרת הפורים" היא המגילה כמו שהיא כתובה לפנינו, ו"השנית" באה לרמז שפעמים קוראים את המגילה שנית<b>.</b>
מציעים דרשה אחרת לפסוק שנדרש לפני כן.
<br><b>רבי ירמיה</b> (מגדולי אמוראי ארץ ישראל בדור השלישי והרביעי) אמר <b>בשם רבי שמואל בר רב יצחק</b> (אמורא בדור השלישי)<b>: מה עשו מרדכי ואסתר? כתבו אגרת</b> (מכתב) <b>ושלחו לרבותינו שכָּן</b> (שכאן) – שבארץ ישראל<b>. אמרו להם</b> – מרדכי ואסתר באיגרת שכתבו<b>:</b> האם <b>מקבלין אתם עליכם שני ימים הלילו</b> (הללו) – להיות עושים את שני הימים האלה, <b>בכל שנה? אמרו להן</b> – רבותינו למרדכי ולאסתר<b>: לא דיינו</b> (לא זו בלבד) <b>הצרות הבאות עלינו, אלא שאתם רוצין להוסיף עלינו עוד צרתו של המן?!</b> (בתמיהה) – הרי תיקון יום טוב וקביעת חג לזכר הנס של ההצלה מגזירתו של המן כפי שאתם רוצים יעוררו את קנאתם של הגויים כלפינו על שאנו שמחים במפלתם ויביאו עלינו עוד צרה! <b>חזרו</b> – מרדכי ואסתר, <b>וכתבו להן איגרת שנייה. הדא היא דכתיב:</b> – זה הוא (הדבר) שכתוב (בתקנת ימי הפורים): <b>"</b>וַתִּכְתֹּב אֶסְתֵּר הַמַּלְכָּה... וּמָרְדֳּכַי הַיְּהוּדִי... <b>לְקַיֵּם אֵת אִגֶּרֶת הַפּוּרִים הַזֹּאת הַשֵּׁנִית"</b> (אסתר ט,כט) – אסתר ומרדכי כתבו איגרת שנית ושלחו ליהודים לחגוג את ימי הפורים לדורות<b>. מה היה כתוב בה</b> – באיגרת השנייה<b>? אמרו להן</b> – מרדכי ואסתר באיגרת שכתבו<b>: אם מדבר זה אתם מתייראים</b> – אם אתם חוששים מפני התוצאות העלולות של גילוי תוכנה של מגילת אסתר<b>, הרי היא כתובה ומעלה</b> (ומועלית - מוכנסת, רשומה) <b>בארכיים</b> (ארכיון - בית גנזים לתעודות ולמסמכים (מקור המילה ביוונית ובלטינית)) – המגילה (סיפור המעשה שבה) כבר מונחת בארכיון של מלכי מדיי ופרס, ואין ממה לחשוש (בהעלאה לארכיון היה ניתן לשמור את הנוסח המקורי מלהזדייף), <b>-</b> כמו שנאמר: <b>"</b>וְכָל מַעֲשֵׂה תָקְפּוֹ וּגְבוּרָתוֹ וּפָרָשַׁת גְּדֻלַּת מָרְדֳּכַי אֲשֶׁר גִּדְּלוֹ הַמֶּלֶךְ, <b>הֲלוֹא הֵם כְּתוּבִים עַל סֵפֶר דִּבְרֵי הַיָּמִים לְמַלְכֵי מָדַי וּפָרָס"</b> (אסתר י,ב) – מעשיו הגדולים ומלחמותיו של אחשוורוש והסיפור איך אחשוורוש גידל את מרדכי ומינה אותו להיות משנה למלך, הנה הם כתובים בספר קורות מלכי מדיי ופרס<b>.</b><br><br><small>ב<b>רות רבה</b> (לרנר) ד,ה נאמר: מה עשו מרדכי ואסתר? רבי חונה, רבי ירמיה בשם רבי שמואל ברבי יצחק: כתבו אגרות / איגרת ושלחו לכל בני הגולה ואמרו להם: מקבלים אתם עליכם להיות עושים את שני הימים האלה בכל שנה? שלחו ואמרו: לא דיינו צרותיו של המן, אלא שאתם מטריחים עלינו לעשות את שני הימים האלה. שלחו ואמרו להם: אם מן הדבר הזה אתם מתייראים, הרי היא כתובה בארכיים - "הלא הם כתובים על ספר דברי הימים למלכי מדיי ופרס" (אסתר י,ב). מה עשו? כתבו איגרת שנייה ושלחו להם - "לקיים את איגרת הפורים הזאת השנית" (אסתר ט,כט).<br><br>בירושלמי: "כתבו איגרת ושלחו לרבותינו שכָּן". וברות רבה: "כתבו אגרות / איגרת ושלחו לכל בני הגולה".<br><br>ב<b>בבלי מגילה</b> ז,א אמרו: אמר רב שמואל בר רב יצחק: שלחה להם אסתר לחכמים: קבעוני לדורות! (עשו את חג הפורים וקריאת המגילה תקנה לדורות!) שלחו לה: קנאה (רוגז רב, חימה עזה) את מעוררת עלינו בין אומות העולם (שהרי במגילה מסופר נצחון היהודים על הגויים). שלחה להם: כבר כתובה אני ומונחת בספר / על ספר דברי הימים למלכי מדיי ופרס (ואם כן, ידוע כבר הדבר בעולם וראוי שגם בישראל יעשו כן).</small><br>
<br>שני המאמרים הבאים עוסקים בחידושו של חג הפורים (וכתיבת מגילת אסתר כחלק מכך), בדומה למאמר הקודם.
<br><b>רבי שמואל בר נחמן</b> (אמורא ארץ ישראלי בדור השני והשלישי) אמר <b>בשם רבי יונתן</b> (אמורא ארץ ישראלי בדור הראשון)<b>: שמונים וחמשה זקינים</b> – ראשי בתי אבות בזמנו של עזרא בראשית ימי הבית השני<b>, ומהם שלשים וכמה נביאים</b> (נראה שצריך לומר: 'ועמהם שלשה נביאים' / 'וכמה נביאים')<b>, היו מצטערין על הדבר הזה</b> – התלבטו בבעיה קשה האמורה להלן<b>. אמרו: כתוב: "אֵלֶּה הַמִּצְוֹת אֲשֶׁר צִוָּה י'י אֶת מֹשֶׁה"</b> (ויקרא כז,לד) <b>- אֵילּוּ המצות שנצטוינו מפי משה</b> – ואין להוסיף עליהן ואין לגרוע מהן<b>. כך אמר לנו משה: אין נביא אחר עתיד לחדש לכם דבר מעתה</b> – אסור לנביא לקבוע מצווה חדשה או הלכה חדשה מכאן ולהבא, ואם יבוא נביא ויבקש לחדש דבר, אין שומעים לו (הדברים מקבילים למה שבא בספרא. וספק הוא האם רבי יונתן מצטט את הספרא ומשלב אותו במאמרו או שזו לשונו שלו)<b>. ומרדכי ואסתר</b> – שהיו נביאים (סדר עולם רבה פרקים כ-כא; בבלי מגילה יד,א), <b>מבקשים לחדש לנו דבר</b> – להוסיף על המצוות את מצוות קריאת המגילה ולצרף את מגילת אסתר לכתבי הקודש<b>?! לא זזו משם, נושאים ונותנין</b> (מידיינים, מתווכחים) <b>בדבר, עד שהאיר הקב"ה את עיניהם</b> (גילה להם) <b>ומצאו אותה כתובה בתורה ובנביאים ובכתובים</b> – מצאו שכל מלחמה בעמלק יש לכותבה בספר מכתבי הקודש. לפיכך, בכתיבת מגילת אסתר (המספרת על מחיית המן בן המדתא האגגי שהיה מזרעו של עמלק) ובמצוות קריאתה לא חידשו מרדכי ואסתר מצווה, אלא קיימו את מצוות התורה לזכור לדורות את מחיית עמלק<b>. הדא היא דכתיב:</b> – זה הוא (הדבר) שכתוב (במלחמה בעמלק): <b>"וַיֹּאמֶר י'י אֶל מֹשֶׁה</b>: <b>כְּתֹב זֹאת זִכָּרוֹן בַּסֵּפֶר"</b> (שמות יז,יד) – ה' הורה למשה לכתוב את המאורע הזה בספר לזיכרון לדורות. והזקנים והנביאים פירשו את ההוראה הזו, שכל מלחמה בעמלק יש לכותבה בספר מכתבי הקודש<b>. "זֹאת" - תורה</b> – יש לכתוב את המלחמה בעמלק בתורה שנקראת "זאת" (וזהו מה שנכתב בשמות יז,ח-טז - מלחמת משה ויהושע בעמלק, וכן מה שנכתב בדברים כה,יז-יט - פרשת עמלק)<b>,</b> ויש להציע פסוק כסימוכין: <b>כמה דתימר</b> (דאת אמר)<b>:</b> – כמו שאתה אומר (כמו שנאמר): <b>"וְזֹאת הַתּוֹרָה אֲשֶׁר שָׂם</b> (סידר ופירש) <b>מֹשֶׁה לִפְנֵי בְּנֵי יִשְׂרָאֵל"</b> (דברים ד,מד) – יש כאן רמז שהתורה נקראת "זאת"<b>; "זִכָּרוֹן" - אֵילּוּ הנביאים</b> – יש לכתוב את המלחמה בעמלק בספרי הנביאים שנקראים "זיכרון" (וזהו מה שנכתב בשמואל א פרק טו - מלחמת שמואל ושאול בעמלק)<b>,</b> כמו שנאמר: <b>"וַיִּכָּתֵב סֵפֶר זִכָּרוֹן לְפָנָיו לְיִרְאֵי י'י וּלְחֹשְׁבֵי שְׁמוֹ"</b> (מלאכי ג,טז) – דבריהם של יראי ה' והמכבדים אותו ייכתבו בספר לזיכרון לפני ה'. ויש כאן רמז שדברי הנביאים נכתבים בספר שנקרא "זיכרון"<b>; "בַּסֵּפֶר" - אֵילּוּ הכתובים</b> – יש לכתוב את המלחמה בעמלק בספרי הכתובים שנקראים "ספר" (וזהו מה שנכתב במגילת אסתר)<b>,</b> כמו שנאמר: <b>"וּמַאֲמַר אֶסְתֵּר קִיַּם דִּבְרֵי הַפֻּרִים הָאֵלֶּה וְנִכְתָּב בַּסֵּפֶר"</b> (אסתר ט,לב) – הפקודה של אסתר אישרה לדורות את אמיתותם של הדברים האלה על אודות פורים, והמאמר הזה של אסתר כתוב בספר לזכרון עולם. ויש במילים "ונכתב בספר" רמז שמגילת אסתר נכללה בתוך ספרי הכתובים שנקראים "ספר"<b>.</b><br><br><small>ב<b>ספרא</b> "בחוקותי" פרשה ה נאמר: "אלה המצוות" - אין נביא רשאי לחדש עוד דבר מעתה.<br><br>ספק הוא האם רבי יונתן שאמר "אין נביא אחר עתיד לחדש לכם דבר מעתה" מצטט את הספרא או שזו לשונו שלו.<br><br>ב<b>רות רבה</b> (לרנר) ד,ה נאמר: רבי חלבו בשם רבי שמואל בר נחמן: שמונים וחמישה זקנים וכמה / ומהם כמה נביאים היו מצטערים על הדבר / הפסוק הזה: "אלה המצוות אשר ציווה י'י את משה" (ויקרא כז,לד), "אלה" - אין להוסיף ואין לגרוע, ואין נביא עוד עתיד / רשאי לחדש דבר מעתה, ומרדכי ואסתר מבקשים לחדש עלינו דבר אחד חדש? עד שהאיר הקב"ה את עיניהם ומצאו אותה כתובה בתורה ובנביאים ובכתובים. בתורה - "כתוב זאת זיכרון בספר" (שמות יז,יד), ובנביאים - "אז נדברו יראי י'י איש אל רעהו ויקשב י'י וישמע וייכתב ספר זיכרון לפניו" (מלאכי ג,טז), ובכתובים - "הלוא הם כתובים על ספר דברי הימים" (אסתר י,ב).<br><br>ב<b>בבלי מגילה</b> ז,א אמרו: רב ורבי חנינא ורבי יוחנן ורב חביבא מתנו (שונים): שלחה להם אסתר לחכמים: כתבוני בספר! שלחו לה: "הֲלֹא כָתַבְתִּי לְךָ שָׁלִישִׁים" (משלי כב,כ), שלישים ולא ריבעים (אין לכתוב על מלחמת עמלק אלא שלוש פעמים, וכיוון שהיא נזכרה בשלושה מקומות במקרא, פעמיים בתורה ופעם בנביאים, אין להוסיף עוד מקור רביעי לאותו עניין). עד שמצאו לה מקרא מן התורה (מצאו רמז לכתיבת מגילת אסתר): "כתוב זאת זיכרון בספר" (שמות יז,יד), "כתוב זאת" - מה שכתוב כאן ובמשנה תורה (שהוא הדבר הכתוב בתורה בעניין זה), "זיכרון" - מה שכתוב בנביאים, "בספר" - מה שכתוב במגילה (ולכן אפשר לומר שמגילת אסתר היא הזכרה שלישית ולא רביעית).</small>
<b>רב</b> (אמורא בבלי בדור הראשון, מגדולי האמוראים) <b>ורבי חנינה</b> (בר חמא, אמורא ארץ ישראלי בדור הראשון) <b>ורבי יונתן ובר קפרא</b> (בדור המעבר שבין התנאים לאמוראים) <b>ורבי יהושע בן לוי</b> (אמורא ארץ ישראלי בדור הראשון) <b>אמרו: המגילה הזאת</b> – מגילת אסתר, <b>נאמרה למשה מסיני</b> – שכל מה שהיה ועתיד להיות הראה ה' למשה<b>, אלא שאין מוקדם ומואחר</b> (מאוחר (בלשון חכמים יש חילופי צורות בינוני של פֻּעַל (מקוטל) בבינוני של הֻפְעַל (מוקטל))) <b>בתורה</b> – המקרא אינו מסודר לפי סדר המאורעות, ויש שהמקרא איחר את המוקדם והקדים את המאוחר, ולכן המגילה שהיתה ראויה להיכתב בתורה נכתבה בספרי הכתובים. זה נימוק נוסף, מה ראו הנביאים להיענות לבקשת מרדכי ואסתר ולקבוע מצווה חדשה, מצוות קריאת מגילת אסתר, לדורות<b>.</b><br><br><small>ב<b>רות רבה</b> (לרנר) ד,ה נאמר: רב ורבי חנינא ורבי יונתן ורבי שמואל בר נחמן ורבי אחא ובר קפרא אמרו: המגילה הזאת נאמרה למשה מסיני, שכל מה שהיה ועתיד להיות הראהו למשה, אלא שאין מוקדם ומאוחר בתורה.<br><br>בבבלי אמרו רב ורבי חנינא ורבי יונתן מאמר אחר בעניין כתיבת המגילה (ראה לעיל).<br><br>ב<b>בבלי מגילה</b> יט,ב אמרו: אמר רבי אבא בריה דרבי חייא בר אבא אמר רבי חייא בר אבא אמר רבי יוחנן: מאי דכתיב: "ועליהם ככל הדברים אשר דיבר ה' עימכם בהר" (דברים ט) - מלמד שהראה הקב"ה למשה בסיני דקדוקי תורה ודקדוקי סופרים (שעתידים לדקדק ולעיין בתורה), ומה שסופרים עתידים לחדש.<br>ומאי ניהו (הדבר שהסופרים עתידים לחדש)? מקרא מגילה.</small><br>
<br>ממשיכים לעסוק במעמדה המיוחד של מגילת אסתר (דברי רבי שמעון בן לקיש כאן).
<br>ומציעים מחלוקת אמוראים: <b>רבי יוחנן</b> (גדול אמוראי ארץ ישראל בדור השני) <b>ורבי שמעון בן לקיש</b> (מגדולי אמוראי ארץ ישראל בדור השני) – נחלקו שני החכמים<b>. רבי יוחנן אמר: הנביאים והכתובים עתידין ליבטל</b> – מפני שבזמן שבו יגיעו ייעודי הנביאים לכלל הגשמה, לא יהיה צורך בדברי תוכחה ונחמה<b>, וחמשת סיפרי תורה אינן עתידין ליבטל</b> – מפני שהמצוות הנכללות בהם אינן בטלות לעולם<b>. מה טעמא?</b> – מה הטעם? (מה המקור בכתוב לדבר זה, שספרי התורה אינם עתידים להיבטל?) ויש להציע פסוק כסימוכין: <b>"קוֹל גָּדוֹל וְלֹא יָסָף"</b> (דברים ה,יט) – ה' דיבר (במעמד הר סיני) אל כל ישראל בקול גדול שלא היה לו סוף (קול מתמשך. "יסף" - מן השורש יסף, אבל כאן במשמעות של סָפֹה). ויש לדרוש מן הכתוב, שדברי התורה שדיבר ה' לא יהיה להם סוף, ומכאן שספרי התורה לא ייבטלו<b>. רבי שמעון בן לקיש אמר: אף מגילת אסתר והלכות</b> (הדינים המופשטים שנשנו בקבצים כמו שהם סדורים במשנתנו) <b>אינן עתידין ליבטל</b> – דוגמת התורה<b>.</b> מה המקור בכתוב לדבר זה, שמגילת אסתר והלכות אינם עתידים להיבטל? <b>נאמר כאן</b> – במעמד הר סיני<b>: "קוֹל גָּדוֹל וְלֹא יָסָף"</b> (דברים ה,יט)<b>, ונאמר להלן</b> – בתקנת ימי הפורים<b>: "וְזִכְרָם לֹא יָסוּף מִזַּרְעָם"</b> (אסתר ט,כח) – זכרם של ימי הפורים לא יכלה (לא יהיה לו סוף) גם בעתיד הרחוק. כיוון שימי הפורים נזכרים בקהל על ידי קריאת המגילה, הרי שמכאן שמגילת אסתר לא תיבטל, כשם שספרי התורה לא ייבטלו<b>. הלכות - "הֲלִיכוֹת עוֹלָם לוֹ"</b> (חבקוק ג,ו) – ה' הולך בארץ בדרכים הסלולות לפניו מעולם. ויש לדרוש את הכתוב, שהלכות יהיו לעולם ולא ייבטלו<b>.</b>
<b>רבי לוי</b> (אמורא ארץ ישראלי בדור השלישי) אמר <b>בשם רבי שמעון בן לקיש: צפה</b> (חזה, ראה מראש) <b>הקב"ה שהמן הרשע עתיד לשקול כספו על ישראל</b> – לתת עשרת אלפים כיכר כסף כדי להשמיד את עם ישראל (אסתר ג,ט)<b>. אמר</b> – הקב"ה<b>: מוטב שיקדים כספן של בניי</b> – השקלים שנותנים ישראל לבית המקדש לצורך קורבנות ציבור, <b>לכספו של אותו הרשע</b> – השקלים שאמר המן הרשע לתת לאחשוורוש המלך על ישראל<b>. לפיכך מקדימין וקורין בפרשת שקלים</b> – אף על פי שמתחילים להקריב קורבנות ציבור מהשקלים החדשים בראש חודש ניסן, והיה די לתת את השקלים רק ימים אחדים קודם לכן, קבעו חכמים שיקדימו להכריז על נתינת השקלים עוד מראש חודש אדר (משנה שקלים א,א), כדי שייתנו אותם לפני שמגיע זמן הפורים, לרמז שבזכות זה ניצלו ממזימת המן. ואף פרשת שקלים מקדימים לקרוא אותה בתורה עוד מראש חודש אדר (משנה מגילה ג,ד), לפי שבאחד באדר מכריזים על השקלים<b>.</b><br><br><small>ב<b>בבלי מגילה</b> יג,ב אמרו: אמר רבי שמעון בן לקיש / ריש לקיש: גלוי וידוע היה לפני הקב"ה / מי שאמר והיה העולם, שעתיד המן הרשע לשקול שקלים על ישראל, לפיכך הקדים הקב"ה שקליהם (של ישראל שנותנים למקדש) לשקליו. והיינו דתנן: באחד באדר משמיעים (מכריזים) על השקלים (שיביאו שקלים לבית המקדש לצורך קורבנות ציבור, ונמצא שישראל נותנים שקלים באחד באדר, לפני שמגיע זמן הפורים).<br><br><b>שמונים וחמשה זקינים ומהם שלשים וכמה נביאים היו מצטערין על הדבר הזה</b><br>בירושלמי ברכות ב,ג אמרו: מאה ועשרים זקינים ומהם שמונים וכמה נביאים התקינו את התפילה הזאת.<br><br>בבבלי מגילה יז,ב אמרו: מאה ועשרים זקנים ומהם כמה נביאים תיקנו שמונה עשרה ברכות על הסדר.<br><br>לא ייתכן שבראשית ימי בית שני היו 80 וכמה נביאים כלשון הירושלמי ברכות או 30 וכמה נביאים כלשון הירושלמי מגילה.<br><br>המספר <b>85</b> זקנים מקורו במספר החותמים על האמנה שנכרתה בימי נחמיה (פרק י).<br><br>נראה שהנוסח המקורי בירושלמי ברכות ומגילה היה: <b>85 זקנים וכמה נביאים</b> (נוסח כזה מופיע ברות רבה (לרנר) ד,ה).<br>נראה שהיה גם נוסח חלופי: <b>85 זקנים ועמהם שלושה נביאים</b> (הסגנון "ועמהם..." מצוי בספרי עזרא ודברי הימים, ונמשך משם גם ללשון חז"ל). שלושה נביאים הם: חגי, זכריה ומלאכי.<br>בשלב הבא נוצר נוסח המצורף משני הנוסחים: <b>85 זקנים ומהם שלושה וכמה נביאים</b> ("ועמהם" שובש בטעות ל"ומהם").<br>בשלב הבא נוצר נוסח: <b>85 זקנים ומהם ש' וכמה נביאים</b> (המספר "שלושה" קוצר ל"ש'" כמקובל בהעתקת מספרים).<br>בשלב הבא נפתח קיצורו של המספר בטעות: <b>85 זקנים ומהם שלושים וכמה נביאים</b>. כך נוצר הנוסח בירושלמי מגילה. אפשר שהלשון "שלושים וכמה זקנים" המופיע כמה פעמים בירושלמי השפיע על הנוסח הזה.<br>קיצורו של המספר נפתח גם בטעות אחרת: <b>85 זקנים ומהם שמונים וכמה נביאים</b>. נוסח תמוה זה מבחינה חשבונית יצר נוסח מתוקן: <b>120 זקנים ומהם שמונים וכמה נביאים</b>. המספר 120 זקנים בירושלמי ברכות הוא בהשפעת המספר הזה בבבלי מגילה יז,ב, ששניהם מדברים בעניין תיקון התפילה. ידוע שנוסח הירושלמי ברכות סובל מהשפעת הבבלי. כך נוצר הנוסח בירושלמי ברכות.</small>
ומנמקים עוד את ההלכה במשנה שקוראים את המגילה באדר השני בשנה מעוברת.
<br><b>רבי אבהו</b> (אמורא ארץ ישראלי בדור השלישי) אמר <b>בשם רבי לעזר</b> (בן פדת, אמורא בדור השני)<b>: "בְּכָל שָׁנָה וְשָׁנָה"</b> (אסתר ט,כא; ט,כז) – (מרדכי שלח ליהודים שיקבלו עליהם והיהודים קיבלו עליהם לחגוג את ימי הפורים) בכל שנה ושנה (לדורות). ויש לדרוש שכפל המילים "שנה ושנה" מכוון לשני סוגי שנים, שנה שהיא מעוברת ושנה שאינה מעוברת, <b>- הקיש שנה שהיא מעוברת לשנה שאינה מעוברת</b> – הכתוב השווה אותן זה לזה<b>. מה שנה שאינה מעוברת - אדר סמוך לניסן</b> – כשם שבשנה שאינה מעוברת עושים את חג הפורים באדר הסמוך לניסן<b>, אף שנה שהיא מעוברת - אדר סמוך לניסן</b> – כך גם בשנה מעוברת עושים את חג הפורים באדר השני הסמוך לניסן<b>.</b><br>
<br>ומסבירים מדוע קוראים את המגילה בשנה מעוברת באדר השני הסמוך לניסן ולא באדר הראשון הסמוך לשבט כמו בשנה שאינה מעוברת.
<br><b>אמר רבי חלבו</b> (אמורא בדור השלישי)<b>: כדי לסמוך גאולה לגאולה</b> – בשנה מעוברת עושים את חג הפורים באדר השני הסמוך לניסן, כדי שגאולת פורים (ההצלה ממוות בגזירת המן לחיים) שחוגגים בחודש אדר וגאולת פסח (היציאה מעבדות במצרים לחירות) שחוגגים בחודש ניסן יהיו סמוכות (לשון גאולה בקשר לפורים נמצא בירושלמי להלן ד,א בנוסח הברכה על קריאת המגילה לאחריה: "הגואלֵךְ והמושיעֵךְ מכף עריצָיִךְ". בירושלמי פסחים י,ז וסוטה ה,ד קראו לגאולת פורים "גאולת מרדכי ואסתר")<b>.</b>
ומנמקים עוד את ההלכה במשנה שקוראים את המגילה באדר השני בשנה מעוברת.
<br><b>רבי לוי</b> (אמורא ארץ ישראלי בדור השלישי) אמר <b>בשם רבי חמא בר חנינה</b> (אמורא ארץ ישראלי בדור השני)<b>: אותה השנה</b> – שבה הפיל המן את הפור ובה אירע הנס של פורים, <b>היתה מעוברת. מה טעמא?</b> – מה הטעם? (מה המקור בכתוב לדבר זה, שאותה השנה היתה מעוברת?) ויש להציע פסוק כסימוכין: <b>"מִיּוֹם לְיוֹם וּמֵחֹדֶשׁ לְחֹדֶשׁ שְׁנֵים עָשָׂר הוּא חֹדֶשׁ אֲדָר"</b> (אסתר ג,ז) – (כדי לקבוע את היום להרוג בו את כל היהודים במלכות פרס, הפיל אחד מעבדי המן גורל) והגורל נדחה מכל יום למחרתו, ומחודש אחד לחודש שלאחריו, עד שהגיע לחודש השנים עשר (שיעור הכתוב: ומחודש לחודש, <b>לחודש</b> שנים עשר). ויש לפרש את הכתוב, שהגורל נדחה מחודש שנים עשר לחודש שלאחריו (שיעור הכתוב: ומחודש לחודש, <b>ומחודש</b> שנים עשר). ולכן בשנה מעוברת עושים את חג הפורים באדר השני כמו שהיה בתחילה<b>.</b><br><br><small>ב<b>בבלי מגילה</b> ו,ב אמרו: אמר רבי יוחנן: ..."בכל שנה ושנה" - מה כל שנה ושנה - אדר הסמוך לניסן, אף כאן - אדר הסמוך לניסן. - אמר רבי טבי: ...מסמך גאולה לגאולה עדיף.<br>רבי אלעזר אמר: ...מהכא, דכתיב: "לקיים את איגרת הפורים הזאת השנית".<br><br>הטעם שאמר רבי יהושע בן לוי בירושלמי (לעיל) מיוחס בבבלי לרבי אלעזר. והטעם שאמר רבי אלעזר בירושלמי מיוחס בבבלי לרבי יוחנן. ומה שאמר רבי חלבו בירושלמי מיוחס בבבלי לרבי טבי. הטעם שאמר רבי חמא בר חנינה בירושלמי אינו בבבלי.<br>הירושלמי מביא את דברי האמוראים הללו כטעמים לדברי סתם המשנה. אבל הבבלי מביא את דברי האמוראים הללו כטעמים לדברי רבי שמעון בן גמליאל, שדבריו הובאו בירושלמי להלן מברייתא בתוספתא שהובאה גם בבבלי שם. נראה שדברי האמוראים הללו נאמרו במקורם כטעמים לדברי סתם המשנה, והבבלי הסב אותם כטעמים לדברי רבי שמעון בן גמליאל משום שהבבלי שם העמיד את המשנה כרבי שמעון בן גמליאל. וראה מה שכתבנו להלן על היחס בין דברי המשנה ודברי רבי שמעון בן גמליאל.<br><br><b>גוף זר אגדי</b></small>
<br>הקטע "רבי סימון בשם רבי יהושע בן לוי: כתוב: 'לקיים את אגרת הפורים הזאת'..." והקטע "רבי אבהו בשם רבי לעזר: 'בכל שנה ושנה'... אמר רבי חלבו..." מנמקים את ההלכה במשנה המקומית שקוראים את המגילה באדר שני בשנה מעוברת. קטעים אלה הם יחידה אחת, על אף דברי האגדה שמפרידים ביניהם. דברי האגדה שבאמצע הובאו כאן כסטיות, אגב קשרים רעיוניים מובנים. ברם, נראה שהקטע "רבי לוי בשם רבי שמעון בן לקיש: צפה הקב"ה שהמן הרשע עתיד לשקול כספו על ישראל. אמר: מוטב שיקדים כספן של בניי לכספו של אותו הרשע. לפיכך מקדימין וקורין בפרשת שקלים" אינו שייך כאן, שהרי פרשת שקלים (והכסף ששקל המן להשמיד את היהודים) לא הוזכר כלל. קטע זה מצוי גם להלן מגילה ג,ד על המשנה: "ראש חודש אדר שחל להיות בשבת קורין בפרשת שקלים", וברור שהוא שייך שם, אלא שאין בכך כדי להסביר כיצד התגלגל לכאן.
<br>דומה, כי הפתרון לגוף הזר כאן יעלה מתוך עיון בסוף ההלכה בירושלמי כאן, שעוסק בהבדלים נוספים בין אדר ראשון ואדר שני (עניין שנידון במשנתנו), שם אמרו: "תמן תנינן: אין בין אדר הראשון לאדר השני אלא קריאת המגילה ומתנות לאביונים. רבי סימון בשם רבי יהושע בן לוי: אף שימוע שקלים וכלאים יש ביניהן...".
<br>קרוב לומר, כי הקטע הבעייתי הובא בסוגייתנו אגב האמור בסוגייה שבסוף ההלכה, שהיא עצמה העברה משקלים. מסתבר, שאחרי שהועברה סוגיית שקלים למגילה, הועבר למגילה קטע אגדי ממגילה פרק ג, המסביר מדוע נעשה שימוע שקלים באדר, וזאת אגב הסוגייה הזו העוסקת בעניין דומה, אלא שקטע אגדי זה שובץ שלא במקומו הנכון ("לחקר הגופים הזרים האגדיים בירושלמי", "תרביץ" סד, עמודים 240-241).<br><br><small>אולי חדר קטע אגדי זה מן הגיליון לתוך הנוסח שלא במקומו, שהתלמוד נכתב בטורים מקבילים, וקטע זה שנכתב בין שני טורים היה שייך לטור שבו הסוגייה שבסוף ההלכה ויוחס בטעות כשייך לטור הקודם.</small><br>• • •<br><br>מציעים בעיה: <b>אדר הראשון תוספת? אדר השֵיני תוספת?</b> – האם אדר הראשון הוא החודש הנוסף לשנה מעוברת ואדר השני הוא חודש אדר העיקרי, או שמא אדר השני הוא החודש הנוסף לשנה מעוברת ואדר הראשון הוא חודש אדר העיקרי?
<br>ושואלים: <b>מה ביניהון?</b> – מה ביניהם? (מה ההבדל בין שתי האפשרויות?) - ומציעים מקרה נפקות בין שתי האפשרויות: <b>רבי שמואל בר רב יצחק</b> (אמורא בדור השלישי) <b>אמר: שני כבשי עצרת</b> (צריך לומר: '<b>שני כבשים</b>') – השנים של כבשים האמורים בתורה לעניין קורבנות (שאינם קרויים כבשים אלא כשהם בתוך שנתם הראשונה), <b>ביניהון</b> – ביניהם (השיבוש 'שני כבשי עצרת' נולד מאי הבנת המילה 'שני' כאן, שהיא צורת הסמיכות של 'שָׁנִים' ולא של 'שְׁנַיִם'. נראה שהיה כתוב 'שני כבשי'' בגרש על היו"ד לסימן קיצור של המילה 'כבשים', ומעתיק שלא שם לב לגרש כתב 'שני כבשי' ותפס את המילה 'שני' כצורת הסמיכות של המספר שניים, וכיוון שאין לזה מובן הוסיף את המילה 'עצרת' (על פי "עלי תמר"))<b>. נולד</b> – כבש, <b>בחמשה עשר באדר בשנה שאינה מעוברת ונכנס לשנה שהיא מעוברת -</b> ומפרטים את הדין לפי כל אחת מן האפשרויות: <b>אין תימר:</b> – אם תאמר: <b>אדר הראשון תוספת - שנה ארוכה היא</b> – מונים לו את השנה מיום שנולד עד חמישה עשר באדר השני, שהיא שנה ארוכה של שלושה עשר חודשים, כיוון שאדר הראשון שהוא תוספת אינו נחשב כלל<b>, אין תימר:</b> – (ו)אם תאמר: <b>אדר השֵיני תוספת - אין לו אלא עד חמשה עשר באדר הראשון</b> – שהיא שנה של שנים עשר חודשים, כיוון שאדר הראשון הוא חודש אדר העיקרי, ושלמה שנתו לפני שהגיע חודש אדר הנוסף (אבל אם נולד בחודש אחר ונכנס לשנה מעוברת - מונים לו את השנה מיום ליום, שהיא שנה ארוכה של שלושה עשר חודשים, לפי שתי האפשרויות, כיוון שחודש אדר הנוסף נבלע בתוך שנתו)<b>.</b>
<br>ומציעים סיוע ממשנה: <b>אמר רבי אייבו בר נגרי</b> (אמורא ארץ ישראלי בדור השלישי והרביעי)<b>: מתניתא אמרה כן:</b> – המשנה אומרת כך: <b>אדר הראשון תוספת,</b> ומציעים את המשנה: <b>דתנינן תמן:</b> – ששנינו שם (במקום אחר - משנה עדיות ז,ז): <b>הן</b> – רבי יהושע ורבי פפייס, <b>העידו שמעברין את השנה כל אדר</b> – במשך כל חודש אדר רשאים בית הדין לעשות את השנה מעוברת ולהכריז שהחודש הבא הוא אדר השני<b>, שהיו</b> – החכמים <b>אומרים: עד הפורים</b> – שאין בית הדין רשאים לעבר את השנה אלא עד חג הפורים בלבד, ומשעבר חג הפורים שוב אין מעברים אותה. ובאו רבי יהושע ורבי פפייס והעידו, שכל אדר רשאים לעברה<b>. הן העידו שמעברין את השנה על תניי</b> – שאם נשיא הסנהדרין היה בדרך רחוקה, וראו הסנהדרין צורך לעבר את השנה, כיוון שאין מעברים את השנה אלא אם כן ירצה הנשיא (בבלי סנהדרין יא,א), הרי הם יכולים לעבר אותה על תנאי, שאם יסכים הנשיא - תהיה השנה מעוברת, ואם לאו - לא תהיה מעוברת<b>.</b> ומציעים היסק: <b>הדא אמרה:</b> – זאת אומרת (מכאן נלמד): <b>אדר הראשון תוספת.</b> ומנמקים את ההיסק בדרך השלילה: <b>אין תימר:</b> – אם תאמר: <b>אדר השֵיני תוספת -</b> יש להציע נימוק לדחיית הצעה זו: <b>לא קיים על שתא ומעבר לה?!</b> – לא עומד על השנה ומעבר אותה?! (וכי אפשר לעבר את השנה כשכבר עברה?! שהרי הם העידו שמעברים את השנה אף בסוף אדר, ואם אדר השני תוספת ואדר הראשון עיקר, נמצא שכשמעברים בסוף אדר ועושים אותו אדר הראשון, כבר עברה השנה, כי הוברר על ידי העיבור שלא נשתייר מהשנה אפילו יום אחד, אבל אם אדר הראשון תוספת ואדר השני עיקר, נמצא שכשמעברים בסוף אדר ועושים אותו אדר הראשון, עדיין לא עברה השנה, כי הוברר על ידי העיבור שנשתייר מהשנה חודש אחד)<b>.</b><br><br><small>ב<b>משנה פרה</b> א,ג שנינו: כבשים (האמורים בתורה) - בני שנה (בתוך שנתם הראשונה)... וכולם מיום ליום (מונים את השנה מיום שנולד, ואין מונים את השנה לשנות עולם).<br>וב<b>תוספתא פרה</b> א,ו שנו: כבשים בני שנה האמורים בתורה - שלוש מאות ושישים וחמישה כנגד / כמניין ימות החמה; דברי רבי. וחכמים אומרים: מאחד בניסן לאחד מניסן, מתשעה באב לתשעה באב.<br><br>דברי הירושלמי כאן הם לפי סתם המשנה בפרה וחכמים בתוספתא.</small><br>
<br>ומספרים: <b>מר עוקבא</b> (אמורא בבלי בדור הראשון וראש הגולה בבבל) <b>אשכח תרין איגרן</b> – מצא (בארכיון של ראשי הגולה) שתי אגרות (בנוסחים שונים ששלחו נשיאי הסנהדרין בארץ ישראל לראשי הגולה בבבל להודיע על עיבור השנה, כדי שיהודי בבל יידעו מתי לחוג את חג הפסח)<b>. בחדא כתיב:</b> – ב(איגרת) אחת כתוב: <b>ושפר באפיי ובאפי חבריי מוספה על שתא תלתין יומין</b> – ושפר בפניי ובפני חבריי (היה טוב בעיניי ובעיני חבריי) להוסיף על השנה שלושים ימים<b>. ובחדא כתיב:</b> – וב(איגרת) אחת כתוב: <b>ושפר באפיי ובאפי חבריי מוספה על שתא ירח יומין</b> – ושפר בפניי ובפני חבריי להוסיף על השנה חודש ימים (חודש בקשר לעיבור השנה הוא חודש חסר של עשרים ותשעה ימים, כמו שאמרו בבבלי ראש השנה יט,ב וסנהדרין יא,א: "תניא: כמה עיבור השנה? - שלושים יום. רבן שמעון בן גמליאל אומר: חודש")<b>.</b>
<br>ומפרטים את עמדותיהם של בעלי האגרות שנזכרו לפני כן: <b>מאן דאמר:</b> – מי שאומר: <b>תלתין יומין</b> – (הוסיפו על השנה) שלושים ימים, <b>- אדר הראשון תוספת</b> – אדר הראשון הוא החודש הנוסף לשנה מעוברת, כיוון שאדר הראשון הוא חודש מלא (שהוא שלושים ימים)<b>, ומאן דאמר:</b> – מי שאומר: <b>ירח יומין</b> – (הוסיפו על השנה) ירח ימים, <b>- אדר השֵיני תוספת</b> – אדר השני הוא החודש הנוסף לשנה מעוברת, כיוון שאדר השני הוא חודש חסר (שהוא עשרים ותשעה ימים)<b>.</b>
<br>ודוחים: <b>אין מן הדא לית שמע מינה כלום</b> – אם מזאת (ממקור זה) אין אתה שומע (לומד) ממנה כלום<b>,</b> ומציעים נימוק לדחייה (המתבסס על מימרה אמוראית): <b>דאמר רבי יעקב בר אחא</b> (אמורא ארץ ישראלי בדור השלישי והרביעי) בשם (<b>ו</b>)<b>רבי יודן גזורי</b> (הכינוי גזורי מכוון כנראה ליישוב גזר. הוא נזכר כאן עם חכמי הדרום ("היישוב היהודי ביהודה", עמוד 262)) שאמר בשם <b>רבי סימון</b> (רבי שמעון בן פזי, אמורא ארץ ישראלי בדור השני והשלישי) שאמר <b>בשם רבי יהושע בן לוי</b> (אמורא ארץ ישראלי בדור הראשון)<b>: לעולם שני חדשים מעוברין</b> – בשנה מעוברת בית הדין צריך לעשות תמיד את שני חודשי אדר מלאים<b>. עיבר את הראשון ולא עיבר את השֵיני</b> – אם עשה בית הדין את חודש אדר הראשון מלא ואת חודש אדר השני חסר ולא מלא, <b>- מה שעשה עשוי</b> – יש לקבל את הדבר לאחר שכבר נעשה. - יש גורסים או מוסיפים: "עיבר את השני ולא עיבר את הראשון - מה שעשה עשוי". - ולכן אין ללמוד ממי שאומר: שלושים ימים, שעמדתו היא שאדר הראשון תוספת, ואין ללמוד ממי שאומר: ירח ימים, שעמדתו היא שאדר השני תוספת, שכן גם אדר הראשון וגם אדר השני הם חודשים מלאים או חסרים<b>.</b>
<br>ומביאים ברייתא חולקת: <b>לעולם אדר סמוך לניסן חסר</b> – בית הדין צריך לעשות תמיד את חודש אדר בשנה שאינה מעוברת ואת חודש אדר השני בשנה מעוברת חסרים (משפט זה אינו המשך המימרה בשם רבי יהושע בן לוי, שהרי משפט זה חולק על המימרה. - אפשר שמשפט זה נכתב על הגיליון כהערה לציין שאין עושים כרבי יהושע בן לוי, וסופר שהעתיק את הירושלמי הכניס משפט זה לתוך הנוסח שבפנים, וכן כתב ב"שערי תורת ארץ ישראל")<b>.</b><br><br><small><b>ובחדא כתיב: ושפר באפיי ובאפי חבריי מוספה על שתא תלתין יומין</b><br>ב<b>תוספתא סנהדרין</b> ב,ו שנו: מעשה ברבן גמליאל וזקנים שהיו עומדים / יושבים על גב מעלות בהר הבית, ויוחנן סופר הלה לפניהם. אמרו לו: כתוב: ...ולאחנא בני גלותא די בבל ובני גלותא די מדי ושאר כל בני גלוותא דישראל, שלמכון יסגא. מהודעין אנחנא לכון דגוזליא רכיכין (הגוזלים רכים) ודאימריא דעדקין (הטלאים דקים, קטנים וצעירים) וזימנא דאביבא לא מטא, ושפר באנפאי ובאנפי חבראי ואוסיפית / ואוסיפנא על שתא דא תלתין יומין.<br>וב<b>ירושלמי מעשר שני</b> ה,ח אמרו: אמר רבי יודה: מעשה ברבן גמליאל והזקנים שהיו יושבין על מעלות האולם בהר הבית, והיה יוחנן הכהן הסופר הלז יושב לפניהן. אמרו לו: צא וכתוב: ...לאחנא בני גלותא דבבל ובני גלותא דמדי ובני גלותא דיוון ושאר כל גלוותהון דישראל, שלמכון יסגא. מודע אנא לכון דאימריא רכיכין וגוזלייא דקיקין, ושפר באנפוי ובאנפי חבריי מוספא על שתא זה תלתין יומין.<br>וב<b>ירושלמי סנהדרין</b> א,ב אמרו: תני: אמר רבי יודן: מעשה ברבן גמליאל וזקנים שהיו יושבין על גב מעלה בהר הבית, ויוחנן סופר הלז יושב לפניהן. אמר לו רבן גמליאל: כתוב: ...לאחנא בני גלותא דבבל, בני גלותא דמדי, בני גלותא דיוון ושאר כל גלוותא דישראל, שלמכון יסגא. מודענא לכון דאימריא רכיכין וגוזליא דקיקין וזימנא דאביבא לא מטא, ושפר מילתא באפיי ובאנפי חבריי מוספא על שתא דא תלתין יומין.<br>וב<b>בבלי סנהדרין</b> יא,ב אמרו: תניא: מעשה ברבן גמליאל שהיה יושב על גב מעלה בהר הבית, והיה יוחנן סופר הלז יושב לפניו, ושלוש אגרות חתוכות מונחות לפניו. אמר לו: ...וטול איגרא חדא וכתוב: לאחנא בני גלותא די בבבל ולאחנא בני גלותא די במדיי ולשאר כל גלוותא דישראל, שלומכון יסגי לעלם. מהודעין אנחנא לכון דגוזליא רכיכין ואימריא דעדקין וזמנא דאביבא לא מטא, ושפרת מילתא באנפאי ובאנפי חביריי ואוסיפנא על שתא דא תלתין יומין.<br><br>המכתבים ששלח רבן גמליאל נכתבו בארמית שהיתה השפה הרווחת באותם ימים.</small><br>
<br>אחת משתי האגרות שנמצאה בביתו של מר עוקבא ראש הגולה זהה בלשונה ללשונה של האיגרת שנשלחה על ידי רבן גמליאל והזקנים מירושלים לבבל. האגרות שמצא ראש הגולה בביתו לא נשלחו אליו מראשי הסנהדרין בארץ ישראל אלא אל אחד מאבותיו שקדמו לו במשרתו. שכן הלשון "מר עוקבא אשכח" איננה הלשון השגורה לאיגרת שאדם מקבלה בעצמו זה עכשיו, כי במקרה זה הלשון הרווחת היא "שלחו ליה" וכיוצא באלה הלשונות ("ראשות הגולה בבבל בימי המשנה והתלמוד", עמוד 16).<br><br><small><b>רבי יהושע בן לוי: לעולם שני חדשים מעוברין</b><br>ב<b>בבלי ראש השנה</b> יט,ב אמרו: תניא: כמה עיבור שנה? - שלושים יום. רבן שמעון בן גמליאל אומר: חודש.<br>...אמר רב פפא: מאן דאמר: חודש, רצו - חודש (עשרים ותשעה ימים), רצו - שלושים יום.<br>העיד רבי יהושע בן לוי משום קהילה קדושה / קהלא קדישא שבדרום על שני אדרים (שבשנה מעוברת), שמקדשים אותם ביום עיבוריהם (ביום השלושים לחודש הקודם). - למימרא: דחסרים עבדינן, מלאים לא עבדינן, לאפוקי מדדרש רב נחמן בר רב חסדא, דדרש רב נחמן בר רב חסדא: העיד רבי סימאי משום חגי זכריה ומלאכי על שני אדרים, שאם רצו לעשות שניהם חסרים - עושים, שניהם מלאים - עושים, אחד מלא ואחד חסר - עושים, וכך היו נוהגים בגולה (כשלא ידעו את המועד שנקבע בבית הדין). משום רבנו (רב) אמרו: לעולם אחד (הראשון) מלא ואחד (השני) חסר, עד שייוודע לך שהוקבע ראש חודש בזמנו (ראש חודש אדר שני ביום השלושים לאדר ראשון, שעשו אדר ראשון חסר).<br><br>מה שהעיד רבי יהושע בן לוי בבבלי (לעולם שניהם חסרים) אינו כמו מה שאמרו בשמו בירושלמי.<br><br><b>לעולם אדר סמוך לניסן חסר</b><br>ב<b>ירושלמי ראש השנה</b> ג,א, <b>נדרים</b> ו,ט ו<b>סנהדרין</b> א,ב אמרו: רבי אומר: ניסן לא נתעבר מימיו (ראש חודש ניסן לא נקבע מעולם ביום השלושים ואחד לחודש אדר אלא ביום השלושים, שחודש אדר הסמוך לניסן לעולם חסר).<br>וב<b>בבלי ראש השנה</b> יט,ב אמרו: שלחו ליה למר עוקבא (איגרת מארץ ישראל): אדר הסמוך לניסן - לעולם חסר (בין בשנה מעוברת בין בשנה שאינה מעוברת).</small><br>• • •
כאן התחלת מקבילה בירושלמי שקלים א,א.
<br>מציעים ברייתא: <b>תני:</b> – שונה (התנא): <b>רבן שמעון בן גמליאל</b> (השני, נשיא ותנא בדור הרביעי) <b>אומר: מצות הנוהגות באדר השֵיני אינן נוהגות באדר הראשון</b> – מצוות קריאת המגילה ומצוות נתינת מתנות לאביונים נוהגות בארבעה עשר ובחמישה עשר של אדר השני, ולא בארבעה עשר ובחמישה עשר של אדר הראשון<b>, חוץ מן הַסֶּפֶד ומן התענית, שהן שוין בזה ובזה</b> – איסור הספד ואיסור התענית נוהגים באדר הראשון ובאדר השני, וכל הימים האסורים בספד ובתענית באדר השני אסורים אף באדר הראשון ("תוספתא כפשוטה"). הימים האסורים בספד ובתענית מנויים במגילת תענית, ובהם ימים מסוימים באדר, כגון ארבעה עשר בו וחמישה עשר בו. רבן שמעון בן גמליאל חלוק על תנאים אחרים בקריאת המגילה ובאיסור ספד ותענית (ראה מחלוקת התנאים בתוספתא להלן)<b>.</b>
<br>ופוסקים הלכה: <b>רבי בא</b> (רבי אבא, אמורא בדור השלישי) אמר בשם <b>רב ירמיה</b> (בר אבא, אמורא בבלי בדור השני) שאמר <b>בשם רב</b> (אמורא בבלי בדור הראשון, מגדולי האמוראים)<b>;</b> וכן <b>רבי סימון</b> אמר <b>בשם רבי יהושע בן לוי: הלכה כרבן שמעון בן גמליאל</b> – פסק ההלכה הוא כרבן שמעון בן גמליאל (נראה שהאמוראים אמרו שהלכה כרבן שמעון בן גמליאל, משום שלדעתם סתם המשנה כרבן שמעון בן גמליאל, שכן שנינו במשנה: "אין בין אדר הראשון לאדר השני אלא מקרא מגילה ומתנות לאביונים", ויש לדייק שלעניין ספד ותענית זה וזה שווים)<b>.</b>
<br><b>רבי חונה רבה דציפורין</b> (רבי הונא הגדול, אמורא ארץ ישראלי בדור השלישי, מהעיר ציפורי, בגליל התחתון) <b>אמר: הנהיג רבי חנינה</b> (בר חמא, אמורא ארץ ישראלי בדור הראשון) <b>דציפורין</b> (צריך לומר כמו במקבילה: '<b>ב</b>ציפורין') – עשה שיהיה הדבר נוהג בעירו בציפורי, <b>כהדא ד-</b> – כמו זאת (כמו הדעה הזאת) של <b>רבן שמעון בן גמליאל.</b>
<br>ומציעים דיוק: <b>לא אמר אלא הנהיג</b> – רבי חונה לא אמר אלא שהנהיג רבי חנינה כדעת רבן שמעון בן גמליאל<b>, הא</b> – אבל <b>להלכה - לא</b> – הוא לא אמר שקבע רבי חנינה הלכה כדעת רבן שמעון בן גמליאל. וזה שלא כמו האמוראים לעיל שאמרו שהלכה כרבן שמעון בן גמליאל (נראה שרבי חנינה לא אמר שהלכה כרבן שמעון בן גמליאל, משום שלדעתו סתם המשנה אינה כרבן שמעון בן גמליאל)<b>.</b><br><br><small>ב<b>תוספתא מגילה</b> א,ו שנו: קראו את המגילה באדר הראשון ונתעברה השנה, צריכים לקרותה באדר השני, שכל מצוות שנוהגות באדר השני אין נוהגות באדר הראשון. רבי לעזר בי רבי יוסה אומר משם רבי זכריה בן הקצב: אין צריכים לקרותה באדר השני, שכל מצוות שנוהגות באדר השני נוהגות באדר הראשון. רבן שמעון בן גמליאל אומר משם רבי יוסה: צריכים לקרותה באדר השני, שכל מצוות שנוהגות באדר השני אין נוהגות באדר הראשון, חוץ מן הספד והתענית שנוהגים בזה ובזה.<br><br>ב<b>בבלי מגילה</b> ו,ב אמרו: תניא: קראו את המגילה באדר הראשון ונתעברה השנה - קורים אותה באדר השני. רבי אלעזר ברבי יוסי אומר משום רבי זכריה בן הקצב: אין קורים אותה באדר השני, שכל מצוות הנוהגות בשני נוהגות בראשון. רבן שמעון בן גמליאל אומר משום רבי יוסי: אף קורים אותה באדר השני, שכל מצוות הנוהגות בשני אין נוהגות בראשון. ושווים (כל התנאים מודים) בהספד ובתענית שאסורים בזה ובזה (בימי ארבעה עשר וחמישה עשר בחודש אדר, בין בראשון ובין בשני).<br>אמר רב פפא: סדר פרשיות (ארבע הפרשות שנוהגים לקרוא בתורה באדר) איכא בינייהו. דתנא קמא סבר: לכתחילה בשני, ואי עבוד בראשון - עבוד, לבר ממקרא מגילה, דאף על גב דקרו בראשון קרו בשני. רבי אלעזר ברבי יוסי סבר: אפילו מקרא מגילה לכתחילה בראשון. ורבן שמעון בן גמליאל סבר: סדר פרשיות נמי, אף על גב דקרו בראשון קרו בשני.<br>אמר רב חייא בר אשי אמר רב: הלכה כרבן שמעון בן גמליאל שאמר משום רבי יוסי.<br><br>גרסת הבבלי (לפי הדפוסים) בדברי תנא קמא: "שכל מצוות שנוהגות בשני נוהגות בראשון, חוץ ממקרא מגילה" (בכתבי היד של הבבלי אין מילים אלו, חוץ מכתב יד אחד), שלא כגרסת התוספתא.<br><br>גם בבבלי וגם בירושלמי אמרו, שהלכה כרבן שמעון בן גמליאל.</small><br>
<br>לפי גרסת הבבלי ("ושווים בהספד ובתענית שאסורים בזה ובזה"), האיסור בהספד ובתענית הוא מדברי התנא של התוספתא, ולא של דברי רבן שמעון בן גמליאל (וגם תנא קמא מודה בהספד ובתענית), ולפיכך הסבירו שם מה בין תנא קמא ורבן שמעון בן גמליאל. אבל לפי גרסת התוספתא והירושלמי, האיסור בהספד ובתענית הוא מדברי רבן שמעון בן גמליאל עצמו, ולפיה אפשר שתנא קמא חולק ומתיר אפילו בהספד ובתענית באדר ראשון ("תוספתא כפשוטה").<br>
<br>ההבדל בין תנא קמא ורבן שמעון בן גמליאל לגרסת התוספתא הוא בהספד ובתענית, לתנא קמא כל מצוות שנוהגות באדר השני, כולל הספד ותענית, אין נוהגות באדר הראשון, ולרבן שמעון בן גמליאל חוץ מהספד ותענית. לגרסה זו תנא קמא מפריד יותר בין אדר ראשון לאדר שני ואין להעמיד כלל את המשנה ("אין בין אדר הראשון לאדר השני אלא מקרא מגילה ומתנות לאביונים") כתנא קמא.
<br>אבל לגרסת הבבלי בברייתא המשנה תנא קמא היא, ולתנא קמא בברייתא מתנות לאביונים נכללות בקריאת מגילה. הבבלי נדחק להעמיד את המשנה כרבן שמעון בן גמליאל, כנראה משום שהלכה כמותו והבבלי לא רצה שסתם משנה תהא נגד ההלכה. ברם ספק גדול האם האמוראים שאמרו שהלכה כרבן שמעון בן גמליאל הבינו שגם המשנה סוברת כן. נראה יותר שהם אמרו כן בניגוד למשנה. וקצת ראיה מהירושלמי שאינו מזכיר כלל את תנא קמא ורבי אלעזר ברבי יוסי ובכל זאת מביא בשם אמוראים שאמרו שהלכה כרבן שמעון בן גמליאל. "הלכה, מכלל דפליגי". עם מי? עם המשנה. וכן מוסר הירושלמי: "הנהיג רבי חנינא בציפורין כהדא דרבי שמעון בן גמליאל. לא אמר אלא הנהיג, הא להלכה - לא". ולמה לא סמך על רבי שמעון בן גמליאל להלכה? כנראה בגלל שרבי שמעון בן גמליאל חולק על המשנה ("מקורות ומסורות", מועד ג, עמודים תעד-תעה).<br><br><small><b>הנהיג רבי חנינה בציפורין</b><br>ב<b>ירושלמי דמאי</b> ה,ט ו<b>גיטין</b> ד,ט אמרו: רבי חונא רובא דציפורין אמר: הנהיג רבי חנינא בציפורין כהדא דרבי שמעון (יש קניין לגוי בארץ ישראל לפוטרו מן המעשר).<br><br>בירושלמי דמאי וגיטין לא אמרו כמו כאן: "לא אמר אלא הנהיג, הא להלכה - לא", ברם גם שם יש לומר כך. ונראה שרבי חנינה לא אמר שם שהלכה כרבי שמעון, משום שסתם המשנה בדמאי ובגיטין אינה כרבי שמעון אלא כרבי מאיר שחולק עליו.</small><br>
<br>כאן התחלת מקבילה גם בירושלמי נדרים ח,ה.
<br>ומביאים את המשך הברייתא (בעניין שנה מעוברת): <b>אבל לעניין שטרות כותבין אדר</b> (במקבילה בנדרים: '<b>ב</b>אדר') <b>הראשון ואדר</b> (במקבילה בנדרים: 'ו<b>ב</b>אדר') <b>השֵיני</b> (נראה שצריך להוסיף כאן: '"<b>אדר</b>"' (מילה זו נשמטה בשל דמיון המילים))<b>, אלא שכותבין אדר השֵיני</b> "<b>תיניין</b>" – בשטרות הנכתבים באדר הראשון ובאדר השני כותבים את שם החודש "אדר", אלא שכדי להבחין בין אדר הראשון ואדר השני, כותבים באדר השני גם "תיניין" (השני). הרי שבאדר הראשון כותבים "אדר" סתם, ובאדר השני כותבים "אדר תיניין" (שטרות נכתבו ארמית באותם ימים)<b>. רבי יהודה</b> (בר אלעאי, מגדולי התנאים בדור הרביעי) <b>אומר: אדר השֵיני כותב תי'ו ודייו</b> – באדר השני כותב בשטרות "אדר ת", ודי לו בכך, ואינו צריך לכתוב את כל המילה "תיניין" כדברי תנא קמא, אלא אות ראשונה של המילה בלבד<b>.</b><br><br><small>הברייתא בעניין שטרות אינה מדברי רבן שמעון בן גמליאל, אלא עניין בפני עצמו היא.<br>בירושלמי הביאו את הברייתא שבתוספתא, והוסיפו בראשה את המילה "אבל", להבליט את הניגוד בין המצוות הנוהגות באדר שעיקרן באדר השני ובין שטרות שכותבים באדר הראשון "אדר" סתם.<br><br>עד כאן המקבילה בירושלמי שקלים ונדרים.<br>הסוגיה הזו הועתקה לשקלים ממגילה, שהרי הברייתא בעניין קריאת המגילה כשנתעברה השנה מוסבת על המשנה במגילה כאן. גם הקטע בעניין שטרות הועתק לשקלים ולנדרים ממגילה.<br><br>ב<b>תוספתא מגילה</b> א,ו שנו: שטרות שבזה ושבזה כותבים "אדר", ואדר שני נכתב "תניין" (סתם אדר הוא אדר ראשון, ובאדר שני צריכים לכתוב במפורש "תניין"). רבי יהודה אומר: אדר שני נכתב תיו.<br><br>הברייתא שבירושלמי היא הברייתא שבתוספתא.<br><br>ב<b>בבלי נדרים</b> סג,א אמרו: תניא: אדר הראשון - כותב (בשטרות) "אדר ראשון", אדר שני - כותב "אדר" סתם; דברי רבי מאיר. רבי יהודה אומר: אדר הראשון - כותב סתם, אדר שני - כותב "תיניין" (שני).<br><br>דעת רבי יהודה בבבלי היא דעת תנא קמא בירושלמי.</small><br>• • •
כאן התחלת מקבילה בירושלמי שקלים א,א.
<br>ב<b>משנה שקלים</b> א,א שנינו: באחד באדר משמעין על השקלים ועל הכלאים (בית דין שבכל עיר ועיר מכריזים שייתנו את שקליהם למקדש עד אחד בניסן ושייצאו לשדות ולכרמים לעקור צמחי כלאיים).
<br>מציעים משנה: <b>תמן תנינן:</b> – שם (במקום אחר - משנה מגילה א,ד) שנינו (בעניין קריאת המגילה כשנתעברה השנה): <b>אין בין אדר הראשון לאדר השֵיני אלא קריאת המגילה ומתנות לאביונים</b> (כאן מוצעת המשנה המקומית, ולכן, כפי שעולה גם מתוכן הדברים להלן, קרוב לוודאי שלפנינו העברה מן המקבילה בשקלים ("לחקר הגופים הזרים האגדיים בירושלמי", "תרביץ" סד, עמוד 241, הערה 20))<b>.</b>
<br><b>רבי סימון</b> (רבי שמעון בן פזי, אמורא ארץ ישראלי בדור השני והשלישי) אמר <b>בשם רבי יהושע בן לוי</b> (אמורא ארץ ישראלי בדור הראשון)<b>: אף שימוע שקלים וכלאים יש</b> (מילה זו יתירה, ואינה במקבילה) <b>ביניהן</b> (צריך לומר: 'ביניה<b>ו</b>ן') – ביניהם (יש הבדל בין אדר הראשון לאדר השני גם בעניין השמעה (הכרזה) על השקלים ועל הכלאיים, שהיא נוהגת באחד באדר השני, ולא באחד באדר הראשון)<b>.</b><br>
<br><b>רבי חלבו</b> (אמורא בדור השלישי) אמר בשם (<b>ו</b>)<b>רב חונה</b> (רב הונא, גדול אמוראי בבל בדור השני) שאמר בשם <b>רב</b> (אמורא בבלי בדור הראשון, מגדולי האמוראים) שאמר <b>בשם רבי חייה רבה</b> – הגדול (בדור המעבר שבין התנאים לאמוראים)<b>: הכל יוצאין בארבעה עשר, שהוא זמן קריאתה</b> – ארבעה עשר באדר הוא עיקר זמן קריאת המגילה בכל המקומות, ולכן הכול יוצאים ידי חובת קריאתה ביום הזה, אפילו בני כרכים<b>.</b><br>
<br>ומציעים סיוע לאמור לפני כן: <b>אמר רבי יוסה</b> (מגדולי אמוראי ארץ ישראל בדור הרביעי)<b>: ויאות</b> – ויפה (נכון אמר רבי סימון בשם רבי יהושע בן לוי, שכשנתעברה השנה מכריזים על השקלים ועל הכלאיים באחד באדר השני, ולא באחד באדר הראשון, כמבואר להלן)<b>. כלום</b> (וכי) <b>אמרו:</b> "<b>משמעין על השקלים</b>" (משנה שקלים א,א)<b>, לא</b> (=אלא ('לא' היא צורה קצרה של 'אלא')) <b>כדי שיביאו ישראל שקליהן בעונתן?!</b> – וכי אמרו במשנתנו, שמכריזים על השקלים באחד באדר, שלא בשביל שיספיקו ישראל להביא את השקלים למקדש עד אחד בניסן (אלא בשביל דבר אחר)?! הרי אמרו, שמכריזים על השקלים באחד באדר רק בשביל שיספיקו ישראל להביא את השקלים למקדש עד אחד בניסן. <b>אם אומר את</b> (אתה)<b>: באדר הראשון</b> – אם תאמר, שכשנתעברה השנה מכריזים על השקלים באחד באדר הראשון<b>, עד כדון אית בשתא שיתין יומין</b> – עד עכשיו (עדיין, באחד באדר הראשון) יש בשנה שישים ימים (עד אחד בניסן, ואם יכריזו על השקלים באחד באדר הראשון, לא יזדרזו להביא את השקלים וידחו את הבאתם, ושמא ישכחו ולא יביאו. לכן נכון אמר, שכשנתעברה השנה מכריזים על השקלים באחד באדר השני, שיש שלושים ימים עד אחד בניסן, כדי שיביאו ישראל שקליהם בזמנם)<b>. כלום</b> (וכי) <b>אמרו:</b> "<b>יוצאין אף על הכלאים</b>" (משנה שקלים א,א)<b>, לא</b> (=אלא) <b>כדי שיהו הצמחין ניכרין?!</b> – וכי אמרו במשנתנו, שיוצאים על הכלאיים בחמישה עשר באדר (שליחי בית דין יוצאים לשדות ולכרמים לראות האם עקרו בעלי השדות והכרמים את צמחי הכלאיים שהכריזו באחד באדר על עקירתם), שלא בשביל שיהיו הצמחים ניכרים אם כלאיים הם אם לאו (אלא בשביל דבר אחר)?! הרי אמרו, שיוצאים על הכלאיים בחמישה עשר באדר רק בשביל שיהיו הצמחים ניכרים אם כלאיים הם אם לאו, ויוכלו לראות האם עקרו את צמחי הכלאיים. <b>אם אומר את</b> (אתה)<b>: באדר הראשון</b> – אם תאמר, שכשנתעברה השנה יוצאים על הכלאיים בחמישה עשר באדר הראשון<b>, עד כדון אינון דקיקין</b> – עד עכשיו (עדיין, בחמישה עשר באדר הראשון) הם (הצמחים) קטנים (ואין הם ניכרים, שהרי עיברו את השנה מפני שהיו תקופות החמה באותה שנה מאוחרות ביחס לחודשי הלבנה, ונתאחר זמן ירידת הגשמים, ובשל כך נתאחר זמן הזריעה, ואם יצאו על הכלאיים בחמישה עשר באדר הראשון, לא יוכלו לראות האם עקרו את צמחי הכלאיים. לכן נכון אמר, שכשנתעברה השנה יוצאים על הכלאיים בחמישה עשר באדר השני, שכבר אין הצמחים קטנים, כדי שיהיו ניכרים)<b>.</b><br><br><small>עד כאן המקבילה בירושלמי שקלים.<br>הסוגיה הזו הועתקה משקלים למגילה, וכשהועתקה לכאן הועברו אף המילים "תמן תנינן" שבראש הסוגיה, אף על פי שכאן שנויה משנה זו.<br><br>במימרה של רבי סימון בשם רבי יהושע בן לוי נזכר שימוע שקלים וכלאיים, והכוונה למה ששנינו במשנה: "משמעין על השקלים ועל הכלאיים", אבל רבי יוסה אמר: "כלום אמרו משמעין על השקלים... כלום אמרו יוצאין אף על הכלאים...".<br>המימרה של רבי חלבו בשם רב חונה בשם רב בשם רבי חייה רבה: "הכל יוצאין בארבעה עשר, שהוא זמן קרייתה" מובאת בירושלמי שקלים להלן, אך אין מקומה כאן. ואפשר שכך היא הגרסה של המימרה הזו: "על הכלאיים יוצאין באדר השני, שהוא זמן נטיעה / זריעה" (ובחודש זה מתחילים הצמחים להיות ניכרים, וזה הזמן הראוי לטפל בעניין זה. המילים "זמן נטיעה / זריעה" הן על פי הבבלי מגילה כט,ב (בכתבי היד: 'נטיעה'; בדפוסים: 'זריעה')), אלא שנשתבשה המימרה בשל הדמיון למימרה בירושלמי שקלים להלן. לפי זה, דברי רבי יוסה "ויאות" מוסבים גם על דברי רבי סימון בשם רבי יהושע בן לוי וגם על דברי רבי חלבו בשם רב חונה בשם רב בשם רבי חייה רבה, שהרי רבי יוסה הזכיר גם שימוע שקלים וגם יציאה על הכלאיים.</small><br>• • •

Halakhah 6

<big><strong>משנה</strong></big><br>מכאן עד סוף הפרק סודר קובץ של הלכות השוות בסגנונן, שכולן מתחילות בלשון "אין בין", אף על פי שתוכנן אינו מעניין אחד. והובא כאן כל הקובץ משום ההלכה הראשונה שבו: "אין בין אדר הראשון...".
<br><b>אין בין יום טוב לשבת</b> – לעניין המלאכות האסורות, <b>אלא אוכל נפש בלבד</b> – שביום טוב מותר לעשות מלאכות שהן לצורך התקנת מזונות שנועדו לאכילה בו ביום, ובשבת אסור (המונח 'אוכל נפש' הוא על יסוד הכתוב בחג המצות: "אַךְ אֲשֶׁר יֵאָכֵל לְכָל נֶפֶשׁ הוּא לְבַדּוֹ יֵעָשֶׂה לָכֶם" (שמות יב,טז))<b>.</b>
<br><b>אין בין שבת ליום הכיפורים</b> – לעניין חומר העונש על מלאכה האסורה בשניהם, <b>אלא שזה זדונו</b> (מעשה שנעשה במזיד) <b>בידי אדם</b> – העושה מלאכה בשבת במזיד חייב סקילה על ידי בית דין, <b>וזה זדונו ב</b>'<b>הִכָּרֵת</b>' – העושה מלאכה ביום הכיפורים במזיד חייב כרת בידי שמים, שנאמר: "וְכָל הַנֶּפֶשׁ אֲשֶׁר תַּעֲשֶׂה כָּל מְלָאכָה בְּעֶצֶם הַיּוֹם הַזֶּה וְהַאֲבַדְתִּי אֶת הַנֶּפֶשׁ הַהִוא מִקֶּרֶב עַמָּהּ" (ויקרא כג,ל. הלשון 'הִכָּרֵת' הוא על פי הכתוב בעונשו של החוטא בזדון: "הִכָּרֵת תִּכָּרֵת הַנֶּפֶשׁ הַהִוא" (במדבר טו,לא). - כרת הוא מות אדם קודם זמנו או הכרתת שמו במות זרעו)<b>.</b><br>• • •
<big><strong>תלמוד</strong></big><br>במשנה שנינו: "אין בין יום טוב לשבת אלא אוכל נפש בלבד".
<br>מציעים ברייתא: <b>תני</b> – שונה (התנא) <b>בשם רבי יהודה</b> (בר אלעאי, מגדולי התנאים בדור הרביעי)<b>: אף מכשירי אוכל נפש התירו</b> – שביום טוב מותר לעשות גם כלים שהם לצורך התקנת מזונות שנועדו לאכילה בו ביום, ולא אוכל נפש בלבד. רבי יהודה חולק על התנא של המשנה<b>.</b>
<br>כאן התחלת מקבילה בירושלמי ביצה ה,ב.
<br>ושואלים: <b>מה ביניהון?</b> – מה ביניהם? (מה הנפקותות בין הדעה של התנא של המשנה והדעה של רבי יהודה?) - ומציעים שני מקרי נפקות בין שתי הדעות התנאיות: <b>רבי חסדי</b> (אמורא ארץ ישראלי בדור הרביעי. - במקבילה: 'רב חסדא', ונראה שהוא טעות בשל השם הדומה להלן או בשל מימרה דומה של רב חסדא בבבלי ביצה כח,ב המובא להלן. ויגיד עליו בן מחלוקתו בסמוך שהוא אמורא בן מקומו וזמנו) <b>א</b>(<b>ו</b>)<b>מר: לחדד ראשו של שפוד</b> (קנה מחודד בקצהו המשמש בעיקר לתחיבה בנתחי בשר לצלותם על האש) <b>ביניהון</b> – ביניהם (לחדד שפוד שניטל ביום טוב קצהו המחודד, כדי להשתמש בו לצורך הכנת אוכל נפש - לדעת התנא של המשנה אסור לחדדו ביום טוב, ולדעת רבי יהודה מותר לחדדו, כיוון שלא היה אפשר לחדדו מאתמול)<b>. רבי חנינא</b> (אמורא ארץ ישראלי בדור השלישי והרביעי) <b>בריה ד-</b> – בנו של <b>רבי אבהו</b> (צריך להוסיף כמו במקבילה: '<b>אמר</b>')<b>: [ל]הוציא אש מהאבנים ביניהון</b> – ביניהם (לשפשף ביום טוב אבנים זו בזו ולהוציא מהן אש, כדי להשתמש בה לצורך הכנת אוכל נפש - לדעת התנא של המשנה אסור להדליקה ביום טוב, ולדעת רבי יהודה מותר להדליקה, אף שהיה אפשר להדליקה מאתמול. - לפי רבי חסדי, לדעת רבי יהודה אסור להדליק אש ביום טוב, כיוון שהיה אפשר להדליקה מאתמול. ולפי רבי חנינא בריה דרבי אבהו, לדעת התנא של המשנה מותר לחדד שפוד ביום טוב, כיוון שלא היה אפשר לחדדו מאתמול)<b>.</b>
<br>ומציעים ברייתא: <b>תני רבי יהודה בר פזי</b> (רבי יהודה בר סימון, אמורא ארץ ישראלי בדור השלישי והרביעי) <b>דברזילה</b> (צריך לומר כמו במקבילה: '<b>דבר דלייא</b>') – שנה רבי יודה בר פזי (ברייתא) של בר דלייה (תנא שזמנו אינו ידוע)<b>: הוא הדבר</b> – שבין התנא של המשנה ורבי יהודה (ואין יודעים מה הדבר שביניהם)<b>.</b>
<br>ושואלים: <b>מהו</b> – מה פירוש <b>הוא הדבר?</b> ומציעים שתי אפשרויות פרשניות: <b>לחדד ראשו של שפוד הוא הדבר</b> – שבין התנא של המשנה ורבי יהודה, כמו שאמר רבי חסדי<b>, או להוציא אש מן האבנים הוא הדבר</b> – שבין התנא של המשנה ורבי יהודה, כמו שאמר רבי חנינא בריה דרבי אבהו<b>?</b>
<br>ומציעים אפשרות הבאה להחליף את האפשרויות הללו, בעקבות הקושי שנתעורר לפני כן: <b>לית לך אלא כהדא:</b> – אין לך אלא כזאת (כמו המשנה הזאת - משנה ביצה ג,ז): <b>אין משחיזין</b> (מלטשים ומחדדים) – במשחזת, <b>את הסכ[י]ן</b> – ביום טוב, שהרי זה כמתקן כלי<b>, אבל משיאה על גב</b>י <b>חברתה</b> – מעביר אותה מעל סכין אחרת, הואיל ואין זה תיקון גמור<b>.</b> ומזהים את התנא העומד מאחורי הקביעה התנאית עלומת השם: <b>אמר רבי חסדי</b> (נראה שהוא טעות בשל השם הדומה לעיל. וצריך לומר כמו במקבילה: '<b>רב חסדא</b>' - מגדולי אמוראי בבל בדור השני והשלישי. ויגיד עליו בן מחלוקתו להלן שהוא אמורא בן מקומו וזמנו)<b>: דרבי יודא היא</b> – של רבי יהודה היא (המשנה, שמתירה להעביר סכין מעל חברתה כדי לחדדה, היא כדעת רבי יהודה שמתיר לעשות ביום טוב מכשירי אוכל נפש. - חידוד סכין אינו מעשה הנצרך להכנת האוכל אלא הוא רק מעשה המכשיר את הכנת האוכל, ולכן אינו מותר ביום טוב אלא לדעת רבי יהודה)<b>.</b> ודוחים את הזיהוי: <b>דמר</b> (צריך לומר: '<b>א</b>מר' או '<b>ו</b>מר') <b>רבי יודא</b> (צריך לומר כמו במקבילה: '<b>רב יהודה</b>' - מגדולי אמוראי בבל בדור השני) <b>בשם שמואל</b> (מגדולי אמוראי בבל בדור הראשון)<b>: דברי הכל היא</b> – המקור (המשנה) נכון לפי דעת הכול, בניגוד לאפשרות שהוצעה לפני כן, שלפיה המקור נכון רק לפי דעת רבי יהודה<b>,</b> ומסבירים מדוע המקור נכון לפי דעת הכול: <b>כדי להעביר</b> (להסיר, לסלק) <b>שמנונית שעליה</b> – המשנה היא אף כדעת התנא החולק על רבי יהודה, כי המשנה אינה מדברת במקרה שמעביר סכין מעל חברתה כדי לחדדה אלא רק כדי להעביר את שמנוניתה הדבוקה בה על מנת לחתוך בה אוכלים. - הרי שלפי האמוראים הללו (רב חסדא ושמואל), לדעת התנא החולק על רבי יהודה אסור להעביר ביום טוב סכין מעל חברתה כדי לחדדה, ולדעת רבי יהודה מותר, וכמו כן, לדעת התנא החולק על רבי יהודה אסור לחדד ביום טוב ראשו של שפוד, ולדעת רבי יהודה מותר, ולכן יש לך לומר שעל זה אמרו בברייתא לעיל שהוא הדבר שבין התנא של המשנה ורבי יהודה<b>.</b><br><br><small>עד כאן המקבילה בירושלמי ביצה.<br>הסוגיה הזו הועתקה מביצה למגילה.<br>כל הקטע מ"תני בשם רבי יהודה" עד סופו בא במסירה שלפנינו כאן בהגהת מגיה.<br>המימרות של רב חסדא ושל רב יהודה בשם שמואל בסוף הסוגיה הזו מובאות גם בירושלמי ביצה ג,ז.<br><br>ב<b>תוספתא מגילה</b> א,ז שנו: אין בין יום טוב לשבת אלא אוכל נפש בלבד. רבי יהודה אומר: אף מכשירי אוכל נפש.<br><br>ב<b>בבלי ביצה</b> כח,א אמרו: איכא דמתני לה אמתניתין / ארישא דמתניתין: "אין משחיזים את הסכין ביום טוב" - אמר רב יהודה אמר שמואל: לא שנו אלא לחדדה, אבל להעביר שמנוניתה - מותר. מכלל דעל גבי חברתה, אפילו לחדדה נמי - מותר.<br>ואיכא דמתני לה אסיפא: "אבל משיאה על גבי חברתה" - אמר רב יהודה אמר שמואל: לא שנו אלא להעביר שמנוניתה, אבל לחדדה - אסור. מכלל דהשחזה / דבמשחזת, אפילו להעביר שמנוניתה נמי - אסור.<br>מאן תנא "אין משחיזים את הסכין" / דבמשחזת אסור? - אמר רב חסדא: דלא כרבי יהודה, דאי רבי יהודה, האמר: "לכם", לכם - לכל צורכיכם ואפילו מכשירי אוכל נפש / דתניא: אין בין יום טוב לשבת אלא אוכל נפש בלבד. רבי יהודה מתיר אף מכשירי אוכל נפש.<br><br>לפי הירושלמי, הלשון של רב יהודה אמר שמואל מוסב על הסיפא של המשנה ("איכא דמתני לה אסיפא").<br><br>בבבלי נמסר שרב חסדא אמר שהמשנה שלא כרבי יהודה. אבל בירושלמי: "אמר רב חסדא: דרבי יהודה היא". לירושלמי, אפילו רבי יהודה מודה ברישא שאין משחיזים את הסכין ביום טוב. ואולי משום שנחשב כמתקן כלי ("מקורות ומסורות", מועד ג, עמוד שכט).<br><br>המילים "דברי הכל היא" בירושלמי אינן מרב יהודה בשם שמואל אלא מן המסדר. הוא מתכוון בהן לומר שלשמואל אין צורך לומר כרב חסדא שהמשנה רבי יהודה היא אלא "דברי הכל היא". אבל שמואל עצמו לא היה יכול לכוון לרב חסדא שהיה אחריו (שם, הערה 14).<br><br>וב<b>בבלי ביצה</b> כח,ב אמרו: דרש רב חסדא ואיתימא רב יוסף: אחד סכין שנפגמה, ואחד שפוד שנרצם (נשבר חודו), ואחד גריפת תנור וכירים ביום טוב (הוצאת האפר מהם כדי להכשירם לאפות ביום טוב) - באנו למחלוקת רבי יהודה ורבנן. דתניא: אין בין יום טוב לשבת אלא אוכל נפש בלבד. רבי יהודה מתיר אף מכשירי אוכל נפש.<br><br>רב חסדא לשיטתו בבבלי לעיל שהמשנה שלא כרבי יהודה.</small>
שנינו ב<b>משנה ביצה</b> ה,ב: <b>כל אֵילּוּ ביום טוב</b> – כל הדברים שאסרו חכמים לעשות אותם ביום טוב משום שבות שנשנו במשנה זו<b>, אין צורך לומר בשבת</b> – מובן מאליו שאסור לעשות אותם בשבת משום שבות<b>.</b> והמשנה שם מסיימת: "אין בין יום טוב לשבת אלא אוכל נפש בלבד".
<br>כאן התחלת מקבילה נוספת בירושלמי ביצה ה,ב.
<br>ומקשים (על סופה של המשנה שם): <b>אילין אינין?!</b> – אֵילּוּ הן?! (וכי אין בין יום טוב לשבת אלא אוכל נפש בלבד?!) <b>והא אית לך חורנין</b> (צריך לומר: 'חורניין')<b>!</b> – והרי יש לך אחרות! (והרי יש בין יום טוב לשבת גם דברים אחרים, כמפורט להלן!) <b>סקילה בשבת, אין סקילה ביום טוב</b> – העושה מלאכה בשבת במזיד בפני עדים והתרו בו שלא לעשות - חייב סקילה, מה שאין כן ביום טוב<b>. כרת בשבת, אין כרת ביום טוב</b> – העושה מלאכה בשבת במזיד ולא התרו בו - חייב כרת, מה שאין כן ביום טוב<b>. מכות ביום טוב, אין מכות בשבת</b> – העושה מלאכה ביום טוב במזיד בפני עדים והתרו בו שלא לעשות - חייב מלקות, מה שאין כן בשבת<b>.</b>
<br>ומציעים אפשרות שנדחית בהמשך: <b>אין תימר:</b> – אם תאמר: <b>בדברים שיש בהן אוכל נפש אתינן מיתני</b> – באנו לשְׁנות (המשנה לא באה לשנות אלא חילוק המלאכות בין שבת ליום טוב, אבל לא באה לשנות חילוק העונשים ביניהם, ולכן אמרה שאין ביניהם אלא אוכל נפש בלבד)<b>,</b> ויש להציע קושיה ממשנה כדי לדחות את האפשרות שהועלתה: <b>והא תנינן:</b> – והרי שנינו (משנה ביצה ה,א): <b>משחילין</b> (מטילים ומעבירים) <b>פירות</b> – השטוחים על הגג להתייבש, <b>דרך ארובה</b> – לתוך הבית, מפני גשמים מתקרבים, שעלולים לקלקל את הפירות, <b>ביום טוב</b> – שאין זו טרחה יתירה<b>, אבל לא בשבת!</b> – הרי שהמשנה שונה מלאכה האסורה בשבת ומותרת ביום טוב שאינה מלאכת אוכל נפש.
<br>ומציעים מקור נוסף המסייע לקושיה: <b>ועוד מן הדא:</b> – ועוד מזאת (ברייתא): <b>שוחקין</b> (כותשים, מפוררים לאבקה) <b>עצי בשמים למילה</b> – כדי לתת על מקום המילה לשם רפואה, <b>ביום טוב, אבל לא בשבת. אמר רבי יוסה</b> (בר חלפתא, תנא בדור הרביעי)<b>: והוא שמל</b> – שוחקים עצי בשמים ביום טוב רק אם כבר מל קודם לכן, כדי שיהא ניכר שהוא לצורכי המילה, אבל לא ישחקם לפני המילה. - הרי שהברייתא שונה מלאכה האסורה בשבת ומותרת ביום טוב שאינה מלאכת אוכל נפש<b>.</b>
<br>ומציעים מקור נוסף המסייע לקושיה: <b>ועוד מן הדא דתני:</b> – ועוד מן (הברייתא) הזאת ששונה (התנא): <b>מודין חכמים לרבי מאיר</b> (גדול התנאים בדור הרביעי) <b>בחותמות שבקרקע</b> – אף על פי שבמשנה ביצה ד,ג אין החכמים מתירים לסתור ביום טוב לבֵנים שאינן מחוברות בטיט שסותמות פתח בית שהוא מלא פירות כדי ליטול פירות לאכול, מכל מקום מודים הם בחותמות של בורות שבקרקע, שפתחי הבורות חתומים וצרורים בחבלים, <b>שמפקפקין</b> (מזעזעים, מרופפים) – את הקשרים שנעשו על ידי החבלים, כדי שיותרו הקשרים מאליהם, <b>ומפקיעין</b> (מפרקים) – את גדילות החבלים, <b>ומתירין</b> – את הקשרים, מפני שאינם קשרים של קיימא, ולפתיחה הם עומדים, <b>וחותכין</b> – את החבלים עצמם ביום טוב<b>, בשבת מפקפקין אבל לא מפקיעין ולא מתירין ולא חותכין</b> – לא מפקיעים בשבת את גדילות החבלים, מפני שגדילות החבלים הם קשרים של קיימא, אלא שביום טוב התירו להתירם כדי ליטול ממה שבתוך הבורות<b>, ובכלים</b> – בחותמות של כלים קלועים, שפתחי הכלים קשורים על ידי ראשי הקליעות, <b>- בשבת מותר</b> – להתיר את ראשי הקליעות או לקרוע אותם, כדי ליטול ממה שבתוך הכלים<b>, אין צורך לומר ביום טוב</b> – מובן מאליו שמותר ביום טוב. - הרי שהברייתא שונה מלאכה האסורה בשבת ומותרת ביום טוב שאינה מלאכת אוכל נפש. ולכן אין לומר שבדברים שיש בהם אוכל נפש באנו לשנות, ואם כן, הקושיה לעיל על המשנה במקומה עומדת<b>.</b><br><br><small>עד כאן המקבילה בירושלמי ביצה.<br>גם הסוגיה הזו הועתקה מביצה למגילה.<br><br>ב<b>תוספתא ביצה</b> ג,יב שנו: מודים חכמים לרבי מאיר בחותמות שבקרקעות שמפקפקים ומתירים ומפקיעים, אבל לא חותכים, ובשבת מפקפקים ומתירים, אבל לא מפקיעים ולא חותכים, ושבכלים - בשבת מותר, ואין צריך לומר ביום טוב.<br><br>יש הבדלים בין הברייתא שבתוספתא ובין הברייתא שבירושלמי. וראה בבלי ביצה לא,ב-לב,א.<br>בעניין חותמות שבכלים ראה תוספתא שבת יב,טו ומקבילות בירושלמי שבת ובבבלי שבת קמו,א על חותלות של פירות.</small><br>• • •
במשנה שנינו: <b>"אין בין שבת ליום הכיפורים אלא שזה זדונו בידי אדם וזה זדונו ב</b>'<b>היכרת</b>'<b>".</b>
<br>כאן התחלת מקבילה בירושלמי תרומות ז,א וכתובות ג,א.
<br>מציעים דיוק: <b>הא</b> – אבל <b>בתשלומין</b> – לעניין תשלום של נזק שהזיק אדם, <b>- שניהן</b> (במקבילה בתרומות: 'זה וזה') <b>שוין</b> – מי שחילל את השבת ותוך כדי כך הזיק לחבירו, כגון שהדליק גדישו של חבירו, כיוון שהמחלל את השבת במזיד חייב סקילה, הוא פטור מתשלום הנזק, מפני שאין מענישים אדם בשני עונשים, והוא נענש רק בעונש החמור יותר, ואף מי שחילל את יום הכיפורים ותוך כדי כך הזיק לחבירו, כיוון שהמחלל את יום הכיפורים במזיד חייב כרת, שהוא מיתה בידי שמים, הוא פטור מתשלום הנזק<b>.</b>
<br>ומזהים את התנא העומד מאחורי הדיוק מן המקור התנאי: <b>מתניתא דרבי נחונייה בן הקנה</b> (תנא בדור השני) – המשנה (היא) של רבי נחוניה בן הקנה (בשיטתו)<b>,</b> ומציעים מקור לדברי התנא: <b>דתני:</b> – ששונה (התנא): <b>רבי נחונייה בן הקנה אומר: יום הכיפורים כשבת בתשלומין</b> (צריך לומר כמו במקבילות: '<b>ל</b>תשלומין')<b>. רבי שמעון בן מנסיא</b> (תנא בדור החמישי) <b>אומר: מחוייבי כריתות כמחוייבי מיתות בית דין</b> – כמו שהעובר עבירה שהוא חייב עליה מיתה בידי בית דין, הוא פטור מתשלום, כך העובר עבירה שהוא חייב עליה כרת, הוא פטור מתשלום<b>.</b>
<br>ומציעים שני מקרי נפקות בין שתי הדעות התנאיות: <b>מה נפק מן ביניהון?</b> – מה יוצא מביניהם? (שהרי יום הכיפורים הוא ממחויבי כריתות, ושבת היא ממחויבי מיתות בית דין. - במקבילות: 'מה ביניהון?'. - אלו צורות חלופיות של אותו מונח) <b>רבי אחא</b> (אמורא ארץ ישראלי בדור הרביעי) אמר <b>בשם רבי אבונא</b> (רבי אבינא, אמורא בבלי בדור השלישי)<b>: נערה נדה</b> – האונס נערה בתולה שהיא נידה, שהוא חייב כרת, <b>ביניהון</b> – ביניהם<b>. רבי מנא</b> (השני, מגדולי אמוראי ארץ ישראל בדור החמישי) <b>אמר: א</b>ו<b>ף</b> – גם <b>אחות אשתו</b> – האונס נערה בתולה שהיא אחות אשתו, שהוא חייב כרת, <b>ביניהון</b> – ביניהם<b>.</b>
<br>ומפרטים מה סובר כל צד במחלוקת: <b>על דעתיה דרבי נחונייה בן הקנה</b> – על דעתו של רבי נחוניה בן הקנה, שהשווה את יום הכיפורים לשבת<b>, מה שבת אין לה היתר אחר איסורה</b> – אין לאיסורי השבת היתר לעולם, שהשבת עצמה אינה ניתרת<b>, אף יום הכיפורים אין לו היתר אחר איסורו</b> – אין לאיסורי יום הכיפורים היתר לעולם, שיום הכיפורים עצמו אינו ניתר, ולכן יום הכיפורים כשבת ופטור מן התשלומים<b>, ואֵילּוּ</b> – נערה נידה או אחות אשתו, <b>הואיל ויש להן היתר אחר איסורן</b> – יש לאיסורים אלה היתר לאחר זמן, שהנידה עצמה מותרת כשתיטהר מנידתה, ואחות אשתו עצמה מותרת כשתמות אשתו, <b>משלם</b> – חייב בתשלום קנס של חמישים סלע כדין האונס נערה בתולה, אף שהוא חייב כרת, מפני שראוי להעניש עונש נוסף על איסור שאינו חמור כדי שלא יעברו עליו<b>. על דעתיה דרבי שמעון בן מנסיא</b> – על דעתו של רבי שמעון בן מנסיא, שהשווה את מחויבי כריתות למחויבי מיתות בית דין<b>, מה שבת</b> – שהיא ממחויבי מיתות בית דין, <b>יש בה כרת</b> – כשחילל את השבת במזיד בלא התראה<b>, אף יום הכיפורים יש בה</b> (צריך לומר כמו במקבילה בתרומות: 'ב<b>ו</b>') <b>כרת</b> – ולכן יום הכיפורים כשבת ופטור מן התשלומים<b>, ואֵילּוּ</b> – נערה נידה או אחות אשתו, <b>הואיל ויש בהן כרת</b> – שהבא עליהן חייב כרת, <b>אינו משלם</b> – פטור מתשלום קנס (דברי רבי שמעון בן מנסיא, שמחויבי כריתות כמחויבי מיתות בית דין, הם הכללה של דברי רבי נחוניה בן הקנה, שיום הכיפורים כשבת, ולכן גם רבי שמעון בן מנסיא השווה את יום הכיפורים לשבת, וסבור שבכל מקום שיש חיוב כרת פטור מן התשלומים)<b>.</b><br><br><small>ב<b>תוספתא מגילה</b> א,ז; <b>כתובות</b> ג,ה ו<b>בבא קמא</b> ז,יח שנו: רבי נחוניה בן הקנה אומר: יום הכיפורים הרי הוא כשבת לתשלומים.<br><br>ב<b>בבלי מגילה</b> ז,ב אמרו: "אין בין שבת ליום הכיפורים אלא שזה זדונו בידי אדם וזה זדונו בכרת". - הא לעניין תשלומים - זה וזה שווים. מני מתניתין? - רבי נחוניא בן הקנה היא. דתניא: רבי נחוניא בן הקנה היה עושה את יום הכיפורים כשבת לתשלומים. מה שבת מתחייב בנפשו ופטור מן התשלומים, אף יום הכיפורים מתחייב בנפשו ופטור מן התשלומים.<br><br>דברי רבי שמעון בן מנסיא, שמחויבי כריתות כמחויבי מיתות בית דין, אינם באף מקור אחר.<br>לפי הבבלי כתובות כט,ב-ל,א, לדעת רבי שמעון בן מנסיא (שדין אונס חל באישה הראויה לקיימה ואינו צריך לגרשה מחמת הפסול שבה) הבא על הנידה חייב בקנס, ולדעת רבי נחוניא בן הקנה ("היה עושה את יום הכיפורים כשבת לתשלומים. מה שבת - מתחייב בנפשו ופטור מן התשלומים, אף יום הכיפורים - מתחייב בנפשו ופטור מן התשלומים") הבא על הנידה פטור מן הקנס.<br>הרי שבבבלי, על סמך המקור שהיה לו לדעת רבי שמעון בן מנסיא, נאמר להיפך מן הירושלמי.<br><br>ב<b>ספרא</b> "ויקרא" דיבורא דחובה פרשה א נאמר: השבת אין לה היתר (אחר איסורה).</small><br>
<br><b>רבי יודה בר פזי</b> (רבי יהודה בר סימון, אמורא ארץ ישראלי בדור השלישי והרביעי) <b>אמר: מכות וכרת, מה אמרין בה אילין תנייא</b> (במקבילות: 'תניי')<b>?</b> – מה אומרים בה התנאים האלה? (לדעת רבי נחוניא בן הקנה ורבי שמעון בן מנסיא שמחויבי כרת פטורים מן התשלומים, כמו מחויבי מיתת בית דין שפטורים מן התשלומים, האם לדעתם מחויבי כרת פטורים מעונש מלקות על אזהרת 'לאו' שיש בהם כשהתרו בהם למלקות (כגון האוכל חֵלֶב), כמו מחויבי מיתת בית דין שפטורים מעונש מלקות על אזהרת 'לאו' שיש בהם כשהתרו בהם למלקות? - אזהרה היא מצוות התורה שלא לעשות דבר האסור)
<br><b>אמר רבי יוסה</b> (מגדולי אמוראי ארץ ישראל בדור הרביעי)<b>: צריכה לרבנ</b>י<b>ן</b> – (הדבר) נצרך לחכמים (חכמי בית המדרש מסופקים בו, והבעיה הזו לא נפתרה)<b>.</b>
<br>ומציעים קושיה: <b>רבי יונה</b> (מגדולי אמוראי ארץ ישראל בדור הרביעי) <b>בעי</b> – שואל (מקשה)<b>: ולמה לא שמע</b> (צריך לומר: '<b>שְׁמָעוּן</b>') <b>לה מן הדא דתני</b> – ולמה  לא שמעו (למדו) אותה (החכמים שהדבר נצרך להם) מן (הברייתא) הזאת ששונה <b>רבי שמעון בן יוחי</b> (תנא בדור הרביעי)<b>?</b> ומציעים מקור לדברי התנא: <b>דתני</b> – ששונה <b>רבי שמעון בן יוחי: רבי טרפון</b> (תנא בדור השני) <b>אומר: נאמר כרת בשבת</b> – "כָּל הָעֹשֶׂה בָהּ מְלָאכָה וְנִכְרְתָה הַנֶּפֶשׁ הַהִוא מִקֶּרֶב עַמֶּיהָ" (שמות לא,יד), <b>ונאמר כרת ביום הכיפורים</b> – "וְכָל הַנֶּפֶשׁ אֲשֶׁר תַּעֲשֶׂה כָּל מְלָאכָה בְּעֶצֶם הַיּוֹם הַזֶּה וְהַאֲבַדְתִּי אֶת הַנֶּפֶשׁ הַהִוא מִקֶּרֶב עַמָּהּ" (ויקרא כג,ל)<b>. מה כרת שנאמר בשבת - אין מכות אצל כרת</b> (נראה שצריך לומר: 'אצל <b>מיתה</b>') – כשם ששבת שיש בה כרת כשחילל את השבת במזיד בלא התראה, אין בה מלקות על אזהרת 'לאו' שיש בה, כיוון שהאזהרה נצרכה למיתת בית דין, שלא ענש הכתוב אלא אם כן הזהיר שלא לעשות את הדבר שעליו העניש, ולא נכתבה האזהרה למלקות<b>, אף כרת שנאמר ביום הכיפורים - אין מכות אצל כרת</b> – כך גם יום הכיפורים שיש בו כרת, אין בו מלקות על אזהרת 'לאו' שיש בו, כיוון שהאזהרה נצרכה לכרת, ולא נכתבה האזהרה למלקות. ומכאן יש ללמוד, שלדעת רבי נחוניא בן הקנה ורבי שמעון בן מנסיא, שהשוו את יום הכיפורים לשבת לעניין תשלומים, מחויבי כרת פטורים מעונש מלקות על אזהרת 'לאו' שיש בהם, כמו מחויבי מיתת בית דין<b>.</b><br>
<br>ומציעים להעמיד את הבעיה המקורית ("מכות וכרת") לפי חכם מסוים: <b>אמר רבי מנא</b> (השני, מגדולי אמוראי ארץ ישראל בדור החמישי) <b>קומי</b> – לפני <b>רבי יוסי: מה צריכה ליה</b> (צריך לומר: '<b>ליהון</b>') – מה (ש)נצרך להם (לחכמים), <b>- כרבי שמעון בן לקיש</b> (מגדולי אמוראי ארץ ישראל בדור השני) – החכמים מסופקים בדבר ("מכות וכרת") רק לפי שיטת רבי שמעון בן לקיש, שהוא סובר, שמי שעבר עבירה שחייבים עליה מיתת בית דין והתרו בו למלקות פטור מעונש מלקות<b>. ברם</b> – אבל <b>כרבי יוחנן</b> (גדול אמוראי ארץ ישראל בדור השני) <b>- אם מכות אצל מיתה יש לו</b> – אם רבי יוחנן סובר, שמי שעבר עבירה שחייבים עליה מיתת בית דין והתרו בו למלקות חייב בעונש מלקות<b>, לא כל שכן מכות אצל כרת?!</b> – בוודאי ובוודאי שהוא סובר, שמי שעבר עבירה שחייבים עליה כרת והתרו בו למלקות חייב בעונש מלקות. לכן לפי רבי יוחנן אין מקום לבעיה.
<br>ומציעים מראה מקום למחלוקת האמוראים שנזכרה לעיל: <b>דאיתפלגון:</b> – שנחלקו (רבי יוחנן ורבי שמעון בן לקיש): <b>השוחט</b> "<b>אותו ואת בנו</b>" – השוחט ביום אחד בהמה עם ולדה, <b>לשם עבודה זרה</b> – ששחט את ולדה לשם עבודה זרה, ועבר עבירה שיש בה מיתת בית דין משום עבודה זרה ויש בה מלקות משום "אותו ואת בנו", <b>- רבי יוחנן אמר: אם התרו בו לשם</b> "<b>אותו ואת בנו</b>" – הזהירו אותו שייענש בעונש מלקות משום "אותו ואת בנו" אם יעשה כך, ולא התרו בו לשם עבודה זרה, <b>- לוקה</b> – נענש בעונש מלקות, ואינו נענש בעונש מיתה<b>,</b> ואם התרו בו <b>לשם עבודה זרה</b> – הזהירו אותו שייענש בעונש מיתת בית דין משום עבודה זרה אם יעשה כך, <b>- נסקל</b> – נענש בעונש מיתת סקילה, ואינו נענש בעונש מלקות, מפני שאין מענישים אדם בשני עונשים, והוא נענש רק בעונש החמור יותר. הרי שלדעת רבי יוחנן, מי שעבר עבירה שחייבים עליה מיתת בית דין והתרו בו למלקות חייב בעונש מלקות<b>. רבי שמעון בן לקיש אמר: אפילו התרו בו לשם</b> "<b>אותו ואת בנו</b>" <b>- אינו לוקה</b> – פטור מעונש מלקות<b>, מאחר שהתרו</b> (צריך לומר כמו במקבילות: '<b>מאחר שאִילּוּ התרו</b>') <b>בו לשם עבודה זרה -</b> (צריך להוסיף כמו במקבילות: '<b>היה</b>') <b>נסקל</b> – הרי שלדעת רבי שמעון בן לקיש, מי שעבר עבירה שחייבים עליה מיתת בית דין והתרו בו למלקות פטור מעונש מלקות (מחלוקת האמוראים הזו מובאת גם בירושלמי עבודה זרה ד,א)<b>.</b>
<br>ודוחים את ההצעה להעמיד את הבעיה המקורית ("מכות וכרת") לפי חכם מסוים: <b>אמר ליה:</b> – אמר לו (רבי יוסי לרבי מנא): ו<b>אפילו כרבי יוחנן צריכה ליה</b> (צריך לומר: '<b>ליהון</b>') – (הדבר) נצרך להם (החכמים מסופקים בו אפילו לפי שיטת רבי יוחנן)<b>.</b> ומציעים הבחנה בין שני המקרים: <b>תמן</b> – שם (במחלוקת האמוראים שנזכרה לעיל), <b>לשני</b> (צריך לומר כמו במקבילות: '<b>שני</b>') <b>דברים</b> – במקרה שעבר עבירה שיש בה מיתת בית דין ומלקות משום שני דברים, מיתה משום עבודה זרה ומלקות משום "אותו ואת בנו", ובמקרה זה לדעת רבי יוחנן כשהתרו בו למלקות חייב בעונש מלקות<b>, והכא</b> – וכאן (בבעיה המקורית), <b>לדבר</b> (צריך לומר כמו במקבילות: '<b>דבר</b>') <b>אחד</b> – במקרה שעבר עבירה שיש בה מיתת בית דין ומלקות משום דבר אחד, שעונש המלקות הוא על אזהרת 'לאו' שיש בדבר שחייבים עליו מיתה, ובמקרה זה אף לדעת רבי יוחנן כשהתרו בו למלקות פטור מעונש מלקות. ולכן יש לומר שהחכמים מסופקים בדבר גם לפי שיטת רבי יוחנן, האם מחויבי כרת פטורים מעונש מלקות על אזהרת 'לאו' שיש בהם כשהתרו בהם למלקות, כמו מחויבי מיתת בית דין שפטורים מעונש מלקות על אזהרת 'לאו' שיש בהם כשהתרו בהם למלקות?<b>.</b><br>
<br><b>(</b>מי שעבר עבירה שיש בה מלקות על אזהרת 'לאו' שבה ויש בה גם תשלום ממון, לדעת רבי מאיר לוקה ומשלם, ולדעת חכמים לוקה ואינו משלם. ונחלקו רבי יוחנן ורבי שמעון בן לקיש, מה הדין לדעת חכמים, כשעבר על עבירה זו בשוגג, שלא התרו בו למלקות, שרבי יוחנן אמר שכיוון שאינו לוקה משלם, ורבי שמעון בן לקיש אמר שאף שאינו לוקה אינו משלם, כיוון שיש בעבירה זו מלקות. לדעת חכמים, כשעבר עבירה שיש בה כרת ויש בה גם תשלום ממון, ולא התרו בו למלקות על אזהרת 'לאו' שבה, לפי רבי יוחנן, כיוון שאינו לוקה משלם, ולפי רבי שמעון בן לקיש, אינו משלם, כיוון שיש בעבירה זו מלקות.
מציעים קושיה לפי חכם מסוים: <b>על דעתיה דרבי שמעון בן לקיש</b> – על דעתו של רבי שמעון בן לקיש<b>, מה בין אילין תנייא</b> (במקבילות: 'תניי') <b>לאילין רבנ</b>י<b>ן?</b> – מה בין התנאים האלה לחכמים האלה? (מה ההבדל בין רבי נחוניא בן הקנה ורבי שמעון בן מנסיא, ובין החכמים החלוקים על רבי מאיר? והרי לדעת כולם מחויבי כרת פטורים מן התשלומים אף שאינם לוקים!)
<br>ומתרצים: <b>לאוים, לא כריתות</b> – יש הבדל בין התנאים האלה לחכמים האלה במקרים של עבירות שיש בהן אזהרות 'לאו' ואין בהן כריתות, ויש בהן גם תשלומים, כמפורש להלן, שכשעבר על עבירה כזו בשוגג, שלא התרו בו למלקות, לדעת רבי נחוניא בן הקנה ורבי שמעון בן מנסיא חייב בתשלומים, כיוון שאין בעבירה זו כרת, ולדעת החכמים פטורים מן התשלומים לפי רבי שמעון בן לקיש, כיוון שיש בעבירה זו מלקות<b>.</b>
<br>ומציעים שני מקרי נפקות בין שתי הדעות התנאיות: <b>רבי יודן</b> (אמורא ארץ ישראלי בדור הרביעי) <b>אמר: הבא על הממזרת</b> – האונס נערה בתולה שהיא ממזרת, שנולדה מאחת העריות, שיש בעבירה זו אזהרת 'לאו' משום ביאה על הממזרת ואין בה כרת, ויש בה גם תשלום קנס משום אונס נערה בתולה, <b>אית</b> (במקבילות אין מילה זו) <b>ביניהון</b> – יש ביניהם<b>. רבי חנניה</b> (דציפורין, אמורא ארץ ישראלי בדור החמישי) <b>אמר: אף</b> (במקבילות אין מילה זו) <b>המצית</b> (מבעיר, מדליק) <b>גדישו</b> (ערימת תבואה שנקצרה) <b>של חבירו ביום טוב</b> – שיש בעבירה זו אזהרת 'לאו' משום עשיית מלאכה של הבערת אש ביום טוב ואין בה כרת, ויש בה גם תשלום הנזק שהזיק לחבירו, <b>ביניהון</b> – ביניהם<b>.</b>
<br>ומפרטים את הדין לפי כל אחת מן הדעות: <b>על דעתון דאילין תנייא</b> (במקבילות: 'תניי') – על דעתם של התנאים האלה (רבי נחוניא בן הקנה ורבי שמעון בן מנסיא)<b>, הואיל ואין בהן כרת משלם. על דעתון דאילין רבנ</b>י<b>ן</b> – על דעתם של החכמים האלה (החלוקים על רבי מאיר)<b>, הואיל ויש בהן מכות אינו משלם.</b>
<br>ומציעים קושיה: <b>מעתה</b> – אם כן<b>,</b> "<b>אֵילּוּ נערות שיש להן קנס</b>: הבא על הממזרת..." (משנה כתובות ג,א) – האונס נערה בתולה חייב לשלם קנס, אף על פי שהיא פסולה ואינו יכול לקחת אותה לאישה<b>, לא</b> (במקבילות: 'דלא') <b>כרבנ</b>י<b>ן!</b> – לא כחכמים! (שלדעתם של החכמים החלוקים על רבי מאיר, האונס נערה בתולה שהיא ממזרת פטור מתשלום קנס, הואיל ויש בעבירה זו מלקות)
<br>ומתרצים את הקושיה בהצעת פרשנות למשנה: <b>אמר רבי מתניה</b> (אמורא ארץ ישראלי בדור החמישי)<b>: תיפתר דברי הכל</b> – תתפרש (המשנה) כדברי הכל (לפי שיטת כלל החכמים, גם החכמים החלוקים על רבי מאיר)<b>, בממזר שבא על הממזרת</b> – במקרה של ממזר האונס נערה בתולה שהיא ממזרת, שחייב לשלם קנס, הואיל ואין בעבירה זו מלקות, שכן ממזר מותר לבוא על ממזרת<b>.</b><br>
<br>במשנה כתובות ג,א שנינו, שהאונס נערה בתולה שהיא אשת אחיו, שנתקדשה לאחיו ונתאלמנה מן האירוסים בחזקת בתולה, חייב לשלם קנס, אף על פי שהבא על אשת אחיו חייב כרת (אם לא נתאלמנה, פטור מתשלום קנס, הואיל והוא חייב מיתת בית דין, ואם נתאלמנה שלא מן האירוסים, אינה בחזקת בתולה ופטור מתשלום קנס).
<br>ומקשים (על המשנה): <b>ואשת אחיו לא יבמתו היא?!</b> (בתמיהה) – והרי מצווה עליו ליבם אותה, שמת אחיו בלא בנים, ואפילו בעל כורחה, וכשהוא אונס אותה הוא מקיים מצוות ייבום, ומדוע הוא משלם קנס?
<br>ומתרצים את הקושיה בהצעת פרשנות למשנה: <b>אמר רבי מתניה: תיפתר</b> – תתפרש (המשנה)<b>, שהיו לאחיו בנים</b> – מאישה אחרת, <b>ואירס אשה</b> – נערה בתולה, <b>ומת</b> – שאינה זקוקה לייבום, כיוון שהיו לאחיו בנים, <b>ובא אחיו ואנסה</b> – אנס אישה זו שנתקדשה לאחיו ונתאלמנה מן האירוסים בחזקת בתולה, שחייב לשלם קנס (אפשר לפרש את המשנה גם באונס נערה בתולה שנתקדשה לאחיו ונתגרשה מן האירוסים בחזקת בתולה. - הירושלמי לא תירץ שהמשנה מדברת באשת אחיו מאימו שגם היא אסורה לו אך אינה זקוקה לייבום, כי שיטת הירושלמי היא שאין כרת באשת אחיו מאימו, ובמשנה כתובות ג,א שנינו בפירוש: "אף על פי שהן בהיכרת")<b>.)</b><br><br><small>הקטע "על דעתיה דרבי שמעון בן לקיש..." לא שייך למגילה והועתק מתרומות ז,א, והיה צריך להפסיק קודם הקטע הזה ("על הירושלמי", עמוד 16).<br><br>עד כאן המקבילה בירושלמי תרומות וכתובות.</small><br>• • •

Halakhah 7

<big><strong>משנה</strong></big><br>במשנה זו שתי הלכות בהלכות נדרים.
<br><b>אין בין המודר הנאה מחבירו</b> – שהדיר אותו חבירו שלא ייהנה ממנו (אסר עליו בנדר ליהנות ממנו), <b>למודר ממנו מאכל</b> – שהדיר אותו חבירו שלא ייהנה ממאכלו, <b>אלא דריסת הרגל</b> – שהמודר הנאה מחבירו אסור לו אף להיכנס לרשות חבירו, אבל המודר ממנו מאכל בלבד מותר להיכנס לרשותו, <b>וכלים שאין עושין בהן אוכל נפש</b> – שהמודר הנאה מחבירו אסור לשאול ממנו כלים שאין משתמשים בהם לצורך הכנת מאכלים אלא לצורך אחר, אבל המודר ממנו מאכל מותר לשאול ממנו כלים אלה<b>.</b>
<br><b>אין בין נדרים</b> – הנודר: הרי עליי קורבן, <b>לנדבות</b> – הנודב: הרי בהמה זו קורבן, <b>אלא שהנדרים מתו או נגנבו חייבין באחריותן</b> – אם הפריש הנודר את הקורבן ומת או נגנב, הוא חייב להביא קורבן אחר, שכן קיבל על עצמו להביא קורבן ואינו נפטר מנדרו עד שיביא קורבן למזבח<b>, נדבות מתו או נגנבו אין חייבין באחריותן</b> – אם מת הקורבן או נגנב, אינו חייב להביא קורבן אחר, שהרי נדב מראש קורבן זה, ואם אינו קיים, אין עליו חיוב של קורבן (בכתבי היד של המשנה: 'אלא שהנדרים חייבין באחריותן ונדבות אינן חייבין באחריותן')<b>.</b><br>• • •
<big><strong>תלמוד</strong></big><br>במשנה שנינו: "אין בין המודר הנאה מחבירו למודר ממנו מאכל אלא דריסת הרגל וכלים שאין עושין בהן אוכל נפש".
<br>כאן התחלת מקבילה בירושלמי נדרים ד,א.
<br>מציעים דיוק: <b>הא</b> – אבל <b>דבר שעושין בו אוכל נפש - אסור</b> – יש לדייק מן המשנה שאמרה שאין בין המודר הנאה מחבירו למודר ממנו מאכל אלא כלים שאין עושים בהם אוכל נפש, שבכלים שמשתמשים בהם לצורך הכנת מאכלים הם שווים, שהם אסורים לשאול ממנו כלים אלה<b>.</b>
<br>ומקשים: ו<b>לא ממאכל נדר?!</b> (בתמיהה) – למה המודר מאכל מחבירו אסור לשאול ממנו כלים שמשתמשים בהם לצורך הכנת מאכלים? והרי חבירו לא הדיר אותו אלא שלא ייהנה ממאכלו, ולא הדיר אותו מכלים אלה שאינם מאכל!
<br>ומתרצים בהצעת פירוש למשנה: <b>רבי שמעון בן לקיש</b> (מגדולי אמוראי ארץ ישראל בדור השני) <b>אמר: כיני מתניתא:</b> – כך היא המשנה (כך יש לפרש אותה): <b>אין בין המודר הנייה מחבירו למודר הניית מאכל מחבירו</b> – אין בין המודר הנאה סתם מחבירו למודר הנאת מאכל מחבירו (שהדיר אותו חבירו שלא ייהנה ממנו הנאה הגורמת לאכילה, ולא שהדיר אותו ממאכל ממש, ולכן אסור לשאול ממנו כלים שמשתמשים בהם לצורך הכנת מאכלים. - "כיני מתניתא" כאן הוא פירוש ולא הגהה ("מבוא לנוסח המשנה", עמוד 63))<b>.</b>
<br>ומציעים ברייתא המסייעת לאמור לפני כן: <b>ותניי דבית רבי</b> (רבי יהודה הנשיא, תנא בדור החמישי) <b>כן:</b> – ושונים (התנאים) של בית רבי כך: <b>המודר הניית מאכל מחבירו - לא ישאילנו</b> – אסור לחבירו להשאיל לו, <b>נפה</b> (כלי בעל נקבים קטנים לניפוי קמח או גרגרים טחונים אחרים) <b>וכברה</b> (כלי שתחתיתו עשויה רשת להפרדת גרגרים דקים מן הגסים)<b>, ריחים</b> (מתקן לטחינת גרגרי תבואה לקמח) <b>ותנור</b> (מתקן בצורת גליל בעל פתח בקצהו העליון שמשמש לאפייה, לבישול ולצלייה) – שהם כלים שעושים בהם אוכל נפש<b>.</b><br>
<br>ומציעים ברייתא: <b>תני:</b> – שונה (התנא): <b>אבל משאיל הוא לו</b> – המודר הנאת מאכל מחבירו - מותר לחבירו להשאיל לו, <b>כוסות</b> (כלי שתייה) <b>וקערות</b> (כלי סעודה שמשמשים לאכילה) <b>ותמחויין</b> (קערות גדולות המחולקות לתאים שנותנים בהם תבשילים שונים למסובים ומשמשים לאכילה)<b>, שאינן מהנין את האוכל</b> – אין משתמשים בכלים אלה להכנת המאכלים, <b>אבל מכניסין</b> (במקבילה: 'מכנסין') <b>את האוכל</b> – רק מניחים בהם את המאכלים, ואין זו הנאה הגורמת לאכילה<b>.</b>
<br>ומציינים: <b>לפסין</b> (כלי בעל דפנות נמוכים שמשמש לטיגון ולבישול) <b>וקדירות</b> (סירים לבישול) <b>- אסור</b> – המודר הנאת מאכל מחבירו - אסור לחבירו להשאיל לו כלים אלה, מפני שבכלים אלה משתמשים להכנת המאכלים<b>. לטחון ולדרוך - אסור</b> – המודר הנאת מאכל מחבירו - אסור לחבירו להשאיל לו כלים כדי לטחון תבואה או לדרוך ענבים, מפני שנהנה בכלים אלה הנאה הגורמת לאכילה<b>. לקצור</b> – להשאיל לו כלים כדי לקצור תבואה, <b>- צריכה</b> – הדבר נצרך (הדבר צריך לימוד ועיון, הדבר מסופק, הדין במקרה הזה מסופק האם מותר להשאיל לו, שכן ההנאה שנהנה בכלים אלה אינה גורמת לאכילה תיכף לשימוש בהם)<b>. לבצור</b> – להשאיל לו כלים כדי לבצור ענבים, <b>- צריכה</b> – הדבר נצרך (הדבר צריך לימוד ועיון, הדבר מסופק, הדין במקרה הזה מסופק האם מותר להשאיל לו)<b>.</b><br>
<br>ושואלים: <b>הניית מאכל מהו?</b> – איזו היא הנאת מאכל שמותר למודר הנאת מאכל מחבירו ליהנות ממנו?
<br>ופושטים את הבעיה בהצעת ברייתא: <b>תני:</b> – שונה (התנא): <b>אבל משאילו הוא</b> (מילה זו יתירה ואינה במקבילה) – מותר לו להשאיל למודר הנאת מאכל ממנו, <b>קורדום.</b> ומציעים קביעה פרשנית שנדחית בהמשך: <b>הוינן סברין מימר:</b> – היינו סוברים לומר: <b>בק</b>ו<b>רדום של ביקוע</b> – הברייתא מדברת במקרה שמשאיל לו קורדום שמבקעים (חותכים) בו עצים (גרזן) כדי להדליק בהם אש ולבשל, שההנאה שנהנה בקורדום זה אינה גורמת לאכילה תיכף לשימוש בו<b>.</b>
<br>ודוחים את הקביעה שהוצעה לפני כן בהצעת פרשנות אחרת: <b>תיפתר</b> – תתפרש (הברייתא)<b>, בקורדום של ניכוש</b> – הברייתא מדברת במקרה שמשאיל לו קורדום שמנכשים (עוקרים) בו עשבים רעים מתוך התבואה והירקות (מכוש), שההנאה שנהנה בקורדום זה אינה גורמת לאכילה כלל<b>, ולית שמע מינה כלום</b> – ואין אתה שומע (לומד) ממנה כלום (יש לדחות את פשיטת הבעיה, כי אין הכרח לפרש את הברייתא כפי ההצעה שהובאה לפני כן, ואפשר שאסור לו להשאיל למודר הנאת מאכל ממנו קורדום לביקוע עצים, שאף ההנאה הזאת נחשבת הנאת מאכל שאסור למודר הנאת מאכל מחבירו ליהנות ממנו. - קורדום של ביקוע וקורדום של ניכוש נזכרים במשנה כלים כט,ז)<b>.</b><br>
<br>ומציעים קביעה: <b>רבי אבונא</b> (רבי אבינא, אמורא ארץ ישראלי בדור הרביעי) <b>אמר: רבי ירמיה</b> (מגדולי אמוראי ארץ ישראל בדור השלישי והרביעי) <b>בעי</b> – מציע (דורש וחוקר ומעלה)<b>: ההן זוסטה</b> (מקור המילה ביוונית: זוסטיר) – החגורה הזו (העשויה בד)<b>, מכיון שהוא מרחיק ואת חשר ביה קימחא</b> (במקבילה: 'מכיון די מרחק וחשר בה קמחא', וצריך לומר: '<b>מכיון דו מדחק וחשר בה קמחא</b>') – מכיוון שהוא לוחץ (על החגורה ועל ידי כך נעשים בה נקבים נקבים) ומנפה בה קמח (דרך הנקבים)<b>, כמי שהוא נפח</b> (צריך לומר: '<b>נפה</b>'. ובמקבילה במקום מילים אלו: 'אסיר מישאל ליה') – אסור לו להשאיל למודר הנאת מאכל ממנו את החגורה כדי לנפות בה קמח, שדינה כנפה<b>.</b><br><br><small>עד כאן המקבילה בירושלמי נדרים.<br><br>ב<b>בבלי מגילה</b> ח,א אמרו: "אין בין המודר הנאה מחבירו למודר ממנו מאכל אלא דריסת הרגל וכלים שאין עושים בהם אוכל נפש". - הא לעניין כלים שעושים בהם אוכל נפש - זה וזה שווים.<br><br>ב<b>משנה נדרים</b> ד,א שנינו: אין בין המודר הנייה מחבירו למודר ממנו מאכל אלא דריסת הרגל וכלים שאין עושים בהם אוכל נפש. המודר מאכל (הנאת מאכל) מחבירו לא ישאילנו נפה וכברה וריחיים ותנור, אבל משאיל לו חלוק וטלית ונזמים וטבעות וכל דבר שאין עושים בו אוכל נפש (אבל המודר הנאה מחבירו סתם אסור בכול).<br><br>"דבית רבי" שנו בנדרים במקום "המודר מאכל" - "המודר הניית מאכל" ("מבוא לנוסח המשנה", עמוד 63).<br><br>ב<b>בבלי נדרים</b> לג,א אמרו: "המודר מאכל מחבירו לא ישאילנו" כו'.<br>והא מן מאכל נדר (ולא מדבר אחר)!<br>אמר רבי שמעון בן לקיש: באומר: "הנאת מאכלך עליי" (ובכלל זה כל הנאה המביאה לידי אכילה).<br>אימא: (לשון נדר זו כוונתה) שלא ילעוס חיטים (של חבירו) וייתן על מכתו (לרפואה, שהיא הנאה שבאה מכוח אכילה, אבל לא לדברים המביאים לידי אכילה)!<br>אמר רבא: באומר: "הנאה המביאה לידי מאכל עליי".<br>אמר רב פפא: שק להביא פירות וחמור להביא עליו פירות, ואפילו צנא (סל) בעלמא (להניח בו פירות), הנאה המביאה לידי מאכל הוא (ואסורה).<br><br>הנאת מאכל בירושלמי היא הנאה המביאה לידי מאכל בבבלי.<br>לפי הבבלי (רב פפא), אף הנאה בכלים שאין משתמשים בהם להכנת המאכלים אלא מניחים בהם מאכלים נחשבת הנאה המביאה לידי מאכל, ולכן אסור להשאיל לו אפילו סל, מה שאין כן לפי הירושלמי, שמתיר להשאיל לו כוסות וקערות.<br><br>לפי הירושלמי, רבי שמעון בן לקיש מפרש את המשנה שהאוסר מאכל מתכוון אף להנאת מאכל, ולכן המודר אסור לא רק במאכל חבירו אלא אף בכלים שעושים בהם מאכל. לפי הבבלי, רבי שמעון בן לקיש אומר שרק כשהדיר במפורש הנאת מאכל המודר אסור בכלים שעושים בהם מאכל ("משנת ארץ ישראל", תענית ומגילה, עמוד 256).</small><br>• • •
במשנה שנינו: "אין בין נדרים לנדבות אלא שהנדרים מתו או נגנבו חייבין באחריותן, נדבות מתו או נגנבו אין חייבין באחריותן".
<br>כאן התחלת מקבילה בירושלמי ראש השנה א,א.
<br>מביאים ברייתא: <b>אי זהו נדר שאמרו</b> – חכמים<b>? באומר:</b> "<b>הרי עלי עולה</b>" – שנדר להביא קורבן עולת בהמה או עוף<b>. ואי זו היא נדבה שאמרו</b> – חכמים<b>? באומר:</b> "<b>הרי זו עולה</b>" – שהפריש בהמה או עוף ונדב להביא אותה לקורבן עולה (כך שנינו במשנה קינים א,א)<b>.</b>
<br>ומציעים בעיה: <b>רבי חמא חברין</b> (צריך לומר כמו במקבילה: '<b>חברהון</b>') <b>דרבנ</b>י<b>ן</b> – חברם של החכמים (אמורא ארץ ישראלי בדור השלישי) <b>בעי</b> – שואל (מסתפק)<b>: אמר:</b> "<b>הרי עלי</b>" – שנדר להביא קורבן<b>, וחזר ואמר:</b> – אמר שנית: "<b>הרי זה</b>" – שהפריש בהמה לקורבן שנדר, ונדב להביא לקורבן את הבהמה שהפריש לשם נדרו - האם שם נדבה חל על שם נדר, וכשאיחר מלהביא את הקורבן הזה עובר ב'בל תאחר' משום נדר וגם משום נדבה, או שמא אין שם נדבה חל על שם נדר, וכשאיחר מלהביא את הקורבן הזה עובר ב'בל תאחר' רק משום נדר ולא משום נדבה<b>?</b>
<br>ופושטים את הבעיה ומציעים בעיה הפוכה: <b>רבי חיננה</b> (אמורא ארץ ישראלי בדור השלישי) <b>בעי</b> – שואל (מקשה)<b>: לא מסתברא דידה</b> (מילה זו נוספה במסירה שלפנינו על ידי מגיה. וצריך לומר: '<b>דילא</b>' (דֶלָּא=דְאֶלָּא), וכן הוא במקבילה) – לא מסתבר אלא (להציע בעיה שהיא ההיפך של הבעיה האמורה לפני כן) <b>אמר:</b> "<b>הרי זה</b>" – שהפריש בהמה ונדב להביא אותה לקורבן<b>, וחזר ואמר:</b> – אמר שנית: "<b>הרי עלי</b>" – שנדר להביא לקורבן את הבהמה שנדב<b>!</b> ומסבירים מדוע יש להציע בעיה שהיא היפוכה של הבעיה האמורה לפני כן ולפשוט את הבעיה האמורה לפני כן: <b>איסור חמור חל על איסור קל</b> – אפשר ששם נדר חל על שם נדבה, ואף על פי שאין איסור חל על איסור, מכל מקום איסור חמור חל על איסור קל, והרי נדר חמור מנדבה, שכן נדר חייב באחריותו ונדבה אינו חייב באחריותה, ולכן אמר: "הרי זה", וחזר ואמר: "הרי עליי", יש להסתפק, האם שם נדר חל על שם נדבה, וכשאיחר מלהביא את הקורבן הזה עובר ב'בל תאחר' משום נדבה וגם משום נדר, או שמא אין שם נדר חל על שם נדבה, וכשאיחר מלהביא את הקורבן הזה עובר ב'בל תאחר' רק משום נדבה ולא משום נדר<b>, אין איסור קל חל על איסור חמור</b> – פשוט הדבר שאין שם נדבה חל על שם נדר, משום שאין איסור קל חל על איסור חמור, ולכן אמר: "הרי עליי", וחזר ואמר: "הרי זה", אין שם נדבה חל על שם נדר, וכשאיחר מלהביא את הקורבן הזה עובר ב'בל תאחר' רק משום נדר ולא משום נדבה<b>.</b><br><br><small>עד כאן המקבילה בירושלמי ראש השנה.</small><br>• • •

Halakhah 8

<big><strong>משנה</strong></big><br>במשנה זו שתי הלכות, אחת בזב ואחת במצורע.
<br><b>אין בין זב הרואה שתי ראיות</b> – של זיבה ביום אחד או בשני ימים רצופים, ונעשה זב וטמא שבעה ימים, <b>לרואה שלש</b> – ראיות של זיבה ביום אחד או בשניים או בשלושה ימים רצופים, <b>אלא קרבן</b> – שזב הרואה שתי ראיות מונה שבעה ימים נקיים וטובל ביום השמיני ואוכל בקודשים לערב ואינו טעון קורבן, אבל הרואה שלוש אינו אוכל בקודשים אלא לאחר שמביא ביום השמיני קורבן שתי תורים או שני בני יונה<b>.</b>
<br><b>אין בין מצורע מוסגר</b> – שהסגיר אותו הכוהן שבעה ימים כדי לראות האם ייוולד לו סימן טומאה או האם יפשה נגע הצרעת, <b>למצורע מוחלט</b> – שטימא אותו הכוהן באופן מוחלט, <b>אלא פריעה ופרימה</b> – שמצורע מוחלט בגדיו פרומים (קרועים) וראשו פרוע (מגודל שער), מה שאין כן מצורע מוסגר, ו<b>תגלחת וצפורים</b> – שמצורע שהוחלט ונטהר מגלח כל שערו ומביא שתי ציפורים ביום טהרתו, מה שאין כן מצורע שהוסגר ונטהר (נוסח המשנה בדפוסים ובבבלי: "אין בין מצורע מוסגר למצורע מוחלט אלא פריעה ופרימה. <b>אין בין טהור מתוך הסגר לטהור מתוך החלט אלא</b> תגלחת וציפורים")<b>.</b><br>• • •
<big><strong>תלמוד</strong></big><br>במשנה שנינו: "אין בין זב הרואה שתי ראיות לרואה שלש אלא קרבן".
<br>מזהים את התנא העומד מאחורי הקביעה התנאית עלומת השם: <b>אמר רבי יודה בר פזי</b> (רבי יהודה בר סימון, אמורא ארץ ישראלי בדור השלישי והרביעי)<b>: דרבי לעזר</b> (רבי אלעזר בן שמוע, תנא בדור הרביעי) <b>היא</b> – של רבי לעזר היא (המשנה, שאמרה שאין בין זב הרואה שתי ראיות לרואה שלוש אלא קורבן, היא בשיטתו של רבי לעזר)<b>,</b> ומביאים מקור לזיהוי: <b>דרבי לעזר אמר: אף</b> (מילה זו נוספה במסירה שלפנינו על ידי מגיה. ואינה בכתב יד אחד של המשנה, אך ישנה בשאר כתבי היד ובקטע גניזה של המשנה) <b>בשלישית בודקין אותו, מפני הקרבן</b> (משנה זבים ב,ב) – גם בראייה השלישית, כמו בראיות הראשונה והשנייה, בודקים את הזב בשבעה דברים, האם מחמתם ראה את הזוב, ואם ראה את השלישית מחמת אונס, אינו נעשה זב גמור ואינו מביא קורבן (בירושלמי ובכתבי היד של המשנה: רבי לעזר. אבל בבבלי נידה ובקטע גניזה ובדפוסים של המשנה: רבי אליעזר)<b>. ברם כרבנ</b>י<b>ן</b> – אבל כחכמים<b>, השנייה מאונס - טהור</b> – בראייה השנייה בודקים את הזב, ואם ראה את השנייה מחמת אונס, אינו נעשה זב לטומאה<b>, והשלישית מאונס - טמא</b> – בראייה השלישית אין בודקים את הזב, ואפילו ראה את השלישית מחמת אונס, ראיית זיבה היא, ונעשה זב גמור וחייב להביא קורבן, שהואיל וכבר ראה שתי ראיות ונעשה זב, יש יסוד לומר, שכל שהוא רואה בראייה השלישית ודאי ראיית זיבה היא. - הרי שלפי רבי לעזר, אין הבדל בין זב הרואה שתי ראיות לרואה שלוש לעניין ראיית אונס, אבל לפי החכמים החלוקים על רבי לעזר, יש הבדל בין זב הרואה שתי ראיות לרואה שלוש לעניין ראיית אונס, ולכן המשנה, שאמרה שאין בין זב הרואה שתי ראיות לרואה שלוש אלא קורבן, היא בשיטתו של רבי לעזר ולא בשיטתם של החכמים<b>.</b><br>
<br>ודוחים את הזיהוי: <b>אמר רבי יוסה</b> (מגדולי אמוראי ארץ ישראל בדור הרביעי)<b>: אין לית היא דרבנן</b> – אם אינה של החכמים (אם המשנה אינה בשיטתם של החכמים)<b>, ולא אוף דרבי לעזר לית היא</b> – אינה גם של רבי לעזר (אינה גם בשיטתו של רבי לעזר, שכן גם לפי רבי לעזר יש הבדל בין זב הרואה שתי ראיות לרואה שלוש לעניין ראיית אונס, כאמור להלן. – המילה 'ולא' נראית יתירה. בירושלמי נידה א,א יש לשון דומה: 'אין לית היא כשמי, אפילו כהלל לית היא')<b>,</b> ומציעים מקור תנאי לדברי רבי לעזר: <b>דתני:</b> – ששונה (התנא): <b>אמר רבי לעזר: לא לסותרו אמרתי אלא שלא יביא קרבן.</b> ויש לפרש את דברי רבי לעזר: <b>לא אמרתי שאינו זב לסתור</b> – הוא לא אמר, שאם ראה את השלישית מחמת אונס, אינה נחשבת ראיית זיבה לסתור, שאינו סותר את מניין שבעה הימים הנקיים שהתחיל לספור לאחר הראייה השנייה<b>, זב הוא</b> (הסופר במסירה שלפנינו כתב 'הואיל' ונמחק 'יל') <b>לסתור</b> – היא נחשבת ראיית זיבה לסתור, שהוא סותר את מניין שבעה הימים הנקיים שהתחיל לספור לאחר הראייה השנייה וסופר שוב שבעה ימים נקיים<b>, לא אמרתי אלא שלא יביא קרבן</b> – הוא לא אמר אלא, שאם ראה את השלישית מחמת אונס, אינו נעשה זב גמור ואינו מביא קורבן<b>.</b> ומציעים היסק: <b>הדא אמרה:</b> – זאת אומרת: <b>דברי הכל היא</b> – המשנה נכונה לפי דעת הכול, בניגוד לאפשרות שהוצעה לפני כן שלפיה המשנה נכונה רק לפי דעת רבי לעזר<b>.</b> ויש להוכיח את ההיסק בדרך השלילה: <b>אין תימר:</b> – אם תאמר: <b>דרבי לעזר היא</b> – של רבי לעזר היא (המשנה, כמו הטיעון שהועלה בשלב הקודם של הסוגיה), <b>-</b> ויש לשלול את הטיעון הזה: <b>ניתני:</b> – שנשְׁנה (המשנה היתה צריכה להיות מנוסחת באופן אחר): <b>השנייה - בסתירה</b> (צריך לומר: '<b>לא</b> בסתירה', כמו שהגיהו ב"קורבן העדה" וב"שערי תורת ארץ ישראל") <b>ולא בקרבן, השלישית - בסתירה ובקרבן!</b> – שכן גם לפי רבי לעזר יש הבדל בין זב הרואה שתי ראיות לרואה שלוש הן לעניין ראיית אונס והן לעניין קורבן, שהרואה שתי ראיות אינו מביא קורבן, ואם ראה ראייה שנייה באונס אינו סותר שבעה, שהרי אין לו מה לסתור, שלא נעשה זב לטומאה, והרואה שלוש ראיות מביא קורבן, ואם ראה ראייה שלישית באונס סותר שבעה. אלא על כורחך אין המשנה מתייחסת לעניין ראיית אונס, ולכן אין בין זב הרואה שתי ראיות לרואה שלוש אלא קורבן, ודברי הכול היא המשנה.<br>
<br>אישה שראתה דם בתוך אחד עשר יום שלאחר שבעת ימי הנידה הרי זה דם זיבה. ימים אלו נקראים אחד עשר ימי הזיבה, כלומר, ימים הראויים לזיבה. אם ראתה בהם דם יום אחד, היא צריכה לשמור יום אחד בטהרה כנגד יום הטומאה, ואם טבלה ולא ראתה בו דם, היא טהורה בערב. וכן אם ראתה דם שני ימים רצופים, היא שומרת את היום השלישי בטהרה, ואם טבלה ולא ראתה בו דם, היא טהורה בערב. אבל אם ראתה דם שלושה ימים רצופים, היא נעשית זבה גמורה, והיא צריכה לספור שבעה ימים נקיים מדם, וטובלת ביום השביעי ומביאה קורבן ביום השמיני.
<br>ומציעים בעיה לפי חכם מסוים: <b>על דעתיה דרבי לעזר</b> – על (לפי) דעתו של רבי לעזר<b>, ראת שתים</b> (נראה שצריך לומר: '<b>שלש</b>') <b>בשופי</b> (שלא בשעת צער צירי לידה) – אישה שראתה דם לפני לידתה שלושה ימים רצופים בימים הראויים לזיבה, כששפתה (נחה, נרגעה) מצער צירי הלידה, ונעשתה זבה, והתחילה לספור שבעה ימים נקיים לטהרתה, <b>ואחת בקושי</b> (בשעת צער צירי לידה) – ושוב ראתה דם בתוך ימי ספירתה, כשקישתה (התאמצה מאוד) לילד, וילדה, <b>- סותרת ואינה מביאה קרבן</b> (נראה ששלוש מילים אלו יתירות, והן אשגרה מלעיל)<b>?</b> – האם לדעת רבי לעזר היא סותרת את מניין שבעה הימים הנקיים שהתחילה לספור לאחר שראתה שלושה ימים רצופים, אף על פי שדם הקושי אינו מטמא בימים הראויים לזיבה ואינו גורם לזיבה, כמו זב שראה ראייה שלישית באונס שהוא סותר את מניין שבעה הימים הנקיים שהתחיל לספור לאחר הראייה השנייה, אף על פי שראייה באונס אינה גורמת לזיבה? (אין פושטים את הבעיה. - אישה זו שהיא זבה מביאה קורבן זבה לכשתטהר. - אם ראתה שתיים בשופי ואחת בקושי, אינה סותרת שבעה, שהרי אין לה מה לסתור, שלא נעשתה זבה בראייה השנייה. - לדעת החכמים אין שני העניינים שווים, שכן דם הקושי אינו מטמא בימים הראויים לזיבה ואינו גורם לזיבה, ואילו זב שראה ראייה שלישית באונס ראיית זיבה היא ונעשה זב גמור)<b>.</b><br><br><small>לפעמים המונח 'על דעתיה דרבי פלוני' מפרט את הדין או את המסקנה החלים במקרה מסוים אליבא דשני בני פלוגתא, ובמקרים כאלה הוא רגיל לבוא פעמיים בזה אחר זה. במקומות אחרים 'על דעתיה דרבי פלוני' מציע קושיות או בעיות אליבא דחכם מסוים ("הטרמינולוגיה של הירושלמי", עמודים 513-514).</small> לכן כאן 'על דעתיה דרבי לעזר' מציע בעיה אליבא דרבי לעזר, ולא מפרט את הדין החל במקרה מסוים אליבא דרבי לעזר כפירוש מפרשי הירושלמי.<br><br>משפט זה נאמר בלשון נקבה ('ראת', 'סותרת') ולא בלשון זכר. ראייה בשופי ובקושי נאמרה בכל מקום בראיית דם ביולדת ולא בראיית זיבה בזב. לכן משפט זה נאמר ביולדת, ולא נאמר בזב כפירוש מפרשי הירושלמי.<br><br>ב<b>תוספתא נידה</b> ה,ח שנו: בתוך אחד עשר (אישה שראתה דם לפני לידתה שלושה ימים רצופים בימי הזיבה), קישת שניים ושפת אחד (אם ראתה שני ימים בקושי ויום אחד בשופי, וילדה), (או) קישת אחד ושפת שניים (וילדה), (או) שפת אחד וקישת אחד ושפת אחד (וילדה) - ילדה בזוב (הרי זו יולדת בזוב); שפת שניים וקישת אחד (וילדה), (או) שפת אחד וקישת שניים (וילדה), (או) קישת אחד ושפת אחד וקישת אחד (וילדה) - לא ילדה בזוב (אין זו יולדת בזוב). זה הכלל: שופי סמוך ללידה - ילדה בזוב, קושי סמוך ללידה - לא ילדה בזוב.<br>קישת שניים ושפת אחד, אף על פי שחזרה וקישת לאחר מכן (וילדה) - ילדה בזוב (מכיוון שראתה יום שלישי בשופי, כבר נעשית זבה, ואין הקושי שאחר כך מוציא אותה מידי זוב).<br><br>נראה שהלשון בירושלמי "שתים בשופי ואחת בקושי" הוא אשגרה מהתוספתא נידה.<br>המקרה של ראתה שלוש בשופי ואחת בקושי לפי הגהתנו בירושלמי דומה למקרה בתוספתא של "קישת שניים ושפת אחד, אף על פי שחזרה וקישת לאחר מכן - ילדה בזוב".<br><br>ב<b>בבלי נידה</b> לז,א אמרו: בעי רבא: קושי (אישה מעוברת זבה הסופרת שבעה נקיים וראתה דם מחמת קושי לידה, שאינו מטמא בזיבה, אבל מטמא בנידה) מהו שיסתור בזיבה (את מניין שבעה נקיים)? דבר המטמא - סותר, והאי נמי מטמא בימי נידה, או דילמא דבר הגורם (לטומאת זיבה) - סותר, והאי לאו גורם הוא?<br>אמר ליה אביי: אונס בזוב (זב הרואה באונס) יוכיח, שאינו גורם (הרואה באונס אינו נטמא בזיבה) וסותר (זב הסופר שבעה נקיים וראה באונס סותר מניינו)!<br>אמר ליה (רבא): לא, האי (זב הרואה באונס) נמי גורם הוא, דתנן: ראה ראייה ראשונה (של זיבה) - בודקים אותו (כדי לדעת האם ראה מחמת אונס ואינו נטמא בכך), שנייה - בודקים אותו, שלישית - אין בודקים אותו (שאף אם ראה באונס נטמא בכך, הרי שראייה שלישית באונס בזב גורמת לטומאת זיבה).<br>(אמר לו אביי:) ולרבי אליעזר / אלעזר דאמר: אף בשלישית בודקים אותו. הכי נמי, כיוון דלא גרים (כיוון שראייה שלישית באונס בזב אינה גורמת לטומאת זיבה) לא סתר?<br>אמר ליה (רבא): לרבי אליעזר / אלעזר הכי נמי (אין ראייה שלישית באונס סותרת).<br>(אמר לו אביי:) תא שמע: רבי אליעזר / אלעזר אומר: בשלישית - בודקים אותו, ברביעית - אין בודקים אותו. לקורבן אמרתי ולא לסתירה (עיקר הבדיקה בראייה שלישית לעניין חיובו בקורבן ולא לעניין סתירה)! (מכאן שראייה שלישית באונס, אף שאינה מחייבת בקורבן, סותרת)<br>(אמר לו רבא:) אלא לרבי אליעזר / אלעזר תפשוט דדבר שאינו גורם (גם דבר שאינו גורם לזב להיטמא בזיבה) - סותר, לרבנן (החולקים על רבי אליעזר) מאי?<br>תא שמע... אלא לאו שמע מינה: דבר הגורם (לטומאת זיבה, כזוב) - סותר, דבר שאינו גורם (לטומאת זיבה, כדם קושי) - אינו סותר (לשיטת חכמים). שמע מינה.<br><br>בבבלי פשטו לדעת רבי אליעזר / אלעזר שדם קושי סותר ספירת שבעה ימים נקיים של אישה לפני לידתה שנעשתה זבה, אבל בירושלמי הסתפקו בכך.<br>בשני התלמודים מובאת ברייתא שרבי אליעזר / אלעזר אמר בעניין ראייה שלישית באונס של זב: לקורבן אמרתי ולא לסתירה.<br>• • •
במשנה שנינו: "אין בין מצורע מוסגר למצורע מוחלט אלא פריעה ופרימה תגלחת וצפורים".
<br>מציעים פרשנות מצמצמת למשנה: <b>אמר רבי יודן</b> (אמורא ארץ ישראלי בדור הרביעי)<b>: מתניתא</b> – המשנה (שאמרה שאין בין מצורע מוסגר למצורע מוחלט אלא תגלחת וציפורים) - <b>בשני בני אדם</b> – מעמידים את המשנה במקרה של שני בני אדם, האחד מצורע שהוא טהור מתוך הסגר, שהוא פטור מן התגלחת ומן הציפורים, והשני מצורע שהוא טהור מתוך החלט, שהוא חייב בתגלחת ובציפורים<b>.</b>
<br>ומציעים סיוע מהמשנה: <b>אמר רבי חנינה</b> (רבי חנניה דציפורין, אמורא ארץ ישראלי בדור החמישי)<b>: מתניתא אמרה כן:</b> – המשנה אומרת כך: <b>אין בין מצורע מוסגר למצורע מוחלט אלא פריעה ופרימה ותגלחת וציפרים.</b> ומציעים היסק: <b>הדא אמרה:</b> – זאת אומרת: <b>בשני בני אדם אנן קיימין</b> – אנחנו עומדים (עוסקים. המשנה, שאמרה שאין בין מצורע מוסגר למצורע מוחלט אלא פריעה ופרימה, מדברת במקרה של שני בני אדם, האחד מצורע מוסגר והשני מצורע מוחלט)<b>.</b> ויש להוכיח את ההיסק בדרך השלילה: <b>אין תימר:</b> – אם תאמר: <b>באדם אחד</b> – אם תטען, שהמשנה, שאמרה שאין בין מצורע מוסגר למצורע מוחלט אלא פריעה ופרימה, מדברת במקרה של אדם אחד, שבתחילה הוסגר, שהוא פטור מן הפריעה ומן הפרימה,  ואחר כך הוחלט לטומאה, שהוא חייב בפריעה ובפרימה, <b>-</b> ויש לשלול את הטיעון הזה: <b>ניתני:</b> – שנשְׁנה (המשנה היתה צריכה להיות מנוסחת באופן אחר, אילו היתה מדברת במקרה של אדם אחד): <b>אין בין בהרת</b> (מראה לבן של נגע בעור בשרו של אדם) <b>גדולה לבהרת קטנה</b> – אין בין בהרת קטנה כגריס (מידת שטח) שהוסגרה לבהרת גדולה יתירה מכגריס שהוחלטה (שפשתה הבהרת הקטנה לאחר ההסגר) אלא פריעה ופרימה (שכשהוסגרה הבהרת, האדם פטור מן הפריעה ומן הפרימה, וכשהוחלטה הבהרת, האדם חייב בפריעה ובפרימה. - אם היתה המשנה מנוסחת באופן זה, היה ברור שהיא מדברת במקרה של אדם אחד)<b>.</b> ויש להציע היסק: <b>היך מה דאת אמר תמן:</b> – כמו שאתה אומר שם (במה שאמרה המשנה, שאין בין מצורע מוסגר למצורע מוחלט אלא פריעה ופרימה): <b>בשני בני אדם אנן קיימין</b> – אנחנו עומדים (עוסקים)<b>, והכא:</b> – ו(גם) כאן (במה שאמרה המשנה, שאין בין מצורע מוסגר למצורע מוחלט אלא תגלחת וציפורים): <b>בשני בני אדם אנן קיימין</b> – אנחנו עומדים (עוסקים)<b>.</b><br><br><small>נראה שהסוגיה להלן מקורה במסכת נגעים ח,ח.<br>במשנה שם שנינו: "הטהור / הטָהֵר מתוך הֶסְגֵּר (מי שנטהר מתוך הסגר) - פטור מן הפריעה ומן הפרימה (כל זמן שהוא מוסגר אינו פורע ראשו ואינו פורם בגדיו) ומן התגלחת ומן הציפורים (כשנטהר אינו מתגלח ואינו מביא ציפורים); מתוך הֶחְלֵט (מי שהוחלט לטומאה ואחר כך נטהר) - חייב בכולם".<br>המשנה שם דומה למשנה כאן, ובשל כך הועתקה הסוגיה להלן משם לכאן.</small>
מביאים מחלוקת אמוראים: <b>פרחה בו מתוך הֶסְגֵּר</b> – אדם שהיה נגע צרעת בעור בשרו,  ופרחה הצרעת בכל גופו בסוף ההסגר שהסגיר הכוהן אותו, שהכוהן פוטר אותו והוא טהור, <b>- רבי יוחנן</b> (גדול אמוראי ארץ ישראל בדור השני) <b>אמר: טעון צפרים</b> – הוא צריך להביא שתי ציפורים לטהרתו, כדין פרחה בו מתוך החלט (מצורע שהוחלט לטומאה, ולאחר שטימא אותו הכוהן פרחה הצרעת בכולו, שהכוהן פוטר אותו והוא טהור)<b>. רבי לעזר</b> (בן פדת, אמורא בדור השני) <b>אמר: אין טעון ציפרים</b> – אינו צריך להביא שתי ציפורים לטהרתו, כדין מצורע שהוסגר ונטהר משום שהנגע עמד בעיניו שני שבועות ולא פשה (לפי הירושלמי להלן, אם פרחה בו מתוך הסגר, אינו טעון תגלחת לדברי הכול)<b>.</b><br>
<br>ומציעים מקור תנאי ודיון בו המסייעים לדברי אמורא המופיעים לפני כן: <b>אמר רבי בא בר ממל</b> (אמורא ארץ ישראלי בדור השני והשלישי)<b>: מתניתא מסייעא</b> – המשנה (המקור התנאי שלהלן) מסייעת <b>לרבי יוחנן:</b> נאמר (בפרשת טיהור המצורע): <b>"</b>וְרָאָה הַכֹּהֵן וְהִנֵּה נִרְפָּא נֶגַע הַצָּרַעַת <b>מִן הַצָּרוּעַ"</b> (ויקרא יד,ג) – מי שהיה צרוע נרפא מנגע הצרעת, שסר ממנו הנגע, <b>- להביא</b> (לרבות, להוסיף) <b>את שפרחה בכולו שיהא טעון צפרים</b> – יש ללמוד מהמילים היתירות "מן הצרוע" את המצורע שהיה טמא באופן מוחלט ונטהר מחמת שפרחה הצרעת בכולו, שאף הוא בכלל מצורע שנרפא מצרעתו שהוא צריך להביא ציפורים לטהרתו<b>.</b> - ויש לשאול: <b>והלוא דין הוא!</b> – הרי אפשר להסיק דבר זה בשיטת קול וחומר! (למה נאמר "מן הצרוע" לרבות את שפרחה בכולו מתוך החלט שהוא טעון ציפורים? והלא אנו יכולים להסיק כך בדרך קול וחומר!) <b>מה אם מי שטָּהַר ואין סימני מטמאיו עמו</b> – מצורע שהיה טמא באופן מוחלט ונטהר מחמת שנרפא לגמרי, שהלכו ממנו סימני הטומאה (שער לבן או מחיה או פשיון), <b>- טעון צפרים, מי שטהר וסימני מטמאיו עמו</b> – מצורע שהיה טמא באופן מוחלט ונטהר מחמת שפרחה הצרעת בכולו, אף שלא הלכו ממנו סימני הטומאה שבגללם הוחלט, והוא הנגע עצמו, <b>- אינו דין</b> – וכי אין הסברה ההגיונית מחייבת, <b>שיהא טעון צפרים?!</b> (כך הגיה מגיה במסירה שלפנינו. והסופר כתב 'לא יהא טעון צפרים?!') - ויש להשיב (כדי לדחות את הלימוד מדין קול וחומר): (במסירה שלפנינו נוסף על ידי מגיה 'והלא') <b>שעמד בו שני שבועות</b> – מצורע שהסגיר הכוהן אותו ועמד הנגע בעינו שני שבועות בלא שנולדו לו סימני טומאה, <b>יוכיח</b> – שאין להסיק כך בדרך קול וחומר<b>, שטהר וסימני מטמאיו עמו ואין טעון ציפרים</b> – שהוא טהור, אף שלא הלכו ממנו סימני הטומאה שבגללם הוסגר, והוא הנגע עצמו, ואף על פי כן אינו צריך להביא ציפורים לטהרתו<b>. אף אתה אל תתמה</b> (תתפלא) <b>על מי שפרחה בכולו</b> – מצורע שהיה טמא באופן מוחלט ונטהר מחמת שפרחה הצרעת בכולו<b>, שאף על פי שטהר וסימני מטמאיו עמו</b> (<b>ו</b>)<b>אינו טעון צפרים</b> – ולכן אין אנו יכולים להסיק בדרך קול וחומר שהוא טעון ציפורים<b>. תלמוד לומר</b> (הכתוב מלמד לומר)<b>: "מִן הַצָּרוּעַ"</b> (ויקרא יד,ג) <b>- להביא את שפרחה בכולו שיהא טעון צפרים</b> – יש ללמוד מהמילים היתירות "מן הצרוע" את המצורע שהיה טמא באופן מוחלט ונטהר מחמת שפרחה הצרעת בכולו, שהוא צריך להביא ציפורים לטהרתו (עד כאן המקור התנאי)<b>.</b> ומפרטים את הסיוע מן המקור התנאי: <b>אם אומר את</b> (אתה)<b>:</b> ה<b>טָהֵר מתוך הֶסְגֵּר</b> – שפרחה הצרעת בכולו בסוף ההסגר שהסגיר הכוהן אותו, <b>לא יהא טעון צפרים</b> – כמו שאמר רבי לעזר, <b>- ויתיביניה!</b> – ושישיב אותו [כך]! (כדי לדחות את ההיסק בדרך קול וחומר, היה לתנא של המקור התנאי להשיב מן הטהור מתוך הסגר שאין טעון ציפורים, כך: 'פרחה בכולו מתוך הסגר יוכיח, שטהר וסימני מטמאיו עימו ואין טעון ציפורים. אף אתה אל תתמה על מי שפרחה בכולו (מתוך החלט), שאף על פי שטהר וסימני מטמאיו עימו אינו טעון ציפורים'!) <b>לא מוטב להשיב פריחה על פריחות ולא עמידה על פריחות?!</b> (בתמיהה) – וכי לא טוב יותר להשיב ממי שפרחה בכולו מתוך הסגר על מי שפרחה בכולו מתוך החלט, ולא להשיב ממי שעמד שני שבועות על מי שפרחה בכולו מתוך החלט?! - וכיוון שלא השיב אותו כך, הרי שיש לסייע מן המקור התנאי לדברי רבי יוחנן, שמי שפרחה בכולו מתוך הסגר טעון ציפורים.<br><br><small>ב<b>ספרא</b> "מצורע" פרשה א נאמר: "מן הצרוע" - להביא את שפרחה בכולו שיטען ציפורים. הלא דין הוא! מה אם מי שטהר ואין סימנים מטמים עימו - טעון ציפורים, מי שטהר וסימנים מטמים עימו - אינו דין שיטען ציפורים?! הרי שעמד בו שני שבועות יוכיח, שטהר וסימנים מטמים עימו ואין טעון ציפורים. ואף אתה אל תתמה על שפרחה בכולו, שאף על פי שטהר וסימנים מטמים עימו לא יטען ציפורים. תלמוד לומר: "מן הצרוע" - להביא את שפרחה בכולו שטעון ציפורים.</small><br>
<br>ומציעים מקור תנאי המסייע לדברי אמורא המופיעים לפני כן: <b>אמר רבי חנניה חברון דרבנן</b> – חברם של החכמים (אמורא בדור השלישי)<b>: מתניתא</b> (ר"ש ליברמן מגיה '<b>סופה</b>' תחת 'מתניתא' ("אוצר לשונות ירושלמיים", עמוד 1121, הערה 1984)) <b>מסייעה</b> (צריך לומר: 'מסייע') – סופה (של המשנה, המקור התנאי שלעיל) מסייע <b>לרבי יוחנן</b> (נראה שצריך לומר: '<b>לרבי לעזר</b>')<b>, דכן תנייא מתיב לחבריה</b> – שכן התנא משיב (מקשה) לחבירו (שאמר: "שעמד בו שני שבועות יוכיח" שאינו טעון ציפורים, ודחה את הלימוד מדין קול וחומר)<b>: לא</b> – אין להביא ראיה ממי שעמד שני שבועות על מי שפרחה בכולו מתוך החלט<b>, אם אמרת בזה</b> – במצורע שהסגיר הכוהן אותו ועמד הנגע בעינו שני שבועות בלא שנולדו לו סימני טומאה, <b>שאינו נזקק לחליטה</b> – שלא החליט אותו הכוהן לטומאה, ולכן אין טעון ציפורים<b>, תאמר בזה</b> – במצורע שהיה טמא באופן מוחלט ונטהר מחמת שפרחה הצרעת בכולו, <b>שהוא נזקק לחליט</b>ה – שהחליט אותו הכוהן לטומאה, האם תאמר שלא יהיה טעון ציפורים<b>?! הואיל והוא נזקק להֶחְלֵיט, יהא טעון צפרים</b> – ולכן אין לדחות את הלימוד מדין קול וחומר (מאמר זה אינו לפנינו בספרא "מצורע" פרשה א). - הרי שהתנא המשיב לחבירו כך סבור, שמצורע שאינו נזקק להחלט אין טעון ציפורים, ומכאן שמצורע שהסגיר הכוהן אותו ואינו נזקק להחלט ונטהר מחמת שפרחה הצרעת בכולו -  אין טעון ציפורים, כדברי רבי לעזר<b>.</b><br>
<br>ומציעים מקור תנאי המסייע לדברי אמורא המופיעים לפני כן: <b>אמר רבי יעקב בר אחא</b> (אמורא ארץ ישראלי בדור השלישי והרביעי)<b>: סופה</b> (ר"ש ליברמן מגיה כאן '<b>מתניתא</b>' תחת 'סופה' ("אוצר לשונות ירושלמיים", עמוד 1162, הערה 84)) <b>מסייעה</b> – המשנה (משנה נגעים ח,ח) מסייעת <b>לרבי לעזר: הטָהֵר מתוך הֶסְגֵּר</b> – מצורע שהסגיר הכוהן אותו ונטהר, <b>- פטור מפריעה ומפרימה</b> – כל זמן שהוא מוסגר אינו פורע ראשו ואינו פורם בגדיו, <b>ומתגלחת ומצפרים</b> – כשנטהר אינו מתגלח ואינו מביא ציפורים<b>.</b> ומפרטים את הסיוע מן המקור התנאי: <b>כל מה דאנן קיימין הכא</b> – כל מה שאנחנו עומדים (עוסקים) כאן, <b>- בפריחות</b> – המשנה במסכת נגעים פרק ח עוסקת בפרטי הדינים של מצורע שפרחה הצרעת בכולו. לכן המשנה בעניין הטהור מתוך הסגר מדברת במצורע שפרחה הצרעת בכולו מתוך הסגר ונטהר, ודינו שאינו מביא ציפורים, כדברי רבי לעזר<b>.</b><br>
<br>ומצמצמים את תחולת מחלוקת האמוראים: <b>אמר רבי שמואל בר אבודמא</b> (אמורא ארץ ישראלי בדור החמישי)<b>: מה פליגין</b> – מה (שהם, רבי יוחנן ורבי לעזר) חלוקים במצורע מוסגר שפרחה בכולו, <b>- להביא צפרים</b> – בעניין הבאת ציפורים<b>, אבל להביא קרבן</b> – בעניין הבאת קורבן מצורע, <b>- כל עמא מודיי</b> – כל העם (כל החכמים) מודים, <b>שאינו מביא קרבן</b> – שני בעלי המחלוקת, רבי יוחנן ורבי לעזר, מסכימים שמצורע מוסגר שפרחה בכולו דינו שאינו מביא קורבן מצורע<b>.</b>
<br>ומציעים מדרש הלכה המסייע לאמור לפני כן: <b>ותני כֵן:</b> – ושונה (התנא) כך (כמו שאמר רבי שמואל בר אבודמא): <b>בשביעי</b> – ביום השביעי לטהרתו, <b>יגלח</b> – את כל שערו (תגלחת שנייה כתגלחת הראשונה), <b>ובשמיני</b> – ביום השמיני, <b>יביא</b> – את קורבנותיו, כמו שנאמר: "וְהָיָה בַיּוֹם הַשְּׁבִיעִי יְגַלַּח אֶת כָּל שְׂעָרוֹ, אֶת רֹאשׁוֹ וְאֶת זְקָנוֹ וְאֵת גַּבֹּת עֵינָיו וְאֶת כָּל שְׂעָרוֹ יְגַלֵּחַ, וְכִבֶּס אֶת בְּגָדָיו וְרָחַץ אֶת בְּשָׂרוֹ בַּמַּיִם וְטָהֵר. וּבַיּוֹם הַשְּׁמִינִי יִקַּח שְׁנֵי כְבָשִׂים תְּמִימִם וְכַבְשָׂה אַחַת בַּת שְׁנָתָהּ תְּמִימָה, וּשְׁלֹשָׁה עֶשְׂרֹנִים סֹלֶת מִנְחָה בְּלוּלָה בַשֶּׁמֶן וְלֹג אֶחָד שָׁמֶן" (ויקרא יד,ט-י)<b>.</b> ויש לדרוש מן הכתוב: <b>את שהוא טעון תגלחת</b> – מצורע מוחלט שנטהר, שהוא צריך לגלח את כל שערו ביום השביעי, <b>- מביא קרבן</b> – ביום השמיני<b>, את שאינו טעון תגלחת</b> – מצורע מוסגר שנטהר, שאינו צריך לגלח את כל שערו ביום השביעי, <b>- אינו מביא קרבן</b> – ביום השמיני<b>.</b><br>
<br>מניין שהטהור מתוך הסגר פטור מן הפריעה ומן הפרימה (כל זמן שהוא מוסגר) ומן התגלחת ומן הציפורים (כשנטהר)? -
<br><b>רבי חמא בר עוקבה</b> (אמורא ארץ ישראלי בדור השלישי) אמר <b>בשם רבי יוסי ברבי חנינה</b> (אמורא ארץ ישראלי בדור השני)<b>:</b> נאמר (בדיניו של מצורע): <b>"כָּל יְמֵי אֲשֶׁר הַנֶּגַע בּוֹ יִטְמָא"</b> (ויקרא יג,מו) – כל זמן שהוא נגוע בנגע הצרעת יהיה טמא; ויש לדרוש מן הכתוב: <b>- את שטומאתו תלויה בנגעו</b> – מצורע מוחלט, שטומאתו תלויה בנגעו, שכל זמן שלא נרפא מנגעו הוא טמא, חלים עליו דיניו של מצורע<b>. יצא</b> (היה מחוץ לכלל) <b>זה</b> – מוסגר, <b>שטומאתו</b> (הסופר במסירה שלפנינו כתב 'שטהרתו' ומגיה הגיה 'שטומאתו') <b>תלויה בספירות ימיו</b> – מצורע מוסגר, שטומאתו תלויה בימי הסגרו ולא בנגעו, שכל ימי הסגרו הוא טמא, אף שנרפא מנגעו, לא חלים עליו דיניו של מצורע<b>.</b>
<br>ומציעים שאלה: <b>עד כדון</b> – עד עכשיו, <b>- פריעה ופרימה</b> – מקורו של הדין הזה, שהוא פטור מן הפריעה ומן הפרימה, ברור, כיוון שדיניו של מצורע שנאמרו בהקשר לכתוב הזה כוללים פריעה ופרימה (ויקרא יג,מה: "וְהַצָּרוּעַ אֲשֶׁר בּוֹ הַנֶּגַע בְּגָדָיו יִהְיוּ פְרֻמִים וְרֹאשׁוֹ יִהְיֶה פָרוּעַ")<b>, תגלחת וצפרים - מניין?</b> – מה מקורו של הדין שהוא פטור מן התגלחת ומן הציפורים?
<br>ועונים: <b>רבי לעזר דרומייא</b> – הדרומי (אמורא ארץ ישראלי בדור החמישי, מהדרום (מלוד או מסביבתה)) אמר <b>בשם רבי שַׁמַּי</b> (אמורא ארץ ישראלי בדור הרביעי והחמישי)<b>:</b> נאמר (בפרשת טיהור המצורע): <b>"זֹאת תִּהְיֶה תּוֹרַת הַמְּצֹרָע בְּיוֹם</b> טָהֳרָתוֹ<b>"</b> (ויקרא יד,ב) – זה כלל הדינים של המצורע ביום שבו יירפא מצרעתו (ובכלל זה תגלחת וציפורים); ויש לדרוש מן הכתוב "ביום טהרתו": <b>- את שהוא מיטמא ומיטהר ביום אחד</b> – מצורע מוחלט, שבאותו יום שהוא נטמא הוא גם נטהר, אם נרפא הנגע, צריך לגלח ולהביא ציפורים<b>. יצא</b> (היה מחוץ לכלל) <b>זה שאינו מיטמא ומיטהר ביום אחד</b> – מצורע מוסגר, שאינו נטהר באותו יום שהוא נטמא, אף אם נרפא הנגע, אלא הוא נטהר בסוף ימי הסגרו, אינו צריך לגלח ולהביא ציפורים<b>.</b><br><br><small>ב<b>ספרא</b> "תזריע" פרשה ב נאמר: "וטהר" (ויקרא יג,ו - מצורע מוסגר) - מן הפריעה ומן הפרימה ומן התגלחת ומן הציפורים.<br><br>ב<b>בבלי מגילה</b> ח,ב אמרו: "אין בין מצורע מוסגר למצורע מוחלט אלא פריעה ופרימה".<br>הא לעניין שילוח (שחייב לצאת משלושה מחנות) וטומאה (דיני טומאה של מצורע / טומאה בביאה לבית, שאם בא לבית, בין בימי החלט ובין בימי הסגר, נטמא כל מה שבבית (משנה נגעים ח,ח)) - זה וזה שווים.<br>מנא הני מילי?<br>...אמר רבא: מהכא: "וְהַצָּרוּעַ אֲשֶׁר בּוֹ הַנֶּגַע בְּגָדָיו יִהְיוּ פְרֻמִים וְרֹאשׁוֹ יִהְיֶה פָרוּעַ" (ויקרא יג,מה) - מי (המוחלט) שצרעתו תלויה בגופו (טעון פריעה ופרימה), יצא זה (המוסגר) שאין צרעתו תלויה בגופו אלא בימים.<br>אמר ליה אביי: אלא מעתה דכתיב: "כָּל יְמֵי אֲשֶׁר הַנֶּגַע בּוֹ יִטְמָא, טָמֵא הוּא, בָּדָד יֵשֵׁב, מִחוּץ לַמַּחֲנֶה מוֹשָׁבוֹ" (ויקרא יג,מו), הכי נמי - מי שצרעתו תלויה בגופו - טעון שילוח, שאין צרעתו תלויה בגופו אלא בימים - אין טעון שילוח. והא קתני / והתנן: "אין בין מצורע מוסגר למצורע מוחלט אלא פריעה ופרימה". הא לעניין שילוח וטומאה - זה וזה שווים!<br>אמר ליה: 'ימי', "כל ימי" / אי כתיב 'ימי' כדקא אמרת, השתא דכתיב "כל ימי" - לרבות מצורע מוסגר לשילוח.<br>תגלחת וציפורים מאי טעמא לא בעי? דקתני: / דתנן: "אין בין טהור מתוך הסגר לטהור מתוך החלט אלא תגלחת וציפורים".  //  "אין בין טהור מתוך הסגר לטהור מתוך החלט אלא תגלחת וציפורים". מאי טעמא?<br>אמר אביי, ואיתימא רבא: אמר קרא: "ויצא הכוהן אל מחוץ למחנה וראה הכוהן והנה נרפא נגע הצרעת מן הצרוע" (ויקרא יד,ג) - מי (המוחלט) שצרעתו תלויה ברִפְאוּת / ברפואה (בריפוי מן הנגע), יצא זה (המוסגר) שאין צרעתו תלויה ברפאות / ברפואה אלא בימים.</small><br>• • •

Halakhah 9

<big><strong>משנה</strong></big><br><b>אין בין ספרים</b> – מגילות של תורה, נביאים וכתובים, <b>לתפילין ומזוזות</b> – לפרשיות של תפילין ומזוזות, <b>אלא שהספרים</b> – שהם מיועדים להיקרא ולהיות מובנים על ידי הקורא, <b>נכתבין בכל לשון</b> – מותר לכתוב את הספרים בכתב ובלשון של כל אומה, <b>ותפילין ומזוזות</b> – שאינן עשויות לקריאה, <b>אינן נכתבות אלא אשורית</b> – בכתב אשורי ובלשון עברית<b>. רבן שמעון בן גמליאל</b> (השני, נשיא ותנא בדור הרביעי) <b>אומר: אף בספרים לא התירו שיכתבו</b> – בכל כתב ולשון, <b>אלא יוונית</b> – בכתב יווני ובלשון יוונית שבה תרגמו את המקרא השבעים בימי שלטון התלמיים ולאחר מכן עקילס בדור יבנה<b>.</b><br><br><small>המשנה משתמשת ב"אשורית" לציון הלשון העברית בכתבה האשורי. משנה זו עוסקת בכתיבת התורה בשפות שונות (בכתב המתאים לכל שפה), כלומר בתרגום. כך עולה גם מסוגיית הירושלמי שעליה ("על כתב התורה בדברי חז"ל (ב)", "לשוננו" עב, עמודים 91-92)).<br>רבן שמעון בן גמליאל פוסל את כל הספרים המתורגמים חוץ מן המתורגמים ליוונית. מסתבר שההיתר לתרגם ליוונית נובע ממעמדו המיוחד של תרגום השבעים, שבזמן המשנה כבר היה קיים זה כארבע מאות שנה (שם, עמוד 92, הערה 15).</small><br>• • •
<big><strong>תלמוד</strong></big><br>מציעים מחלוקת אמוראים: <b>כתיב:</b> – כתוב (במעשי דור הַפְּלַגָּה): <b>"וַיְהִי כָל הָאָרֶץ שָׂפָה אֶחָת וּדְבָרִים אֲחָדִים"</b> (בראשית יא,א) – אחרי המבול היו כל יושבי הארץ מדברים באותה לשון ובאותן מילים. <b>- רבי לעזר</b> (בן פדת, אמורא בדור השני) <b>ורבי יוחנן</b> (גדול אמוראי ארץ ישראל בדור השני) – נחלקו בדרשת הלשון "שפה אחת ודברים אחדים"<b>. חד אמר:</b> – (חכם) אחד אומר: <b>שהיו מדברים בשבעים לשון</b> – כמספר צאצאיו של נח המנויים לפני כן (בראשית פרק י), שהפכו לשבעים אומות, שכל אחת ואחת דיברה בלשונה. ודרש: "דברים אחדים" - לשונות רבים (לפני דור הפלגה הם הבינו איש את שפת רעהו, וזהו שכתוב: "שפה אחת", ואחר כך נענשו ולא הבינו)<b>. וחורנה אמר:</b> – ו(החכם) האחר אומר: <b>שהיו מדברין בלשון יחידו של</b> ה<b>עולם</b> (כינוי כבוד לאלוהים)<b>, בלשון הקודש</b> (כינוי ללשון העברית, על שום שנכתבו בה כתבי הקודש) – דרש: "שפה אחת" - לשון אחת ומיוחדת, "דברים אחדים" - דיבור אחד, לשון יחידו של העולם (אחר דור הפלגה נפרדו צאצאי נח ונתפזרו בכל העולם, ובעקבות פיזורם של בני נח ויצירת לאומים שונים התפתחו שפות שונות, כמו שנאמר בבני יפת: "מֵאֵלֶּה נִפְרְדוּ אִיֵּי הַגּוֹיִם בְּאַרְצֹתָם אִישׁ לִלְשֹׁנוֹ" (בראשית י,ה), ובבני חם: "אֵלֶּה בְנֵי חָם לְמִשְׁפְּחֹתָם לִלְשֹׁנֹתָם בְּאַרְצֹתָם" (בראשית י,כ), ובבני שם: "אֵלֶּה בְנֵי שֵׁם לְמִשְׁפְּחֹתָם לִלְשֹׁנֹתָם בְּאַרְצֹתָם" (בראשית י,לא), ובחתימה: "אֵלֶּה מִשְׁפְּחֹת בְּנֵי נֹחַ לְתוֹלְדֹתָם בְּגוֹיֵהֶם, וּמֵאֵלֶּה נִפְרְדוּ הַגּוֹיִם בָּאָרֶץ אַחַר הַמַּבּוּל" (בראשית י,לב))<b>.</b><br><br><small>אגב האזכור של שפות שונות במשנה, בא זוג דרשות לבראשית יא,א, שעוסקות אף הן בקיומן של שפות שונות, אך ללא כל זיקה אל דברי המשנה העוסקת במעמדם ההלכתי של שפות אלה. לפנינו העברה משנית של קטע מדרשי, שנאמר תחילה במסגרת לימוד הפסוק בבראשית לגופו, ורק אחר כך הועבר לסוגייתנו ("לדרכי שילובן של האגדות בירושלמי", "אסופות" יא, עמוד רח).</small><br>
<br>ומציעים ברייתא: <b>תני</b> – שונה <b>בר קפרא</b> (בדור המעבר שבין התנאים לאמוראים)<b>:</b> כתוב (בברכה של נח לשם וליפת): <b>"יַפְתְּ אֱלֹהִים לְיֶפֶת וְיִשְׁכֹּן בְּאָהֳלֵי שֵׁם"</b> (בראשית ט,כז) – ירחיב אלוהים את גבולו של יפת, וישכון אלוהים באוהליו של שם; ויש לדרוש את הכתוב: דברי יפת ישכנו באוהלי שם, <b>- שיהו מדברין</b> – דברי תורה, <b>בלשונו של יפת</b> – בלשון היוונית, שיוון היה מבני יפת, <b>באוהלו של שם</b> – בבית הכנסת, שאפילו לישראל מותר להשתמש בלשונו של יפת לדברי תורה<b>.</b><br><br><small>ב<b>בבלי מגילה</b> ט,ב אמרו: "רבן שמעון בן גמליאל אומר: אף בספרים לא התירו שייכתבו אלא יוונית". - אמר רבי אבהו אמר רבי יוחנן: מאי טעמא דרבן שמעון בן גמליאל? - אמר קרא: "יפת אלוהים ליפת וישכון באוהלי שם" - דבריו (לשונו) של יפת יהיו באוהלי שם. - אי הכי, גומר ומגוג (שפה אחרת משפות יפת) נמי! - אלא אמר רבי חייא בר אבא: היינו טעמא דכתיב: "יפת אלוהים ליפת" - יָפְיוּתו של יפת (לשון יוון שהיא היפה בכל לשונות בני יפת) יהא באוהלי שם.<br><br>ב<b>בראשית רבה</b> לו,ח נאמר: "יפת אלוהים ליפת וישכון באוהלי שם" - בר קפרא אמר: יהיו דברי תורה נאמרים בלשונו של יפת בתוך אוהלי שם. רבי יודן אמר: מיכן לתרגום.<br><br>ב<b>דברים רבה</b> א,א נאמר: הלכה: אדם מישראל מהו שיהא מותר לו לכתוב ספר תורה בכל לשון? כך שנו חכמים: אין בין ספרים לתפילין ומזוזות אלא שהספרים נכתבים בכל לשון. רבן גמליאל אומר: אף הספרים לא התירו שייכתבו אלא יוונית. - ומה טעמו של רבן גמליאל שאומר: מותר לכתוב ספר תורה יוונית? - כך לימדו רבותינו: אמר בר קפרא: דכתיב: "יפת אלוהים ליפת וישכון באוהלי שם" (בראשית ט) - שיהיו דבריו של שם נאמרים בלשונותיו של יפת. לכך התירו שייכתבו בלשון יוונית.<br><br><b>שהיו מדברים בשבעים לשון</b><br>ב<b>בבלי שבת</b> פח,ב אמרו: אמר רבי יוחנן: כל דיבור ודיבור שיצא מפי הגבורה (במתן תורה) מתחלק לשבעים לשונות.<br>וב<b>בבלי סוטה</b> לו,ב אמרו: אמר רבי יוחנן: ...בא גבריאל ולימדו (את יוסף) שבעים לשון.<br>וב<b>בבלי מגילה</b> יג,ב אמרו: אמר רבי יוחנן: ...מרדכי מיושבי לשכת הגזית היה, והיה יודע בשבעים לשון.<br>וב<b>בבלי סנהדרין</b> יז,א אמרו: אמר רבי יוחנן: אין מושיבים בסנהדרין אלא... יודעים בשבעים לשון.<br><br>לפי מאמרים אלה של רבי יוחנן בבבלי, אפשר שהוא שאמר בירושלמי כאן שאחרי המבול היו כל יושבי הארץ מדברים בשבעים לשון.</small><br>
<br>כיוון שהזכירו את יפת ולשונו, מזהים את בני יפת, הנזכרים ביוחסי בני נח, שהיו לאבות של אומות.
<br><b>"בְּנֵי יֶפֶת</b>: <b>גֹּמֶר וּמָגוֹג וּמָדַי וְיָוָן וְתֻבָל וּמֶשֶׁךְ וְתִירָס"</b> (בראשית י,ב)<b>. "גֹּמֶר" - גרממייה</b> – קרמניה, חבל ארץ בדרום מזרח אירן. הזיהוי על פי דמיון בצליל<b>, "מָגוֹג" - גותייא</b> – חבל ארץ ממזרח לקרמניה, והוא מחולק כיום בין פקיסטן, אפגניסטן ואירן<b>, "מָדַי" - כשמועהּ</b> (כמשמעה) – ממלכת מדיי המפורסמת והידועה, מצפון לפרס<b>, "יָוָן" - אֵוֵוסוֹס</b> – אפסוס, עיר על חופה המערבי של אסיה הקטנה (שבטי יוון ישבו בדרום חצי האי הבלקני, באיי הים האגאי ולאורך חופה המערבי של אסיה הקטנה)<b>, "תֻבָל" - וותנייה</b> – ביתיניה, איזור בצפון מערב אסיה הקטנה<b>, "מֶשֶׁךְ" - מוסייא</b> – מיסיה, בצפון מערב אסיה הקטנה; או מואסיה, חבל ארץ בדרום הבלקן, מצפון לתרקיה ולמקדוניה<b>, "תִירָס" - רבי סימון</b> (רבי שמעון בן פזי, אמורא ארץ ישראלי בדור השני והשלישי) <b>אמר: פרס</b> – הזיהוי על פי דמיון בצליל של שתי האותיות האחרונות של תירס - פרס<b>, ורבנ</b>י<b>ן אמרי</b>ן<b>:</b> – והחכמים אומרים: <b>תרקא</b> – תרקיה, חבל ארץ בצפון מזרח חצי האי הבלקני, והוא מחולק כיום בין בולגריה, יוון וחלקה האירופי של טורקיה<b>.</b><br>
<br><b>"וּבְנֵי גֹּמֶר</b>: <b>אַשְׁכְּנַז וְרִיפַת וְתֹגַרְמָה"</b> (בראשית י,ג) <b>-</b> "אשכנז" - <b>אסייא</b> – חבל ארץ במערב אסיה הקטנה. הזיהוי לפי האותיות 'אש' שב'אשכנז', "וריפת" - <b>והדיית</b> (צריך לומר כמו בבראשית רבה: 'וחַדְיָבּ') – ממלכה על שפתו המזרחית של נהר החידקל, כיום בצפון עירק, "ותוגרמה" - <b>וגרמניקיה</b> – עיר בדרום מזרח אסיה הקטנה. הזיהוי לפי האותיות 'גרמ' שבשני השמות<b>.</b>
<br><b>"וּבְנֵי יָוָן</b>: <b>אֱלִישָׁה וְתַרְשִׁישׁ כִּתִּים וְדֹדָנִים"</b> (בראשית י,ד) <b>-</b> "אלישה ותרשיש" - <b>אלסטרסם</b> (צריך לומר כמו בבראשית רבה: 'אֶלַס וטֵרֵסוּס') – אלס - אאוליס בחוף המערבי של אסיה הקטנה; או הלס שהוא כינוי ליוון. טרסוס - עיר בקיליקיה, בדרום מזרח אסיה הקטנה<b>,</b> "כיתים" - <b>אבייה</b> (צריך לומר: 'אָכָיָה' (אכאיה)) – שם של חבל ארץ בצפון חצי האי פלופונסוס ביוון, וגם שם של פרובינציה רומית שכללה את חצי האי פלופונסוס ומרכז יוון, "ודודנים" - <b>ודַרְדַּנְיָיה</b> – איזור בדרום הבלקן, מצפון למקדוניה (בכתוב המקביל בדברי הימים א א,ז: "<b>ר</b>וֹדָנִים". 'דרדנייה' יש בו משמעות של "דודנים" ו"רודנים")<b>.</b><br>
<br>מזהים כמה מבני כנען בן חם.
<br><b>"וְאֶת הָאַרְוָדִי"</b> (בראשית י,יח) <b>- רודוס</b> (נראה שצריך לומר: 'ארדוס') – ארווד, עיר על אי קטן בים התיכון סמוך לחוף, מול העיר טרטוס שבסוריה<b>, "וְאֶת הַצְּמָרִי"</b> (בראשית י,יח) <b>- חֻמְץ</b> – עיר במרכז סוריה, על נהר אורונטס<b>, "וְאֶת הַחֲמָתִי"</b> (בראשית י,יח) <b>- חֲמָת</b> – עיר במרכז סוריה, על נהר אורונטס, מצפון לחומץ<b>.</b>
<br>מזהים מקום בגבול הכנעני.
<br><b>"</b>וַיְהִי גְּבוּל הַכְּנַעֲנִי... <b>עַד לָשַׁע"</b> (בראשית י,יט) <b>- רבי לעזר אמר: עד קלרה</b> (צריך לומר כמו בבראשית רבה: 'קַלִּרֹהֵי' - שם יווני שפירושו: זרם יפה) – מקום של מעיינות חמים ליד החוף הצפוני מזרחי של ים המלח<b>.</b><br><br><small>בירושלמי כאן דרשת יחידה מקראית (מדרש לתחילת בראשית פרק י) שהובאה אגב ראשה (בראשית ט,כז), שהיא תופעה נדירה באופן יחסי ("לחקר הגופים הזרים האגדיים בירושלמי", "תרביץ" סד, עמוד 243, הערה 31).<br><br>ב<b>בבלי יומא</b> י,א אמרו: "בני יפת גומר ומגוג ומדיי ויוון ותובל ומשך ותירס". "גומר" - זה גרממיא, "מגוג" - זו גיתיא / קיתיא, "מדי" - כמשמעו, "יוון" - זו מקדוניא, "תובל" - זה בית אונייקי (מחוז באסיה הקטנה), "משך" - זו מוסיא, "תירס" - פליגי בה רבי סימאי ורבנן, ואמרי לה: רבי סימון ורבנן. חד אמר: זו בית תרייקי (תרקיה), וחד אמר: זו פרס. תני רב יוסף: "תירס" זו פרס.<br><br>ב<b>בראשית רבה</b> לז,א נאמר: "בני יפת גומר ומגוג ומדי ויוון" וגו' - אמר רבי שמואל בר אמי: אפריקי (פריגיה באסיה הקטנה) וגרמנייא (הגותים, שכבר בימי חכמינו היו מכונים גרמנים) ומדיי (כמשמעו) ומקדוניא (מצפון ליוון) ואיסוניא (מיסיה / מוסיה). "ותירס" - רבי סימון אמר: פרס. רבנין אמרין: ותרקי.<br>"ובני גומר אשכנז וריפת ותוגרמה" - אסיא וחדייב וגרמניא. רבי ברכיה אמר: גרמונקיא (גרמניקיה באסיה הקטנה).<br>"ובני יוון אלישה ותרשיש כיתים ודודנים" - אלס וטרסוס, איטליא ודדניא.<br>וב<b>בראשית רבה</b> לז,ו נאמר: "את הארוודי" - ארווד, "את הצמרי" - חמץ, "החמתי" - פיפניה (אפיפניה, השם היווני של חמת).<br>"ויהי גבול הכנעני" וגו' "עד לשע" - עד קלרהי.</small><br>
<br><b>רבי יודן בר שלום</b> (אמורא ארץ ישראלי בדור החמישי) <b>אמר: מיכן לתרגום</b> – ממה שאמר בר קפרא לעיל על הכתוב "יפת אלוהים ליפת וישכון באוהלי שם" אנו למדים את המנהג לתרגם את התורה ולפרשה בלשונו של יפת בשעה שקוראים בתורה בבית הכנסת (דברי רבי יודן בר שלום מוסבים על דברי בר קפרא לעיל ("לדרכי שילובן של האגדות בירושלמי", "אסופות" יא, עמוד רח, הערה 55))<b>.</b><br><br><small>בבראשית רבה לו,ח הובאה מימרה זו לאחר הברייתא ששונה בר קפרא שהובאה בירושלמי לעיל.</small>
כאן התחלת מקבילה בירושלמי סוטה ז,ב.
<br><b>אמר רבי יונתן דבית גוברין</b> (אמורא ארץ ישראלי בדור השני, מהיישוב בית גוברין בשפלה לרגלי הרי יהודה)<b>: ארבעה לשונות נאים שישתמש</b> (במקבילה: 'להשתמש') <b>בהן העולם</b> (האנושות, כלל בני האדם)<b>, ואֵילּוּ הן: לעז לזמר</b> – הלשון היוונית מתאימה לדברי שירה יותר משאר הלשונות (היוונית היתה לשון התרבות והספרות במזרח המיוון)<b>, רומי לקרב</b> – הלשון הלטינית מתאימה לדברי צבא ומלחמה (שהצטיינה בהם מלכות רומי), וראויה לשמש בשדה הקרב<b>, סורסי לאילייא</b> – הלשון הארמית הסורית מתאימה לדברי קינה והספד על מת<b>, עברי לדיבור</b> – הלשון העברית מתאימה לדיבור, מדיבור יומיומי ועד נאומים<b>. ויש אומרים: אף אשורי לכתב</b> – הכתב האשורי (הכתב הארמי היהודי) של האותיות מתאים לכתיבה<b>.</b><br><br><small>ב<b>אסתר רבה</b> ד,יב נאמר: אמר רבי נתן דבית גוברין: ארבעה לשונות נאים הם שישתמש בהם העולם, ואלו הם: לעז לזמר, סורסי לאילייא, עברי לדיבור, ורומי לקרב. ויש אומרים: אף אשורית לכתב.<br>וב<b>מדרש תהילים</b> לא,ז נאמר: אמר רבי יונתן: ארבעה לשונות הם: לשון רומי לקרב, לשון יווני לזמר, לשון פרסי (צריך לומר: סורסי) לאילייה, לשון אשורי (צריך לומר: עברי) לתפילה.<br><br><b>סורסי לאילייא</b><br>רוב ההספדים בוצעו על ידי נשים, ואלו היו דוברות ארמית טובה לאין ערוך מעברית, אם בכלל ידעו עברית. הנשים לא למדו קרוא, וממילא כל תרבותן היתה על-פה, וכשהן ספדו למת הן ספדו לו בלשונן, ארמית ("פיוטים ארמיים מארץ ישראל ואחיזתם במציאות", "מהות" כג, עמודים 167-188).</small>
מביאים מסורת העוסקת בכתב ובלשון שבשימוש הבריות.
<br><b>אשורי יש לו כתב ואין לו לשון</b> – היות ובזמנם האשורית כבר לא היתה שפה מדוברת, חשבו על אשורית כשפה שיש לה כתב ואין לה שפה<b>. עברי יש לו לשון ואין לו כתב. בחרו להם</b> (בקטע גניזה נוסף 'ישראל') <b>כתב אשורי ולשון עברי</b> – היהודים בתקופת הבית השני אימצו את הכתב הארמי לכתיבה בלשון העברית במקום הכתב העברי הקדום (הכתב הארמי ששימש את היהודים לא היה כתב זר, אלא כתב יהודי ייחודי כמו הכתב העברי הקדום שנזנח ("על כתב התורה בדברי חז"ל (ב)", "לשוננו" עב, עמוד 89))<b>.</b>
<br><b>ולמה נקרא שמו</b> – של הכתב, <b>אשורי? שהוא מאושר בכתבו</b> – שהצורה של אותיות הכתב האשורי ישרה, בניגוד לצורת הזוויתית של אותיות הכתב העברי הקדום (מאושר = מיושר - נאה ומסודר)<b>.</b>
<br><b>אמר רבי לוי</b> (אמורא ארץ ישראלי בדור השלישי)<b>:</b> נקרא שמו אשורי <b>על שם</b> (משום) <b>שעלה בידם מאשור</b> – כשעלו ישראל מגלותם בבבל, הביאו עימהם את הכתב הזה (השפה הארמית היתה השפה של ממלכות אשור ובבל, ואחר כך של ממלכת פרס. השפה הארמית שרווחה בבבל היתה שפת הדיבור של גולי יהודה בבבל. כשחזרו שבי ציון ליהודה, הביאו איתם את השפה הארמית ואת הכתב הארמי. במועד כלשהו בימי בית שני עברו בהדרגה מכתיבה בעברית בכתב העברי לכתב הארמי, שממנו התפתח כתב ייחודי ליהודים. כתב זה נקרא במקורות כתב אשורי משום שקודמו, הכתב הארמי, היה בשימוש בממלכת אשור)<b>.</b><br><br><small>עד כאן המקבילה בירושלמי סוטה.<br><br>ב<b>אסתר רבה</b> ד,יב נאמר: עברית יש לה דיבור ואין לה כתב, אשורית יש לה כתב ואין לה דיבור. בחרו להם כתב אשורית ולשון עברית.<br><br>בעל המסורת בירושלמי מתאר את המצב השורר בימיו - כתב זר שאין לו לשון (הוא אינו יודע שבמקורו היה זה כתב ארמי) משמש לכתיבת העברית שאיבדה את כתבה שלה - ומסביר את המצב הזה כתוצאה של בחירה קודמת בצירוף המיוחד הזה. אך שלא כמסורת של אמורא בבבלי (ראה להלן), המסורת הארץ ישראלית אינה עוסקת בכתב ובלשון של ספר התורה, אלא בכתב ובלשון של חולין, בשימושם של הבריות. בקטע שלפני זה צוינו הלשונות הנאות לשימוש הבריות, וביניהן "עברי לדיבור... אשורי לכתב", וההקשר כולו עוסק בלשונות המדוברות ובשימוש היום יומי שלהן ("על כתב התורה בדברי חז"ל (א)", "לשוננו" ע, עמוד 139, הערה 60).<br><br>מן התעודות היהודיות מימי הבית השני עולה, כי במהלך התקופה הזאת שינו היהודים בארץ ישראל את נוהגי הכתיבה שלהם. בתקופה הפרסית נכתבו תעודות עבריות בכתב עברי ותעודות ארמיות בכתב ארמי, אבל מן אמצע המאה השלישית לפני הספירה ואילך הולך ומתגבר השימוש בכתב הארמי לכתיבת שתי השפות. בתוך זמן קצר יחסית השתלט הכתב הארמי היהודי (שלימים נקרא "אשורי") על כל תחומי הכתיבה היהודית, וחדר עד לקודש הקודשים שלה - כתיבת המקרא ("על כתב התורה בדברי חז"ל (א)", "לשוננו" ע, עמודים 125-126).<br><br>דברי הירושלמי "בחרו להם כתב אשורי ולשון עברי" אינם באים לשלול את השימוש של היהודים בכתב אשורי ולשון ארמי.</small><br>
<br>ומציעים ברייתא (בעניין מפעלו של עזרא - התרגום הארמי לתורה וכתב ארמי חדש): <b>תני:</b> – שונה (התנא): <b>רבי יוסי</b> (בר חלפתא, תנא בדור הרביעי) <b>אומר: ראוי היה עזרה</b> (עזרא) – הסופר, בראשית ימי הבית השני, <b>שתינתן</b> ה<b>תורה על יד</b>י<b>ו</b> – בשל מעמדו ובשל מפעלו בלימוד התורה לכל העם, <b>אלא שקדמו דור</b> (מילה זו יתירה, ואינה בקטע גניזה) <b>משה. אף על פי שלא ניתנה התורה על ידיו</b> – של עזרא<b>, אף הוא ניתן כתב ולשון על יד</b>י<b>ו</b> – עזרא נתן תורה שנייה בכתב ארמי חדש, שלא היה מוכר בעולם לפני עזרא, ובלשון ארמית, והוא התרגום הארמי לתורה (אבל התורה שניתנה על ידי משה היתה בכתב העברי הקדום ולא בכתב ארמי. הכתב החדש, שנתחדש לשם כתיבת התרגום, הוא הכתב האשורי), <b>-</b> שנאמר (בסיפור איגרת השטנה שכתבו צרי יהודה לארתחששתא מלך פרס בימי עזרא כדי להפסיק את בניין ירושלים): <b>"וּכְתָב הַנִּשְׁתְּוָן כָּתוּב אֲרָמִית וּמְתֻרְגָּם אֲרָמִית"</b> (עזרא ד,ז) – וכתב האיגרת (שהיה לפני מחבר ספר עזרא שהעתיק אותה בספרו) כתוב ארמית ומתורגם ארמית (בכתב ארמי ובשפה ארמית). בתוספתא נוספה דרשה של הפסוק: "מה תרגומו ארמית, אף כתבו ארמית". לפי דרשה זו, האיגרת היתה כתובה בכתב המיוחד לשפה הארמית, ומכאן ראיה שהוא כתב חדש (שהרי הכתב של המקרא העברי הוא כתב ישן וידוע)<b>.</b> ונאמר (בסיפור הכתובת על קיר ההיכל של בלשאצר מלך בבל): <b>"וְלָא כָהֲלִין כְּתָבָא לְמִקְרֵא</b> וּפִשְׁרֵהּ לְהוֹדָעָה לְמַלְכָּא<b>"</b> (דניאל ה,ח) – ואין יכולים (כל חכמי המלך) לקרוא את הכתב (על הקיר) ולהודיע את פתרונו למלך, <b>- מלמד שבו ביום ניתן</b> – הקושי של חכמי בבל לקרוא את הכתב היה בכך, שהכתב הארמי של הכתובת על הקיר של בלשאצר שהיתה בלשון הארמית היה חידוש גדול שנתחדש ("ניתן") באותם הימים, ולכן חכמי בבל לא הכירו אותו (על פי "על כתב התורה בדברי חז"ל (א)", "לשוננו" ע, עמוד 135)<b>.</b><br>
<br>ומביאים ברייתא נוספת (בעניין הכתב המקורי של התורה): <b>רבי נתן</b> (הבבלי, תנא בדור הרביעי) <b>אומר: בדעץ ניתנה התורה</b> – התורה ניתנה על ידי משה בכתב דעץ (הכתב העברי הקדום) ולא בכתב אשורי (ארמי. ובימי הבית השני השתנה הכתב של התורה לאשורי)<b>.</b>
<br>ומפסיקים את הברייתא ומציעים קשר בין דברי תנאים: <b>ואתייא</b> – ו(הדעה של רבי נתן) באה (הולכת) <b>כרבי יוסה</b> – כשיטת רבי יוסי לעיל (ושלא כשיטת רבי ושיטת רבי לעזר המודעי להלן, שהתורה ניתנה על ידי משה בכתב אשורי)<b>.</b>
<br>וממשיכים את הברייתא: <b>רבי</b> (רבי יהודה הנשיא, תנא בדור החמישי) <b>אומר: אשורית ניתנה התורה</b> – התורה ניתנה על ידי משה בכתב אשורי<b>, וכשחטאו</b> – ישראל, <b>נהפך להן לרעץ</b> – התחלף הכתב של התורה מאשורי לרעץ (דעץ)<b>, וכשזכו</b> – ישראל, <b>בימי עזרא נהפך להן אשורית</b> – בימי עזרא התחלף הכתב של התורה והושב לכתב אשורי, כמו שניתנה על ידי משה, <b>-</b> שנאמר (בנבואה על מלכות ישראל העתידה): <b>"</b>שׁוּבוּ לְבִצָּרוֹן אֲסִירֵי הַתִּקְוָה, <b>גַּם הַיּוֹם מַגִּיד מִשְׁנֶה אָשִׁיב לָךְ"</b> (זכריה ט,יב) – הנביא קורא לנדחי ישראל לשוב לארץ, והוא מבשר שה' ישיב את גמולם כפליים כגודל סבלם; ויש לדרוש את הכתוב, שכשישובו גולי בבל לארץ יושב הכתב האשורי שהשתנה (-"משנה אשיב לך")<b>.</b> ונאמר (בהלכות מלך): <b>"וְכָתַב לוֹ אֶת מִשְׁנֵה הַתּוֹרָה הַזֹּאת עַל סֵפֶר"</b> (דברים יז,יח) – המלך חייב לכתוב לצורכו העתק של התורה ("משנֵה" - שני לספר שהעתיק ממנו); ויש לדרוש את הכתוב: <b>- כתב שהוא עשוי</b> (אפשרי) <b>להשתנות</b> – הביטוי "משנה תורה" שבא בהקשר לכתיבה מלמד שאפשר שיחולו שינויים בכתב של התורה במהלך הימים (לדעת רבי, בימי עזרא הושב הכתב של התורה לכתב האשורי שניתן למשה, אבל לא שעזרא החליף את הכתב של התורה שניתן למשה)<b>.</b><br>
<br>ומציעים ברייתא נוספת (בעניין הכתב המקורי של התורה): <b>תני:</b> – שונה (התנא): <b>רבי שמעון בן אלעזר</b> (תנא בדור החמישי) <b>אומר משום רבי אלעזר בן פרטא</b> (תנא בדור השלישי) <b>שאמר משום רבי לעזר המודעי</b> (תנא בדור השלישי, מן העיר מודיעין)<b>: כתב</b> (בקטע גניזה: '<b>ב</b>כתב') <b>אשורי ניתנה התורה</b> – ולא התחלף הכתב של התורה מעולם, שלא כדעות התנאים לעיל<b>. מה טעמא?</b> – מה הטעם? (מה המקור בכתוב לדבר זה?) שנאמר (בעניין חצר המשכן): <b>"וָוֵי הָעַמֻּדִים"</b> (שמות כז,י) – הווים של עמודי החצר; ויש לדרוש את הכתוב: <b>- שיהו</b> (בקטע גניזה: 'שהיו') <b>ווים של</b> ה<b>תורה</b> – אותיות וי"ו בכתב של התורה, <b>דומים לעמודים</b> – בכתב האשורי צורת הוי"ו דומה לעמוד, ומכאן שהתורה ניתנה בכתב אשורי ולא השתנה הכתב של התורה מעולם (בכתב העברי הקדום הוי"ו כפופה ויש עליה קו באמצע. - לפי רבי לעזר המודעי, הכתב האשורי שימש לכתיבת התורה, והכתב העברי הקדום שימש לכתיבות אחרות)<b>.</b><br><br><small>'מה טעמא' בא כאן במקור תנאי שיש לו מקבילה בתוספתא. בתוספתא בא המונח 'שנאמר' במקום 'מה טעמא' שבירושלמי. אפשר שהמונח 'מה טעמא' בא כאן בעיבוד המינוח. לחילופין, אפשר שהירושלמי לא הכיר את הטעם המופיע בתוספתא, והוא ציין טעם זה על דעת עצמו, ולפי אפשרות זו השימוש בלשון 'מה טעמא' כאן אינו משקף עיבוד המינוח (על פי "הטרמינולוגיה של הירושלמי", עמוד 404).<br><br>ב<b>תוספתא סנהדרין</b> ד,ז-ח שנו: רבי יוסי אומר: ראוי היה עזרא שתינתן תורה על ידו אלמלא קידמו משה... אף הוא <b>ניתן על ידיו כתב ולשון</b>, שנאמר: "וכתב הנשתוון כתוב ארמית ומתורגם ארמית" (עזרא ד,ז) - מה תרגומו ארמית, אף כתבו ארמית. ואומר: "ולא כהלין כתבא למיקרי ופישרה להחוואה למלכא" (דניאל ה,ח) - מלמד שבאותו היום <b>נוּתן</b> (בניין נוּפעל) / <b>ניתן</b>. ואומר: "וכתב לו את משנה התורה הזאת" וגו' (דברים יז,יח) - <b>תורה</b> העתידה להשתנות / לשתנות. ולמה נקרא שמו אשורי? על שום שעלה עימהם מאשור.<br>רבי אומר: בכתב אשורי ניתנה תורה לישראל, וכשחטאו נהפכה להם לדחץ / לרעץ, וכשזכו בימי עזרא חזרה להם אשורית, שנאמר: "שובו לביצרון אסירי התקווה, גם היום מגיד משנה אשיב לך" (זכריה ט,יב).<br>רבי שמעון בן לעזר אומר משום רבי אלעזר בן פרטא שאמר משום רבי אלעזר המודעי: בכתב זה ניתנה תורה לישראל, שנאמר: "ווי העמודים" (שמות כז,י) - ווים שהם דומים לעמודים. ואומר: "ואל היהודים ככתבם וכלשונם" (אסתר ח,ט) - מה לשונם כלשון הזה / לא נשתנה (כמו שלשון התורה שבידינו הוא לשון התורה שניתנה למשה), אף כתבם כלשון הזה / לא נשתנה (גם כתב התורה שבידינו הוא כתב התורה שניתנה למשה). ולמה נקרא שמו אשורי? על שום שהוא מאושר בכתבו.<br><br>התוספתא השמיטה את דברי רבי נתן שבירושלמי. הראיה מ"וכתב לו את משנה התורה הזאת" באה בתוספתא בדברי רבי יוסי בלשון "תורה העתידה להשתנות", ובירושלמי בדברי רבי בלשון <b>"</b>כתב העשוי להשתנות".<br><br>ב<b>בבלי סנהדרין</b> כא,ב-כב,א אמרו: אמר רב חסדא / מר זוטרא ואיתימא מר עוקבא: בתחילה ניתנה תורה לישראל בכתב עברי (הכתב הקדום) ולשון הקודש. כיוון שעלו בני הגולה בימי עזרא ניתנה להם / חזרה וניתנה להם בימי עזרא (תרגום התורה על ידי עזרא) בכתב אשורי ולשון ארמי. ביררו להם ישראל כתב אשורי ולשון הקודש (לתורה), והניחו להדיוטות כתב עברי ולשון ארמי (לתרגום התורה).<br>מאן הדיוטות? - אמר רב חסדא: כותאי (הכותים, השומרונים. - בזמן התלמוד כבר היה הכתב העברי מיוחד לשומרונים בלבד. התורה של השומרונים נכתבה בכתב העברי ובלשון העברית, ותרגום התורה שלהם נכתב בכתב העברי ובלשון הארמית).<br>מאי כתב עברי? - אמר רב חסדא: כתבא ליבונאה.<br>תניא: רבי יוסי אומר: ראוי היה עזרא שתינתן תורה על ידו, אלא שקדמו משה... ואף על פי שלא ניתנה תורה על ידו, <b>נשתנה הכתב על ידו</b>, שנאמר: "וכתב הנשתוון כתוב ארמית ומתרגם ארמית", ואומר: "לא כהלין כתבא למקרא ופשרא להודעה למלכא" - מלמד שבאותו היום <b>נשתנה</b>, ואומר: "וכתב לו את משנה התורה הזאת" - <b>כתב</b> העשוי להשתנות. - אם כן, למה נקרא שמו (של כתב זה) אשורי? - מפני שעלה עימהם מאשור.<br>רבי אומר: בתחילה בכתב זה (האשורי) ניתנה תורה לישראל, כיוון שחטאו נהפך להן לרעץ / לדעץ (כתבו בכתב הקדום), כיוון שחזרו (בתשובה) החזירו להם (כתבו בכתב האשורי), שנאמר: "שובו לביצרון אסירי התקווה, גם היום מגיד משנה אשיב לך". - למה נקרא שמו אשורי? - שמאושר בכתבו / כתב המיושר באותיותיו.<br>רבי שמעון בן אלעזר אומר משום רבי אליעזר בן פרטא שאמר משום רבי אלעזר המודעי: כתב זה לא נשתנה מעולם, שנאמר: "ווי העמודים" - מה עמודים לא נשתנו, אף ווים לא נשתנו. ואומר: "ואל היהודים ככתבם וכלשונם" - מה לשונם לא נשתנה, אף כתבם לא נשתנה.<br><br>בבבלי הלימוד מ"ווי העמודים" אינו מצורת האותיות אלא בהיקש, ואפשר שההבדל נובע מכך שחכמי בבל לא הכירו את צורת האותיות הקדומות. ואולם ייתכן שלשון זו בבבלי ("מה עמודים לא נשתנו, אף ווים לא נשתנו") אינה מעיקר הברייתא, אלא נוספה על פי הדגם של הראיה התוכפת ("מה לשונם לא נשתנה, אף כתבם לא נשתנה") ("על כתב התורה בדברי חז"ל (א)", "לשוננו" ע, עמוד 132, הערה 39).<br><br>גרסת הבבלי מציגה רצף אחיד של דעות הממוקדות כולן בשינוי הכתב בסדר הדרגתי מן "נשתנה הכתב", דרך הטענה שהשינוי הוא החזרת הכתב הישן שאבד, ועד "כתב זה לא נשתנה מעולם". אך דברי רבי יוסי מעיקרם לא היו ממוקדים בשינוי כתב התורה. גרסה משופצת זו של דברי רבי יוסי היא המקור היחיד בכל הספרות התלמודית המייחס את שינוי כתב התורה לעזרא.<br>לעומת זאת, כשנדקדק בגרסת התוספתא נגלה שרבי יוסי אינו עוסק בשינוי כתב התורה, אלא בנתינת תמליל חדש על ידי עזרא, תמליל חשוב כמעט כמו התורה, ותמליל זה הוא שהיה כתוב בכתב חדש. ההבדל בין הגרסאות בולט כבר בסיום הטענה העיקרית: במקום "נשתנה הכתב על ידו" בגרסה הבבלית מופיע בתוספתא "ניתן על ידיו כתב ולשון". אין מדובר אפוא על שינוי כתב התורה. הכתב החדש שייך לתמליל בלשון אחרת שניתן על ידי עזרא. שתי הראיות מן הפסוקים בעזרא ובדניאל מלמדות שהכתב הארמי ללשון הארמית הוא כתב חדש שנתחדש באותם הימים. הראיה השלישית, הדרשה על "'משנה התורה' - תורה העתידה להשתנות", מלמדת שכוונת הדרשן לנתינה של תורה שנייה ממש, שבה תתמלא ההשוואה למשה. הדרשה אינה מפרשת את המילה "משנה" מלשון שינוי כבבבלי, אלא קוראת אותה כפשוטה, במובן של עשיית דבר פעמיים. התורה עתידה להישנות, להיכפל, להפוך מתורה אחת לשתיים: היא ניתנה על ידי משה בלשון עברית ובכתב עברי, ונשתנתה, נכפלה, על ידי עזרא בלשון ארמית ובכתב ארמי. אומנם עזרא לא זכה שהתורה עצמה תינתן על ידיו, אבל התרגום הארמי, העומד בדרגה שנייה ליד התורה, ניתן על ידיו בכתב חדש ("על כתב התורה בדברי חז"ל (א)", "לשוננו" ע, עמודים 135-136).<br><br>עיקרה של שיטת רבי יוסי מפורש גם במסורת המובאת בבבלי: "בתחילה ניתנה תורה לישראל בכתב עברי ולשון הקודש. כיוון שעלו בני הגולה בימי עזרא ניתנה להם בכתב אשורי ולשון ארמי". מסורת בבלית זו, המובאת מיד לפני הברייתא, דומה מאוד לשיטתו של רבי יוסי בתוספתא. הלשון "בימי עזרא ניתנה להם בכתב אשורי ולשון ארמי" מקבילה ממש ללשונו של רבי יוסי "ניתן על ידיו כתב ולשון". אולם בניגוד לרבי יוסי, מסורת זו אינה מפארת את דמותו של עזרא, וגם לא את התורה השנייה (התרגום), שעתידה להיזנח על ידי ישראל ולהישאר רק בידי ההדיוטות. עניינה של מסורת זו הוא לספר על החלפת כתב התורה העברית, אלא שהאירוע החשוב והעקרוני הזה אינו זוכה בדבריו לתיאור ברור. השינוי אינו מיוחס לדמות מסוימת ולא נקבע בזמן מסוים, אלא מתואר באופן סתמי ביותר: "ביררו להם ישראל" ("על כתב התורה בדברי חז"ל (א)", "לשוננו" ע, עמודים 138-139).<br><br>ב<b>בבלי זבחים</b> סב,א אמרו: במתניתא תנא: רבי אליעזר בן יעקב אומר: שלושה נביאים עלו עימהם מן הגולה, אחד שהעיד להם על המזבח (על גודלו וצורתו) ועל מקום המזבח, ואחד שהעיד להם שמקריבים (קורבנות ציבור) אף על פי שאין בית (בנוי), ואחד שהעיד להם על התורה שתיכתב אשורית (בכתב אשורי, ולא בכתב העברי הקדום שהיה מזמן משה).<br><br>המסורת בברייתא בבבלי זבחים מייחסת את החלפת כתב התורה לנביא עלום שם ולא לעזרא. הזמן המצוין בברייתא אינו זמנו של עזרא, אלא של שבי ציון הראשונים שבנו את המזבח, ולפי זה כשעלה עזרא מבבל כבר מצא לפניו את התורה כתובה בכתב אשורי ("על כתב התורה בדברי חז"ל (א)", "לשוננו" ע, עמוד 130).<br><br>הכתב החדש נקרא בכל מקום כתב אשורי. הכתב הקדום נקרא בכמה שמות: כתב עברי, כתב דעץ (או: דחץ, רעץ), כתב ליבונאה.</small><br>
<br><b>אמר רבי לוי</b> (אמורא ארץ ישראלי בדור השלישי)<b>: מאן דאמר:</b> – מי שאומר: <b>בדעץ ניתנה התורה</b> – התורה ניתנה על ידי משה בכתב דעץ (הכתב העברי הקדום), וגם לוחות הברית היו בכתב זה, <b>- עי'ן מעשה ניסים</b> – האותיות שהיו חרותות על הלוחות היו חקוקות מעבר לעבר, וכיוון שצורת האות עי"ן בכתב דעץ היא כעיגול סגור מכל צד, לא היה חלקה הפנימי של האות מחובר למה שמחוץ לה, ולא היה יכול לעמוד אלא בדרך נס<b>. מאן דאמר:</b> – (ו)מי שאומר: <b>אשורי ניתנה התורה</b> – התורה ניתנה על ידי משה בכתב אשורי, וגם לוחות הברית היו בכתב זה, <b>- סמ'ך מעשה ניסים</b> – כיוון שצורת האות סמ"ך בכתב אשורי היא כעיגול סגור מכל צד, לא היה חלקה הפנימי של האות מחובר למה שמחוץ לה, ולא היה יכול לעמוד אלא בדרך נס<b>.</b><br><br><small>ב<b>בבלי שבת</b> קד,א אמרו: אמר רב חסדא: מ"ם וסמ"ך שבלוחות בנס היו עומדים.<br><br>הבבלי, בניגוד לירושלמי, מכיר רק את צורת האותיות האשוריות ("על כתב התורה בדברי חז"ל (א)", "לשוננו" ע, עמוד 126, הערה 5).</small><br>
<br><b>רבי ירמיה</b> (מגדולי אמוראי ארץ ישראל בדור השלישי והרביעי) אמר <b>בשם רבי חייה בר בא</b> (אמורא ארץ ישראלי בדור השלישי) <b>ורבי סימון</b> (רבי שמעון בן פזי, אמורא ארץ ישראלי בדור השני והשלישי) <b>תריהון אמרין</b> – שניהם אומרים<b>: תורת הראשונים</b> – כתב התורה של התנאים הראשונים לפני חורבן הבית השני, <b>לא היה לא ה'א שלהם ולא מ'ם שלהן סתום</b> – האות ה"א שלהם לא היתה סתומה (ה"א לולאית סתומה, שבה הקו השמאלי בצורת לולאה ומחובר לקו העליון) אלא פתוחה (כצורת חי"ת של היום), והאות מ"ם שלהם לא היתה סתומה (כצורת מ"ם סופית של היום) אלא פתוחה וכפופה (כצורת מ"ם אמצעית של היום, בלא חלקו התחתון של הקו השמאלי)<b>.</b>
<br>ומציעים דיוק: <b>הא</b> – אבל <b>סמ'ך סתום</b> – תורת הראשונים היתה האות סמ"ך שלהם סתומה (כצורת סמ"ך של היום) ולא היתה פתוחה וכפופה (כצורת למ"ד של היום)<b>.</b><br><br><small>בעניין האותיות בתורת הראשונים ראה מה שכתבנו להלן.<br>דרך הירושלמי לקרוא לשמות האותיות בלשון זכר.</small><br>• • •
מציעים ברייתא: <b>תני:</b> – שונה (התנא): <b>רבן שמעון בן גמליאל</b> (השני, נשיא ותנא בדור הרביעי) <b>אומר: אף בספרים לא התירו שיכתבו אלא יוונית</b> (כאן נראה שהמונח 'תני' מציע פסקה מן המשנה, וההמשך הוא סתם הירושלמי (על פי "מבוא לנוסח המשנה", עמודים 903-904))<b>. בדקו ומצאו שאין התורה יכולה להיתרגם כל צורכה</b> (ככל הדרוש לה, במידה מספקת) <b>אלא יוונית</b> – ולכן לא התירו לכתוב את הספרים אלא יוונית<b>.</b>
<br><b>בורגני</b> – מי שיושב בבורגן (בורגן - פונדק; מבצר (מקור המילה ביוונית ובלטינית). בורגני - פונדקאי; שומר, חייל), <b>אחד בידא</b> (הבדיל, בירר) <b>להם ארמית</b> – רומית (לטינית), <b>מתוך יוונית</b> – מתוך התרגום היווני (חיבר תרגום רומי של המקרא על פי תרגום יווני, ולא מן המקור העברי ("יוונית ויוונות בארץ ישראל", עמודים 13-14)). - <b>פירוש אחר:</b> הרומית נוצרה מתוך היוונית על ידי בורגני אחד. אפשר שהתכוונו לומר שהכתב הרומי נוצר מתוך הכתב היווני או שהשפה הרומית (לטינית) היא צאצא של השפה היוונית (בבבלי גיטין פ,א ועבודה זרה י,א אמרו על מלכות רומי שאין להם לא כתב ולא לשון. ובבראשית רבה טז,ד ובויקרא רבה יג,ה נאמר שמלכות יוון קדמה למלכות רומי בלשון, והכוונה שמילים יווניות רבות מאוד עושות את הלשון הרומית. - כשכבשו הרומאים את יוון, הם לא כפו את שפתם על היוונים, אלא העבדים היוונים לימדו את החיילים הרומאים יוונית, וזאת בגלל עוצמתה של הלשון היוונית)<b>.</b><br><br><small>תרגום לטיני קדום של המקרא קיים למן המאה השנייה לספירה. זהות מחברי התרגום אינה ידועה. התרגום הלטיני מבוסס בעיקרו על תרגום יווני שהיה קרוב לתרגום השבעים.</small><br>
<br><b>רבי ירמיה</b> (מגדולי אמוראי ארץ ישראל בדור השלישי והרביעי) אמר <b>בשם רבי חייא בר בא</b> (אמורא ארץ ישראלי בדור השלישי)<b>: תירגם עקילס הגר</b> – שהתגייר בתקופת התנאים, את <b>התורה</b> – ליוונית, <b>לפני רבי אליעזר</b> (בן הורקנוס, תנא בדור השני) <b>ולפני רבי יהושע</b> (בן חנניה, מגדולי התנאים בדור השני) – מדעתם ובהסכמתם, <b>וקילסו</b> (שיבחו, היללו (מקור השורש קל"ס ביוונית)) <b>אותו ואמרו לו</b> (שתי מילים אלו נוספו במסירה שלפנינו על ידי מגיה)<b>: "יָפְיָפִיתָ מִבְּנֵי אָדָם"</b> (תהילים מה,ג) – אתה יפה מאוד מכל שאר בני האדם. המילה "יפיפית" יש בה רמז ליָפְיוּתו של יפת - לשון יוון שהיא היפה בכל לשונות בני יפת, וכמו שאמר לעיל בר קפרא: "'יפת אלוהים ליפת וישכון באוהלי שם'" (בראשית ט,כז) - שיהיו מדברים (דברי תורה) בלשונו של יפת באוהלו של שם"<b>.</b><br><br><small>ב<b>בבלי מגילה</b> ג,א אמרו: אמר רבי ירמיה ואיתימא רבי חייא בר אבא: תרגום של תורה - אונקלוס הגר אמרו מפי רבי אליעזר ורבי יהושע (על פי הדרכתם).<br><br>המימרה בבבלי על התרגום של אונקלוס מקבילה בשמות מוסריה ובתוכנה למימרה בירושלמי על התרגום של עקילס.<br><br>קרוב לוודאי שהשמות עקילס ואונקלוס אחד הם, אך אין כל ראיה שאומנם איש אחד תרגם את התורה לארמית וגם ליוונית ("תרגומי המקרא", עמוד 112; "ביקורת נוסח המקרא", עמוד 116).<br>מסתבר שהשם אונקלוס הוא שיבוש של השם עקילס במבטאם של יהודי בבל, ושהדברים שסופרו על תרגום עקילס היווני (ירושלמי כאן) הועברו על התרגום הארמי הפשטני של מחבר אלמוני, שהיה חביב על היהודים ("תרגומי המקרא", עמוד 9).<br><br>ב<b>אסתר רבה</b> ד,יב נאמר: ברברי אחד ברא (צריך לומר: בידה) להון (להם) לשון רומי מלשון יווני.<br><br><b>תרגום עקילס</b><br>אחרי חורבן הבית השני המריצו החכמים את תלמידיהם, במיוחד הגרים שבהם, לתרגם את התורה ליוונית בתרגום חדש המתאים למסורת היהודית, בשביל יהודים דוברי יוונית. תרגום חדש כזה נעשה על ידי עקילס הגר, שהיה תלמידם של רבי אליעזר ורבי יהושע ותלמיד חבר לרבי עקיבא. עקילס השתדל בתרגומו לשמור על דיוק מילולי, כדי שאף דוברי היוונית ישכילו להבין את דרכי המדרש בהלכה ובאגדה. משום כך נתרחק תרגומו, שממנו שרדו קטעים בלבד, מן התחביר של השפה היוונית ומדרכי הביטוי והסגנון הספרותיים של היוונים ("בשבילי היצירה התורנית לדורותיה", עמוד 18).<br>לאחר החורבן מתבצע, בפיקוחה של הסנהדרין שביבנה, תרגום מחדש של המקרא ליוונית, הוא תרגום עקילס, הדוחה את התרגום הישן, תרגום השבעים, שהתקדש ביהדות התפוצות ("בשלהי הבית השני ובתקופת המשנה", עמוד 46).<br>אחד המעשים המבליטים את זיקתה של ארץ ישראל לתפוצות בדור שלאחר החורבן הוא תרגום המקרא ליוונית בידי עקילס הגר. תרגום זה נעשה בהדרכתם של רבי יהושע, רבי אליעזר ורבי עקיבא. מעשה זה נעשה עבור התפוצה ההלניסטית-רומית מתוך כוונה לתת בידם תרגום יווני קרוב למקרא העברי של המסורה, כדרך שגרסו חכמי יבנה, ושיהא הולם את דרך מדרש ההלכה. לא מן הנמנע כי נתכוונו פעמים לנסח את המקרא היווני כדי להוציא מפירושי הנוצרים שנסתמכו על תרגום השבעים (שם, עמוד 49).</small><br>• • •<br><br>במשנה שנינו: "אין בין ספרים לתפילין ומזוזות אלא שהספרים נכתבין בכל לשון ותפילין ומזוזות אינן נכתבות אלא אשורית".
<br>מציעים קושיה: <b>רבי יודה בר פזי</b> (רבי יהודה בר סימון, אמורא ארץ ישראלי בדור השלישי והרביעי) <b>אמר: רבי יהושע בן לוי</b> (אמורא ארץ ישראלי בדור הראשון) <b>שאל</b> – הקשה<b>: ולמה לי נן אמרין:</b> – ולמה אין אנחנו אומרים (מדוע המשנה לא אמרה דבר נוסף): <b>יש בספרים מה שאין בתפילין ומזוזות, שהספרים נכתבין בשני דפין</b> (נראה שצריך לומר: 'בשני <b>עורות</b>')<b>, ותפילין ומזוזות אינן נכתבים אלא בדף אחד</b> (נראה שצריך לומר: 'ב<b>עור</b> אחד')<b>?</b> – המשנה היתה צריכה למנות הבדל נוסף בין ספרים לתפילין ומזוזות, שבספרים מותר לכתוב פרשה אחת בשני עורות (יריעות עור תפורות), ובתפילין ובמזוזות אין כותבים פרשה אחת אלא בעור אחד!
<br>ומציעים קושיה: <b>התיב</b> – השיב (הקשה על הקושיה של רבי יהושע בן לוי) <b>רבי יצחק</b> (אמורא ארץ ישראלי בדור הרביעי) <b>בריה ד-</b> – בנו של <b>רבי חייה כָּתוֹבָה</b> – הסופר<b>: דרבה</b> – גדולה (בעלת חידוש גדול יותר)<b>, שהספרים נכתבין בשתי עורות</b> (נראה שצריך לומר: 'בשני <b>דפין</b>')<b>, ותפילין ומזוזות אינן נכתבות אלא בעור אחד</b> (נראה שצריך לומר: 'ב<b>דף</b> אחד')<b>!</b> – היה לו לרבי יהושע בן לוי להקשות, שהמשנה היתה צריכה למנות הבדל נוסף בין ספרים לתפילין ומזוזות, שבספרים מותר לכתוב פרשה אחת בשני דפים (טורים), ובתפילין ובמזוזות אין כותבים פרשה אחת אלא בדף אחד, שכן הבדל זה מחודש יותר מההבדל שלעיל, שלפי הקושיה של רבי יהושע בן לוי בתפילין ומזוזות כותבים בעור אחד ואפילו בשני דפים, שאפשר שיהיו כמה דפים בעור אחד, אבל לפי הקושיה כאן בתפילין ומזוזות כותבים רק בדף אחד בעור אחד, שאי אפשר שיהיה אלא דף אחד בעור אחד!
<br>ודוחים את הקושיה השנייה: <b>אמרון חברייא קומי</b> – אמרו החברים (קבוצת תלמידי החכמים) לפני <b>רבי מנא</b> (השני, מגדולי אמוראי ארץ ישראל בדור החמישי)<b>: או נֹאמר: דף אחד בשני עורות</b> – אולי נאמר, שרבי יהושע בן לוי הקשה, שהמשנה היתה צריכה למנות הבדל נוסף בין ספרים לתפילין ומזוזות, שבספרים מותר לכתוב פרשה אחת בדף אחד בשני עורות (בדף שחלקו העליון נכתב בעור אחד וחלקו התחתון נכתב בעור שני), ובתפילין ובמזוזות אין כותבים פרשה אחת בדף אחד בשני עורות אלא בעור אחד<b>. לית היא דרבה!</b> – אין היא גדולה (בעלת חידוש גדול יותר)! אם נאמר כך, ההבדל בין ספרים לתפילין ומזוזות שהציע רבי יצחק אינו מחודש יותר מההבדל שהציע רבי יהושע בן לוי ('או נאמר' מתפרש כאן כמו 'נימר' בלי 'או', והמשפט שהוא מציע אינו משפט ברירה. עם זאת, יש לשים לב ש'או נאמר' כאן מציע דחייה (שדומה קצת מעצם טיבה למשפט ברירה), כמקובל בביטוי 'נימר' (על פי "הערות וביאורים בירושלמי", "סידרא" י, עמוד 80)).
<br><b>אמר לון:</b> – אמר להם (רבי מנא לחברים): <b>שכֵּן אפילו ספרים אינן נכתבים כן</b> – אין לומר שזה ההבדל שהציע רבי יהושע בן לוי, מפני שאין הבדל בזה בין ספרים לתפילין ומזוזות, שאפילו בספרים אין כותבים פרשה אחת בדף אחד בשני עורות אלא בעור אחד. הרי שרבי יהושע בן לוי הקשה כמו שאמרו לעיל ולא כמו שאמרו החברים (ההגהה והפירוש לקטע זה הם על פי "ספר ניר" ו"שערי תורת ארץ ישראל")<b>.</b><br><br><small>ב<b>בבלי מנחות</b> לג,א אמרו: אמר רב יהודה אמר שמואל: כתבה (את המזוזה) על שני דפים - פסולה.<br><br>רש"י פירש: שני דפים - שני טורים. אבל רוב הראשונים פירשו: שני דפים - שני עורות.</small><br>• • •<br><br>מביאים דינים בכתיבת ספרים, תפילין ומזוזות.
<br><b>תולין</b> – אותיות בין השורות, <b>בספרים</b> – אם טעה הסופר ודילג על אות או מילה, מותר לכתוב אותה תלויה בין השורות כדי להשלים את החסר, לפי שהספרים נכתבים בכתב גדול ועבה ויש רווח הרבה בין שורה לשורה, ואם יתלו אותיות בין השורות אין חשש שייגעו באותיות שבשורות שמעליהן ומתחתיהן<b>, אין תולין</b> – אותיות בין השורות, <b>לא בתפילין ולא במזוזות</b> – לפי שהתפילין והמזוזות נכתבים בכתב קטן ודק ויש רווח מעט בין שורה לשורה, ואם יתלו אותיות בין השורות יש חשש שייגעו באותיות שבשורות שמעליהן ומתחתיהן<b>. ספרים שכתבן כתפילין וכמזוזות</b> – בכתיבה דקה, <b>אין תולין בהן</b> – אותיות בין השורות<b>, תפילין ומזוזות שכתבן כספרים</b> – בכתיבה גסה, <b>תולין בהן</b> – אותיות בין השורות (על פי שו"ת ר"ן סימן לט)<b>.</b><br>
<br><b>רבי זעורה</b> (רבי זירא, מגדולי אמוראי ארץ ישראל בדור השלישי) אמר <b>בשם רבי אימי</b> (אמורא ארץ ישראלי בדור השלישי)<b>: היה</b> – סופר, <b>כותב אלה עם</b> (אולי צריך לומר במקום המילים 'אלה עם': 'אלסיס' / 'אלאסיס' (מילה זו שמקורה ביוונית מופיעה בויקרא רבה יט,ד; בשיר השירים רבה ד [יד] ובקוהלת רבה י [יח]. וראה "מדרש ויקרא רבה", עמוד תתעה) – היה כותב פרשה של תפילין ומזוזות כשהמילים מתחברות, ללא הפרדה בין המילים על ידי רווחים<b>, אם היתה הפרשה עשויה כן</b> – אם כל הפרשה כתובה כך, <b>- כשר, ואם לאו - פסול</b> (דין זה נאמר בתפילין ובמזוזות שלא ניתנו להיקרא, אבל לא בספרים שניתנו להיקרא, שכשהמילים מתחברות קשה לקרוא אותן כראוי)<b>.</b><br><br><small>בכתיבת המקרא הפרידו בין מילים. תפילין ומזוזות (כמו תפילין ומזוזות משתי המאות לפני הספירה עד שתי המאות לספירה שנמצאו במדבר יהודה) נכתבו בכתיבה רצופה ללא הפרדה בין מילים. ייתכן שהרווחים בין מילים הושמטו כדי לחסוך מקום (על פי "ביקורת נוסח המקרא", עמודים 166-167).</small><br>
<br><b>רבי זעורה</b> אמר <b>בשם רבי אימי בר חיננא: ככתב ספרים כן כתב תפילין ומזוזות</b> – כדיני כתיבת האותיות בספרים, כך דיני כתיבת האותיות בפרשיות של תפילין ומזוזות<b>.</b>
כל אות בספר תורה, בתפילין ובמזוזות, שאינה מוקפת גוויל מכל צדדיה, פסולה.<br>גוויל הוא עור המעובד כדי לכתוב עליו, בעודו שלם, בלתי מחולק בעוביו.<br><b>רבי זעורה</b> אמר <b>בשם רב</b> (אמורא בבלי בדור הראשון, מגדולי האמוראים)<b>: ניקב נקב</b> – בגוויל, <b>ביריכו של ה"א</b> – ברגלה הימנית של האות ה"א, שהנקב מפסיק את האות ואין שם היקף גוויל<b>, אם גורדו</b> (משפשפו) – את הדיו שביריכה של ה"א מעל הנקב, כדי שיהיה שם היקף גוויל, <b>ונשתייר שם ירך קטנה - כשר</b> – שדי בירך קטנה להכשיר את האות<b>, ואם לאו</b> – אם לא נשתייר שם ירך קטנה, <b>- פסול.</b><br><br><b>רבי זעורה</b> אמר <b>בשם רב חסדא</b> (מגדולי אמוראי בבל בדור השני והשלישי)<b>: היה הגימ"ל מכלה</b> (מסיים) <b>את הגויל</b> – אם רגלה השמאלית של האות גימ"ל מגיעה עד קצה הגוויל, ואין בסופה היקף גוויל<b>, אם גורדו</b> – את הדיו שבסוף יריכה של הגימ"ל, כדי שיהיה שם היקף גוויל, <b> ונשתייר שם ירך קטנה - כשר</b> – שדי בירך קטנה להכשיר את האות<b>, ואם לאו</b> – אם לא נשתייר שם ירך קטנה, <b>- פסול.</b><br><br><b>רבי זעורה</b> אמר <b>בשם אשייאן בר נידבה</b> (אמורא בבלי בדור השני)<b>: ניקב נקב</b> – בגוויל, <b>באמצע בי"ת</b> – בחלל שבתוך האות בי"ת<b>, אם היה הגויל מקיפו</b> – את האות, <b>מכל צד</b> – שלא הגיע הנקב לאות עצמה, <b>- כשר, ואם לאו</b> – אם לא היה הגוויל מקיפו מכל צד, <b>- פסול</b> – מפני שצריך שיהיה היקף גוויל סביב האות גם מבפנים<b>.</b><br><br>ומציעים קשר בין דברי אמוראים ומנגידים את דעותיהם לדעה אחרת: <b>אמר רבי זעורה: אתיא דרב חסדא כרב</b> – באה (הולכת שיטתו) של רב חסדא כרב (ששניהם מכשירים אותיות שאינן מוקפות גוויל על ידי גרידה)<b>, ותריהון פליגין על שיטתיה דאשיין בר נדבה</b> – ושניהם חלוקים על שיטתו של אשיין בר נדבה (שהוא לא מכשיר אותיות שאינן מוקפות גוויל על ידי גרידה, שכן הוא לא אומר, שאם ניקב נקב באמצע בי"ת ולא היה הגוויל מקיפו מכל צד, יגרד את הדיו שבסמוך לנקב, כדי שיהיה שם היקף גוויל. הרי שאשיין בר נדבה סבור, שאם אות אינה מוקפת גוויל, לא תוכשר אם יגרדה ויעשנה מוקפת גוויל, לפי שנחשב כאילו נעשתה האות מאליה על ידי חקיקה סביבה ופסולה משום חַק תּוֹכוֹת (יצירת אות מאליה על ידי חקיקה בתוך חלל האות וסביבה). אבל רב ורב חסדא סבורים, שאין לפסול משום חַק תּוֹכוֹת אלא כשלא היתה לאות צורתה והיא נעשית מאליה, אבל כשהיתה לאות צורתה וגירדה כדי שתהיה מוקפת גוויל, אין זה בכלל חַק תּוֹכוֹת)<b>.</b><br>ומציעים עוד קשר בין דברי אמוראים: <b>חבריא אמרי</b>ן<b>:</b> – החברים (קבוצת תלמידי החכמים) אומרים: <b>אתיא דאשיין בר נדבה כרבי יוחנן</b> (גדול אמוראי ארץ ישראל בדור השני) – באה (הולכת שיטתו) של אשיין בר נדבה כרבי יוחנן<b>,</b> 
ומציעים ברייתא בצירוף דברי אמורא המסייעים לקביעה זו: <b>דתני:</b> – ששונה (התנא) (<b>כאן התחלת מקבילה בירושלמי ברכות ב,ב</b>) <b>עירב את האותות</b> (האותיות) – שנגעו ודבקו האותיות זו בזו בשעת כתיבתן, ואינן מוקפות גוויל מכל צדדיהן, <b>-</b> ומציעים גרסאות חלופיות עלומות שם של הברייתא: <b>אית תניי תני:</b> – יש תנא (ש)שונה: <b>כשר</b> – שיכול לגרוד את הדיו שביניהן ולהפרידן<b>, אית תניי תני:</b> – (ו)יש תנא (ש)שונה: <b>פסול</b> – שאינו יכול לגרוד את הדיו שביניהן ולהפרידן<b>.</b> ומיישבים את הסתירה בין שתי הגרסאות: <b>רבי אדא</b> (במקבילה: 'אידי') <b>בר שמעון</b> אמר <b>בשם רבי יוחנן: מאן דאמר:</b> – מי שאומר: <b>כשר - מלמטן</b> – אם נגעה אות באות מלמטה, שנדבקה לאחר שנגמרה כתיבתה, כשגורדה אין זה בכלל חק תוכות<b>, מאן דאמר:</b> – (ו)מי שאומר: <b>פסול - מלמעלן</b> – אם נגעה אות באות מלמעלה, שנדבקה לפני שנגמרה כתיבתה, כשגורדה הרי זה חק תוכות. - לפי החברים, נקב באמצע בי"ת הוא כמו עירוב אותיות, ואשיין בר נדבה סבור כרבי יוחנן, והוא פוסל בנקב באמצע בי"ת כשניקב לפני כתיבתה, כשם שבעירב אותיות מלמעלה פסול, שאין לו תקנה בגרידה, והוא מכשיר בנקב באמצע בי"ת כשניקב לאחר כתיבתה, כשם שבעירב אותיות מלמטה כשר, שיש לו תקנה בגרידה<b>.</b> ונותנים דוגמה: <b>כגון: ארצינו, תפארתינו</b> – אם בכתיבת מילים אלו נגע ראשה של ו' בראשה של נ' שלפניה, זהו מלמעלה שפסול. ואם בכתיבת מילים אלו נגע סוף רגלה של ו' בקו התחתון של נ' שלפניה, זהו מלמטה שכשר<b>.</b><br>ומציינים: <b>ארצך</b> – אם בכתיבת מילה זו נגע אמצע רגלה של ך' בסופה של צ' שלפניה, <b>- צריכה</b> – (הדבר) נצרך (מסופק, צריך לימוד ועיון, הדין במקרה הזה מסופק האם כשר או פסול)<b>. תפארתך</b> – אם בכתיבת מילה זו נגע אמצע רגלה של ך' בסופה של ת' שלפניה, <b>- צריכה</b> – (הדבר) נצרך (מסופק, צריך לימוד ועיון, הדין במקרה הזה מסופק האם כשר או פסול. והספק הוא, שיש לומר שאף ך' אינה אות עד שתיגמר רגלה ופסולה, או שאינה אלא כנדבקה מלמטה וכשרה. - נראה שהספק מתייחס לצורת כתיבת אותיות שבה הקו התחתון של האות צ' וקצה הרגל השמאלית של האות ת' נמשכים מתחת לשורה, ורגלה של האות ך' משוכה למטה יותר מהן, וכשנגע בהן אמצע רגלה של ך' מתחת לשורה, יש כבר ל-ך' צורתה, ואינה כ-ר', אף שלא נגמרה כתיבתה)<b>.</b><br><br>קטע זה בירושלמי ברכות הוא מהירושלמי מגילה ואין שם מקומו כלל. הסופר העתיק את הסוגיה הזאת ממגילה, והיה צריך להתחיל: 'רבי אחא בירבי שמעון בשם רבי יוחנן: לא יעמוד אדם ויתפלל במקום גבוה...', וטעה והתחיל להעתיק כמה שורות מלפני זה והעביר את הכול לברכות ("על הירושלמי", עמוד 14).<br><br><small>ב<b>בבלי מנחות</b> כט,א-ב אמרו: אמר רב יהודה אמר רב: כל אות שאין גוויל (חלק) מוקף לה מארבע רוחותיה (אלא שהיא דבוקה לאות אחרת) - פסולה. - אמר אשיאן בר נדבך משמיה דרב יהודה: ניקב תוכו של ה"י (שהיה נקב בחלל שבתוך האות ה"י) - כשר, יריכו - פסול. - אמר רבי זירא: לדידי מיפרשא לי מיניה דרב הונא; ורבי יעקב אמר: לדידי מיפרשא לי מיניה דרב יהודה: ניקב תוכו של ה"י - כשר; יריכו, אם נשתייר בו (בחלק המחובר לגג האות) כשיעור / כמלוא אות קטנה (כשיעור יו"ד) - כשר, ואם לאו - פסול.<br>אגרא חמוה דרבי אבא איפסיקא ליה כרעא דה"י (נפסקה לו הרגל של ה"י בתפילין). אתא לקמיה דרבי אבא, אמר ליה (רבי אבא): אם נשתייר בו כשיעור /כמלוא אות קטנה - כשר, ואם לאו - פסול.<br><br>בבבלי מסר אשיאן בר נדבך בשם רב יהודה: ניקב תוכו של ה"י - כשר, יריכו - פסול; ופירש רבי זירא בשם רב הונא: יריכו, אם נשתייר בו כשיעור אות קטנה - כשר, ואם לאו - פסול.<br>ובירושלמי מסר רבי זירא בשם אשיאן בר נדבך: ניקב נקב באמצע בי"ת, אם היה הגויל מקיפו מכל צד - כשר, ואם לאו - פסול; וכן מסר רבי זירא בשם רב: ניקב נקב ביריכו של ה"א, אם גורדו ונשתייר שם ירך קטנה - כשר, ואם לאו - פסול.<br><br><b>כגון: ארצינו, תפארתינו</b><br>בירושלמי נתנו דוגמה במילים "ארץ" "תפארת" דווקא, אולי כי מצאו סימן לדבר בכתוב באיכה ב,א: "אֵיכָה יָעִיב בְּאַפּוֹ אֲדֹנָי אֶת בַּת צִיּוֹן? [איכה] הִשְׁלִיךְ מִשָּׁמַיִם <b>אֶרֶץ תִּפְאֶרֶת</b> יִשְׂרָאֵל?". המילים "הִשְׁלִיךְ מִשָּׁמַיִם אֶרֶץ תִּפְאֶרֶת" יש בהן רמז לדין ש'ארצנו, תפארתנו' מלמעלן ('משמים') - פסול ('השליך').</small><br>• • •
כאן המשך המקבילה בירושלמי ברכות.
<br>כיוון שהביאו מימרה של רבי אדא / אידי בר שמעון בשם רבי יוחנן, מביאים עוד שתי מימרות שלו.
<br><b>רבי אחא</b> (במקבילה: 'אידי') <b>בירבי שמעון</b> אמר <b>בשם רבי יוחנן</b> (גדול אמוראי ארץ ישראל בדור השני)<b>: לא יעמוד אדם ויתפלל במקום גבוה</b> – אסור לאדם להתפלל כשהוא עומד על מקום שהוא גבוה מסביבותיו, כגון שן סלע או תלולית עפר, אלא יעמוד במקום שהוא נמוך מסביבותיו ויתפלל<b>.</b>
<br>ומציעים מקור לקביעה: <b>מה טעמא?</b> – מה הטעם? (מה המקור בכתוב לדבר זה, שלא יתפלל במקום גבוה?) <b>- אמר רבי בא בשם רבי פפא</b> (צריך לומר כמו במקבילה: 'רבי בא <b>בריה ד</b>רבי פפי' - אמורא ארץ ישראלי בדור הרביעי)<b>:</b> נאמר: <b>"מִמַּעֲמַקִּים קְרָאתִיךָ</b>, <b>י'י"</b> (תהילים קל,א) – הריני קורא אותך וזועק אליך, ה', ממקום עמוק, כלומר, מתוך מצב של מצוקה. ויש לדרוש את הכתוב, שיקרא אדם לה' בתפילתו כשהוא במקום נמוך ולא כשהוא במקום גבוה<b>.</b><br>
<br><b>רבי אדא</b> (במקבילה: 'אידי') <b>בר שמעון</b> אמר <b>בשם רבי יוחנן: לא יעמוד אדם ויתפלל וצריך לנקוביו</b> (חש בצורך להפריש שתן או צואה) – אסור לאדם להתפלל כשהוא צריך לנקביו, אלא ייפנה ואחר כך יתפלל<b>.</b>
<br>ומציעים מקור לקביעה: <b>מה טעמא?</b> – מה הטעם? (מה המקור בכתוב לדבר זה, שלא יתפלל והוא צריך לנקביו?) <b>-</b> נאמר: <b>"הִכּוֹן לִקְרַאת אֱלֹהֶיךָ</b>, <b>יִשְׂרָאֵל"</b> (עמוס ד,יב) – הֱיֵה נכון לצאת לקראת אלוהיך להקביל את פניו, כי הוא עומד לבוא אליך, <b>- אמר רבי סימון</b> (רבי שמעון בן פזי, אמורא ארץ ישראלי בדור השני והשלישי)<b>:</b> יש לדרוש את הכתוב: <b>התכוון לקראת אלהיך</b>, <b>ישראל</b> – אתה חייב לכוון את ליבך אל ה' כשאתה מתפלל. וכיוון שמי שצריך לנקביו אינו יכול לכוון את ליבו, שצורכו מציק לו, לכן לא יתפלל<b>.</b><br>
<br><b>אמר רבי אלכסנדרי</b> (אמורא ארץ ישראלי בדור השני)<b>:</b> כתוב: <b>"שְׁמֹר רַגְלְךָ</b> (הכתיב 'רגליך') <b>כַּאֲשֶׁר תֵּלֵךְ אֶל בֵּית הָאֱלֹהִים"</b> (קוהלת ד,יז) – היזהר בהתנהגותך כשתבוא אל בית המקדש; ויש לדרוש את הכתוב על הבא לבית הכנסת: <b>- שמור עצמך מן הטיפים</b> (טיפות) <b>היוצאין מבין רגליך</b> – דרש את הכתיב 'רגליך' בלשון רבים - מי רגליים (שהשתן נראה כיוצא מבין הרגליים), ומכאן שמי שצריך להטיל מי רגליים יקפיד בעצמו שלא יתפלל<b>.</b>
<br>ומצמצמים את תחולת הקביעה: <b>הדא דאת אמר</b> – זאת שאתה אומר (דבר זה שאתה אומר, שלא יתפלל והוא צריך לנקביו), <b>- בדקים</b> (צרכים קטנים, הטלת שתן) – מי שצריך להטיל שתן לא יתפלל, משום שקשה להתאפק עד לאחר שיתפלל<b>, אבל בגסים</b> (צרכים גדולים, הפרשת צואה) – מי שצריך להפריש צואה, <b>- אם יכול לסבול</b> (לשאת, להתאפק) – עד לאחר שיתפלל, <b>יסבול</b> – ומותר לו להתפלל<b>.</b><br><br><small>המימרות של רבי אדא / אידי ברבי שמעון בשם רבי יוחנן הובאו כאן מפני שכולן מיוחסות לאותה שלשלת מוסרים, אף על פי שאין שום קשר ענייני ביניהן. תופעה זו מצויה בהרבה מקומות באגדות הירושלמי וגם בסוגיות הלכתיות (כמו כאן) ("לחקר הגופים הזרים האגדיים בירושלמי", "תרביץ" סד, עמוד 257, הערה 113).<br><br>ב<b>קוהלת רבה</b> פרשה ד [יז] נאמר: רבי אדא ברבי שמעון בשם רבי יוחנן: לעולם לא יעמוד אדם במקום גבוה ויתפלל. מה טעם? "ממעמקים קראתיך, ה'" (תהילים קל).<br>רבי [אדא ברבי שמעון בשם רבי יוחנן] (אומר): לעולם אל יתפלל אדם וצריך לנקביו. מה טעם? "היכון לקראת אלוהיך, ישראל" (עמוס ד). רבי סימון אמר: (התיבון ליה) "היכון" - התכוון "לקראת אלוהיך, ישראל".<br>אמר רבי אלכסנדרי: "שמור רגלך" - 'שמור רגליך' כתיב. - רבי קריצפי בשם רבי יוחנן אמר: "שמור רגלך" - מן הטיפים שבין רגליך, "כאשר תלך אל בית האלוהים" תהיה טהור.<br>הדא דאת אמר - בדקים, אבל בגסים - אם יכול לסבול יסבול.</small><br>
<br>מביאים דרשה נוספת לכתוב שלעיל "שמור רגלך...".
<br><b>רבי יעקב בר אביה</b> (במקבילה בכתב יד רומי: 'בר אבא'. - אמורא ארץ ישראלי בדור החמישי) אמר <b>בשם רבי אחא</b> (אמורא ארץ ישראלי בדור הרביעי)<b>: "שְׁמֹר רַגְלְךָ כַּאֲשֶׁר תֵּלֵךְ אֶל בֵּית הָאֱלֹהִים"</b> (קוהלת ד,יז) – יש לדרוש את הכתוב: <b>- שמור עצמך כשתהא נקרא אל בית האלהים שתהא טהור ונקי</b> – על האדם להקפיד בעצמו, שכשיגיע יום מותו וייקרא אל ה' לתת דין וחשבון על מעשיו בחייו, יהיה טהור ונקי מן החטא<b>.</b>
<br><b>אמר רבי בא</b> (אמורא בדור השלישי)<b>: "יְהִי מְקוֹרְךָ בָרוּךְ"</b> (משלי ה,יח) – מקור המים שהוא שלך יהיה מבורך; ויש לדרוש את הכתוב: <b>- יהי מקראך</b> (קריאתך, הזמנתך) <b>לקבר ברוך</b> – כשתהיה נקרא לקבר, התבונן שתהיה ברוך, כלומר, נקי מן החטא (דרש "מקורך" - מקראך)<b>.</b>
<br><b>אמר רבי ברכיה</b> (אמורא ארץ ישראלי בדור הרביעי)<b>: "עֵת לָלֶדֶת וְעֵת לָמוּת"</b> (קוהלת ג,ב) – שעת הלידה של אדם ושעת המיתה קבועות מראש על ידי אלוהים; ויש לדרוש את הכתוב: <b>- אשרי</b> (מאושר) <b>אדם ששעת מיתתו כשעת לידתו</b> – שהכתוב בא להשוות שעת המיתה לשעת הלידה<b>. מה שעת לידתו - נקי</b> – שכשאדם נולד הוא נקי מן החטא<b>, אף</b> (במקבילה: 'כך') <b>בשעת מיתתו - יהא נקי</b> – שלא יחטא בחייו<b>.</b><br><br><small>עד כאן המקבילה בירושלמי ברכות.<br><br>ב<b>קוהלת רבה</b> פרשה ד [יז] נאמר: רבי יעקב בר אבא אמר: "שמור רגלך" - שמור עצמך כשתהא נקרא אל בית האלוהים שתהיה טהור ונקי. - אמר רבי אבא: "יהי מקורך ברוך" (משלי ה) - יהי מקראך לקבר ברוך.<br><br>ב<b>קוהלת רבה</b> פרשה ג [ב] נאמר: "עת ללדת ועת למות" - אמר רבי ברכיה: הרי כל חוכמתו של שלמה שאמר: "עת ללדת ועת למות"?! - [אלא] אשרי אדם ששעת מיתתו כשעת לידתו. מה שעת לידתו - נקי, אף שעת מיתתו - נקי.<br>וב<b>דברים רבה</b> ז,ה נאמר: אמר רבי ברכיה: כתיב: "עת ללדת ועת למות" (קוהלת ג) - ואין אנו יודעים שעת היא שאדם נולד ועת היא שאדם מת?! אלא אשרי אדם ששעת מיתתו כשעת לידתו. מה בשעת לידתו - נקי, אף בשעת מיתתו - נקי. הווי: "ברוך אתה בבואך וברוך אתה בצאתך".</small><br>• • •
מביאים שני מאמרים בעניין מזוזה.
<br><b>רבי בא</b> (רבי אבא, אמורא בדור השלישי) אמר <b>בשם רב יהודה</b> (מגדולי אמוראי בבל בדור השני)<b>: היה עשוי כחצי חליטה</b> (נראה שצריך לומר: '<b>חמיטה</b>'. חמיטה או חמיתה היא כלי עגול, קערה. גם המאפה, הלחם או העוגה, שנעשה בצורה זו נקרא חמיטה. מקור המילה ביוונית. הלשון 'כחצי חמיטה' מופיע בירושלמי ברכות ט,ב) – כחצי עיגול, שהמזוזה (שתי הפרשות שבה) נכתבה בשורות העשויות בצורת חצי עיגול, זו לפנים מזו, כשכל שורה קצרה מהשורה שמעליה, ותחילת המזוזה בשורה החיצונית והארוכה ביותר, וסוף המזוזה בשורה הפנימית והקצרה ביותר<b>, שורה העליונה שיש למטה הימינה שתים</b> – השורה העליונה מבין שלוש השורות האחרונות של המזוזה, שיש מתחתיה שתי שורות, <b>- צריך שיהא בה שלש תיביות</b> (תיבות) – מילים לכל הפחות, והוא הדין השורות שמעל השורה הזו<b>, האמצעית</b> – השורה האמצעית מבין שלוש השורות האחרונות של המזוזה, שיש מתחתיה שורה אחת, <b>- שתים</b> – צריך שיהא בה שתי מילים לכל הפחות<b>, התחתונה</b> – השורה התחתונה מבין שלוש השורות האחרונות של המזוזה, <b>- אפילו "עַל הָאָרֶץ"</b> (דברים יא,כא) – די שיהא בה מילה אחת, ואפילו שתי המילים האחרונות של המזוזה: "על הארץ", שהן כמילה אחת, שכן המילים האלו מוקפות<b>.</b><br>
<br><b>רבי זעורה</b> (רבי זירא, מגדולי אמוראי ארץ ישראל בדור השלישי) אמר <b>בשם רב חסדא</b> (מגדולי אמוראי בבל בדור השני והשלישי)<b>: היה עשוי כמין סימפון</b> (צינור, קנה. נראה שהכוונה כאן לחליל פאן - כלי נשיפה שמורכב מכמה צינורות עץ באורכים שונים המחוברים זה לזה. הלשון 'כמין סימפון' מופיע בירושלמי פיאה ו,ה) – שהמזוזה (שתי הפרשות שבה) נכתבה בשורות ישרות, כשכל שורה קצרה מהשורה שמעליה, ותחילת המזוזה בשורה העליונה והארוכה ביותר, וסוף המזוזה בשורה התחתונה והקצרה ביותר<b>, שורה העליונה שיש למטה</b> הימינה <b>שתים</b> – השורה העליונה מבין שלוש השורות האחרונות של המזוזה, שיש מתחתיה שתי שורות, <b>-</b> צריך שיהא בה <b>שלש תיביות</b> – מילים לכל הפחות, והוא הדין השורות שמעל השורה הזו<b>, התחתונה</b> – השורה התחתונה מבין שלוש השורות האחרונות של המזוזה, <b>- שתים</b> – צריך שיהא בה שתי מילים לכל הפחות<b>, והאמצעית</b> – השורה האמצעית מבין שלוש השורות האחרונות של הפרשה, שיש מתחתיה שורה אחת, <b>- איני יודע</b> – את ההלכה, האם צריך שיהא בה שתי מילים, מילה אחת פחות מהמילים שבשורה שמעליה, או שמא צריך שיהא בה שלוש מילים, מילה אחת יותר מהמילים שבשורה שמתחתיה<b>.</b><br><br><small>כסגנון שבמימרה זו מצאנו בבבלי: "נימא אחת קשורה - חוצצת, שלוש - אינן חוצצות, שתיים - איני יודע"; "עַד אחת - טרפה, שלישית - כשרה, שנייה - איני יודע".<br><br>ב<b>בבלי מנחות</b> לא,ב אמרו: אמר רבה בר בר חנה אמר רבי יוחנן: מזוזה שעשאה שתיים שלוש ואחת (שורה בת שתי מילים, ומתחתיה שלוש ומתחתיה אחת) - כשירה, ובלבד שלא יעשנה כקובה (כמין אוהל, בשורות מתרחבות והולכות, שורה בת מילה אחת, ומתחתיה שתיים ומתחתיה שלוש), ובלבד שלא יעשנה כזנב (בשורות מתקצרות והולכות).<br><br>בבבלי מובאת מימרה ארץ ישראלית, ובירושלמי מובאות שתי מימרות בבליות. לבבל הביא רבה בר בר חנה את מימרת רבי יוחנן, ולארץ ישראל הביאו רבי אבא את מימרת רב יהודה ורבי זירא את מימרת רב חסדא.<br>כזנב בבבלי הוא כמין סימפון בירושלמי.<br>לפי הירושלמי, יעשה כחצי חמיטה וכמין סימפון. ולפי הבבלי, לא יעשה כקובה וכזנב.</small><br>
<br><b>רבי ירמיה</b> (מגדולי אמוראי ארץ ישראל בדור השלישי והרביעי) <b>אמר לה</b> – אומר אותה (את השמועה להלן): <b>רבי זעורה</b> אמר <b>בשם רב חסדא; רבי יונה ורבי יוסה</b> (גדולי אמוראי ארץ ישראל בדור הרביעי) <b>תריהון אמרין</b> – שניהם אומרים (את השמועה להלן): <b>רבי זעורה</b> אמר <b>בשם אשיין בר נדבה</b> (אמורא בבלי בדור השני)<b>; חבריא אמרין</b> – החברים (קבוצת תלמידי החכמים) אומרים (את השמועה להלן): <b>רבי זעורה</b> אמר <b>בשם רב חננאל</b> (אמורא בבלי בדור השני) – האמוראים הללו מוסרים מסורות חולקות בקשר לזהות האמורא שמשמו אמר רבי זעורה את המימרה להלן<b>: אם היתה הדיו יוצאה מבין הנקבים</b> – דרך הנקבים שבגוויל בשעת הכתיבה על גביו, <b>- פסול</b> – שהנקבים מפסיקים את האותיות ואין שם היקף גוויל<b>. כיצד הוא</b> – הסופר, <b>עושה</b> – כדי שלא תיפסל הכתיבה<b>? לוחכה</b> – מלקק את הגוויל, <b>בלשונו</b> – קודם שיכתוב, כדי לסתום את הנקבים ברוק שבלשונו, <b>והיא עומדת</b> – הדיו עוברת על גבי הנקבים ואינה יוצאת דרכם, והאותיות הכתובות על הנקבים נשארות שלמות<b>.</b><br><br><small>ב<b>בבלי שבת</b> קח,א ו<b>חולין</b> קיט,ב אמרו: אמרי במערבא: כל נקב שהדיו עוברת עליו - אינו נקב (לפסול את הכתיבה על גביו).</small><br>
<br>דנים בעניין טעות בכתיבת השם בספרים.
<br>ומציעים גרסאות חלופיות עלומות שֵׁם של ברייתא: <b>טעה</b> – סופר, <b>והשמיט את השם</b> (כינוי לאלוהים) – דילג בשעת כתיבת ספרים על אחד משמותיו של ה' ולא כתבו, <b>- אית תניי תני:</b> – יש תנא (ש)שונה: <b>תולה את השם</b> – מותר לכתוב את השם תלוי בין השורות<b>, אית תניי תני:</b> – (ו)יש תנא (ש)שונה: <b>מוחק את החול</b> – מילה שאין בה קדושה, <b>וכותב את השם</b> – במקומה על המחק, <b>ותולה את החול</b> – את המילה שמחק, ואין תולים את השם, משום שהוא גנאי שיהא השם תלוי בין השורות (בתפילין ובמזוזות אין תולים כלל, כמו שאמרו בירושלמי לעיל)<b>.</b>
<br>ופוסקים הלכה: <b>רבי זעורה</b> (רבי זירא, מגדולי אמוראי ארץ ישראל בדור השלישי) אמר בשם <b>רב חננאל</b> (אמורא בבלי בדור השני) שאמר <b>בשם רב</b> (אמורא בבלי בדור הראשון, מגדולי האמוראים)<b>: הלכה כמי שהוא אומר: מוחק את החול וכותב את השם ותולה את החול.</b>
<br><b>רבי זעורה</b> אמר בשם <b>רב חננאל</b> שאמר <b>בשם רב: ואם היה כגון "אֲנִי י'י אֱלֹהֵיכֶם"</b> (שמות ו,ז ועוד) – אם טעה ודילג על שלוש מילים אלו, שיש בהן שני שמות של ה', <b>- מותר</b> – לתלות שלוש מילים אלו, ואין בזה גנאי כמו בתליית שם אחד<b>.</b>
<br>ומבררים את טעמו של הדין: <b>למה?</b> – מדוע מותר לתלות שלוש מילים אלו? ויש להציע שני הסברים אפשריים לדין הזה: <b>מפני שהן שלש תיביות</b> – והן נחשבות כשורה בפני עצמה<b>, או מפני שיש בו חול</b> – שהוא תולה מילה של חול עם השם<b>?</b>
<br>ומציעים מקרה נפקות בין שני ההסברים: <b>מה נפק מן ביניהון?</b> – מה יוצא מביניהם? <b>"אֵל אֱלֹהִים י'י"</b> (יהושע כב,כב; תהילים נ,א) – אם טעה ודילג על שלוש מילים אלו, שכולן שמות של ה'<b>.</b> ומפרטים את הנפקות: <b>אין תימר:</b> – אם תאמר: <b>מפני שהן שלש תיביות</b> – מטעם זה מותר לתלות את המילים "אני ה' אלהיכם", <b>- הרי הן שלש תיביות</b> – שלושה השמות "אל אלהים ה'" הם שלוש מילים, ולכן מותר לתלות שלושה שמות אלה<b>. אין תימר:</b> – (ו)אם תאמר: <b>מפני שיש בו חול</b> – מטעם זה מותר לתלות את המילים "אני ה' אלהיכם", <b>- הרי אין בו חול</b> – שלוש המילים "אל אלהים ה'" אין בהן חול, ולכן אסור לתלות שלושה שמות אלה<b>.</b>
<br>ומציינים: <b>"לי'י" - צריכה</b> – (הדבר) נצרך (מסופק, צריך לימוד ועיון, הדין במקרה הזה מסופק האם מותר או אסור לתלות)<b>. "בי'י" - צריכה</b> – (הדבר) נצרך (מסופק, צריך לימוד ועיון, הדין במקרה הזה מסופק האם מותר או אסור לתלות. והספק הוא, האם מילה זו נחשבת כשתי מילים, מפני שיש בה אות שאינה של עיקר השם, ואם דילג על מילה זו ועל מילה נוספת ואפילו שם ה' - מותר לתלות אותן, שהוא כמי שדילג על שלוש מילים שיש בהן שם אחד או שניים של ה', או שמא אין מילה זו נחשבת כשתי מילים, ואם דילג על מילה זו ועל מילה נוספת ואפילו של חול - אסור לתלות אותן, שהוא כמי שדילג על שתי מילים שיש בהן שם של ה')<b>.</b><br><br><small>ב<b>מסכת סופרים</b> ה,ה נאמר: טעה את כל השם - יתלנו בין השיטים; דברי רבי יהודה. רבי מאיר אומר: מוחק מה שלפניו, וכותב את השם על מה שמחק. רבי שמעון בן אלעזר אומר בשמו: אין תולים את השם, ואין כותבים את האזכרה על מקום הגרר. רבי חנינא בן עקיבא אומר: יגנוז את כל היריעה.<br><br>ב<b>בבלי מנחות</b> ל,ב אמרו: תנו רבנן: הטועה בשם (שהיה צריך לכתוב את השם, ודילג וכתב את המילה הבאה) - גורר (מגרד) את מה שכתב, ותולה (כותב מעל השורה) את מה שגרר, וכותב את השם על מקום הגרר; דברי רבי יהודה. רבי יוסי אומר: תולים את השם (מעל השורה, בלא לגרור מה שכתב). רבי יצחק אומר: מוחק (את הדיו) וכותב (את השם במקום המחק). רבי שמעון שזורי אומר: כל השם כולו תולים, מקצתו (אם היה מקום לכתוב רק שתי אותיות ולא את כולו) אין תולים. רבי שמעון בן אלעזר אומר משום רבי מאיר: אין כותבים את השם לא על מקום הגרר ולא על מקום המחק ואין תולים אותו. כיצד עושה? מסלק את היריעה כולה (שטעה בה) וגונזה.<br>איתמר: אמר רב חננאל אמר רב: הלכה: תולים את השם. רבה בר בר חנה אמר רב יצחק בר שמואל: הלכה: מוחק וכותב. - ולימא מר הלכה כמר (כרבי יוסי), ומר הלכה כמר (כרבי יצחק)! - משום דאפכי להו (יש שהופכים את שיטות התנאים, כמו שהוא במסכת סופרים ה,ה, ואם היו אומרים את שמות החכמים, לא היו יודעים מה ההלכה, ולכן היו צריכים לפרש).<br><br>פסק ההלכה של רב חננאל בשם רב בבבלי אינו כפסק ההלכה שאמר רבי זעורה בשם רב חננאל בשם רב בירושלמי.<br>בבבלי: "אפכי להו". ובירושלמי: "אית תניי תני... אית תניי תני...". תופעה זהה יש גם בשני עניינים סמוכים בבבלי מגילה לא,ב-לב,א ובירושלמי מגילה ג,ו, וגם בהם אמר רבי זעורה בשם אמוראים בשני התלמודים "הלכה כמי שהוא אומר" ולא אמר "הלכה כרבי פלוני".</small>
<b>רב ששעה בריה ד-</b> – בנו של <b>רב חננאל אמר: צריך</b> – הסופר, <b>לכתוב ה'א</b> – של "הלי'י תגמלו זאת", <b>למטה מארכובתו</b> (דבר כפוף כעין רגל) <b>של למ'ד</b> – אות ה"א זו היא גדולה (רבתי), וצריך להאריך את רגליה כך שקצות רגליה יהיו נמוכים יותר מקצה הרגל העקומה של האות למ"ד שאחריה (ואין להגביה את גגה של האות ה"א, כדי שלא תהיה גבוהה יותר מאותיות השם שאחריה)<b>.</b> ויש לדרוש את האות ה"א כאילו היא תיבה בפני עצמה: <b>"הַלְי'י תִּגְמְלוּ זֹאת"</b> (דברים לב,ו) <b>- הא לי'י תגמלו זאת</b> – הרי לה' אתם גומלים זאת! (אולי יש לגרוס 'הוי' (מילת צער), במקום 'הא', כמו בשמות רבה)<b>.</b><br><br><small>ב<b>מסכת סופרים</b> ט,ה נאמר: ה' ד"הלי'י" צריך להיות פשוט (גדול קצת) מכל ה', שהיא תיבה בפני עצמה.<br><br>ב<b>שמות רבה</b> כד,א נאמר: "הלה' תגמלו זאת" - רבי ששא בנו של רבי אבא היה כותב ה"א למטן (השפיל קצת את הה"א למטה מהשורה) ולמ"ד למעלן (הגביה קצת את הלמ"ד), כלומר: הוי, הלה' תגמלו זאת?! (דרש את הה"א גם כנפרדת: 'הוי', וגם כמחוברת: 'הלה'')</small><br>
<br>מביאים דין בכתיבת מזוזה.
<br>ומציעים גרסאות חלופיות עלומות שם של ברייתא: <b>מזוזה - אית תניי תני:</b> – יש תנא (ש)שונה: <b>פתוחה</b> – הפרשה השנייה של המזוזה (פרשת "והיה אם שמוע") פתוחה, שהפרשה הראשונה (פרשת "שמע") נגמרת באמצע שורה ויש רווח בסוף השורה והפרשה השנייה מתחילה בתחילת השורה הבאה<b>, אית תניי תני:</b> – (ו)יש תנא (ש)שונה: <b>סתומה</b> – הפרשה השנייה של המזוזה סתומה, כמו שהיא בתורה, שהפרשה השנייה מתחילה בסוף השורה שבה נגמרת הפרשה הראשונה ויש רווח באמצע השורה בין הפרשות (הפרשה הראשונה של המזוזה מתחילה בתחילת שורה)<b>.</b>
<br>ופוסקים הלכה: <b>שמואל בר שילת</b> (אמורא בבלי בדור הראשון והשני) אמר <b>משמיה דרב</b> (אמורא בבלי בדור הראשון, מגדולי האמוראים) – בשם רב (ראשונים גרסו: 'בשם רב')<b>: הלכה כמי שאומר: פתוחה</b> – הפרשה השנייה של המזוזה פתוחה<b>, שאין זה מקומה</b> – אין הפרשה השנייה סמוכה בתורה לפרשה הראשונה, ולכן צריך להפריד ביניהן<b>.</b><br><br><small>ב<b>בבלי מנחות</b> לא,ב-לב,א אמרו: אמר רבי חלבו: חזינא ליה לרב הונא ד...עשה פרשיותיה (של המזוזה) סתומות (שבשורה שגמר את "שמע" התחיל את "והיה אם שמוע").<br>מיתיבי: אמר רבי שמעון בן אלעזר: רבי מאיר היה ...עושה רווח מלמעלה ורווח מלמטה ועושה פרשיותיה פתוחות (שהשורה שגמר את "שמע" נשארה פתוחה, והתחיל את "והיה אם שמוע" בשורה הבאה). אמרתי לו: רבי, מה טעם (אתה עושה את הפרשיות פתוחות)? אמר לי: הואיל ואין סמוכות (זו לזו) מן התורה. ואמר רב חננאל אמר רב: הלכה כרבי שמעון בן אלעזר. מאי לאו אפתוחות? (האם הלכה כמותו לגבי הפרשיות שעושה אותן פתוחות? וקשה מכאן על רב הונא שעשה אותן סתומות!) - לא, ארווח (הלכה כמותו לגבי הרווח)...<br>אמר ליה אביי לרב יוסף: ואת לא תסברא דכי אמר רב (שהלכה כרבי שמעון בן אלעזר) ארווח? והא רב אית ליה מנהגא (לדעתו המנהג מחייב), והאידנא נהוג עלמא בסתומות!...<br>רב נחמן בר יצחק אמר: מצווה (לכתחילה) לעשותן סתומות, ואי עבדינהו פתוחות - שפיר דמי, ומאי פתוחות דקאמר רבי שמעון בן אלעזר (שרבי מאיר היה עושה אותן פתוחות)? אף פתוחות (ולא רק סתומות).<br><br>בבבלי לא ידעו מה שאמרו בירושלמי בשם רב שהלכה כמי שאומר: פתוחה.</small><br>
<br>איזו היא פרשה פתוחה ואיזו היא פרשה סתומה בספרים? -
<br><b>פתוחה מראשה - סתומה</b> (נראה שצריך לומר: '<b>פתוחה</b>', וכן גרסו רוב הראשונים) – פרשה שסיים הסופר לכתוב את הפרשה שלפניה בסוף השורה והניח את תחילת השורה השנייה בלא כתב (-פתוחה מראשה) והתחיל לכתוב את הפרשה באמצע השורה השנייה, היא פרשה פתוחה<b>, פתוחה מסופה - פתוחה</b> – פרשה שסיים הסופר לכתוב את הפרשה שלפניה באמצע השורה והניח את סוף השורה בלא כתב (-פתוחה מסופה) והתחיל לכתוב את הפרשה בתחילת השורה השנייה, היא פרשה פתוחה<b>, פתוחה</b> (נראה שצריך לומר: '<b>סתומה</b>') <b>מיכן ומיכן - סתומה</b> – פרשה שסיים הסופר לכתוב את הפרשה שלפניה בתחילת השורה (-סתומה מיכן) והניח את אמצע השורה בלא כתב והתחיל לכתוב את הפרשה בסוף השורה (-ומיכן), היא פרשה סתומה (ראשונים תמהו על הגרסה 'פתוחה מיכן מיכן - סתומה': אם פתוחה מראשה או מסופה - פתוחה, בוודאי שפתוחה מראשה ומסופה (פרשה שסיים הסופר לכתוב את הפרשה שלפניה באמצע השורה והניח בלא כתב גם את סוף השורה וגם את תחילת השורה השנייה והתחיל לכתוב את הפרשה באמצע השורה השנייה) - פתוחה!)<b>.</b><br><br><small>ב<b>מסכת סופרים</b> א,טו נאמר: איזו היא פתוחה? כל שלא התחיל בראש השיטה. ואיזו היא סתומה? כל שהניח באמצע השיטה. וכמה יניח בראש השיטה ותהא נקראת פתוחה? כדי לכתוב שם של שלוש אותיות. וכמה יניח באמצע השיטה ותהא נקראת סתומה? כדי לכתוב שם של שלוש אותיות.<br><br>לפי הגהתנו ופירושנו בירושלמי, פתוחה במסכת סופרים היא פתוחה מראשה בירושלמי, וסתומה במסכת סופרים היא סתומה מכאן ומכאן בירושלמי.</small><br>
<br>דנים בעניין טעות בכתיבת ספרים.
<br><b>טעה</b> – סופר, <b>והשמיט פסוק אחד</b> – דילג בשעת כתיבת ספר על פסוק אחד ולא כתבו<b>, אם יש בו</b> – בפסוק שהשמיט, <b>שתים שלש שיטין</b> – אם הפסוק קצר, שאפשר להשלימו בשתיים או בשלוש שורות, <b>- מתקנו</b> – את הספר, שמוחק שתיים או שלוש שורות שכתב וחוזר וכותבן בכתב קטן יותר ומוסיף עימהן את הפסוק שהשמיט, <b>וקורא בו</b> – לאחר התיקון<b>, ארבע</b> – אם הפסוק ארוך, שאפשר להשלימו רק בארבע שורות או יותר, <b>- אינו קורא בו</b> – אפילו מתקנו, משום שתיקון גדול כזה ניכר ונראה לעין, וגנאי הוא לספר, אלא יחליף את היריעה (בתפילין ובמזוזות אין מתקנים השמטות)<b>.</b>
<br><b>רבי זעורה</b> אמר <b>בשם רב חננאל: אף בקרע כן</b> – גם במקרה שנקרע הספר הדין כך כמו במקרה שהשמיט פסוק אחד, שאם יש בו בקרע כדי שתיים או שלוש שורות - מתקנו, שתופר את הקרע, וקורא בו, ואם יש בו בקרע כדי ארבע שורות או יותר - אינו קורא בו, אלא יחליף את היריעה<b>.</b><br><br><small>ב<b>בבלי מנחות</b> לא,ב אמרו: אמר רבי זעורא (רבי זירא) אמר רב חננאל אמר רב: קרע (שבספר תורה) הבא בתוך שתי שיטים (נכנס משפת הקלף בעומק שתי שורות) - יתפור, בתוך שלוש - לא יתפור.<br><br>במימרה שנמסרה בירושלמי על ידי רבי זירא בשם רב חננאל, הגיע הבבלי עד שם המוסר הקדום ביותר שלה, שהוא רב. הירושלמי לא מסר את הנוסח המקורי של המימרה אלא ניסח אותה בסגנון "אף ב... כן<b>"</b>, כיוון שהסמיך אותה להלכה הדומה שהביא לפניה.<br>יש הבדל בין התלמודים בתוכן המימרה. במקרה שיש בקרע כדי שלוש שורות, לפי הבבלי לא יתפור, ולפי הירושלמי יתפור.<br>בבבלי נשתבש שמו של רבי זירא בצורות שונות במימרה זו ובמימרה נוספת סמוכה במנחות שם. ונראה ששתי מימרות אלו, שהן שתי המימרות היחידות בבבלי שאמר רבי זירא בשם רב חננאל בשם רב, הגיעו לבבל מארץ ישראל, ולכן נמסרו בבבלי כפי שנמסרו בירושלמי, כששמו של רבי זירא בא בצורה הרגילה בירושלמי 'רבי זעורא', שכן במקומות אחרים בבבלי נמסרו המימרות של רב חננאל בשם רב סתם שלא באמצעות אמורא נוסף שמסר אותן, בעוד שבירושלמי הן נמסרו תמיד על ידי רבי זירא שהביאן מבבל לארץ ישראל.<br>רבי זירא הוא המעביר העיקרי של המימרות הבבליות העוסקות בספרים ובתפילין ובמזוזה לארץ ישראל.</small><br>
<br>ומציעים ברייתא: <b>תני:</b> – שונה (התנא): <b>ספר שיש בו שתים ושלש טעיות</b> – כגון השמטות של אותיות ומילים, <b>בכל דף</b> (טור) <b>ודף - מתקנו</b> – רשאי לתקן את הספר, שתולה את ההשמטות בין השורות, <b>וקורא בו</b> – לאחר התיקון<b>, ארבע</b> – אם יש בו ארבע טעויות או יותר בכל דף ודף, <b>- אינו קורא בו</b> – אפילו מתקנו, משום שתיקון גדול כזה ניכר ונראה לעין, וגנאי הוא לספר (במסירה שלפנינו נשמט מ"שיש בו" עד "שיש בו" להלן בשל שוויון סופות, והושלם על ידי מגיה)<b>.</b>
<br>ומציעים קושיה מברייתא: <b>והתני:</b> – והרי (התנא) שונה: <b>ספר שיש בו שמונים וחמש טעיות כפרשת "וַיְהִי בִּנְסֹעַ הָאָרֹן"</b> (במדבר י,לה) – כמספר האותיות שיש בפרשה זו, שהיא נחשבת כספר בפני עצמו, <b>- מתקנו וקורא בו!</b> – הרי שיש סתירה בין הברייתא הזו ובין הברייתא שלפני כן, שכן לפי הברייתא הזו, ספר שיש בו יותר משמונים וחמש טעויות - אינו קורא בו, אף שאין בו ארבע טעויות בכל דף ודף!
<br>ומיישבים את הסתירה בהצעת הבחנה בין שני מקרים: <b>אמר רבי שַׁמַּי</b> (אמורא ארץ ישראלי בדור הרביעי והחמישי)<b>: כאן - בספר גדול</b> – במקרה של ספר גדול, שדפיו מרובים, משום שנכתב בכתב גדול, אם יש בו שמונים וחמש טעויות - מתקנו וקורא בו, אבל אם יש בו יותר משמונים וחמש טעויות - אינו קורא בו, אף שאין בו ארבע טעויות בכל דף ודף<b>, וכאן - בספר קטון</b> – במקרה של ספר קטן, שדפיו מועטים, משום שכתוב בכתב קטן, אם יש בו שתיים ושלוש טעויות בכל דף ודף - מתקנו וקורא בו, ארבע - אינו קורא בו<b>.</b><br>
<br><b>רבי זעורה</b> (רבי זירא, מגדולי אמוראי ארץ ישראל בדור השלישי) אמר <b>בשם רב חננאל</b> (אמורא בבלי בדור השני)<b>: מצא בו</b> – בספר שיש בו ארבע טעויות או יותר בכל דף ודף, <b>דף אחד שלם - מציל</b> – הדף השלם, <b>את כולו</b> – את כל הספר, ומתקנו וקורא בו<b>.</b>
<br>ומציעים בעיה: <b>מה?</b> – מה פירוש "דף אחד שלם"? ומוצעות שתי אפשרויות פרשניות: <b>שלם שאין בו</b> – בדף זה (במסירה שלפנינו נוסף על ידי מגיה 'שלש', והיא יתירה ואינה במשפט הזהה להלן), <b>טעיות</b> – לגמרי<b>, או שלם שאין בו</b> – בדף זה, <b>ארבע</b> – טעויות, אפילו יש בו שתיים או שלוש טעויות<b>?</b> – איזו משתי האפשרויות נכונה? (אין פושטים את הבעיה)<br>
<br>ומספרים: <b>חגרא אחוי ד-</b> – אחיו של <b>רבי בא בר בינה</b> (רבי אבא בר אבינא, אמורא ארץ ישראלי בדור השני, בבלי שעלה לארץ ישראל) <b>יהב אורייתא</b> – נתן את התורה (ספר התורה שהיה לו), <b>לרב חננאל</b> – שהיה סופר ספרי תורה, תפילין ומזוזות, <b>וקרא בה</b> – כדי לבדוק האם יש בה טעויות (מעשה זה אירע בבבל)<b>. אמר ליה:</b> – אמר לו (רב חננאל לחגרא): <b>הדא אוריתך צריכה צלו</b> – תורתך הזאת (שנתת לי) צריכה צלילות (יישוב הדעת, כדי לבדוק האם רשאים לתקן אותה, לפי שיש בה טעויות בכל דף ודף)<b>. ובסוף מצא בה</b> – רב חננאל, <b>דף אחד שלם והציל את כולה</b> – את כל הספר, ולכן רשאים לתקנו ולקרוא בו<b>.</b>
<br>ומציעים בעיה: <b>מה?</b> – מה פירוש "דף אחד שלם"? ומוצעות שתי אפשרויות פרשניות: <b>שלם שאין בו טעיות</b> – לגמרי<b>, או שלם שאין בו ארבע</b> – טעויות<b>?</b> – איזו משתי האפשרויות נכונה? (בעיה זו זהה לבעיה לעיל. אין פושטים את הבעיה)<br><br><small>ב<b>מסכת סופרים</b> ג,י נאמר: ספר שיש בו טעות - אל יקרא בו. וכמה יהא בו? שלוש / אחת בדף; דברי רבי יהודה. רבן שמעון בן גמליאל אומר: אפילו אחת / שלוש בדף אחד - אל יקרא בו.<br><br>ב<b>ספרי זוטא י</b>,לג נאמר: כל ספר שיש בו שמונים וחמש טעויות - לא יקרא בו עד שיוגה.<br><br>ב<b>בבלי מנחות</b> כט,ב-ל,א אמרו: אמר רב יוסף: הני תרתי מילי אמר רב בספרים, ותניא תיובתיה. חדא, דאמר רב: ספר תורה שיש בו שתי טעויות בכל דף ודף - יתקן, שלוש - ייגנז, ותניא: שלוש (טעויות בכל דף ודף) - יתקן, ארבע - ייגנז.<br>תנא: אם יש בו (בספר) דף אחת שלימה (בלי טעויות) - מצלת על כולו (ואפשר לתקן את הכול). - אמר רב יצחק בר שמואל בר מרתא משמיה דרב: והוא דכתיב רוביה דסיפרא שפיר (ולא שכולו מלא טעויות). - אמר ליה אביי לרב יוסף: אית בההוא דף (שלם) שלוש טעויות, מאי? אמר ליה: הואיל ואיתיהיב לתקוני (הואיל ודף זה כשלעצמו ניתן לתיקון) מיתקן (הספר כולו).<br>והני מילי (שלא ניתן לתקן את הספר כשהיו בו טעויות רבות) חסירות (כשהיו בו אותיות חסרות, שצריך להוסיף אותן בין השורות), אבל יתירות - לית לן בה (מפני שיכול למחוק אותן ואין זה פגם). מאי טעמא (לא ניתן לתקן חסירות)? אמר רב כהנא: דמיחזי (שנראה הספר) כמנומר (כשמוסיפים אותיות רבות בין השורות).<br>אגרא חמוה דרבי אבא הווה ליה יתירות בסיפריה. אתא לקמיה דרבי אבא (לשאול), אמר ליה (רבי אבא): לא אמרן (שלא יכול לתקן) אלא בחסירות, אבל ביתירות - לית לן בה (שמוחק את האותיות היתירות).<br><br>בבבלי אמרו שדף אחד שלם פירושו שאין בו ארבע טעויות. ובירושלמי הסתפקו בדבר.<br>בבבלי הובא מעשה באגרא חמיו של רבי אבא שהביא לרבי אבא ספר תורה שהיו בו אותיות יתירות, ובירושלמי הובא מעשה בחגרא אחיו של רבי אבא בר אבינא שהביא לרב חננאל ספר תורה שהיו בו טעויות (אותיות חסירות). גם המעשה שבבבלי אירע בבבל, והיה לפני שרבי אבא עלה לארץ ישראל. נראה שאגרא וחגרא אדם אחד הוא, והיה אחיו של רבי אבא בר אבינא וגם היה חמיו של רבי אבא.<br><br><b>צריכה צלו</b><br>הלשון 'צריכה צלו' לפי פירושנו מקביל ללשון 'בעיא צילותא' שנמצא בבבלי בשני מקומות. המילה 'צלו' לא באה במשמעות של 'צלילות' בשום מקום במקורות ארץ ישראליים. ואפשר שדברי רב חננאל הבבלי 'בעיא צילותא' נמסרו בטעות בארץ ישראל בלשון 'בעיא צלותא' (תפילה), ולשון זו הועברה מארמית בבלית לארמית גלילית 'צריכה צלו', כי 'צלותא' בארמית בבלית הוא 'צלו' בארמית גלילית (בצורה הלא מיודעת של המילה).</small><br>• • •
מביאים הלכות בעניין תפילין.
<br><b>רבי זעורה</b> (רבי זירא, מגדולי אמוראי ארץ ישראל בדור השלישי) אמר בשם <b>רב חננאל</b> (אמורא בבלי בדור השני) שאמר <b>בשם רב</b> (אמורא בבלי בדור הראשון, מגדולי האמוראים)<b>: תיפורה</b> (צריך לומר כמו בבבלי: "תי<b>ת</b>ורה" ("שערי תורת ארץ ישראל") - החלק שמתחת לבית התפילין שבולט סביבותיו ומכסה את פתחו) <b>- הלכה למשה מסיני.</b>
<br><b>רבי ירמיה</b> (מגדולי אמוראי ארץ ישראל בדור השלישי והרביעי) אמר <b>בשם רבי שמואל בר רב יצחק</b> (אמורא בדור השלישי)<b>: קשרי תפילין</b> – שני קשרים העשויים ברצועות של התפילין, אחד בשל ראש ואחד בשל יד, <b>- הלכה למשה מסיני.</b><br>
<br>ומספרים: <b>רבי ירמיה אפסקת רצועתה דתפילתה</b> – נפסקה (ניתקה, נחתכה) הרצועה של תפילתו<b>. שאל ל-</b> – שאל את <b>רבי בא בר ממל</b> (אמורא ארץ ישראלי בדור השני והשלישי) – האם הוא רשאי לקשור או לתפור את שני חלקי הרצועה שנפסקה<b>. אמר ליה:</b> – אמר לו (רבי בא בר ממל לרבי ירמיה): נאמר (במצוות תפילין): <b>"וּקְשַׁרְתָּם</b> לְאוֹת עַל יָדֶךָ<b>"</b> (דברים ו,ח) – ויש לדרוש את המילה "וקשרתם": <b>- אפילו קשירה תמה</b> (שלמה) – אף הקשירה של התפילין תהיה תמה (ולא רק הכתיבה של התפילין תהא תמה), שהרצועות שבהן קושרים את התפילין יהיו שלמות. ומכאן שאין לקשור או לתפור את שני חלקי הרצועה שנפסקה<b>.</b>
<br>ומספרים עוד: <b>רבי זעורה אפסיק גודא</b> (צריך לומר: 'ג<b>י</b>דא', וכן גרסו ראשונים) <b>דרצועתא</b> – נפסק הגיד (מיתר בגוף החי המחבר שריר אל עצם) של הרצועה (של התפילין שלו, שבו תפר את שני חלקי הרצועה שנפסקה)<b>. שאל ל-</b> – שאל את <b>רב חונה</b> (רב הונא, גדול אמוראי בבל בדור השני) <b>ול-</b> – ואת <b>רב קטינא</b> (אמורא בבלי בדור השני) <b>ושרון ליה</b> – והתירו לו (לקשור את שני חלקי הגיד שנפסק)<b>. אפסיק זמן תיניינות</b> – נפסק (הגיד) פעם שנייה<b>, ושרון ליה דלא מן אולפן</b> – והתירו לו (לחזור ולקשור את שני חלקי הגיד שנפסק) שלא מן תלמוד (שלא ממסורת, שלא מפי השמועה, אלא מסברה התירו. - יש ראשונים שגרסו: 'אפסיק גידא דתפילתא' - נפסק הגיד של התפילה, שבו תופרים את בתי התפילין כדי לחברם)<b>.</b><br><br><small>ב<b>בבלי מנחות</b> לה,א-ב אמרו: אמר רב חננאל אמר רב: תיתורא (הגשר, הבסיס) דתפילי (שעליו יושבים הבתים) - הלכה למשה מסיני.<br>אביי הווה יתיב קמיה דרב יוסף, איפסיק רצועה דתפילי, אמר ליה: מהו למיקטריה? אמר ליה: "וקשרתם" כתיב, שתהא קשירה תמה (ואין הדבר מתקיים באופן זה).<br>אמר רב יהודה בריה דרב שמואל בר שילת משמיה דרב: קשר של תפילין (קשר של רצועות התפילין של ראש ושל יד) - הלכה למשה מסיני.</small><br>
<br>מביאים הלכה בעניין ספרים.
<br><b>רבי בא</b> (אמורא ארץ ישראלי בדור השלישי) <b>בריה ד-</b> – בנו של <b>רבי חייה בר בא</b> (אמורא ארץ ישראלי בדור השלישי) אמר בשם <b>רבי חייה</b> (בר בא) שאמר <b>בשם רבי יוחנן</b> (גדול אמוראי ארץ ישראל בדור השני)<b>: הלכה</b> – הלכה למשה מסיני<b>, זה שהוא תופר</b> – יריעות בספר תורה זו לזו, <b>צריך שיהא משייר מלמעלן ומלמטן</b> – שלא יתפור כל שפת יריעה אל חברתה, אלא ישאיר את שפת היריעה למעלה ולמטה בלא תפירה<b>, כדי שלא יקרע</b> – שאם תימשך היריעה בחוזקה, תיפרד שפת היריעה מחברתה למעלה או למטה, ולא תיקרע היריעה עצמה<b>.</b>
<br>ומקשים: <b>ומחי</b> (נראה שיש להגיה: 'ומחו' / 'ומחיי' ("אוצר לשונות ירושלמיים", עמוד 579, הערה 1207)) <b>ליה</b> (=לה) <b>על מוחא:</b> – והיכו / ומכים (החכמים) אותה (את השמועה) על מוחה (על ראשה, על קודקודה): <b>אם הלכה</b> – אם זו הלכה למשה מסיני, <b>- למה לא יקרע?</b> – מדוע אמרו שטעם ההלכה "כדי שלא ייקרע"? (שאין טעם להלכה למשה מסיני) <b>ואם לא יקרע</b> – אם טעם ההלכה "כדי שלא ייקרע", <b>- למה הלכה?</b> – מדוע אמרו שזו הלכה למשה מסיני?<br><br><small>ב<b>מסכת סופרים</b> ב,יח נאמר: צריך שיהא משייר מלמעלן ומלמטן, כדי שלא ייקרע.<br><br>ב<b>בבלי מגילה</b> יט,ב אמרו: אמר רבי אבא בריה דרבי חייא בר אבא אמר רבי יוחנן: שיור התפר (ההלכה שאין תופרים את היריעות בספר תורה עד קצות הדף אלא משאירים משהו) - הלכה למשה מסיני. - ומחי / ומחו לה אמוחא: לא אמרו אלא כדי שלא ייקרע (ואין זו הלכה למשה מסיני אלא תקנת חכמים).<br><br>בשני התלמודים אמרו שהיכו את השמועה הזאת על מוחה.</small><br>
<br>מביאים הלכות בעניין ספרים, תפילין ומזוזות.
<br>ומביאים ברייתא: <b>הלכה למשה מסיני, שיהו כותבין</b> – ספרים, תפילין ומזוזות, <b>בעורות</b> – על יריעות עור של בהמה טהורה ושל חיה טהורה<b>, וכותבין בדיו, ומסרגלין בקנה</b> – חורצים באמצעות קנה חד קווים ישרים אופקיים ביריעות לפני הכתיבה לסימון השורות, בשביל לכתוב שורות ישרות, וקווים אנכיים לסימון התחלות הטורים וסופיהם (סירגול הוא שירטוט שנזכר בירושלמי לעיל א,א: תורה צריכה שירטוט)<b>, וכורכין</b> – כשפרשיות של תפילין מוכנסות לתוך בתי התפילין כשהן מגולגלות, עוטפים אותן, <b>בשיער</b> – של בהמה טהורה ושל חיה טהורה<b>, וטולין במטלית</b> – מתקנים קרע ביריעות על ידי חיבור טלאי (חתיכת עור) על הקרע מבחוץ<b>, ודובקין בדבק</b> – מתקנים קרע ביריעות על ידי הדבקת חתיכת עור על הקרע מבחוץ<b>, ותופרין</b> – את היריעות זו לזו, וכן את בתי תפילין, <b>בגידין</b> (מיתרים בגוף החי המחברים שרירים אל עצמות) – של בהמה טהורה ושל חיה טהורה<b>. וכשהוא תופר</b> – את היריעות זו לזו, וכן את בתי התפילין, <b>יהא תופר כתפר הזה</b> – כדרך התפירה של תופרי בגדים, שתופרים בגדים זה לזה בשפתם, ותופרים תפרים רבים כדי שיהיו הבגדים מחוברים בשלמות (כשנאמרה הלכה זו על פה בבית המדרש, היה החכם מראה בצורה מוחשית את דרך התפירה שכיוון לה בדבריו, וזו משמעות הלשון "כתפר הזה". ראה "מחקרי תלמוד" ג, עמוד 793, הערה 19)<b>.</b><br><br><small>ב<b>מסכת סופרים</b> א,א נאמר: הלכה למשה מסיני, שכותבים על עורות בהמה טהורה ועל עורות חיה טהורה, ותופרים בגידן, וכורכים בשערן. הלכה למשה מסיני שמסרגלים בקנה, וכותבים בדיו על העור.<br>ו<b>שם</b> ב,יט נאמר: ספר שנקרע - טולה עליו מטלית מבחוץ.<br><br>ב<b>בבלי שבת</b> קח,א אמרו: תנו רבנן: כותבים תפילין על גבי עור בהמה טהורה ועל גבי עור חיה טהורה ועל גבי עור נבילות וטריפות שלהן, ונכרכות בשערן ונתפרות בגידן, והלכה למשה מסיני שהתפילין נכרכות בשערן ונתפרות בגידן. אבל אין כותבים לא על גבי עור בהמה טמאה ולא על גבי עור חיה טמאה, ואינו צריך לומר על גבי עור נבילות וטריפות שלהן, ואין נכרכות בשערן ואין נתפרות בגידן.</small><br>
<br><b>וצריך</b> – הסופר, <b>שיהא משייר</b> – רווח, בכתיבת ספרים, תפילין ומזוזות, <b>בין שיטה לשיטה</b> – בין הכתב שבשורה אחת לכתב שבשורה אחרת, - <b>כמלוא שיטה</b> – כשיעור גובהה של שורה<b>, בין תיבה לתיבה</b> - <b>כמלוא אות</b> – כשיעור רוחבה של אות<b>, בין אות לאות</b> - <b>כל שהוא</b> (משהו)<b>, בין דף לדף</b> – בין הכתב שבטור אחד לכתב שבטור אחר, - <b>מלוא גודל</b> – כשיעור רוחבו של אגודל (בוהן היד. מודדים את האגודל במקום הרחב שלו באמצעיתו)<b>. עשה</b> – הסופר, <b>סוף הדף שוה לתחילתו</b> – מה שכתב בסוף הדף כתב שוב בתחילת הדף הבא (הכפלת מילה או מילים במעבר בין סוף דף לתחילת הדף הבא נועדה לסייע לשטף הקריאה), <b>- פסל</b> – את הספר<b>.</b><br><br><small>ב<b>מסכת סופרים</b> ב,ב נאמר: מניחים בין שיטה לשיטה כמלוא שיטה, ובין תיבה לתיבה כמלוא אות, ובין אות לאות כמלוא שיער, ובין דף לדף כמלוא גודל. עשה סוף הדף שווה לתחילתו - פסל.<br><br>ב<b>בבלי מנחות</b> ל,א אמרו (בהלכות כתיבת ספר תורה): תנו רבנן: שיעור גיליון (החלק הגלוי שאינו כתוב): בין דף לדף - (יעשה רווח) כמלוא שתי אצבעות; ובחומשים (שאינם ספר תורה שלם), בין דף לדף - כמלוא גודל; ובין שיטה לשיטה - (יעשה רווח) כמלוא שיטה, ובין תיבה לתיבה - (יעשה רווח) כמלוא אות, ובין אות לאות - (יעשה רווח) כמלוא חוט השערה.</small><br>
<br>מביאים עוד הלכות בעניין ספרים.
<br><b>צריך</b> – הסופר, <b>ליתן ריוח</b> – שוליים ריקים המקיפים את הכתב, <b>בספר</b> – בכתיבתו, <b>מלמעלן</b> – בחלקו העליון של הגיליון, <b>שתי אצבעות</b> – כשיעור רוחבן של שתי אצבעות, <b>ומלמטן</b> – בחלקו התחתון של הגיליון, <b>שלוש</b> – כשיעור רוחבן של שלוש אצבעות (האצבע שמודדים בה בכל התורה כולה הוא רוחב האגודל של היד)<b>. רבי</b> (רבי יהודה הנשיא, תנא בדור החמישי) <b>אומר: בתורה</b> צריך ליתן רווח <b>מלמעלן שלש</b> אצבעות <b>ומלמטן טפח</b> – שהוא ארבע אצבעות. אבל בנביאים די ליתן רווח מלמעלן שתי אצבעות ומלמטן שלוש, כדברי התנא הראשון (צריך להניח רווח מלמטה יותר מאשר מלמעלה, משום שהיד ממשמשת את הגיליון מלמטה יותר מאשר מלמעלה והוא מתבלה מלמטה יותר מאשר מלמעלה)<b>.</b><br><br><small>ב<b>מסכת סופרים</b> ב,ה נאמר: מניחים בתורה מלמטן רווח טפח ומלמעלן שלושה חלקים בטפח (שלוש אצבעות), ובנביאים ובחומשים שלוש אצבעות מלמטן ושתיים מלמעלן.<br><br>ב<b>בבלי מנחות</b> ל,א אמרו (בהלכות כתיבת ספר תורה): תנו רבנן: שיעור גיליון (החלק הגלוי שאינו כתוב): מלמטה - טפח, מלמעלה - שלוש אצבעות; ובחומשים, מלמטה - שלוש אצבעות, מלמעלה - שתי אצבעות.</small><br>
<br><b>וצריך</b> – הסופר, <b>שיהא משייר</b> – בכתיבת תורה, <b>בין ספר לספר</b> – בין חומש לחומש, <b>כמלוא ארבע שיטין</b> – רווח חלק בשיעור כתיבת ארבע שורות, ויתחיל ספר חדש בשורה חמישית באותו דף<b>, ובנביא של שנים עשר</b> – בין נביא לנביא בספר 'תרי עשר', שבו נצטרפו דברי שנים עשר נביאים, <b>שלש</b> – רווח חלק בשיעור כתיבת שלוש שורות בלבד, מפני שהם נחשבים כספר אחד (גם בכתיבת נביאים משייר בין נביא לנביא שלוש שורות, ולא אמרו דבר זה, מפני שצריך לשייר רווח רק כשגומר באמצע הדף ומתחיל באמצעיתו, ובנביאים אינו צריך לגמור באמצע הדף ולהתחיל באמצעיתו, אלא רשאי לגמור בסוף הדף ולהתחיל בראש הדף, מה שאין כן בנביא של שנים עשר שצריך לגמור באמצע הדף ולהתחיל באמצעיתו, כמו בתורה, כאמור להלן)<b>.</b>
<br><b>וצריך</b> – הסופר, בכתיבת תורה, <b>שיהא גומר</b> – חומש, <b>באמצע הדף ומתחיל</b> – חומש שאחריו, <b>באמצעיתו</b> – של אותו הדף, ומניח ביניהם רווח ארבע שורות, ואינו רשאי לסיים חומש בסוף הדף ולהתחיל חומש שאחריו בראש הדף הבא, כדי שלא יבוא לחתוך תורה בין חומש לחומש<b>, ובנביא</b> – בכתיבת נביאים, <b>גומר בסופו ומתחיל בראשו</b> – רשאי הוא לסיים נביא בסוף הדף ולהתחיל נביא שאחריו בראש הדף הבא, כיוון שמותר לחתוך נביאים בין נביא לנביא<b>, ובנביא של שנים עשר</b> – בכתיבת ספר 'תרי עשר', <b>אסור</b> – אינו רשאי לסיים נביא בסוף הדף ולהתחיל נביא שאחריו בראש הדף הבא, כיוון שאסור לחתוך נביאים של שנים עשר בין נביא לנביא, מפני שהם נחשבים כספר אחד, אלא גומר באמצע הדף ומתחיל באמצעיתו, ומניח ביניהם רווח שלוש שורות<b>.</b><br><br><small>ב<b>מסכת סופרים</b> ב,ו נאמר: מניחים בין ספר לספר בתורה רווח ארבע שיטים, ובנביא של שנים עשר שלוש שיטים.<br>ו<b>שם</b> ג,ב נאמר: לא יניח בין נביא לנביא כשם שמניח בין ספר לספר בתורה, אבל מניח הוא לזה רווח בפני עצמו ולזה רווח בפני עצמו, ומתחיל מלמעלן.<br>ו<b>שם</b> הוספה ב א,יח נאמר: בין חומש לחומש של תורה ארבע שיטים, ובין נביא לנביא נותן רווח לכל אחד ואחד, ומתחיל מלמעלה.<br><br>ב<b>בבלי בבא בתרא</b> יג,ב אמרו: תנו רבנן: נותן בין כל חומש וחומש של תורה - ארבע שיטים (ריקות לרווח), ובין כל נביא ונביא בנביא של שנים עשר - שלוש שיטים, ומסיים (ספר) מלמטה (בסוף דף) ומתחיל (את הספר הבא) מלמעלה (בראש הדף הבא, בלי לתת רווח).<br><br>בבבלי כמה גרסאות, ונראה שהגרסה המקורית היא: "ובנביא מסיים מלמטה ומתחיל מלמעלה", כמו בירושלמי.</small><br>
<br><b>אין עושין יריעה</b> – של גוויל (עור המעובד בעוביו השלם לאחר שהורידו ממנו את שכבת השיער והשכבה העליונה), לכתיבת ספרים, <b>פחות</b>(<b>ה</b>) <b>משלשה דפין</b> – קצרה, שאורכה פחות משיעור כתיבת שלושה טורים, <b>ולא יותר על שמונה</b> – ארוכה, שאורכה יותר משיעור כתיבת שמונה טורים<b>.</b> ומצמצמים את תחולת הקביעה: <b>הדא דאת אמר</b> – זאת שאתה אומר (דבר זה שאתה אומר, שאין עושים יריעה פחות משלושה דפים ולא יותר על שמונה): <b>- בתחילה</b> – ביריעה הראשונה שעושים בשביל תחילת הספר, וכן בשאר היריעות שעושים בשביל המשך הספר<b>, אבל בסוף</b> – ביריעה האחרונה שעושים בשביל סוף הספר, <b>- אפילו כל שהוא</b> – עושים אפילו יריעה בת דף אחד, אם נשאר מהספר לכתוב משהו (בירושלמי כאן הוחלף הביטוי התנאי המקורי 'במה דברים אמורים' בביטוי האמוראי השגור 'הדא דאת אמר'. השווה לברייתא המקבילה בבבלי)<b>.</b><br><br><small>ב<b>מסכת סופרים</b> ב,י נאמר: אין פוחתים ביריעה פחות משלושה דפים ולא מוסיפים על שמונה.<br><br>ב<b>בבלי מנחות</b> ל,א אמרו (בהלכות כתיבת ספר תורה): תנו רבנן: עושה אדם יריעה מבת שלושה דפים (טורים) ועד בת שמונה דפים. פחות מיכן (משלושה) ויתר על כן (משמונה) - לא יעשה. במה דברים אמורים (שצריך לעשות ביריעה שלושה דפים לפחות)? - בתחילת הספר (ובאמצעו), אבל בסוף הספר - אפילו פסוק אחד בדף אחד.</small><br>
<br><b>ובקלפים</b> – ביריעות של קלף (השכבה החיצונית המעובדת של עור לאחר שפיצלו את העור בעוביו לשניים), לכתיבת ספרים, <b>לא נתנו חכמים שיעור</b> – במניין הדפים שעושים ביריעה, אלא מוסיף כל מה שהוא רוצה, ובלבד שלא יפחות משלשה דפים<b>.</b><br><br><small>ב<b>מסכת סופרים</b> ב,יב נאמר: בקלפים לא נתנו שיעור, אלא כל שרוצה - עושה, ובלבד שלא יפחות משלושה דפים.</small>
<b>וצריך</b> – הסופר, בכתיבת ספרים, <b>שיהא כותב על הגויל</b> – עור המעובד בעוביו השלם לאחר שהסירו ממנו את השיער ואת השכבה העליונה (עילית העור) ואת השכבה התחתונה השומנית, <b>במקום השיער</b> – בצידו החיצוני שעליו היה השיער, שהוא נוח לכתיבה, <b>ועל הקלף</b> – השכבה החיצונית של עור מעובד לאחר שפיצלו את העור בעוביו לשניים, <b>במקום נחושתו</b> – בצידו הפנימי שהיה פונה לעבר הבשר, שהוא נוח לכתיבה<b>. אם שינה</b> – הסופר וכתב על הגוויל בצידו הפנימי או שכתב על הקלף בצידו החיצוני, <b>- פסל</b> – את הספר<b>. לא יהא כותב חציו</b> – של ספר, <b>על העור</b> – על הגוויל, <b>וחציו על הקלף</b> – אלא או כולו על זה או כולו על זה<b>, אבל כותב הוא חציו על עור בהמה טהורה וחציו על עור חיה טהורה</b> – שחיברם בתפירה<b>.</b><br><br><small>ב<b>מסכת סופרים</b> א,ה נאמר: כותבים על הקלף במקום בשר, ועל הגוויל במקום שיער, ואינו רשאי לשנות, והלכה למשה מסיני, שאם שינה בזה ובזה - אין קורים בו.<br>ו<b>שם</b> ב,טז נאמר: לא יעשה חציו גוויל וחציו קלפים, אבל עושה הוא חציו גוויל (עור בהמה) וחציו צבאים (עור חיה), אף על פי שאינו מן המובחר.<br><br><b>הגוויל והקלף</b><br>השם גוויל מבוסס על השוואה לאבן גוויל, שהיא אבן שלמה ובלתי מהוקצעת. גם גוויל ככינוי לעור מציין את העור בשיעור עוביו השלם שלא ניטל ממנו כלום ("מגילות הספרים בין קומראן לימי הביניים", "תרביץ" נא, עמוד 365).<br>קלף הוא ה'ציפוי' החיצון של העור, שאפשר לקלוף אותו מעל העור השלם (שם, עמוד 369).<br>אישור לקדמותו היחסית של הגוויל לעומת הקלף יש להביא מן העובדה, שהגוויל הוא שנחשב על ידי חז"ל כצורה התקנית של עור שכותבים עליו ספרי תורה. בכתיבת ספרים על קלף היה משום חידוש, ומצינו שרבי ידע בדיוק מה הוא האורך שצריך להיות לספר תורה, כלומר, גובה היריעות, אבל לא ידע מה הוא השיעור בקלפים (בבלי בבא בתרא יד,א). כיוצא בזה אמרו חכמים, שאין עושים יריעה של ספר תורה או נביאים פחותה משלושה דפים ולא יותר על שמונה, אבל בקלפים לא נתנו שיעור (ירושלמי מגילה א,ח; מסכת סופרים פרק ב). והסיבה לכך היא, כנראה, החידוש שבעצם כתיבת הספרים על קלפים (שם, עמוד 366).</small><br>
<br><b>אין כותבין</b> – ספרים, תפילין ומזוזות, <b>אלא על עור בהמה טהורה</b> – וכן על עור חיה טהורה<b>.</b> ומציעים מקור לקביעה: <b>מה טעמא?</b> – מה הטעם? (מה המקור בכתוב לדבר זה?) שנאמר (במצוות תפילין): <b>"לְמַעַן תִּהְיֶה תּוֹרַת י'י בְּפִיךָ"</b> (שמות יג,ט) – (אתה חייב לתת תפילין על היד ועל הראש) כדי שתהיה רגיל לשנן בפיך את תורת ה'; ויש לדרוש את הכתוב: <b>- ממה שאתה נותן בפיך</b> – תורת ה' תהיה כתובה על דבר שאתה רשאי לתת בפיך לאוכלו<b>.</b>
<br>ומציעים קושייה ממקור תנאי: <b>והא תני:</b> – והרי (התנא) שונה: <b>כותבין על גבי עור נבילות וטריפות</b> – של בהמה טהורה ושל חיה טהורה<b>!</b> – הרי שמותר לכתוב על דבר שאין אתה רשאי לתת בפיך לאוכלו, שלא כדברי הברייתא הקודמת!
<br>ומציעים תירוץ לקושיה: <b>מינא דאת נותן בפיך</b> – המין שאתה נותן בפיך (כוונת דרשת הכתוב "למען תהיה תורת ה' בפיך" היא, שתורת ה' תהיה כתובה על דבר שאתה רשאי לתת את מינו בפיך לאוכלו, אף על פי שאותו עצמו אין אתה רשאי לתת בפיך לאוכלו, ולכן כותבים על נבילות וטריפות של בהמה טהורה ושל חיה טהורה)<b>.</b><br><br><small>ב<b>מסכת סופרים</b> א,ב נאמר: כותבים על נבילות וטריפות. - שאל אחד את רבי יהושע הגרסי: מפני מה אמרו: כותבים על עורות נבילות וטריפות? אמר לו: אמשול לך משל. למה הדבר דומה? לשניים שנתחייבו הריגה למלכות, אחד הרגו המלך עצמו, ואחד הרגו אספקלטור (תליין). אי זה מהם משובח? הווי אומר: זה שהרגו המלך (הרי שבהמה שמתה בידי שמים משובחת יותר מבהמה שמתה בידי אדם). אמר לו: אם כן, יהיו מותרות באכילה! והרי הוא אומר: "לא תאכלו כל נבילה"! אמר לו: התורה אסרה, ואני מה אעשה.<br><br>ב<b>בבלי שבת</b> קח,א אמרו: תנו רבנן: ...וזו שאלה שאל ביתוסי אחד את רבי יהושע הגרסי: מניין שאין כותבים תפילין אלא על גבי עור בהמה טהורה? - אמר לו: שנאמר: "למען תהיה תורת ה' בפיך" - מדבר המותר בפיך (באכילה). - אמר לו: אלא מעתה, על גבי עור נבילות וטריפות אל יכתבו! - אמר לו: אמשול לך משל. למה הדבר דומה? לשני בני אדם שנתחייבו הריגה למלכות, אחד הרגו מלך ואחד הרגו איספקלטור שלו. איזה מהם משובח? הווי אומר: זה שהרגו מלך. - אמר לו: אלא מעתה, ייאכלו! - אמר לו: התורה אמרה: "לא תאכלו כל נבילה", ואת אמרת: ייאכלו?! - אמר לו: קאלוס (יפה).</small><br>
<br><b>ועושין עמוד</b> – של עץ, <b>לספר</b> – שנכתבו בו נביאים או כתובים, <b>בסופו</b> – של הספר, כדי לגוללו על העמוד<b>, לתורה</b> – ספר שנכתבה בו תורה בלבד, <b>מיכן ומיכן</b> – עושים עמוד בתחילתו של הספר ועמוד בסופו, כדי לגוללו עליהם<b>. לפיכך גוללין הספר</b> – שנכתבו בו נביאים או כתובים, <b>לתחילתו</b> – מסופו לתחילתו, כיוון שיש לו עמוד בסופו, <b>והתורה</b> – ספר שנכתבה בו תורה בלבד, <b>לאמצעיתה</b> – משני צדדיו, מתחילתו ומסופו לאמצעיתו, כיוון שיש לו עמודים בתחילתו ובסופו (אמצעיתו לאו דווקא, אלא גוללים את הספר משני צדדיו למקום שקוראים ופוסקים, ובא למעט תחילתו וסופו)<b>.</b>
<br><b>רבי שמואל</b> (אמורא ארץ ישראלי בדור הרביעי) אמר בשם <b>רבי זעורה</b> (רבי זירא, מגדולי אמוראי ארץ ישראל בדור השלישי) שאמר <b>בשם רב חייה בר יוסף</b> (אמורא בדור השני)<b>: אפילו שתי יריעות</b> – ספר שנכתבה בו תורה בלבד, אפשר לגלול אפילו שתי יריעות ממנו על עמוד אחד ושאר היריעות על העמוד השני, שאף זה נחשב כנגלל לאמצעיתו<b>.</b>
<br><b>רבי זעורה</b> אמר בשם <b>שמואל בר שילת</b> (אמורא בבלי בדור הראשון והשני) שאמר <b>בשם כהנה</b> (רב כהנא הראשון, אמורא בבלי בדור הראשון)<b>: ובלבד מקום התפר</b> – צריך לגלול ספר תורה רק באופן שבין שני חלקי הספר הגלולים יהיו בסוף הגלילה התפרים שבין יריעה לחברתה ולא תהיה יריעה עצמה, כדי שאם יהדקו את הספר יותר מדי בסוף הגלילה, לא תיקרע היריעה שבאמצעיתו אלא רק ייפרמו התפרים שבאמצעיתו<b>.</b><br><br><small>ב<b>מסכת סופרים</b> ב,ח נאמר: גוללים את הספר לתחילתו ואת התורה לאמצעיתה.<br>ו<b>שם</b> ג,יב נאמר: הגולל ספר תורה גוללו כנגד התפר, אבל לא כנגד היריעה.<br><br>ב<b>בבלי בבא בתרא</b> יד,א אמרו: תניא: כל הספרים נגללים לתחילתם. וספר תורה נגלל לאמצעיתו, ועושה לו שני עמודים, אחד אילך ואחד אילך.<br>וב<b>בבלי מגילה</b> לב,א אמרו: אמר רבי שפטיה אמר רבי יוחנן: הגולל ספר תורה יעמידנו על התפר.</small><br>
<br><b>רבי אחא</b> אמר <b>בשם רבי שמואל בר נחמן: ספר שאין עליו מפה</b> (יריעה של אריג) – לפרוס עליו כשהוא פתוח ואינו קורא בו, <b>- הופכו על הכתב</b> – הופך את הספר כשהכתב כלפי מטה, <b>כדי שלא יתבזה הכתב</b> – שביזיון הוא לכתב שיש בו קדושה כשהוא גלוי (מזה משמע, שבדרך כלל עדיף לכסות את הספר, ורק אם אין במה לכסותו - יש להופכו על הכתב)<b>.</b><br><br><small>ב<b>מסכת סופרים</b> ג,כב נאמר: ספר שאין עליו מפה - הופכו על הכתב.<br><br>ב<b>ירושלמי עירובין</b> י,ג אמרו: "[היה קורא בראש הגג ונתגלגל הספר מידו, עד שלא הגיע לעשרה טפחים - גוללו אצלו,] משהגיע לעשרה טפחים - הופכו על הכתב". - למה? שלא יתבזה הכתב. ואתייא כדמר רבי אחא בשם רבי שמואל בר נחמן: ספר שאין עליו מפה - הופכו על הכתב, שלא יתבזה הכתב.<br><br>ב<b>בבלי עירובין</b> צח,א אמרו: "היה קורא בראש הגג... משהגיע לעשרה טפחים - הופכו על הכתב". - ומי שרי (לעשות כן)? והתניא: כותבי ספרים תפילין ומזוזות (הצריכים להפסיק ממלאכתם לפי שעה) לא התירו להם להפוך יריעה על פניה (שלא תתלכלך באבק), אלא פורס עליה את הבגד! - התם אפשר (לכסות את הספר בבגד), הכא לא אפשר, ואי לא מהפיך ליה, איכא ביזיון טפי (ומוטב להופכו מלהשאירו גלוי בביזיון).</small>
<b>כל האותות</b> (האותיות) <b>הכפולים באלף בית</b> – חמש האותיות מנצפ"ך, <b>- כותב</b> – הסופר, <b>את הראשונים</b> – את האותיות כ', מ', נ', פ', צ', <b>בתחילת התיבה</b> (המילה) <b>ובאמצע התיבה, ואת האחרונים</b> – את האותיות ך', ם', ן', ף', ץ', <b>בסופה</b> – בסוף התיבה<b>. ואם שינה</b> – שלא כתב את האותיות כ', מ', נ', פ', צ' בראש ובאמצע התיבות, או שלא כתב את האותיות ך', ם', ן', ף', ץ' בסוף התיבות, <b>- פסל</b> – את הספר<b>.</b><br><br><small>ב<b>מסכת סופרים</b> ב,כ נאמר: כל האותיות הכפולים באלפא ביתא - כותב את הראשונים בתחילת התיבה ובאמצע התיבה, ואת האחרונים בסוף. ואם שינה - פסול.<br><br>ב<b>בבלי שבת</b> קג,ב אמרו: "וכתבתם" - שתהא כתיבה תמה (כתב תם, ללא שגיאות), שלא יכתוב... כפופים (האותיות נצפ"כ) פשוטים (האותיות ןץף"ך), פשוטים כפופים, סתומים (האות ם') פתוחים (האות מ'), פתוחים סתומים.<br>וב<b>ספרי דברים</b> פסקה לו נאמר: "וכתבתם" - כתב שלם. מיכן אמרו: כתב ...לכפופים פשוטים, לפשוטים כפופים, לסתומים פתוחים, לפתוחים סתומים... הרי אלו ייגנזו.</small><br>• • •<br><br>דנים באותיות הכפולות מנצפ"ך שנזכרו לפני כן.
<br>מביאים ברייתא: <b>משֵּׁם רבי מתיה בן חרש</b> (תנא בדור השלישי והרביעי) <b>אמרו: מנצפ'ך</b> – כפל הצורות של חמש האותיות האלו, <b>- הלכה למשה מסיני.</b>
<br>ושואלים: <b>מהו</b> – מה פירוש <b>מנצפך?</b> – מדוע קוראים לאותיות האלו בשם הזה ולא בשם כמנפ"ץ כסדרן באותיות האלף-בית?
<br>ומשיבים: <b>רבי ירמיה</b> (מגדולי אמוראי ארץ ישראל בדור השלישי והרביעי) אמר <b>בשם רבי שמואל בר רב יצחק</b> (אמורא בדור השלישי)<b>: מה שהתקינו לך הצופים</b> – השם מנצפ"ך בא ללמד שהאותיות האלו הן מה שהתקינו הצופים: מנצפ"ך - מן צופיך (הצופים הם החכמים, על פי היוונית: סופיה - חוכמה. ושינו 'סופיים'=חכמים ל'צופים', להתאימה למונח העברי ולנוטריקון של מנצפ"ך ("מדרש רבה", בראשית חלק א, עמוד 12)). - מימרה זו חלוקה על המימרה הקודמת שמנצפ"ך הלכה למשה מסיני<b>.</b>
<br>ושואלים: <b>מאן אינון אילין צופין?</b> – מי הם הצופים האלה (שהתקינו את האותיות הכפולות מנצפ"ך)?
<br>ומביאים סיפור מעשה: <b>מעשה ביום סגריר</b> (יום גשום וקר) <b>שלא נכנסו חכמים לבית הוועד</b> (מקום ישיבת החכמים) <b>ונכנסו התינוקות</b> (ילדים קטנים) – לבית הוועד<b>. אמרין</b> (צריך לומר: 'אמר<b>ו</b>ן')<b>:</b> – אמרו (התינוקות זה לזה): <b>איתון נעביד בית וועדא דלא ייבטל</b> – בואו ונעשה בית הוועד (ניוועד שם ונדרוש בדברי תורה) שלא ייבטל (בית הוועד אפילו יום אחד)<b>. אמרין</b> (צריך לומר: 'אמר<b>ו</b>ן')<b>:</b> – אמרו (התינוקות בדרשתם בבית הוועד): <b>מהו דין דכתיב</b> – מהו זה שכתוב (מה פירוש) <b>מ'ם מ'ם נו'ן נו'ן צד'י צד'י פ'ה פ'ה כ'ף כ'ף?</b> – מה המשמעות של האותיות הכפולות מנצפ"ך? - מ'ם מ'ם - <b>ממאמר למאמר</b> – התורה ניתנה ממאמרו של הקב"ה למאמרו של משה, שהקב"ה אמר למשה שיאמר לבני ישראל<b>,</b> נו'ן נו'ן - <b>מנאמן לנאמן</b> – התורה ניתנה מהקב"ה שנקרא נאמן למשה שנקרא נאמן<b>,</b> צד'י צד'י - <b>מצדיק לצדיק</b> – התורה ניתנה מהקב"ה שנקרא צדיק למשה שנקרא צדיק<b>,</b> פ'ה פ'ה - <b>מפה לפה</b> – התורה ניתנה מפיו של הקב"ה לפיו של משה<b>,</b> כ'ף כ'ף - (בהבאת הירושלמי בראשונים נוסף 'מכף לכף') <b>מכף ידו של הקב"ה לכף ידו של משה</b> – התינוקות, שידעו רק את אותיות האלף-בית, דרשו את האותיות הכפולות מנצפ"ך על נתינת התורה מהקב"ה למשה<b>. וסיימו אותן חכמים</b> – החכמים ציינו את אותם התינוקות לראות מה יהא בסופם, <b>ועמדו</b> – נעשו התינוקות, <b>כולן בני אדם גדולים</b> – בתורה<b>.</b>
<br><b>אמרון</b> (צריך לומר: 'אמר<b>י</b>ן' ("אוצר לשונות ירושלמיים"))<b>:</b> – אומרים: <b>רבי ליעזר</b> (בן הורקנוס, תנא בדור השני) <b>ורבי יהושע</b> (בן חנניה, מגדולי התנאים בדור השני) <b>הוון מינהון</b> – היו מהם (היו שניים מהתינוקות הללו)<b>.</b><br><br><small>האותיות מנצפ"ך הכפולות היו קיימות עוד בימי הבית השני לפני ימי התנאים. לפי המקורות התלמודיים, האותיות האלו הן הלכה למשה מסיני, או שהצופים, שהם נביאים (ראה הבבלי להלן) או חכמים קדומים, התקינו אותן. מהמעשה, שהובא בירושלמי בתשובה לשאלה שקדמה לו "מאן אינון אילין צופים?", עולה שהצופים שהתקינו את האותיות האלו הם תינוקות בימי התנאים. אבל במקבילה בבראשית רבה (ראה להלן) אין השאלה הזו שבירושלמי, והמעשה הוא עניין בפני עצמו ולא תשובה על השאלה, ומכאן שתינוקות אלו לא התקינו את האותיות האלו אלא רק דרשו אותן בדרוש נאה. לכן נראה שיש למחוק את השאלה הזו שבירושלמי.<br>ב"שערי תורת ארץ ישראל" כתב, שמי שלא ידע מי הם הצופים האלה כתב שאלה זו בירושלמי מן הצד, וסופר שחשב שזה מגוף הירושלמי הכניסו בפנים.<br>לחילופין, אפשר שהשאלה הזו נשאלה בירושלמי במקורו, אלא שהתשובה על השאלה נשמטה, אולי משום שהיתה בת מילה אחת בלבד.<br><br>אפשר שהצופים הם מלאכים (שמא זו המילה שנשמטה בתשובה על השאלה מי הם הצופים). ראה בראשית רבה מה,ז ופסיקתא דרב כהנא נספח ה. אם כן, המלאכים, שלימדו את בני האדם את אותיות האלף-בית לפי המסופר בספרים החיצוניים, הם שהתקינו את האותיות מנצפ"ך. נתינת האותיות מהמלאכים לבני אדם מקבילה לנתינת התורה מהקב"ה למשה שעליה דרשו התינוקות את האותיות מנצפ"ך.<br><br>ב<b>בבלי שבת</b> קד,א ו<b>מגילה</b> ב,ב אמרו: אמר רבי ירמיה, ואיתימא רבי חייא בר אבא: מנצפ"ך - צופים (נביאים) אמרום. - ותסברא? והכתיב: "אלה המצוות" - שאין נביא רשאי לחדש דבר מעתה! ...אלא: שכחום (במשך הדורות) וחזרו (הנביאים) ויסדום.<br>וב<b>בבלי שבת</b> קד,א אמרו: אמרי ליה רבנן לרבי יהושע בן לוי: אתו דרדקי האידנא לבי מדרשא ואמרו מילי דאפילו בימי יהושע בן נון לא איתמר כוותייהו: ...מ"ם פתוחה מ"ם סתומה - מאמר פתוח (יש מאמר פתוח בתורה שהכל מבינים אותו) מאמר סתום, נו"ן כפופה נו"ן פשוטה - נאמן כפוף (צנוע) נאמן פשוט, ...פ"א כפופה פ"א פשוטה - פה פתוח (לעיתים צריך שיהא הפה פתוח לדבר דברים) פה סתום, צד"י כפופה צד"י פשוטה - צדיק כפוף צדיק פשוט.<br><br>מן הסיפור בבבלי על לימוד האלף-בית במילים המצטרפות למשפטים מובא כאן רק החלק הדן באותיות הכפולות.<br>בבבלי יוחס המעשה לתקופה מאוחרת יותר, לימי רבי יהושע בן לוי.<br><br>ב<b>בראשית רבה</b> א,יא נאמר: רבי סימון בשם רבי יהושע בן לוי: מנצפ"ך - הלכה למשה מסיני. - רבי ירמיה בשם רבי חייא בר אבא: מה שהתקינו צופים. - מעשה היה ביום סגריר ולא נכנסו חכמים לבית הוועד, והיו שם תינוקות. אמרו: בואו ונעסוק בצופים (באותיות שהתקינו הצופים) / בואו ונעשה בית וועד. אמרו: מה טעם כתוב: מם מם נון נון צאדי צאדי פה פה כף כף? ממאמר למאמר, מנאמן לנאמן, מצדיק לצדיק, מפה לפה, מכף לכף, מכף ידו של הקב"ה לכף ידו של משה. וסיימו אותם, ועמדו חכמים גדולים בישראל. ויש אומרים: רבי ליעזר ורבי יהושע היו. קראו עליהם: "גַּם בְּמַעֲלָלָיו יִתְנַכֶּר נָעַר, אִם זַךְ וְאִם יָשָׁר פָּעֳלוֹ" (משלי כ,יא) (ניתן להכיר אדם גדול כבר בקטנותו).<br><br>בירושלמי ובבראשית רבה מובא אותו סיפור שמובא בבבלי. אבל בירושלמי ובבראשית רבה לא נשמר אלא חלק זה הדן באותיות הכפולות מנצפ"ך, שאותה סוגיה מוקדשת להן ("הלשון והספר - כרך הספר", עמוד 161).<br>בדברי התלמודים והמדרש נזכרות מילים ששימשו בלימוד האלף-בית לתינוקות, והם מבארים את האות על ידי מילה, ומילים אלו מצטרפות לתוכן מובן (שם, עמוד 165).<br><br>בבראשית רבה: "ועמדו חכמים גדולים בישראל". ובירושלמי: "ועמדו כולן בני אדם גדולים".<br>בכתוב "גַּם בְּמַעֲלָלָיו יִתְנַכֶּר נָעַר, אִם <b>זַךְ</b> וְאִם יָשָׁר פָּעֳלוֹ" שקראו על התינוקות לפי בראשית רבה, יש רמז לז"ך האותיות (22 האותיות הרגילות ועוד 5 האותיות הסופיות) שדרשו התינוקות.<br><br><b>אותיות מנצפ"ך</b><br>בא"ב הקדום - הן כתב דעץ, הן הכתב הארמי של תקופת הבית הראשון - אין אותיות "סופיות", כלומר, אין כפל צורות לאותיות מנצפ"ך.<br>צורתן המקורית של אותיות נצפ"ך היא דווקא הצורה שבה הקו נמשך כלפי מטה: ן, ץ, ף, ך. צורת אות זו נקראת 'פשוטה' (ישרה). מצורות אלו התפתחה האות הכפופה הנכתבת באמצע מילה. בשעת הכתיבה נוטים למשוך את הקולמוס שמאלה, בכיוון הכתיבה, וכך באמצע מילה הפך הקו הפשוט לקו כפוף הפונה שמאלה. באותיות הנוטות מלכתחילה לכיוון הכתיבה (דוגמת ב, ע) לא נוצרו שתי צורות, ואילו באלה שלא נטו - ך, ף, ץ, ן - נוצרה חלופה כפופה המשמשת ברצף הכתיבה.<br>באות מ"ם חל תהליך שונה: בעיקרה לא הייתה המ"ם הסגורה צורה סופית דווקא, אלא צורה שהתפתחה מתוך המ"ם הרגילה ושימשה לצדה. בהמשך נתייחדה צורה זו לסופי תיבות בלבד ("האקדמיה ללשון העברית". המקור: "מנצפ"ך צופים אמרום", "לשוננו" י, עמודים 99-118).</small><br>
<br><b>רבי ירמיה</b> (מגדולי אמוראי ארץ ישראל בדור השלישי והרביעי) אמר <b>בשם רבי חייה בר בא</b> (אמורא ארץ ישראלי בדור השלישי) <b>ורבי סימון</b> (רבי שמעון בן פזי, אמורא ארץ ישראלי בדור השני והשלישי) <b>תריהון אמרין</b> – שניהם אומרים (רבי ירמיה האומר בשם רבי חייא בר בא, ורבי סימון האומר דברים זהים מבלי להזכיר שם אומרם)<b>: תורת הראשונים</b> – כתב התורה של התנאים הראשונים לפני חורבן הבית השני, <b>לא היה לא ה'א שלהם ולא מ'ם שלהן סתום</b> – האות ה"א שלהם לא היתה סתומה (ה"א לולאית סתומה, שבה הקו השמאלי בצורת לולאה ומחובר לקו העליון) אלא פתוחה (כצורת חי"ת של היום), והאות מ"ם שלהם לא היתה סתומה (כצורת מ"ם סופית של היום) אלא פתוחה וכפופה (כצורת מ"ם אמצעית של היום, בלא חלקו התחתון של הקו השמאלי)<b>.</b>
<br>ומציעים דיוק: <b>הא</b> – אבל <b>סמ</b>'<b>ך סתום</b> – תורת הראשונים היתה האות סמ"ך שלהם סתומה (כצורת סמ"ך של היום) ולא היתה פתוחה וכפופה (כצורת למ"ד של היום)<b>.</b><br><br><small>המאמר בעניין האותיות בתורת הראשונים מובא גם בירושלמי לעיל.<br><br>מתוך צורת הה"א הקדומה התפתחה הה"א הפתוחה, ומתוך הצורה הפתוחה התהוותה בכתיבה מהירה הה"א הלולאית הסתומה. הה"א הסתומה שימשה בזמן בעלי המאמר על הה"א של תורת הראשונים, אלא שצורה זו אבדה אחר כך ("מנצפ"ך צופים אמרום", "לשוננו" י, עמוד 111).<br>צורת הסמ"ך הקדומה היתה ארוכה ופשוטה. מתוכה נולדה הסמ"ך הפתוחה הכפופה, המחוברת לצד שמאל על ידי קו אופקי, ומתוכה נולדה אחר כך הסמ"ך הסתומה שלנו (שם, עמוד 105). לפי ההערה שהתלמוד הירושלמי מוסיף למאמר על תורת הראשונים, הסמ"ך היתה סתומה כבר בתקופת הראשונים (שם, עמוד 113).</small>
<b>רבי סימון ורבי שמואל בר נחמן</b> (אמורא ארץ ישראלי בדור השני והשלישי) <b>תריהון אמרין</b> – שניהם אומרים<b>: אנשי ירושלם</b> – שהיו לפני חורבן הבית השני, <b>היו כותבין</b> – בספריהם<b>: ירושלים - ירושלימה</b> – 'ירושלי<b>מ</b>' במ"ם פתוחה במקום 'ירושלי<b>ם</b>' במ"ם סתומה, ומתוך הכתיב 'ירושלימ' היו באים לכתוב גם 'ירושלימה' ("מנצפ"ך צופים אמרום", "לשוננו" י, עמוד 108, הערה 11)<b>, ולא היו מקפידין</b> – להבחין בין ם ל-מ, והיו משתמשים בהם לסירוגין<b>.</b>
<br>ומציעים בעיה: <b>ודכותה:</b> – ושכמותה: <b>צפון - צפונה, תימן - תימנה?</b> – האם אנשי ירושלים לא היו מקפידים להבחין גם בין ן ל-נ, והיו כותבים 'צפונ' / 'צפונה' ו-'תימנ' / 'תימנה' בנו"ן כפופה במקום 'צפון' ו'תימן' בנו"ן פשוטה? ('ודכותה' כאן בלשון שאלה על פי "יוונית ויוונות בארץ ישראל", עמוד 166, הערה 28. - בלשון הסיפור השם ירושלים נכתב בלא יו"ד ('אנשי ירושלם') ככתיב במקרא ובספרות חז"ל, אבל בציון מנהגם של אנשי העיר ניתן הכתיב המשקף את ההגייה בתקופת חז"ל (ירושלים, ירושלימה))<br><br><small>במדרש בראשית רבתי לבראשית מה,ח מובאים שינויי נוסח לתורה שנמצאו בספר תורה עתיק מירושלים מלפני חורבן הבית שנמצא בבית הכנסת של סוירוס ברומא (ספר תורה זה הביא טיטוס לרומי כשלל אחרי חורבן הבית. במאה השלישית ספר זה ניתן כמתנה על ידי סוירוס לבית הכנסת שנבנה באישורו). בין השינויים נזכרים הפסוקים הבאים:<br>הנה נא זקנתי לא ידעתי יו<b>מ</b> (במקום: יום) מותי (בראשית כז,ב).<br>ויקומו וירדו מצרי<b>מה</b> (במקום: מצרים) (בראשית מג,טו).<br>ואקברה ש<b>מ</b> (במקום: שם) בדרך (בראשית מח,ז).<br>ואלה שמות... הבאים מצרים (במקום: מצרימה) (בראשית מו,ח).<br>ולקח הכהן מד<b>מ</b> (במקום: מדם) (ויקרא ד,לד).<br>ולא אבית<b>מ</b> (במקום: אביתם) לעלות (דברים א,כו).<br>וירשו גם ה<b>מ</b> (במקום:הם) את הארץ (דברים ג,כ).<br>בתוך ספר תורה עתיק זה משמשת מ"ם פתוחה אמצעית גם במקום מ"ם סתומה בסוף התיבות, ועל פי שימוש זה של מ"ם אמצעית נכתב "מצרי<b>מה</b>" במקום "מצרים", כמו שאמרו בירושלמי, שאנשי ירושלים היו כותבים "ירושלימה" במקום "ירושלים", ושתורת התנאים הראשונים לפני חורבן הבית לא היה מ"ם שלהם סתום. בספרי התורה של הראשונים לא היתה עדיין מ"ם סתומה, כי אם המ"ם הפתוחה, שמתוכה התפתחה אחר כך צורת המ"ם הסתומה ("מנצפ"ך צופים אמרום", "לשוננו" י, עמודים 106-108).<br><br>מתוך המ"ם הפשוטה הארוכה הקדומה נולדה, על ידי תוספת קו המקשר אותו לצד שמאל, המ"ם הפתוחה הכפופה של תורת הראשונים, ואחר כך התפתחה המ"ם הסתומה של האחרונים (שם, עמודים 104-105 ועמוד 112). בתקופה של תורת הראשונים שימשה המ"ם הפתוחה הכפופה בלבד. בתקופה של ספר סוירוס ושל אנשי ירושלים שכתבו "ירושלים" "ירושלימה" שימשו מ"ם פתוחה ומ"ם סתומה זו בצד זו ללא הבדל (שם, עמוד 113).<br>החכמים בני המאה השנייה לספירה קבעו את הכלל המכריע בנוגע לשימוש המתחלף של שתי צורות המ"ם: מ"ם פתוחה בראש תיבה ובאמצעיתה, מ"ם סתומה בסוף בלבד. דרך זו של שימוש שתי צורות שונות היתה נוהגת מזמן לגבי האותיות נצפ"ך, ועל כן לא ראו בשתי הצורות השונות של המ"ם אלא אותו הבדל של צורה אמצעית וצורה סופית. צורת המ"ם האמצעית, בעלת הקו האופקי הפונה שמאלה, נקבעה לאמצע המילה, כשם שאותיות נצפ"ך הכפופות, בעלי אותו הקו הפונה שמאלה, מקומן בראש המילה ובאמצעיתה.<br>נוסח המקרא העברי וכללי הכתיב שלו מיוסדים על שלושה ספרים של בית המקדש בירושלים, שמקורם בתקופה שלפני הספירה. את כללי הכתיב של הספרים האלה הנהיגו חכמי המאה השנייה מחדש בניגוד למנהג זמנם (שם, עמודים 116-117).<br><br>• • •<br>תרגום השבעים הוא תרגום יהודי שהוכן רובו באלכסנדריה. שמו המקובל של התרגום משקף את המסורת ששבעים (ושניים) זקנים תרגמו את התורה ליוונית. במאות הראשונות לספירה הורחבה מסורת זו לכל ספרי המקרא המתורגמים, ולבסוף ציין השם את כל כתבי הקודש היווניים ("ביקורת נוסח המקרא", עמוד 106).</small>
מספרים על השינויים בתרגום השבעים.
<br>מביאים ברייתא: <b>שלשה עשר דבר שינו חכמים לתלמי המלך</b> – שבעים הזקנים מחכמי ישראל שתרגמו את התורה ליוונית לתלמי השני מלך מצרים ההלניסטית שינו לו כמה דברים בעת תרגומם, שלא יבוא לתמוה עליהם<b>. כתבו לו:</b>
<br><b>'אלהים ברא בראשית'</b> (בראשית א,א) – במקום: "<b>בְּרֵאשִׁית בָּרָא אֱלֹהִים</b> אֵת הַשָּׁמַיִם וְאֵת הָאָרֶץ". וטעם השינוי, כדי לפתוח את התורה במילה 'אלוהים' (בתרגום השבעים שלפנינו לא נמצא שינוי זה)<b>;</b>
<br><b>'אעשה אדם בצלם ובדמות'</b> (בראשית א,כו) – במקום: "וַיֹּאמֶר אֱלֹהִים: <b>נַעֲשֶׂה אָדָם בְּצַלְמֵנוּ כִּדְמוּתֵנוּ</b>". וטעם השינוי מלשון רבים ("נעשה") ללשון יחיד ('אעשה'), שלא יאמר תלמי: תורת ישראל מודה שהרבה אלוהויות בעולם, וטעם השינוי ל'בצלם ובדמות' סתם שלא יאמר: יש לאלוהים דמות הגוף (בתרגום השבעים שלפנינו לא נמצא שינוי זה)<b>;</b>
<br><b>'זכר ונקוביו בראם'</b> (בראשית א,כז) – זכר ונקביו (פתחי ההפרשה שבגוף האדם להשתנה ולהטלת צואה) ברא אותם, במקום: "וַיִּבְרָא אֱלֹהִים אֶת הָאָדָם... <b>זָכָר וּנְקֵבָה בָּרָא אֹתָם</b>". וטעם השינוי, שלא ישאל תלמי: כאן הוא אומר: "זכר ונקבה בראם" - שתי בריאות נפרדות, והרי זה סותר את הסיפור שהאישה נבראה מצלע האדם, ולא היתה בריאה נפרדת לגמרי! ולכן לא כתבו כאן בריאת נקבה כלל. ובוודאי שגם שינו לו מה שכתוב בבראשית ה,ב: "זָכָר וּנְקֵבָה בְּרָאָם" (בתרגום השבעים שלפנינו לא נמצא שינוי זה)<b>;</b>
<br><b>'ויכל ב</b>יום ה<b>שישי וישבות ב</b>יום ה<b>שביעי'</b> (בראשית ב,ב) – במקום: "ו<b>ַיְכַל</b> אֱלֹהִים <b>בַּיּוֹם הַשְּׁבִיעִי</b> מְלַאכְתּוֹ אֲשֶׁר עָשָׂה, <b>וַיִּשְׁבֹּת בַּיּוֹם הַשְּׁבִיעִי</b> מִכָּל מְלַאכְתּוֹ אֲשֶׁר עָשָׂה". וטעם השינוי, כדי להסיר את הסתירה בין הפסוק הזה שכילה אלוהים את מלאכתו ביום השביעי עצמו ובין הפסוק הקודם "ויכולו השמים והארץ וכל צבאם" שהבריאה נסתיימה ביום השישי (בתרגום השבעים שלפנינו נמצא שינוי זה)<b>;</b>
<br><b>'הבה ארדה</b> ואבלה שם שפתם<b>'</b> (בראשית יא,ז) – במקום: "וַיֹּאמֶר י'י: <b>הָבָה נֵרְדָה</b> וְנָבְלָה שָׁם שְׂפָתָם" - ארד ואבלול (אבלבל) את שפתם של בוני העיר והמגדל. וטעם השינוי מלשון רבים ללשון יחיד, שלא יאמר תלמי: תורת ישראל מודה שהרבה אלוהויות בעולם (בתרגום השבעים שלפנינו לא נמצא שינוי זה)<b>;</b>
<br><b>'ותצחק שרה בקרוביה לאמר'</b> (בראשית יח,יב) – כששמעה שיהיה לה בן, שרה צחקה בין האנשים הקרובים לה וכה אמרה, במקום: "<b>וַתִּצְחַק שָׂרָה בְּקִרְבָּהּ לֵאמֹר</b>: אַחֲרֵי בְלֹתִי הָיְתָה לִּי עֶדְנָה וַאדֹנִי זָקֵן" - צחקה בקרבה ואמרה כדברים האלה. וטעם השינוי, שלא ישאל תלמי: מדוע הקפיד ה' על שרה, ולא הקפיד על אברהם שגם הוא צחק בליבו כששמע שיהיה לו בן? ולכן כתבו ששרה צחקה בין קרוביה (בתרגום השבעים שלפנינו לא נמצא שינוי זה)<b>;</b>
<br><b>'כי באפם הרגו שור וברצונם עקרו אבוס</b> (הכוונה לתואר 'אָבוּס' (מפוטם) כמילה נרדפת ל'שור')<b>'</b> (בראשית מט,ו) – במקום: "<b>כִּי בְאַפָּם הָרְגוּ אִישׁ וּבִרְצֹנָם עִקְּרוּ שׁוֹר</b>" - אלה דברי יעקב אל שמעון ולוי על ההרג שעשו באנשי שכם. על טעם השינוי ראה להלן (בתרגום השבעים שלפנינו לא נמצא שינוי זה)<b>;</b>
<br><b>'ויקח משה את אשתו ואת בניו וירכיבם על נושאי בני אדם</b> (בהמות משא)<b>'</b> (שמות ד,כ) – במקום: "<b>וַיִּקַּח מֹשֶׁה אֶת אִשְׁתּוֹ וְאֶת בָּנָיו וַיַּרְכִּבֵם עַל הַחֲמֹר</b>". על טעם השינוי במילה "חמור" כשהיא קשורה במשה ראה להלן<b>;</b>
<br><b>'ומושב בני ישראל אשר ישבו במצרים ובכל הארצות שלשים שנה וארבע מאות שנה'</b> (שמות יב,מ) – במקום: "<b>וּמוֹשַׁב בְּנֵי יִשְׂרָאֵל אֲשֶׁר יָשְׁבוּ בְּמִצְרָיִם שְׁלֹשִׁים שָׁנָה וְאַרְבַּע מֵאוֹת שָׁנָה</b>". וטעם השינוי, שקשה ליישב מספר שנים זה עם מספרי השנים של הדורות של ישראל שישבו במצרים. תיקון זה מתאים לדעת חכמינו שארבע מאות ושלושים השנה נמנות מגזירת ברית בין הבתרים "כי גר יהיה זרעך בארץ לא להם"<b>;</b>
<br><b>"וְאֶת הָאַרְנֶבֶת</b>, כִּי מַעֲלַת גֵּרָה הִוא וּפַרְסָה לֹא הִפְרִיסָה, טְמֵאָה הִוא לָכֶם<b>"</b> (ויקרא יא,ו) <b>- 'את צעירת</b> (צריך לומר: '<b>ש</b>עירת') <b>הרגלים' - אמו של תלמי המלך ארנבתא הוות שמה</b> (צורת הנקבה 'הוות' במקום צורת הזכר 'הווה' באה בשל צורת הנקבה של הארנבת) – הארנבת היה שמה (הכוונה היא לא לאימו וגם לא לאשתו (לפי הבבלי) של תלמי אלא לשם אבי משפחתם של התלמיים: 'לאגוס' - מילה הדומה בצלצולה לשם היווני של הארנבת. ומכיוון שארנבת חיה טמאה היא, הרי זה כאילו רואים את משפחת התלמיים כטמאה, ולכן שינו מפני הכבוד ותרגמו לו: "הארנבת" - 'שעירת הרגליים'. והגרירה בדברי חכמינו של 'ארנבת' לאימו או לאשתו של תלמי יסודה בצורת הנקבה של 'ארנבת'. - בתרגום השבעים שלפנינו נמצא השינוי 'שעירת הרגליים' במקום "הארנבת" בדברים יד,ז, ובויקרא יא,ה נמצא השינוי הזה במקום "השפן")<b>;</b>
<br><b>'לא חֶמֶד</b> (חפץ נחשק) <b>אחד מהם נשאתי'</b> (במדבר טז,טו) – במקום: "וַיִּחַר לְמֹשֶׁה מְאֹד וַיֹּאמֶר אֶל י'י: אַל תֵּפֶן אֶל מִנְחָתָם, <b>לֹא חֲמוֹר אֶחָד מֵהֶם נָשָׂאתִי</b>". על טעם השינוי במילה "חמור" כשהיא קשורה במשה ראה להלן<b>;</b>
<br><b>'אשר חלק י'י אלהיך אותם להאיר לכל העמים תחת כל השמים'</b> (דברים ד,יט) – במקום: "וּפֶן תִּשָּׂא עֵינֶיךָ הַשָּׁמַיְמָה וְרָאִיתָ אֶת הַשֶּׁמֶשׁ וְאֶת הַיָּרֵחַ וְאֶת הַכּוֹכָבִים כֹּל צְבָא הַשָּׁמַיִם וְנִדַּחְתָּ וְהִשְׁתַּחֲוִיתָ לָהֶם וַעֲבַדְתָּם, <b>אֲשֶׁר חָלַק י'י אֱלֹהֶיךָ אֹתָם לְכֹל הָעַמִּים תַּחַת כָּל הַשָּׁמָיִם</b>". וטעם השינוי, שלא יובן שהם ניתנו לכל העמים כדי לעבוד אותם<b>;</b>
<br><b>'אשר לא צויתי לאומות לעובדם'</b> (דברים יז,ג) – במקום: "וַיֵּלֶךְ וַיַּעֲבֹד אֱלֹהִים אֲחֵרִים וַיִּשְׁתַּחוּ לָהֶם וְלַשֶּׁמֶשׁ אוֹ לַיָּרֵחַ אוֹ לְכָל צְבָא הַשָּׁמַיִם, <b>אֲשֶׁר לֹא צִוִּיתִי</b>". וטעם השינוי, שלא יובן שה' לא ציווה שיהיו<b>.</b><br><br><small>לכאורה היה צפוי שקטע זה על התהוותו של תרגום השבעים יבוא במסגרת הדיון הראשי במשנה ("הספרים נכתבים בכל לשון") שבתחילת ההלכה (השווה למקבילות בבבלי ובמסכת סופרים). כלום אפשר שהקטע שובץ שלא במקומו? או שמא דברים אלה הובאו כאן משום קשר קלוש אל הקטע הקודם, העוסק אף הוא בשינויים בכתיבת התורה, אם כי מסוג אחר (אותיות המשונות מצד צורתן) ("לחקר הגופים הזרים האגדיים בירושלמי", "תרביץ" סד, עמוד 253, הערה 87).<br><br>ב<b>מכילתא דרבי ישמעאל</b> מסכתא דפסחא פרשה יד נאמר: 'ומושב בני ישראל אשר ישבו בארץ מצרים ובארץ כנען ובארץ גושן שלשים שנה וארבע מאות שנה' - זה אחד מן הדברים שכתבו לתלמי המלך. כיוצא בו כתבו לו: 'אלהים ברא בראשית', 'אעשה אדם בצלם ובדמות', 'זכר ונקוביו בראם', 'ויכל ביום הששי וישבות ביום השביעי', 'הבה ארדה ואבלה שם שפתם', 'ותצחק שרה בקרוביה לאמר', 'כי באפם הרגו שור וברצונם עקרו אבוס', 'ויקח משה את אשתו ואת בניו וירכיבם על נושא אדם', 'לא חמור אחד מהם נשאתי', 'אשר חלק י'י אלהיך אותם להאיר לכל העמים', 'אשר לא צויתי לאומות לעבדם', 'ואת צעירת הרגלים'.<br><br>ב<b>מסכת ספר תורה</b> א,ו נאמר: שבעים זקנים כתבו כל התורה לתלמי המלך לשון יוונית... שלושה עשר דברים שינו בה: 'אלהים ברא בראשית' (בראשית א,א), 'אעשה אדם בצלם ובדמות' (בראשית א,כו), 'ויכל בששי וישבות בשביעי' (בראשית ב,ב), 'זכר ונקבה בראו' (בראשית ה,ב), 'הבה ארדה' (בראשית יא,ז), 'ותצחק שרה בקרוביה לאמר' (בראשית יח,יב), 'כי באפם הרגו שור וברצונם עקרו אבוס' (בראשית מט,ו), 'ויקח משה את אשתו ואת בניו וירכיבם על נושא בני אדם' (שמות ד,כ), 'ומושב בני ישראל אשר ישבו בארץ כנען ובארץ מצרים שלשים שנה וארבע מאות שנה' (שמות יב,מ), 'לא חמד אחד מהם נשאתי' (במדבר טז,טו), 'ואת צעירת הרגלים' (ויקרא יא,ו), 'אשר חלק י'י אלהיך אותם לכל העמים להאיר בהם תחת כל השמים' (דברים ד,יט), 'ולשמש או לירח או לכל צבא השמים אשר לא צויתי לעבדם' (דברים יז,ג).<br><br>ב<b>בבלי מגילה</b> ט,א-ב אמרו: תניא: מעשה בתלמי המלך שכינס שבעים ושניים זקנים, והושיבם / והכניסם בשבעים ושניים בתים, ולא גילה להם על מה כינסם (שלא ייטלו עיצה ביניהם). נכנס אצל כל אחד ואחד ואמר להם: כתבו לי תורת משה רבכם! נתן הקב"ה בינה / עצה בלב כל אחד ואחד, והסכימה דעתם לדעת אחת / והסכימו כולם לדעת אחת, וכתבו לו: 'אלהים ברא בראשית', 'אעשה אדם בצלם ובדמות', 'ויכל ביום הששי וישבות ביום השביעי', 'זכר ונקבה בראו' / 'זכר ונקוביו בראם', 'הבה ארדה ואבלה שם שפתם', 'ותצחק שרה בקרוביה לאמר', 'כי באפם הרגו שור וברצונם עקרו אבוס', 'ויקח משה את אשתו ואת בניו וירכיבם על נושא אדם / בני אדם', 'ומושב בני ישראל אשר ישבו במצרים ובשאר ארצות שלשים שנה וארבע מאות שנה', 'וישלח את זאטוטי (במקום: "נערי") בני ישראל', 'ואל זאטוטי (במקום: "אצילי") בני ישראל לא שלח ידו', 'לא חמד אחד מהם נשאתי', 'אשר חלק ה' אלהיך אותם להאיר לכל העמים', 'וילך ויעבד אלהים אחרים אשר לא צויתי לעבדם'. וכתבו לו: 'את צעירת הרגלים', ולא כתבו לו: 'את הארנבת'. ולמה לא כתבו לו: 'את הארנבת'? מפני שאשתו של תלמי ארנבת שמה, שלא יאמר: שחקו בי היהודים והטילו שם אשתי בתורה.<br><br>בבבלי נוספו שני שינויים שאין במקורות המקבילים: 'זאטוטי' פעמיים.<br><br>ב<b>בראשית רבה</b> ח,יא נאמר: "זכר ונקבה בראם" (בראשית א,כז) - זה אחד מן הדברים ששינו לתלמי המלך: 'זכר ונקוביו בראם'.<br>ו<b>שם</b> י,ט נאמר: זה אחד מן הדברים ששינו לתלמי המלך: 'ויכל בשישי וישבות בשביעי'.<br>ו<b>שם</b> לח,י נאמר: "הבה נרדה" - זה אחד מן הדברים ששינו לתלמי המלך: 'הבה ארדה ואבלה שם שפתם'.<br>ו<b>שם</b> מח,יז נאמר: "ותצחק שרה בקרבה לאמור" - זה אחד מן הדברים ששינו לתלמי המלך: 'ותצחק שרה בקרוביה לאמור'.<br>ו<b>שם</b> צח,ה נאמר: '[כי באפם הרגו שור וברצונם] עיקרו אבוס' - זה אחד מן הדברים ששינו לתלמי המלך.<br><br>ב<b>שמות רבה</b> ה,ה נאמר: "וירכיבם על החמור" - זה אחד מהדברים ששינו לתלמי המלך (כתבו לו: 'וירכיבם על נושאי בני אדם').<br><br>ב<b>ויקרא רבה</b> יג,ה נאמר: "ואת הארנבת" - זו יוון. אימו של תלמי המלך ארנבת שמה.<br><br>ב<b>מדרש תנחומא</b> (בובר) פרשת 'שמות' סימן יט (מדרש תנחומא (ורשא) פרשת 'שמות' סימן כב) נאמר: "וייקח משה את אשתו ואת בניו וירכיבם על החמור" (שמות ד,כ) - זה אחד מן הדברים ששינו רבותינו לתלמי המלך כשכתבו לו את התורה יוונית. אלו הם: 'אלהים ברא בראשית' (בראשית א,א), 'זכר ונקבה בראם' (בראשית א,כז), 'ויכל ביום הששי וישבות ביום השביעי' (בראשית ב,ב), 'ויברא אלהים את האדם בצלם ובדמות' (בראשית א,כז), 'הבה ארדה ואבלה' (בראשית יא,ד), 'כי באפם הרגו שור וברצונם עקרו אבוס' (בראשית מט,ו), 'ויקח משה את אשתו ואת בניו וירכיבם על נושא בני אדם' (שמות ד,כ), 'ומושב בני ישראל אשר ישבו במצרים ובשאר ארצות' (שמות יב,מ), 'אשר חלק ה' אותם להאיר' (דברים ד,יט), 'אשר לא צויתי לעובדם' (דברים יז,ג), וכתבו: 'את צעירת הרגלים' (ויקרא יא,ו), ולא כתבו: "את הארנבת".<br><br><b>'כי באפם הרגו שור וברצונם עקרו אבוס</b>'<br>עלילת קורבן האדם היתה עלילה שהופצה נגד היהודים בעת העתיקה ולפיה היהודים מקריבים קורבנות אדם, ובפרט בבית המקדש שלהם, ונוהגים באכילת בשר אדם. העלילה נחשבת לאחת משלוש ההאשמות המבזות ביותר שהופנו נגד היהודים בעת העתיקה (אחת משתי האחרות היא עלילת החמור, ראה להלן).<br>עלילת הדם הומצאה במצרים, ככל הנראה בתקופה הפרסית, והיתה נפוצה בתקופה היוונית-הרומית.<br>(ראה: "עלילת הדם ההלניסטית - תוכנה, מקורותיה וגלגוליה", "תרביץ" סה, עמודים 347-374)<br><br>ייתכן שעלילה זו היא הסיבה שבגללה שינו המתרגמים ליוונית במצרים וכתבו 'הרגו שור' במקום "הרגו איש".<br><br><b>'ויקח משה את אשתו ואת בניו וירכיבם על נושאי בני אדם'; 'לא חמד אחד מהם נשאתי'</b><br>עלילת החמור היתה עלילה שהופצה נגד היהודים בעת העתיקה ולפיה אלוהי היהודים זוהה עם החמור והיהודים סגדו לפסל בדמות חמור שהיה מוצב בבית המקדש בירושלים. מקור העלילה במצרים העתיקה, והיא מתוארת גם בכתבים מיוון העתיקה ומרומא העתיקה.<br>שורש העלילה היה הזיהוי המצרי של אלוהי היהודים עם אל הרוע המצרי, שלעיתים תואר בצורת חמור. היה קיים סיפור שאל זה מצא מקלט במדבר והשתמש בחמור לשם תחבורה, ושמקור כלשהו קישר אותו למשה.<br>תפוצתה של עלילת החמור בעולם היווני-רומי גרמה לרגישות רבה אצל היהודים. ייתכן מאוד שזאת הסיבה שבגללה נמנעו מתרגמי התורה (תרגום השבעים) בעקביות מן השימוש במילה "חמור" כשהיא קשורה במשה, והשתמשו בתחליפים שונים במקומה. כך הם נרתעו מן הפסוק "וַיִּקַּח מֹשֶׁה אֶת אִשְׁתּוֹ וְאֶת בָּנָיו וַיַּרְכִּבֵם עַל <b>הַחֲמֹר</b>" והחליפו את המילה הזאת בביטוי יווני "בהמות משא" (בהמת משא אפשר להבין גם סוס), ובפסוק שבו משה מצדיק את עצמו כנגד האשמותיו של קורח ועדתו "לֹא <b>חֲמוֹר</b> אֶחָד מֵהֶם נָשָׂאתִי" מופיעה בתרגום השבעים המילה היוונית "חפץ נחשק" במקום "חמור".<br>דבר זה היה ידוע לחז"ל. שני הפסוקים הללו נזכרים בברייתא קדומה בין מקרים שבהם המתרגמים של תרגום השבעים שינו במכוון את המשמעות המקורית. ברייתא זו מצביעה על כך, שבשימושו במילה היוונית שמשמעותה "חפץ נחשק", גרס המתרגם "חמד" או "חמוד" במקום "חמור", ככל הנראה כשינוי מכוון.<br>(ראה: "העלילה שהיהודים עובדים לחמור בימי יוון ורומא", "ציון" כח, עמודים 106-116)<br><br>המתרגמים לא הזכירו את משה בקשר עם חמור, אבל מאברהם לא חשכו רכיבה על חמור. בפסוק בשמואל א יב,ג "וַחֲמוֹר מִי לָקַחְתִּי", המקביל לפסוק "לא חמור אחד מהם נשאתי", מתורגם חמור כפשוטו.</small><br>• • •
מביאים דינים בעניין מחיקת השם.
<br>מביאים ברייתא: <b>כל האותות</b> (האותיות) <b>הכתובים עם השם</b> (כינוי לאלוהים) <b>מלפניו</b> – האותיות הנוספות לפני שם ה', <b>- הרי אֵילּוּ חול ונמחקין</b> – אין בהן קדושה כמו השם עצמו, ורשאים למחוק אותן (לגרד ולהסיר את הכתב)<b>, כגון: "לי'י", "בי'י", "מי'י", "כי'י", "שי'י"</b> – אותיות השימוש ל', ב', מ', כ' או ש' הנוספות לפני שם ה'<b>, שכן מצאנו בציץ</b> (כינוי לתכשיט שהיה נתון על מצחו של הכוהן הגדול) <b>שהוא</b> – אות השימוש הנוספת לפני שם ה', <b>מובדל ממנו</b> – משם ה'<b>: "קודש" למ'ד מלמטן והשם מלמעלן</b> – המילים "קודש לי'י" אינן חקוקות על הציץ בשורה אחת אלא בשתי שורות: "קודש ל" בשורה התחתונה ושם ה' בשורה העליונה. הרי ש-ל' השימוש הנוספת לפני שם ה' אינה חלק משם ה'<b>. כל האותות הכתובים עם השם מאחוריו</b> – האותיות הנוספות אחרי שם ה', <b>- הרי אֵילּוּ קודש ואינן נמחקין</b> – יש בהן קדושה כמו השם עצמו, ואין רשאים למחוק אותן, מפני שהן נחשבות חלק משם ה'<b>, כגון: "אלהינו", "אלהיכם"</b> – האותיות 'נו' או 'כם' (כינויי הגוף) הנוספות אחרי שם ה'<b>.</b><br><br><small>ב<b>מסכת סופרים</b> ד,ג נאמר: כל האותיות המשמשות לשם, בין מלפניו בין מלאחריו, הרי אלו נמחקים. מלפניו: "בי'י" - ב' נמחק; "לי'י" - ל' נמחק; "וי'י" - ו' נמחק; "שי'י" - ש' נמחק; "הי'י" - ה' נמחק; "מי'י" - מ' נמחק, וכיוצא בהם. ומלאחריו: "אלהינו" - 'נו' נמחק; "אלהיכם" - 'כם' נמחק; "אלהיהם" - 'הם' נמחק, וכיוצא בהם. ויש אומרים שאין נמחקים.<br><br>ב<b>בבלי שבועות</b> לה,ב אמרו: תנו רבנן: כל הטפל לשם בין מלפניו ובין מלאחריו - נמחק. - לפניו כיצד? "לי'י" - ל' נמחק, "בי'י" - ב' נמחק, "וי'י" - ו' נמחק, "מי'י" - מ' נמחק, "שי'י" - ש' נמחק, "הי'י" - ה' נמחק, "כי'י" - כ' נמחק. לאחריו כיצד? "אלהינו" - 'נו' נמחק, "אלהיהם" - 'הם' נמחק, "אלהיכם" - 'כם' נמחק. - אחרים אומרים: לאחריו אינו נמחק, שכבר קידשו השם (שהוא כחלק ממנו).<br>אמר רב הונא: הלכה כאחרים.<br><br>ב<b>ירושלמי יומא</b> ד,א אמרו: ציץ היה כתוב עליו "קודש לי'י" - "קודש" (צריך להוסיף: למ'ד) מלמטן ושם מלמעלן, כמלך שהוא יושב על קתדרין שלו (האות ל דומה לקתדרה – מושב לאדם נכבד, והכוונה שארבע אותיות שם ה' היו כתובות מעל הגג של האות ל, שהגג שלה היה ארוך כדי ארבע אותיות השם, וכך הקב"ה כמלך היושב על קתדרא).</small><br>
<br>ומביאים ברייתא נוספת: <b>אֵילּוּ שמות שאינן נמחקין</b> – שאין רשאים למוחקם<b>: הכותב את השם בארבע אותיות</b> – אחד משמות ה' של ארבע אותיות, כמפורש להלן<b>, ביו'ד ובה'א</b> – שם הוויה של ארבע אותיות: י' ה' ו' ה'<b>, באל'ף ובדל'ת</b> – שם אדנות של ארבע אותיות: א' ד' נ' י'<b>,</b> וכן הכותב אחד מהשמות הבאים: <b>"אל", "אלהים", "אלהיך", "אלהי", "אלהינו", "אלהיכם", "שדי", "צבאות", "אהיה אשר אהיה"</b> – אחד משמות ה' לפי שמות ג,יד<b>.</b>
<br><b>כתב</b> – הסופר, <b>אל'ף דל'ת מ"י'י"</b> – שתי אותיות ראשונות של שם אדנות, ולא גמר את השם<b>, אל'ף ה'א מ"אהיה"</b> – שתי אותיות ראשונות של שם זה (אחד משמות ה' לפי שמות ג,יד)<b>, שי'ן דל'ת מ"שדי"</b> – שתי אותיות ראשונות של שם זה<b>, צד'י בי'ת מ"צבאות"</b> – שתי אותיות ראשונות של שם זה, <b>- הרי אֵילּוּ נמחקין</b> – שכיוון שלא גמר את השם, אין קדושה באותיות הראשונות של השם שכתב, ורשאי למוחקן<b>.</b>
<br><b>ומוחק את טפילותיהם</b> – רשאי למחוק את האותיות הנוספות לפני שם ה'<b>:</b> כתב <b>"לאלהים" - מוחק את למ'ד</b> – אות השימוש הנוספת לפני שם ה'<b>,</b> כתב <b>"לי'י" - מוחק את למ'ד.</b>
<br><b>כתב</b> – הסופר, <b>יו'ד ה'א מארבע אותיות</b> – שתי אותיות ראשונות של שם הוויה של ארבע אותיות, ולא גמר את השם<b>, אל'ף למ'ד מ"אלהים"</b> – שתי אותיות ראשונות של שם זה, <b>- אינו נמחק</b> – אינו רשאי למחוק את האותיות הראשונות של השם שכתב, שכיוון שהן שם בפני עצמו, יש בהן קדושה, אף על פי שלא גמר את השם שהיה בדעתו לכתוב<b>. כללו של דבר</b> – כך הוא עיקר הדבר שנאמר קודם<b>: כל שכיוצא בו שֵׁם מתקיים במקום אחר</b> – אם האותיות הראשונות של השם שכתב הן שם בפני עצמו במקום אחר, <b>- אינו נמחק.</b>
ומציעים ברייתא: <b>תני:</b> – שונה (התנא): <b>רבי יוסי</b> (בר חלפתא, תנא בדור הרביעי) <b>אומר: של בית חגירה</b> – כך שמה של משפחה אחת, <b>כותבנים אומנים</b> – כותבי ספרי תורה מומחים, <b>היו בירושלם. היו מוחקין "צבאות"</b> – שלא כדברי הברייתא הקודמת, ש"צבאות" הוא מהשמות שאינם נמחקים<b>, שכן הוא שֵׁם חול במקום אחר: "וּפָקְדוּ שָׂרֵי צְבָאוֹת בְּרֹאשׁ הָעָם"</b> (דברים כ,ט) – עיקרו של שם זה אינו כינוי לה', ולכן גם במקום ששם זה נכתב ככינוי לה' אין בו קדושה<b>.</b><br><br><small>ב<b>מסכת סופרים</b> ד,א נאמר: אלו שמות שאין נמחקים: הכותב אל"ף למ"ד, אל"ף דל"ת, יו"ד ה"א, "שדי", "צבאות", "אהיה אשר אהיה". רבי יוסי אומר: "צבאות" - חול. אמר רבי שמעון בן אלעזר: של בית חגירה היו כותבים אומנים שבירושלים, והיו מוחקים "צבאות", שהיו נוהגים בו חול, שנאמר: "ופקדו שרי צבאות בראש העם".<br>ו<b>שם</b> ד,ב נאמר: הכותב אל"ף למ"ד מארבע אותיות, יו"ד ה"י מארבע אותיות - אינם נמחקים, מפני שיש שמות כיוצא בהם. שי"ן דל"ת מ"שדי", צד"י בי"ת מ"צבאות", אל"ף ה"י מ"אהיה" - הרי אלו נמחקים, מפני שאין שמות כיוצא בהם.<br><br>ב<b>בבלי שבועות</b> לה,א אמרו: אלו הם שמות שאין נמחקים: כגון "אל", "אלהיך", "אלהים", "אלהיכם", "אהיה אשר אהיה", "אלף דלת", "יוד הי", "שדי", "צבאות" - הרי אלו אין נמחקים.<br>ו<b>שם</b> לה,ב אמרו: תנו רבנן: כתב 'אל' מ"אלהים", 'יה' מ"י'י" (שם הוויה) - אינו נמחק; 'שד' מ"שדי", 'אד' מ"אדני", 'צב' מ"צבאות" - נמחק. - רבי יוסי אומר: "צבאות" כולו נמחק, שלא נקרא צבאות אלא על שם ישראל, שנאמר: "והוצאתי את צבאותיי את עמי בני ישראל מארץ מצרים" (שמות ז,ד).<br>אמר שמואל: אין הלכה כרבי יוסי.</small><br>
<br>ומביאים ברייתא: <b>כל השמות</b> – של ה', <b>הכתובים</b> – בספר בראשית, <b>באבינו אברהם - קודש</b> – ואינם נמחקים (ובהם שם אדנות שבכתוב: "וַיֹּאמַר: אֲדֹנָי, אִם נָא מָצָאתִי חֵן בְּעֵינֶיךָ אַל נָא תַעֲבֹר מֵעַל עַבְדֶּךָ" (בראשית יח,ג), שבדבריו אלה, שאמר אברהם לאחר שראה שלושה מלאכים ורץ אליהם, הוא פנה אל ה' שנראה אליו קודם שראה את המלאכים, ולכן "אֲדֹנָי" כאן הוא כינוי לה' והוא קודש)<b>, חוץ מאחד שהוא חול: "וַיְהִי כַּאֲשֶׁר הִתְעוּ אֹתִי אֱלֹהִים מִבֵּית אָבִי"</b> (בראשית כ,יג) – כוונתו של אברהם בדבריו אלה שאמר לאבימלך מלך גרר, שאלוהים אחרים (כינוי לעבודה זרה), שבית אביו היו עובדים להם, גרמו לו לעזוב את בית אביו וללכת ממקום למקום כשהוא תועה בדרך. לכן השם "אלוהים" כאן הוא חול<b>, ויש אומרים: אף הוא קודש, שאילולי אלהים כבר התעו אותי</b> – אפשר לפרש את כוונתו של אברהם בדבריו אלה, שה' ציווה לו ללכת מבית אביו (-"אֱלֹהִים מִבֵּית אָבִי"), כשבית אביו התעו אותו לעבוד לעבודה זרה (-"כַּאֲשֶׁר הִתְעוּ אֹתִי"). לפי זה השם "אלוהים" כאן הוא קודש<b>.</b>
<br><b>כל השמות הכתובים</b> – בספר שופטים פרקים יז-יח, <b>במיכה</b> – איש מהר אפרים, שעשה מקדש לפסל<b>, אף על פי שהן כתובין ביו'ד ובה'א</b> – שם הוויה של ארבע אותיות (שופטים יז,ב; יז,ג; יז,יג; יח,ו), וכן שם אלוהים (שופטים יז,ה; יח,ה; יח,י; יח,כד), <b>- הרי אֵילּוּ חול</b> – ונמחקים, מפני שהכוונה בשמות האלה לעבודה זרה של מיכה<b>, חוץ מאחד שהוא קודש: "כָּל יְמֵי הֱיוֹת בֵּית הָאֱלֹהִים בְּשִׁלֹה"</b> (שופטים יח,לא) – כל ימי היות המשכן בשילה. הרי שהשם "אלוהים" כאן הוא קודש<b>.</b>
<br><b>כל השמות הכתובים</b> – בספר מלכים א פרק כא, <b>בנבות</b> – היזרעאלי, שסירב למכור את כרמו לאחאב המלך והעידו בו שביזה את אלוהים ואת המלך<b>, אף על פי שהן כתובים באל'ף למ'ד</b> – שם אלוהים, <b>- הרי אֵילּוּ קודש</b> – ואינם נמחקים, מפני שאין הכוונה בשמות האלה לעבודה זרה שהיה אחאב עובד לה אלא הכוונה לה'<b>: "בֵּרַךְ נָבוֹת אֱלֹהִים וָמֶלֶךְ"</b> (מלכים א כא,יג) – וכן שם כא,י: "בֵּרַכְתָּ אֱלֹהִים וָמֶלֶךְ", והזכירו רק אחד משני הפסוקים הדומים האמורים שם שכתוב בהם שם אלוהים. לשון ברכה זו היא לשון כבוד כלפי ה' במקום קללה<b>.</b><br><br><small>ב<b>מסכת סופרים</b> ד,י נאמר: כל השמות האמורים באברהם - קודש, חוץ מאחד שהוא חול, שנאמר: "ויאמר: אדני, אם נא מצאתי חן בעיניך" (בראשית יח,ג), ויש אומרים: "ויהי כאשר התעו אותי אלהים" (בראשית כ,יג); רבי חנינא בן אחיו של רבי יהושע אומר: קודש, שאילולי אלהים כבר התעו אותי.<br>ו<b>שם</b> ד,יב נאמר: כל השמות האמורים במיכה - חול. רבי יוסי אומר: ביו"ד ה"י - קודש, באל"ף למ"ד - חול, חוץ מ"בית האלהים בשילה" (שופטים יח,לא).<br>ו<b>שם</b> ד,יג נאמר: כל השמות האמורים בנבות - קודש, חוץ מאחד: "ברך נבות אלהים ומלך" (מלכים א כא,יג).<br><br>ב<b>בבלי שבועות</b> לה,ב אמרו: כל שמות האמורים באברהם - קודש, חוץ מזה שהוא חול, שנאמר: "ויאמר: אדני, אם נא מצאתי חן בעיניך" (בראשית יח,ג) (שכוונתו ב"אֲדֹנָי" היא לשון רבים, למלאכים). חנינא בן אחי רבי יהושע ורבי אלעזר בן עזריה משום רבי אלעזר המודעי אמרו: אף זה קודש.<br>כל שמות האמורים בנבות - קודש, במיכה - חול. רבי אליעזר אומר: בנבות - קודש, במיכה - יש מהם חול ויש מהם קודש, אל"ף למ"ד - חול, יו"ד ה"י - קודש, חוץ מזה שאל"ף למ"ד והוא קודש: "כל ימי היות בית האלהים בשילה" (שופטים יח,לא).<br><br>נראה שיש להגיה במסכת סופרים על פי הירושלמי והבבלי: 'כל השמות האמורים בנבות - קודש: "ברך נבות אלהים ומלך"', והמילים 'חוץ מאחד' הן אשגרה מהמשפטים הדומים האמורים שם.</small><br>
<br>ומביאים ברייתא: <b>אבל "חנון ורחום", "ארך אפים ורב חסד", מלך מלכים</b> (תואר זה נאמר ביחזקאל כו,ז, ואינו תואר לה' אלא לנבוכדראצר מלך בבל שהיה נחשב לאלוה. וצריך לומר: '"מלך מלכי<b>א</b>"', והכוונה לתואר הנאמר בדניאל ב,לז: "אַנְתְּ מַלְכָּא מֶלֶךְ מַלְכַיָּא, דִּי אֱלָהּ שְׁמַיָּא מַלְכוּתָא חִסְנָא וְתָקְפָּא וִיקָרָא יְהַב לָךְ" - אתה המלך מלך המלכים, אשר נתן לך אלוהי השמים מלכות חוסן ותוקף ויקר. 'מלך מלכיא' הוא תואר לנבוכדנאצר מלך בבל לפי פשוטו של מקרא ועל פי טעמי המקרא, אך חכמינו תפסו ש'מלך מלכיא' הוא תואר לה' ומשכו את הצירוף הזה להמשכו של הפסוק: מלך המלכים שהוא אלוהי השמים)<b>, "מרומם", ו"גדול ונורא", ו"עליון", "אדיר", "צדיק", "ישר", "חסיד", "תמים", "גיבור" - הרי אֵילּוּ חול</b> – ונמחקים, מפני שהם תארים לה' ואינם שמות של ה' (כל התארים שנמנו כאן כתובים במקרא)<b>.</b><br><br><small>ב<b>מסכת סופרים</b> ד,כה נאמר: אבל "חנון ורחום", "ארך אפים ורב חסד", מלך מלכי המלכים (צריך להגיה: '"מלך מלכיא"', או: '"מלך", "מלך מלכיא"'), "מרומם", "גדול ונורא", "עליון", "צדיק וישר", "חסיד", "תמים", "גיבור" - הרי אלו נמחקים.<br><br>ב<b>בבלי שבועות</b> לה,א אמרו: אבל "הגדול", "הגבור", "הנורא", "האדיר", "החזק", "האמיץ", "העזוז", "חנון ורחום", "ארך אפיים", ו"רב חסד" - הרי אלו נמחקים.<br><br><b>מלך מלכיא</b></small>
<br>ב<b>מסכת סופרים</b> ה,כא נאמר: כל מלכייא האמורים בדניאל - כולם חול, חוץ מאחד שהוא קודש, ואיזה זה? זה "מלכא מלך מלכיא די אלה שמיא מלכותא חסנא ותקפא ויקרא יהב לך" (דניאל ב,לז).
<br>ב<b>בבלי שבועות</b> לה,ב אמרו: כל מלכיא האמורים בדניאל (כל מקום שנזכרה בו המילה "מלך" או מילה דומה בספר דניאל) - חול (וכוונתם מלכים סתם), חוץ מזה (שהוא קודש): "אנת מלכא מלך מלכיא די אלה שמיא מלכותא חסנא ותקפא ויקרא יהב לך" (דניאל ב,לז).<br><br><small>לפי הבבלי, "מלך מלכיא" הוא קודש. ולפי הירושלמי (לפי הגהתנו), "מלך מלכיא" הוא חול.<br>ההלכות במסכת סופרים פרק ד, ובהן הלכה כה, הן ברייתות ארץ ישראליות כמו בירושלמי, ואילו שתי ההלכות האחרונות במסכת סופרים פרק ה, ובהן הלכה כא, הן ברייתות שהועתקו מהבבלי שבועות, ומקומן בסוף פרק ה ולא בפרק ד מוכיח עליהן. כך מיושבת הסתירה בעניין 'מלך מלכיא' בין האמור במסכת סופרים ד,כה ובין האמור שם ה,כא.</small><br>
<br>ומביאים ברייתא: <b>אֵילּוּ שמות שאינן נחלקין</b> – שאין רשאים לכותבם שתי מילים, אף על פי שהם מורכבים משתי מילים, שאחת מהן או שתיהן הן משמותיו או מכינוייו של ה'<b>: "עמיאל", "עמישדי", "צוריאל", "צורישדי", "גמליאל", "פדהצור", "פדהאל" - אינן נחלקין</b> – ונמחקים<b>. אֵילּוּ שמות שהן נחלקין</b> – שחייבים לכותבם ולקוראם שתי מילים ואין רשאים לכותבם ולקוראם מילה אחת<b>: "בית אל", "בית און", "וחרה אף"</b> – צריך להפסיק בין המילים בעת קריאתן, שלא יישמעו כמילה אחת 'וחרף'<b>, "וחרה אפי"</b> – צריך להפסיק בין המילים בעת קריאתן, שלא יישמעו כמילה אחת 'וחרפי'<b>, "פוטי פרע", "צפנת פענח", "הללו י'ה".</b><br><br><small>ב<b>מסכת סופרים</b> ה,יב נאמר: אלו שמות הנחלקים: "בית אל", "בית און", "באר שבע", "צפנת פענח", "פוטי פרע", "בן אוני", "ידיד יה", "הללו יה", "וחרה אף", "וחרה אפי". רבי יוסי אומר: אין נחלקים. אבל הכל שווים שאין חולקים: "עמיאל", "עמינדב", "צוריאל", "צורישדי".</small><br>• • •
דנים במילים "הללו יה" שהוזכרו לפני כן.
<br>כאן התחלת מקבילה בירושלמי סוכה ג,י.
<br>מציעים מחלוקת אמוראים: <b>רב</b> (אמורא בבלי בדור הראשון, מגדולי האמוראים) <b>ושמואל</b> (מגדולי אמוראי בבל בדור הראשון) – נחלקו שני החכמים<b>. חד אמר:</b> – (חכם) אחד אומר: <b>"הללו י'ה"</b> – שתי מילים (מעיקרה לשון ציווי לנוכחים: הללו את ה'. אבל בקריאה בפי קהל המתפללים משמעותה הכרזה: ה' מהולל הוא וראוי לתהילה)<b>, וחורנה אמר:</b> – ו(החכם) האחר אומר: <b>"הללויה"</b> – מילה אחת<b>.</b>
<br>ומפרטים את עמדותיהם של בעלי הדעות שנזכרו לפני כן: <b>מאן דאמר:</b> – מי שאומר: <b>"הללו י'ה"</b> – שתי מילים, <b>- נחלק</b> – יש להפריד את "הללויה" לשתי מילים, <b>ואינו נמחק</b> – אסור למחוק את המילה "יה", לפי שזה משמותיו של ה' שאינם נמחקים<b>, מאן דאמר:</b> – (ו)מי שאומר: <b>"הללויה"</b> – מילה אחת, <b>- נמחק</b> – מותר למחוק את האותיות "יה", לפי שאין זה משמותיו של ה', <b>ואינו נחלק</b>– אין להפריד את "הללויה" לשתי מילים<b>.</b>
<br>ומסתפקים: <b>ולא ידעין מאן אמר דא ומאן אמר דא</b> – ולא יודעים מי אומר זאת ומי אומר זאת<b>.</b> ומציעים הכרעה בעניין המסופק: <b>מן מה דאמר</b> – ממה שאומר <b>רב: שמעית מן חביבי:</b> – שמעתי מדודי (אחי אבי, רבי חייא, בדור המעבר שבין התנאים לאמוראים): <b>אם יתן לי אדם ספר תילים</b> (תהילים (בלשון חכמים נבלעה הה"א)) <b>של רבי מאיר</b> (גדול התנאים בדור הרביעי) – הכוונה לאחד הטפסים שהעתיק רבי מאיר, ולא לספרו שלו ממש ("יוונית ויוונות בארץ ישראל", עמוד 167), שרבי מאיר היה כותב ספרים<b>, מוחק אני את כל "הללו יה" שבו, שלא נתכוון</b> – רבי מאיר, <b>לקדשו</b> (צריך לומר כמו במקבילה: 'לקדש<b>ן</b>') – לקבוע את האותיות "יה" כקדושים ולנהוג בהם קדושה כשאר שמות קדושים, כיוון שרבי מאיר סובר ש"הללויה" אינו נחלק<b>, - הוי</b> – הוֹוֶה (נמצא) <b>דו</b> (=דהוא) <b>אמר:</b> – שהוא (רב) אומר: <b>"הללו י'ה"</b> – כיוון שמשמע שחכמים חולקים על רבי מאיר וסוברים ש"הללו יה" נחלק, ורב סובר כחכמים ("שערי תורת ארץ ישראל"). ומכאן ששמואל אומר: "הללויה"<b>.</b><br>
<br>ומציעים דברי אמוראים: <b>מיליהון דרבנ</b>י<b>ן פליגין</b> (צריך לומר: 'פליגן') – דבריהם של החכמים (שלשלת האמוראים המוסרים את המימרה שלהלן) חלוקים (על רב ושמואל)<b>, דאמר רבי סימון</b> (רבי שמעון בן פזי, אמורא ארץ ישראלי בדור השני והשלישי) <b>בשם רבי יהושע בן לוי</b> (אמורא ארץ ישראלי בדור הראשון)<b>: בעשרה לשונות של שבח נאמר ספר תילים: באישור</b> – "אַשְׁרֵי"<b>, בניצוח</b> – "לַמְנַצֵּחַ"<b>, בניגון</b> – "בִּנְגִינוֹת", "בִּנְגִינֹת", "עַל נְגִינַת"<b>, בשיר</b> – "שִׁיר"<b>, במזמור</b> – "מִזְמוֹר"<b>, בהשכל</b> – "מַשְׂכִּיל"<b>, ברינה, בתודה</b> (מילה זו נוספה במסירה שלפנינו על ידי מגיה כמו שהוא במקבילה) – "לְתוֹדָה"<b>, בתפילה</b> – "תְּפִלָּה"<b>, בברכה. המאושר</b> (המשובח) <b>שבכולן</b> – שבכל הלשונות הללו, <b>הללו י'ה, שהשם והשבח כלולין בו</b> – נמצאים בלשון זה: "הללו" - השבח, "יה" - השם של ה'. הרי שהחכמים האלה סוברים ש"הללויה" מילה אחת (-"כלולין בו") ו"יה" הוא שם ה', שלא כרב ("הללו יה" שתי מילים ו"יה" הוא שם ה') ושלא כשמואל ("הללויה" מילה אחת ו"יה" אינו שם ה')<b>.</b><br><br><small>ב<b>בבלי פסחים</b> קיז,א אמרו: אמר רב חסדא אמר רבי יוחנן: "הללויה" ו"כסיה" ו"ידידיה" - שם אחד הם. - רב אמר: "כסיה" ו"במרחביה" - שם אחד הם.<br>איבעיא להו: "הללויה" לרב מאי? - תא שמע, דאמר רב: חזינא תילי דבי חביבי דכתיב בהו "הללו" בחד גיסא ו"יה" בחד גיסא (משמע שמילה זו חלוקה לשתיים).<br>ופליגא דרבי יהושע בן לוי, דאמר רבי יהושע בן לוי: מאי "הללויה"? - הללוהו בהילולים הרבה ("יה" שבסופה הוא לשון הפלגה ולא שם ה').<br>ופליגא דידיה אדידיה, דאמר רבי יהושע בן לוי: בעשרה מאמרות של שבח נאמר ספר תהילים: בניצוח, בניגון, במשכיל, במזמור, בשיר, באשרי, בתהילה, בתפילה, בהודאה, בהללויה. גדול מכולם "הללויה", שכולל שם ושבח בבת אחת (משמע שהוא סבור ש"הללויה" מצורף משתי מילים ואחת מהן היא שם ה').<br><br>בבבלי הביאו דעת רבי יוחנן ב"הללויה" והסתפקו בדעת רב. ובירושלמי הביאו מחלוקת רב ושמואל ב"הללויה" והסתפקו בדעתם. בשני התלמודים הכריעו בנוגע לספק בדעת רב ממה שסיפר רב על דודו, אך הסיפורים בתלמודים שונים זה מזה.<br><br>ב<b>מדרש תהילים</b> א,ו נאמר: כשם שאמרוהו (ספר תהילים) עשרה בני אדם, כך נאמר בעשרה מיני זמר: בניצוח, בניגון, במזמור, בשיר, בהלל, בתפילה, בברכה, בהודאה, בהללויה, באשרי. וגדול מכולם "הללויה", שכולל שם ושבח בתיבה אחת. - רב קרא כל ספרא (כל ספר תהילים) "הללו יה".<br><br>בירושלמי: לשונות של שבח. בבבלי: מאמרות של שבח. במדרש תהילים: מיני זמר.<br>'רינה' אין בבבלי ובמדרש תהילים. 'ברכה' אין בבבלי. 'השכל' / 'משכיל' אין במדרש תהילים.<br>בבבלי יש 'תהילה', ובמדרש תהילים יש 'הלל', ואינם בירושלמי.<br>בבבלי ובמדרש תהילים 'הללויה' הוא אחד מעשרה לשונות, ובירושלמי 'הללויה' אינו כלול בהם.<br><br>הלשונות שנמנו במקורות מצויים בכותרות שבראשי המזמורים של ספר תהילים. חלק מהלשונות  שנמנו מציינים את סוגי המזמורים: מזמור, שיר, משכיל, תפילה, תהילה. לא נמנו במקורות סוגי המזמורים: מכתם, שיגיון. ברבים ממזמורי ספר תהילים הכותרות פותחות במילה 'למנצח'. במזמורים אחדים יש אחרי 'למנצח' ביטוי המתאר את סוג הניגון של המזמור, כגון 'בנגינות'.<br>הלשונות אשרי והללויה הם מילים הפותחות כמה גופי מזמורים ואינם חלק מכותרות המזמורים. גם הלשונות רינה וברכה שבחלק מהמקורות מתייחסים למילים משורשי הלשונות הללו הפותחות כמה גופי מזמורים.</small>
מספרים: <b>רבי זעורה</b> (רבי זירא, מגדולי אמוראי ארץ ישראל בדור השלישי) <b>בעא קומי</b> – שאל לפני <b>רבי אבהו</b> (אמורא ארץ ישראלי בדור השלישי)<b>: מה נעני?</b> – מה נענה? (איך נענה "הללויה" בשעת קריאת ההלל? האם במילה אחת או בשתי מילים?) <b>אמר ליה: הכא כיפה קומך</b> (הסופר במסירה שלפנינו כתב 'אמר ליה הכא כיפה קומך', ומגיה הגיה 'בפה' במקום 'כיפה'. ובמקבילה כתב הסופר 'אמר ליה ...בא כיפה קומך', ומגיה הגיה 'ר' אבא' במקום '...בא' ו-'קומי' במקום 'קומך'. ואולי צריך לומר: 'אמר ליה: <b>הא רברבייא</b> קומך') – אמר לו (רבי אבהו לרבי זעורה): הרי (החכמים) הגדולים לפניך (במקומך, ויש לך ללמוד ממנהגם איך אומרים "הללויה". רבי אבהו היה בקיסריה, ורבי זעורה היה בטבריה, ולכן אמר רבי אבהו לרבי זעורה שילמד ממנהגם של החכמים הגדולים בטבריה, רבי יוחנן ורבי אלעזר, שמסופר עליהם להלן. - המילה 'רברבייא' נשתבשה ל-'ר' בא כיפה/בפה'. - סיפור דומה מובא להלן, ששאלו את רבי חייא בר בא בעניין ענייה בשעת קריאת ההלל, והשיב להם שילמדו ממנהגם של החכמים הגדולים ('רבנין רברבייא'), ואף שם נתכוון רבי חייא בר בא שהיה בטבריה לחכמים הגדולים בטבריה. - לשון דומה ל-'רברבייא קומך', וגם כן ביחס לשאלה ששאל חכם כמו כאן, נמצא בירושלמי ברכות ב,ו ומועד קטן ג,ה: "רברבייא קומוי והוא שאיל לזעירייא?". - תשובה דומה לזו שאמר רבי אבהו כאן יש בסיפור בירושלמי שבת יד,ד ועבודה זרה ב,ב: "אהן עיימא דעינא - שאלון לרבי ירמיה. אמר לון: הא רבי בא קומיכון. שאלון לרבי בא ושרא לון. אמר לון: אוף אנא שרי". אפשר שהלשון שם 'הא רבי בא קומיכון' גרם לשיבוש כאן)<b>.</b>
<br>ומספרים עוד: <b>רבי יונה</b> (נראה שצריך לומר: 'רבי <b>יוחנן</b>' - גדול אמוראי ארץ ישראל בדור השני) <b>עני הכן והכן</b> – ענה כך וכך (לפעמים כך, במילה אחת, ולפעמים כך, בשתי מילים ("שערי תורת ארץ ישראל"))<b>. רבי לעזר</b> (רבי אלעזר בן פדת, אמורא בדור השני) <b>עני הכין והכין</b> – ענה כך וכך (לפעמים כך ולפעמים כך)<b>.</b><br><br><small>הקטע מ"רב ושמואל" עד "שהשם והשבח כלולין בו" מקורו במגילה, שכאן עסקו לפני כן במילים במקרא ששם ה' כלול בהן שיש שמות שאינם נחלקים ויש שמות שהם נחלקים, וממגילה הועתק הקטע הזה לסוכה, משום המילה "הללויה" שבמשנה שם.<br>הקטע מ"רבי זעורה בעי" עד "עני הכין והכין" מקורו בסוכה, והוא מוסב על המשנה שם: "אם היה גדול מקרא אותו - עונה אחריו: 'הללויה'", ומסוכה הועתק הקטע הזה למגילה.</small><br>
<br>כאן התחלת מקבילה גם בירושלמי ברכות ח,ח.
<br>מציעים ברייתא: <b>דתני</b> (צריך לומר כמו במקבילה בברכות: 'תני'. ובמקבילה בסוכה נשמט משפט זה)<b>:</b> – שונה (התנא): <b>שמע</b> – את ההלל ממי שהיה מקרא אותו, <b>ולא ענה</b> – "הללויה" אחר המקרא את ההלל על כל דבר שהוא אומר, <b>- יצא</b> – השומע ידי חובת קריאת ההלל<b>. ענה</b> – "הללויה" אחר המקרא את ההלל, <b>ולא שמע</b> – את ההלל ממי שהיה מקרא אותו, <b>- לא יצא</b> – העונה ידי חובת קריאת ההלל (המימרה הבאה המוסבת על הברייתא הזו מוכיחה שהברייתא הזו מדברת בהלל, ואינה מדברת בברכה כמו בברייתא הזהה במקבילה בירושלמי ברכות לעיל)<b>.</b>
<br>ומצמצמים את תחולת הקביעה: <b>רב</b> (אמורא בבלי בדור הראשון, מגדולי האמוראים) אמר <b>בשם רבי</b> (הסופר כתב 'ר''. וצריך לומר כמו במקבילות: '<b>רב</b>', וכן בסמוך) <b>אבא בר חנה</b> (אמורא בבלי בדור הראשון)<b>, ואית דאמרין:</b> – ויש שאומרים (מציעים מסורת חלופית עלומת שם): <b>רבי אבא בר חנה</b> אמר <b>בשם רב: והוא שענה ראשי פרקים</b> – אם שמע את ההלל ממי שהיה מקרא אותו ולא ענה אחריו "הללויה" - יצא השומע ידי חובת קריאת ההלל רק אם ענה אחריו את תחילות הפרקים של ההלל (בקריאת ההלל בציבור, הציבור עונים אחר שליח הציבור "הללויה" וגם ראשי פרקים)<b>.</b><br>
<br>ומציעים שאלה: <b>רבי זעורה</b> (רבי זירא, מגדולי אמוראי ארץ ישראל בדור השלישי) <b>בעי</b> – שואל<b>: היי לין אינון</b> – ואֵילוּ הם <b>ראשי פרקים</b> – של ההלל<b>?</b>
<br>ומשיבים: <b>"הַלְלוּ יָהּ הַלְלוּ עַבְדֵי י'י הַלְלוּ אֶת שֵׁם י'י"</b> (תהילים קיג,א) – שהוא ראש הפרק הראשון של ההלל (נקטו ראש פרק זה לדוגמה. שאר ראשי הפרקים של ההלל הם: "<b>בְּצֵאת יִשְׂרָאֵל מִמִּצְרָיִם</b>" (תהילים קיד,א); "<b>אָהַבְתִּי כִּי יִשְׁמַע י'י אֶת קוֹלִי תַּחֲנוּנָי</b>" (תהילים קטז,א); "<b>הַלְלוּ אֶת י'י כָּל גּוֹיִם</b>" (תהילים קיז,א); "<b>הוֹדוּ לַי'י כִּי טוֹב כִּי לְעוֹלָם חַסְדּוֹ</b>" (תהילים קיח,א))<b>.</b><br>
<br><b>בעון קומי</b> – שאלו לפני <b>רבי חייה בר בא</b> (אמורא ארץ ישראלי בדור השלישי)<b>: מניין</b> (מהיכן) <b>אם שמע</b> – את ההלל ממי שהיה מקרא אותו, <b>ולא ענה</b> – "הללויה" אחר המקרא את ההלל, <b>יצא</b> – השומע ידי חובת קריאת ההלל<b>?</b>
<br><b>אמר לון:</b> – אמר (רבי חייא בר אבא) להם: <b>ממה דאנן חמיי רבנ</b>י<b>ן רברבייא קיימין בציבורא</b> – ממה שאנחנו רואים את החכמים הגדולים עומדים בציבור (בשעת קריאת ההלל)<b>, ואילין אמרין:</b> – ואלה (חלק אחד מהציבור) אומרים: <b>"בָּרוּךְ הַבָּא"</b> (תהילים קיח,כו)<b>, ואילין אמרין:</b> – ואלה (חלק אחר מהציבור) אומרים: <b>"בְּשֵׁם י'י"</b> (שם)<b>, ואֵילּוּ ואֵילּוּ יוצאין ידי חובתן</b> – אף שאלה אינם אומרים מה שאלה אומרים, כולם יוצאים ידי חובת קריאת ההלל, שהואיל ואלה שומעים מה שאלה אומרים, הם נחשבים כמי שגם הם עצמם אומרים מה שאלה אומרים. ממנהג זה שנהגו בהלל, שהסכימו לו החכמים הגדולים, שהרי לא מחו בידם, יש ללמוד, שאם שמע את ההלל ולא ענה "הללויה" אחר המקרא - יצא השומע ידי חובת קריאת ההלל, מפני שהשומע את העונים "הללויה" אחר המקרא נחשב כמי שגם הוא עצמו עונה אחר המקרא<b>.</b><br><br><small>ב<b>בבלי סוכה</b> לח,א-ב אמרו: אמר רבא: הלכות גדולות אפשר ללמוד ממנהג ההלל: (בזמנו של רבא כבר היו הכול בקיאים בקריאת ההלל והיו הכול קוראים את ההלל עם שליח הציבור, אבל היו בידם מנהגים מיוחדים בקריאת ההלל בבית הכנסת, וממנהגים אלה למד על כמה הלכות ישנות בקריאת ההלל שבגללן נקבעו מנהגים אלה, ואף שלא הוצרכו עוד לכל אלה, מכל מקום הוסיפו לנהוג כך בקריאת ההלל) ...הוא (שליח הציבור) אומר: "ברוך הבא" והם (הציבור) אומרים: "בשם ה'" - מכאן ששומע כעונה / מכאן שאם שמע (את ההלל) ולא ענה - יצא.<br>בעו מיניה מרבי חייא בר אבא: שמע ולא ענה, מהו? - אמר להו: החכמים והסופרים והדרשנים וראשי העם אומרים: שמע ולא ענה - יצא.<br><br>לפי הבבלי שאלו מרבי חייא בר אבא: "שמע ולא ענה, מהו?", ולפי הירושלמי שאלו אותו: "מניין שאם שמע ולא ענה - יצא?". דברי רבא בבבלי הם תשובת רבי חייא בר אבא לפי הירושלמי. בירושלמי: "החכמים הגדולים", ובבבלי: "החכמים והסופרים והדרשנים וראשי העם".</small>
מציעים ברייתא: <b>תני</b> – שונה (ברייתא) <b>רבי הושעיה</b> (מגדולי אמוראי ארץ ישראל בדור הראשון)<b>: עונה הוא אדם "אמן"</b> – אדם רשאי לענות "אמן" אחר המברך ברכת המזון<b>, אף על פי שלא אכל</b> – העונה, ואינו מחויב בברכת המזון<b>. אינו אומר "ברוך שאכלנו"</b> – אדם אינו רשאי לענות עם מי שחייבים לזמן (להצטרף לברכת המזון בחבורה) את המענה של ברכת הזימון ("ברוך על המזון שאכלנו")<b>, אלא אם כן אכל</b> – העונה עם החייבים לזמן, מפני שאינו יכול לומר "שאכלנו" כשלא אכל<b>.</b><br>
<br>מציעים ברייתא: <b>תני:</b> – שונה (התנא): <b>אין עונין "אמן" יתומה</b> – "אמן" שאדם אומר על ברכה שלא שמע אותה, כמפורש להלן, <b>ולא "אמן" קטופה</b> – "אמן" שהובלעה בה הנו"ן<b>. בן עזאי</b> (שמעון בן עזאי, תנא בדור השלישי) <b>אומר: העונה "אמן" יתומה - יהיו בניו יתומין</b> – ימות וישאיר את בניו יתומים<b>, קטופה - תיקטף נשמתו</b> – ימות מוות פתאומי<b>, ארוכה</b> – "אמן" שנאמרה באריכות, <b>- יאריך ימים</b> – יחיה חיים ארוכים, <b>בטובה.</b>
<br>ושואלים: <b>אי זו היא "אמן" יתומה?</b>
<br>ומשיבים: <b>אמר רב חונה</b> (במקבילות: 'רבי הונא' - אמורא ארץ ישראלי בדור הרביעי)<b>: ההן ד(ה)[חיי]ב</b> (תוקן על פי המקבילות) <b>למברכה והוא עני ולא ידע מה הוא עני</b> – זה שחייב לברך (ברכה, ורוצה לצאת ידי חובת הברכה בעניית "אמן" על הברכה שהוא חייב בה שחבירו מברך) והוא עונה ("אמן") ולא יודע מה הוא עונה (שלא שמע את הברכה שהוא עונה עליה, אלא שמע שאחרים עונים "אמן" וענה עימהם)<b>.</b><br><br><small>ב<b>תוספתא מגילה</b> ג,כז שנו: אין עונים "אמן" לא יתומה ולא קטופה. בן עזיי אומר: העונה "אמן" יתומה - יהיו בניו יתומים, קטופה - יתקטפו חייו, ארוכה - יאריך ימים ושנים.<br>וב<b>בבלי ברכות</b> מז,א אמרו: תנו רבנן: אין עונים לא "אמן" חטופה, ולא "אמן" קטופה, ולא "אמן" יתומה, ולא יזרוק ברכה מפיו (במהירות ובלא עיון). בן עזאי אומר: כל העונה "אמן" יתומה - יהיו בניו יתומים, חטופה - יתחטפו ימיו, קטופה - יתקטפו ימיו, וכל המאריך ב"אמן" / ארוכה - מאריכים לו ימיו ושנותיו.</small><br>
<br>מציעים ברייתא: <b>תני:</b> – שונה (התנא): <b>גוי שבירך את השם</b> – שאמר מילות ברכה לה' והזכיר את שם ה' בברכתו, בלי שום קשר לברכה שתיקנו חכמים (כגון שאמר: 'ברוך ה'', או 'ברוך ה' אלוהי ישראל' וכדומה), <b>- עונין אחריו</b> (צריך להוסיף כמו במקבילות: '<b>"אמן"</b>') – שהרי גוי אינו מצווה על הזכרת שם שמים לבטלה, ואין דרך הגוי לכוון לעבודה זרה כשהוא מזכיר את ה'<b>,</b> אבל גוי שבירך <b>בשם</b> – שבירך ברכה שטבעו חכמים והזכיר את שם ה' בברכתו, <b>- אין עונין אחריו "אמן"</b> – עד שישמע את כל הברכה, שדינו ככותי לעניין זה, ששנינו במשנה ברכות ח,ח: "אין עונין 'אמן' אחר כותי מברך, עד שישמע כל הברכה" ("תוספתא כפשוטה")<b>.</b><br><br><small>ב<b>תוספתא ברכות</b> ה,כא שנו:<br><b>הגרסה בכתב יד אחד:</b> גוי המברך בשם - עונים אחריו "אמן", את השם - אין עונים אחריו "אמן", עד שישמע את כל הברכה (אפשר שצריך להפך את הגרסה: גוי המברך את השם - עונים...  בשם - אין עונים... וזו היא מסורת הירושלמי).<br><b>הגרסה בכתב יד שני:</b> גוי המברך את השם (שבירך ברכה שטבעו חכמים) - עונים אחריו "אמן" (שהרי גוי אינו מצווה לא על הברכות ולא על הוצאת שם שמים לבטלה, ובין ששינה ובין שלא שינה ממטבע של ברכות הרי הוא מברך <b>את</b> השם), כותי המברך בשם (שבירך ברכה שטבעו חכמים) - אין עונים אחריו "אמן", עד שישמע כל הברכה (שהרי כותי מצווה על הברכות ועל הוצאת שם שמים לבטלה, וברכותיו הן ברכה <b>ב</b>שם, ואם שינה ממטבע של ברכות אין עונים אחריו "אמן", ולפיכך צריך לשמוע ממנו את כל הברכה, מפני שאנו חוששים שמא שינה ממטבע של ברכות).</small><br>
<br><b>אמר רבי תנחומה</b> (בר אבא, אמורא ארץ ישראלי בדור החמישי)<b>: אם בירכך גוי</b> – שאמר לך מילות ברכה והזכיר את שם ה' בברכתו (כגון שאמר: 'יברכך ה'', או 'ברוך הבא בשם ה'', או 'ה' עימך' וכדומה), <b>- ענה אחריו "אמן", דכתיב:</b> – שכתוב (בעניין שכר קיום המצוות): <b>"בָּרוּךְ תִּהְיֶה מִכָּל הָעַמִּים"</b> (דברים ז,יד) – עם ישראל יהיה המבורך שבעמים ('מכל העמים' - יותר מכל העמים); ויש לדרוש את הכתוב, שאף אם גויים יברכו אותך, תחול עליך הברכה ('מכל העמים' - מפי כל העמים)<b>".</b><br>
<br>ומספרים: <b>גוי אחד פגע</b> (פגש) <b>ב</b>(<b>י</b>)<b>רבי ישמעאל</b> (מגדולי התנאים בדור השלישי) <b>ובירכו. אמר ליה:</b> – אמר לו (רבי ישמעאל לגוי): <b>כבר מילתך אמירא</b> – כבר דברך אמור (כבר נאמר הגמול על דבריך במקום אחר. - 'מילה' בארמית הוא שם ממין נקבה)<b>. אחד</b> (צריך לומר כמו במקבילה בסוכה: 'אח<b>ר</b>') <b>פגע בו</b> – גוי אחר פגע ברבי ישמעאל, <b>וקיללו. אמר ליה:</b> – אמר לו (רבי ישמעאל לגוי): <b>כבר מילתך אמירה</b> – כבר דברך אמור (כבר נאמר הגמול על דבריך במקום אחר)<b>. אמרין</b> (אמרון) <b>ליה תלמידוי:</b> – אמרו לו (לרבי ישמעאל) תלמידיו (בתמיהה): <b>רבי, היך מה דאמרת להן אמרת להן?!</b> – כמו שאמרת לזה (שבירך אותך) אמרת לזה (שקילל אותך)?! <b>אמר לון:</b> – אמר להם (לתלמידיו): <b>ולא כן כתיב:</b> – ו(כי) לא כך כתוב (בברכת יצחק ליעקב): <b>"אֹרְרֶיךָ אָרוּר וּמְבָרֲכֶיךָ בָּרוּךְ"</b> (בראשית כז,כט)<b>?!</b> (בתמיהה) – כל אחד מהמקללים אותך יהיה מקולל, וכל אחד מהמברכים אותך יהיה מבורך. הרי שכבר נאמר בתורה הגמול על דבריו של כל אחד מהגויים האלה, ברכה לזה שבירך אותי וקללה לזה שקילל אותי.<br><br><small>עד כאן המקבילות בירושלמי סוכה וברכות.<br><br>הקטע הראשון מ"תני: שמע ולא ענה - יצא" עד "ואילו ואילו יוצאין ידי חובתן" מקורו בסוכה, שכן הברייתא בעניין עניית 'הללויה' "שמע ולא ענה - יצא" מוסבת על המשנה שם: "אם היה גדול מקרא אותו - עונה אחריו: 'הללויה'", ומסוכה הועתק הקטע הזה למגילה בשל הקטע הקודם כאן העוסק בעניין "הללויה", וכן הועתק הקטע הזה לברכות בשל ברייתא בעניין עניית "אמן" שהובאה שם הזהה לברייתא בעניין עניית 'הללויה'.<br>הקטע השני מ"תני רבי הושעיה" עד "'ומברכיך ברוך'" מקורו בברכות, שכן הקטע הזה, העוסק בעניין עניית "אמן" ובעניין ברכה ממי שאינו ישראל, מוסב על המשנה שם: "עונין 'אמן' אחר ישראל מברך, ואין עונין 'אמן' אחר כותי מברך". מברכות הועתק הקטע השני לסוכה ולמגילה לאחר שהקטע הראשון כבר נמצא בכל המקומות הללו.</small><br>• • •

Halakhah 10

<big><strong>משנה</strong></big><br>במשנה זו שתי הלכות במעמדו של הכוהן הגדול.
<br><b>אין בין כהן משוח בשמן המשחה</b> – כוהן גדול שנמשח בשעת מינויו בשמן המשחה, <b>למרובה בגדים</b> – כוהן גדול שהתחנך בשעת מינויו בריבוי בגדים, שהוסיפו לו ארבעה בגדים (חושן, אפוד, מעיל וציץ) על הארבעה שלבש עד למינויו (כתונת, מכנסיים, מצנפת ואבנט), ומעתה הוא משמש בשמונה בגדים, <b>אלא פר הבא על כל המצות</b> – כוהן משוח שחטא בשגגת הוראה ומעשה, שטעה והורה לעצמו היתר בדבר שחייבים על זדונו כרת ועל שגגתו חטאת, ועשה על פי הוראתו, מביא פר לקורבן חטאת (ויקרא ד,ג-יב). אבל מרובה בגדים שחטא בשגגת הוראה ומעשה, אינו מביא פר לקורבן חטאת, אלא כשבה או שעירה, כדין כל אדם שחטא בשגגה (ויקרא ד,כז-לה. - בבית המקדש הראשון כוהנים גדולים התחנכו בשעת מינוים בריבוי בגדים ובמשיחה בשמן המשחה במשך שבעה ימים רצופים. בבית המקדש השני, שלא היה שמן המשחה, כוהנים גדולים התחנכו בשעת מינוים בריבוי בגדים בלבד במשך שבעה ימים רצופים)<b>.</b>
<br><b>אין בין כהן ששימש</b> (צריך לומר כמו בכתבי היד של המשנה: '<b>משמש</b>') – כוהן גדול המשמש עכשיו בעבודה, <b>לכהן שעבר</b> – ששימש בכהונה גדולה והעבירוהו מחמת זקנה או מחמת מום ונתרפא, או ששימש זמנית במקום הכוהן הגדול הקבוע שלא היה יכול לשמש ועבר, <b>אלא פר יום הכיפורים</b> – שהוא בא מנכסי הכוהן הגדול המשמש ולא מנכסי הכוהן שעבר, <b>ועשירית האיפה</b> – מנחת חביתי כוהן גדול (ויקרא ו,יג-טו), הקריבה בכל יום, שהיא באה מנכסי הכוהן הגדול המשמש ולא מנכסי הכוהן שעבר, והכוהן שזכה בהקרבתה בפייס מקריבה. אבל לשאר דברים שניהם שווים, והם מפורשים במשנה הוריות ג,ד: זה וזה שווים בעבודת יום הכיפורים, ומצווים על הבתולה, ואסורים על האלמנה, ואינם מיטמאים בקרוביהם, ולא פורעים, ולא פורמים, ומחזירים את הרוצח<b>.</b><br>• • •
<big><strong>תלמוד</strong></big><br>במשנה כאן והוריות ג,ד שנינו: "אין בין כהן משוח בשמן המשחה למרובה בגדים אלא פר הבא על כל המצות".
<br>כאן התחלת מקבילה בירושלמי הוריות ג,ד.
<br>בויקרא ד,ג נאמר בעניין פר החטאת של הכוהן המשיח: "אִם הַכֹּהֵן הַמָּשִׁיחַ יֶחֱטָא לְאַשְׁמַת הָעָם, וְהִקְרִיב עַל חַטָּאתוֹ אֲשֶׁר חָטָא פַּר בֶּן בָּקָר תָּמִים לַה' לְחַטָּאת".
<br>מציעים ברייתא: <b>תני:</b> – שונה (התנא): <b>כהן משיח</b> – כוהן משוח שחטא בשגגת הוראה ומעשה, <b>מביא פר. אין המרובה בגדים</b> – שחטא בשגגת הוראה ומעשה, <b>מביא פר</b> – כמו ששנינו במשנה<b>.</b>
<br>ומעירים: <b>ודלא</b> – ושלא <b>כרבי מאיר</b> (גדול התנאים בדור הרביעי) – הדעה בברייתא חולקת על דעתו של רבי מאיר<b>,</b> ומציעים מקור לשיטת התנא הנזכר: <b>דרבי מאיר אמר: המרובה בגדים</b> – שחטא בשגגת הוראה ומעשה, <b>מביא פר.</b>
<br>ומציעים את טעמו של רבי מאיר: <b>מה טעמא דרבי מאיר?</b> – מה הטעם (המקור בכתוב) של רבי מאיר (שגם המרובה בגדים מביא פר)? <b>- 'משיח'</b> (ויקרא ד,ג) – זה כוהן המשוח בשמן המשחה, <b>- מה תלמוד לומר</b> – מה יש ללמוד מהכתוב <b>'כהן'</b> (שם)<b>? לרבות</b> (להוסיף) <b>את המרובה בגדים</b> – גם כוהן גדול שלא נמשח בשמן המשחה מביא פר לחטאתו<b>.</b>
<br>ומציעים את טעמם של החולקים על רבי מאיר: <b>מה טעמון דרבנ</b>י<b>ן?</b> – מה טעמם (מקורם בכתוב) של החכמים (שהמרובה בגדים אינו מביא פר)? <b>- 'משיח'</b> (שם) <b>- יכול זה המלך!</b> – אולי יעלה על דעתך שגם המלך, שנמשח למלכות בשמן המשחה, יביא פר לחטאתו! <b>תלמוד לומר</b> (הכתוב מלמד לומר)<b>: 'כהן'</b> (שם) – כוהן מביא פר, אבל מלך אינו מביא פר<b>. אי</b> (צריך לומר: 'א<b>ו</b>') <b>'כהן' יכול אף מרובה בגדים!</b> – אולי יעלה על דעתך שהכתוב 'כוהן' מלמד שגם כוהן מרובה בגדים יביא פר לחטאתו! <b>תלמוד לומר</b> (הכתוב מלמד לומר)<b>: 'משיח'</b> – כוהן משוח מביא פר, אבל כוהן מרובה בגדים אינו מביא פר<b>. או יכול שאני מרבה אף משוח מלחמה!</b> – אולי יעלה על דעתך שהכתוב 'משיח' מוסיף שגם כוהן שנתמנה להיות משוח מלחמה, שמושחים אותו בשמן המשחה כדי לדבר אל העם במערכות המלחמה, יביא פר לחטאתו! <b>תלמוד לומר</b> (הכתוב מלמד לומר)<b>: '</b>ה<b>משיח'</b> – ה"א היידוע בראש המילה באה להדגיש שהוא הכוהן החשוב ביותר מכל הכוהנים המשוחים<b>, שאין על גביו משיח</b> – כוהן גדול שנמשח לכהונה גדולה, שאין כוהן משוח אחר גדול ממנו, מביא פר, אבל כוהן משוח מלחמה, שיש כוהן משוח אחר גדול ממנו, והוא הכוהן הגדול, אינו מביא פר<b>.</b><br><br><small>הדרשות שנאמרו על ידי סתם התלמוד הירושלמי בטעמו של רבי מאיר ובטעמם של החכמים החולקים עליו הן למעשה תנאיות כפי שמלמדות המקבילות.<br><br>ב<b>תוספתא הוריות</b> ב,ג שנו: המרובה בגדים צריך להביא פר; דברי רבי מאיר. וחכמים אומרים: אין צריך להביא פר.<br><br>ב<b>בבלי מגילה</b> ט,ב ו<b>הוריות</b> יב,א אמרו: מתניתין דלא כרבי מאיר, דתניא: מרובה בגדים מביא פר הבא על כל המצוות; דברי רבי מאיר. - מאי טעמיה דרבי מאיר? דתניא: "המשיח" - אין לי אלא משוח בשמן המשחה. מרובה בגדים מניין? תלמוד לומר: "הכוהן המשיח".<br>וב<b>בבלי הוריות</b> יב,א אמרו: תנו רבנן: "משיח" - יכול מלך! תלמוד לומר: "כוהן". אי "כוהן", יכול מרובה בגדים! תלמוד לומר: "משיח". אי "משיח", יכול משוח מלחמה! תלמוד לומר: "המשיח", שאין על גביו משיח. - מאי משמע? - כדאמר רבא: "הירך" (בראשית לב,לב באיסור גיד הנשה) - המיומנת (החשובה) שבירך, הכא נמי "המשיח" - המיומן שבמשוחים.<br><br>ב<b>ספרא</b> "ויקרא" דיבורא דחובה פרשה ב נאמר (בעניין פר החטאת של הכוהן הגדול): "משיח" - יכול זה המלך! תלמוד לומר: "כוהן". או "כוהן" - יכול המרובה בבגדים! תלמוד לומר: "משיח". או "משיח" - יכול אף משוח מלחמה! תלמוד לומר: "המשיח" - שאין על גביו משיח.</small><br>
<br>ומציעים סתירה: <b>מחלפה שיטתון דרבנ</b>י<b>ן!</b> – מוחלפת שיטתם של החכמים! (דבריהם של החכמים סותרים את עצמם!) <b>הכא כתיב</b> – כאן (במנחת חביתי כוהן גדול) כתוב <b>'משיח'</b> – "וְהַכֹּהֵן הַמָּשִׁיחַ תַּחְתָּיו מִבָּנָיו יַעֲשֶׂה אֹתָהּ" (ויקרא ו,טו), <b>והכא כתיב</b> – וכאן (בפר החטאת של הכוהן הגדול) כתוב <b>'משיח'</b> – "אִם הַכֹּהֵן הַמָּשִׁיחַ יֶחֱטָא" (ויקרא ד,ג)<b>, הכא אינון אמרין</b> – כאן (במנחת חביתי כוהן גדול) הם (החכמים) אומרים <b>לרבות</b> (להוסיף) <b>מרובה בגדים</b> – שהוא מביא מנחת חביתים (שהרי המשנה שהיא כדעתם של החכמים אמרה שאין בין כהן משוח בשמן המשחה למרובה בגדים אלא פר הבא על כל המצוות, ומכאן שלעניין מנחת חביתים שניהם שווים), <b>והכא אינון אמרין</b> – וכאן (בפר החטאת של הכוהן הגדול) הם (החכמים) אומרים <b>להוציא</b> (למעט) <b>את המרובה בגדים</b> – שאינו מביא פר לחטאתו<b>?!</b>
<br>ומיישבים את הסתירה בהצעת הבחנה בין המקורות: <b>אמר רבי אילא</b> (רבי אלעאי, אמורא ארץ ישראלי בדור השלישי)<b>: כל מדרש ומדרש בעניינו</b> (צריך לומר: '<b>כ</b>עניינו') (הלשון הזה שגור בפי רבי אילא בכמה מקומות בירושלמי) – כל דרשה ודרשה נדרשת לפי עניינה<b>. תמן</b> – שם (במנחת חביתי כוהן גדול), <b>- כל הפרשה אמורה באהרן</b> – שנאמר שם: "זֶה קָרְבַּן אַהֲרֹן וּבָנָיו אֲשֶׁר יַקְרִיבוּ לַה'" (ויקרא ו,יג), הרי שהפרשה מדברת בכוהן גדול, ואין צורך שיאמר הכתוב "כוהן" כדי לומר שהפרשה מדברת בכוהן גדול ולא במלך<b>. לאי זה דבר נאמר 'כהן'</b> (ויקרא ו,טו)<b>? לרבות את המרובה בגדים</b> – שגם הוא מביא מנחת חביתים<b>. ברם הכא</b> – אבל כאן (בפר החטאת של הכוהן הגדול), <b>- אין הפרשה אמורה באהרן</b> – לא נאמר כאן שהפרשה מדברת בכוהן גדול<b>. אִילּוּ נאמר 'משיח'</b> (ויקרא ד,ג) <b>ולא נאמר 'כהן', הייתי אומר: (לעולם על העלם דבר מביא פר ועל שגגת מעשה מביא שעיר. הוי צורך הוא שיאמר 'כהן'. או אלו נאמר 'כהן' ולא נאמר 'משיח', הי</b>י<b>תי אומר:</b> (המוסגר נוסף במסירה שלפנינו על ידי מגיה על פי המקבילה, ובשל כך שיבש את כל הסוגיה ("הירושלמי כפשוטו", עמוד יז), ויש למוחקו)<b>) זה המלך</b> – המלך, שנמשח למלכות בשמן המשחה, יביא פר לחטאתו. ולכן יש צורך שיאמר הכתוב "כוהן" כדי לומר שהפרשה מדברת בכוהן גדול<b>. אִין</b> (במקבילה: 'אם') <b>תאמר</b> – אם תקשה על כך<b>: כבר קדמה פרשת המלך</b> (ויקרא ד,כב-כו) – בסמוך לפרשה הזו שנאמר בה 'משיח' כבר נאמרה פרשת חטאת המלך: "אֲשֶׁר נָשִׂיא (מלך) יֶחֱטָא וְעָשָׂה אַחַת מִכָּל מִצְוֹת ה' אֱלֹהָיו אֲשֶׁר לֹא תֵעָשֶׂינָה בִּשְׁגָגָה וְאָשֵׁם", שאינו מביא פר לחטאתו, אלא שעיר, ואם כן, אין לומר שהפרשה שנאמר בה 'משיח' מדברת במלך אלא בכוהן גדול<b>, הייתי אומר</b> – כדי לדחות את קושייתך<b>: על העלם דבר מביא פר ועל שגגת מעשה מביא שעיר</b> – שתי הפרשות מדברות במלך, הפרשה שנאמר בה 'משיח' מדברת במלך (שנמשח למלכות בשמן המשחה) שחטא בהעלם דבר (שנעלם ממנו הדין והורה לעצמו היתר בטעות בדבר שזדונו כרת ושגגתו חטאת, ועשה מעשה בשוגג על פי הוראת עצמו) שהוא מביא פר לחטאתו, והפרשה שנאמר בה 'נשיא'  מדברת במלך (אף שלא נמשח) שחטא בשגגת מעשה (שחטא בשוגג חטא שזדונו כרת) שהוא מביא שעיר לחטאתו<b>.</b> ומציעים מסקנה: <b>הוי</b> – הוֹוֶה (נמצא), <b>צורך הוא שיאמר 'משיח'</b> – יש צורך שהכתוב בפר החטאת יאמר 'משיח', כדי למעט את המרובה בגדים, שאינו מביא פר לחטאתו, <b>וצורך הוא שיאמר 'כהן'</b> – וגם יש צורך שהכתוב בפר החטאת יאמר 'כוהן', כדי למעט את המלך, שאינו מביא פר על שגגת הוראה ומעשה<b>.</b><br><br><small>ב<b>ספרא</b> "צו" פרשה ג נאמר (בעניין מנחת חביתי כוהן גדול): "משיח" - אין לי אלא משוח בשמן המשחה. מרובה בגדים מניין (שמביא מנחת חביתים)? תלמוד לומר: "והכוהן".<br><br>ב<b>בבלי הוריות</b> יב,א אמרו: אמר מר: "'משיח' - יכול מלך!" - מלך, פר הוא דמייתי? שעיר הוא דמייתי! - סלקא דעתך אמינא: בהעלם דבר יביא פר, בשגגת מעשה יביא שעיר, קא משמע לן (שאינו מביא פר).</small><br>• • •
במשנה כאן והוריות ג,ד שנינו: "אין בין כהן משמש לכהן שעבר אלא פר יום הכיפורים ועשירית האיפה".
<br>כאן המשך המקבילה בירושלמי הוריות ג,ד.
<br><b>אמר רבי יוחנן</b> (גדול אמוראי ארץ ישראל בדור השני)<b>: עבר והביא עשירית האיפה שלו</b> – כוהן שעבר מכהונה גדולה מחמת איזו סיבה שהיא, אם עבר על ההלכה שאין מנחת חביתי כוהן גדול באה משלו אלא משל הכוהן המשמש בקביעות בכהונה גדולה, והביא אותה משלו במקום שהכוהן המשמש יביא אותה משלו, <b>- כשר</b> – לא נפסלה המנחה שהביא הכוהן שעבר, ואין הכוהן המשמש מביא אותה משלו באותו יום<b>.</b>
שנינו במשנה (יומא א,א): <b>מתקינין לו כהן אחר תחתיו</b> – קודם יום הכיפורים מזמינים כוהן להיות כוהן גדול במקום הכוהן הגדול<b>, שמא יארע לו</b> (במקבילות וכן בכתבי היד ובקטעי גניזה של המשנה: '<b>ב</b>ו') <b>פסול</b> – שיפסול את הכוהן הגדול לעבודה, כגון טומאה, ויבוא זה וישמש במקומו<b>.</b>
<br>כאן התחלת מקבילה גם בירושלמי יומא א,א.
<br>ומציעים שאלה: <b>מה?</b> – מה הדין? <b>מייחדין ליה עימיה?</b> – (האם) מייחדים (שמים במקום אחד) אותו עימו? (האם קודם יום הכיפורים מפרישים את הכוהן האחר מביתו ללשכה שהיתה בעזרה, שלשם מפרישים את הכוהן הגדול מביתו?)
<br>ומשיבים (בדחיית האפשרות שהוצעה בשאלה): <b>אמר רבי חגי</b> (אמורא ארץ ישראלי בדור השלישי והרביעי)<b>: משה!</b> – במשה! (לשון שבועה) <b>דינון מייחדין ליה עימיה דו קטיל ליה</b> – שאם הם מייחדים אותו עימו, הוא הורג אותו (יש לחשוש שמא הכוהן הגדול יהרוג את הכוהן האחר, מפני איבה שתהיה בין שניהם (חכמינו וגם יוסף בן מתתיהו מעידים על תככים ומריבות ומאבקים בקרב הכוהנים במקדש בסוף ימי הבית השני). ולכן אין מפרישים את הכוהן האחר למקום אחד עם הכוהן הגדול ("תוספתא כפשוטה"), אלא מפרישים אותו למקום אחר. - מילת הקריאה "משה" רגילה בפי רבי חגי. ההסבר המקובל הוא שזו לשון שבועה המבטאת את בטחונו של רבי חגי בדבריו. קריאות כאלו בפי רבי חגי יכולות להתפרש כתמיכה באמור לעיל או כהסתייגות מהאמור לעיל, ולפעמים קשה להכריע כיצד לפרש את הדברים, כמו כאן, האם כוונתו לפסוק בניחותא שאין מייחדים אותו עימו, או שמא הוא תמה על עצם השאלה ("תלמוד ירושלמי מסכת מגילה פרק ד", עמודים 182-183 והערה 80))<b>.</b><br>
<br>ומביאים מדרש הלכה: כתוב במנחת חביתי כוהן גדול: <b>"</b>זֶה קָרְבַּן אַהֲרֹן וּבָנָיו אֲשֶׁר יַקְרִיבוּ לַה' בְּיוֹם הִמָּשַׁח <b>אֹתוֹ</b>, עֲשִׂירִת הָאֵפָה סֹלֶת מִנְחָה תָּמִיד<b>"</b> (ויקרא ו,יג) – מיום הימשח אחד מבני אהרן לכוהן גדול הוא מביא מנחה זו תמיד בכל יום; ויש לדרוש מהמילה "אותו": <b>- אחד מושחין ואין מושחין שנים</b> – אין מושחים שני כוהנים גדולים כאחד (אין ממנים שני כוהנים גדולים שישמשו באותו זמן, שכל זמן שכוהן גדול ראוי לשמש, אין ממנים כוהן גדול אחר. אבל אם אירע פסול בכוהן גדול, ממנים אחר תחתיו)<b>.</b>
<br><b>אמר רבי יוחנן: מפני איבה</b> – אין ממנים שני כוהנים גדולים כאחד, מפני שאם ימנו, יש לחשוש שתהיה שנאה ביניהם<b>.</b><br><br><small>ב<b>ספרא</b> "צו" פרשה ג נאמר: "אותו" - אין מושחים שני כוהנים גדולים כאחד.</small>
ומביאים ברייתא: <b>עבר זה ושימש זה</b> – כוהן גדול שעבר מכהונתו מחמת פסול שאירע בו, ושימש אחר תחתיו בכהונה גדולה, ואחר כך חזר הראשון לכהונתו, <b>- הראשון</b> – הכוהן הגדול שחזר לכהונתו, <b>כל מצות</b> (במקבילות: 'קדושת') <b>כהונה עליו</b> – כל דיני כוהן גדול חלים עליו<b>, השֵיני</b> – ששימש תחת הראשון, <b>אינו כשר לא לכהן גדול ולא לכהן הדיוט</b> – אינו רשאי לעבוד במקדש לאחר שחזר הראשון לכהונתו, לא בשמונה בגדים ככוהן גדול, משום איבה, ולא בארבעה בגדים ככוהן הדיוט, לפי שמשעה ששימש כוהן גדול אינו חוזר עוד להיות כוהן הדיוט, שכן מעלים בקודש ולא מורידים (מותר להעלות חפץ או אדם לדרגת קדושה גבוהה יותר מזו שהוא נמצא בה עכשיו, אבל אסור להוריד חפץ או אדם לדרגת קדושה נמוכה יותר מזו שהוא נמצא בה עכשיו), ואם ישמש בארבעה בגדים, ייחשב כמחוסר בגדים שעבודתו פסולה. אבל שאר כל דיני כוהן גדול חלים עליו, שהרי הוא כוהן גדול מן התורה, ואינו מיטמא אפילו לקרוביו שמתו, ואינו פורע שערו ופורם בגדיו באבלו, ואסור לשאת אלמנה, וחייב לשאת בתולה, וכשמת שב הרוצח לביתו מעיר מקלטו<b>.</b>
<br><b>אמר רבי יוחנן: עבר ועבד</b> – הכוהן השני ששימש תחת הראשון, אם עבר על ההלכה שאינו רשאי לעבוד במקדש לאחר שחזר הראשון לכהונתו, ועבד בשמונה בגדים, <b>- עבודתו כשירה</b> – שהרי הוא כוהן גדול מן התורה, אלא שהחכמים אסרו עליו לכתחילה לעבוד בשמונה בגדים משום איבה (אבל אם עבד בארבעה בגדים - עבודתו פסולה, לפי שהוא מחוסר בגדים)<b>.</b><br>
<br>ומציעים בעיה: <b>עבודתו משל מי?</b> – הפר והאיל של יום הכיפורים שצריכים לבוא מכספו של הכוהן הגדול, משל מי הם באים כשהכוהן הגדול נפסל לעבודה ביום הכיפורים ואינו יכול להקריב? האם הם באים משל הכוהן הגדול שנפסל לעבודה, או שמא משל הכוהן הממלא את מקומו של הכוהן הגדול בעבודת יום הכיפורים, הואיל ואינו ראוי לעבודה באותו יום?
<br>ופושטים את הבעיה: <b>נישמעינה מן הדא:</b> – נשמע (נלמד) אותה (את פשיטת הבעיה) מזאת (מהברייתא להלן): <b>מעשה בבן אילם</b> – שהיה כוהן בבית המקדש השני, <b>מציפורין, שאירע קרי</b> – פליטת זרע מקרית, המטמאת ופוסלת לעבודה באותו יום, <b>לכהן גדול ביום הכיפורים</b> – ונפסל הכוהן הגדול לעבודה, <b>ונכנס בן אילם</b> – לבית המקדש, <b>ושימש תחתיו בכהונה גדולה</b> – מילא את מקומו בעבודת יום הכיפורים (לפי יוסף בן מתתיהו, יוסף בן אילם הכוהן החליף את מתתיהו בן תיאופילוס הכוהן הגדול בימי הורדוס)<b>, ואמר למלך</b> – בן אילם שאל את המלך (שביד המלך למנות כוהן גדול, שבסוף ימי הבית השני מינו המלכים כוהנים גדולים), <b>כשיצא</b> – מבית המקדש, אחרי שעשה את העבודה ביום הכיפורים (במקבילה ביומא: 'וכשיצא אמר למלך')<b>: אדוני המלך, פר ושעיר של יום</b> (במקבילה ביומא נוסף 'הכיפורים'. ובמקבילה בהוריות: 'פר ו<b>איל</b> הקריבים היום') – שקרבו היום על ידי (הלשון 'פר ושעיר' תמוה מאוד, שהרי השעיר אינו בא משל כוהן גדול אלא משל ציבור. והמפרשים הגיהו על פי הירושלמי הוריות 'פר ו<b>איל</b>'. ושמא צריך לומר: 'פר ו<b>עשיר'</b>', כלומר, ועשירית האיפה, ונשתבש 'ושעיר' ("תוספתא כפשוטה"). - פר ואיל שהכוהן הגדול מקריב ביום הכיפורים בשבילו באים מממונו של הכוהן הגדול ולא משל הציבור. גם עשירית האיפה באה מממונו של הכוהן הגדול), <b>- משלי</b> – מכספי, <b>הן קריבים או משל כהן גדול</b> – מכספו של הכוהן הגדול שאת מקומו מילאתי<b>?</b> – כלומר, וכי לא משלי הם?! והרי המלך יודע שהם היו משלי, ובדין הוא שאשאר כוהן גדול, והכוהן הגדול שנפסל לעבודה יידחה. <b>וידע המלך מה שאלו</b> (במקבילות: 'מה הוא שואלו') – המלך הבין לְמה רמז בן אילם בשאלה נמלצת זו ששאל אותו<b>, אמר לו</b> – המלך<b>: בן אילם, אִילּוּ</b> (מגיה מחק בטעות מילה זו במסירה שלפנינו) <b>לא דייך אלא ששימשתה שעה אחת לפני מי שאמר והיה העולם</b> (כינוי לאלוהים) <b>- דייך</b> (כפל לשון יש כאן, וצריך לומר: 'אילו לא שימשתה אלא שעה אחת לפני מי שאמר והיה העולם - דייך', או שצריך לומר כמו במקבילה בהוריות: 'לא דייך ששימשתה שעה אחת לפני מי שאמר והיה העולם?!' (בתמיהה))<b>. וידע בן אילם שהוסע מכהונה גדולה</b> – בן אילם הבין שהועבר מתפקיד הכהונה הגדולה, שביד המלך להוריד כוהן גדול (ורק מרובה בגדים, אבל כוהן גדול שנמשח קדושתו עולמית, כמפורש בתוספתא שבועות א,ו ("תוספתא כפשוטה")), ואינו כשר לא לכוהן גדול ולא לכוהן הדיוט. - מן הברייתא הזאת יש לפשוט, שביום הכיפורים כשהכוהן הגדול פסול לעבודה ואינו יכול להקריב, הפר אינו משל הכוהן הגדול, אלא משל הכוהן הממלא את מקומו (אין לפרש שבן אילם שאל שאלה רגילה משום שלא ידע משל מי פר ואיל הקריבים ביום הכיפורים במקרה הזה, שהרי שאל למלך ולא שאל לחכמים, והמלך שמדובר בו כאן ודאי לא ידע להשיב על כך)<b>.</b><br><br><small>ב<b>תוספתא יומא</b> א,ד שנו: למה מפרישים כוהן אחר תחתיו? שמא (שאם) יארע בו פסול, ישמש תחתיו.<br>וכוהן גדול חוזר לכהונה גדולה, וזה ששימש תחתיו כל מצוות כהונה גדולה עליו; דברי רבי מאיר. רבי יוסה אומר: אף על פי שאמרו: כל מצוות כהונה גדולה עליו, אינו כשר לא לכוהן גדול ולא לכוהן הדיוט. - אמר רבי יוסה: מעשה ביוסף בן אילים מציפורי ששימש תחת כוהן גדול שעה אחת, ולא היה כשר לא לכוהן גדול ולא לכוהן הדיוט. כשיצא אמר למלך: פר ושעיר שקרבו היום משל מי היו? משלי, או משל כוהן גדול? ידע המלך מה אמר לו. אמר לו: מה זה, בן אילים? לא דייך ששימשת תחת כוהן גדול שעה אחת לפני מי שאמר והיה העולם, אלא שאתה מבקש ליטול לך כהונה גדולה?! באותה שעה ידע בן אילים שהוסע מן הכהונה הגדולה.<br><br>ב<b>בבלי יומא</b> יב,ב-יג,א אמרו: תנו רבנן: אירע בו פסול בכוהן גדול ועבר ומינו כוהן אחר תחתיו (ואחר כך נתקן פסולו של ראשון), ראשון - חוזר לעבודתו (ככוהן גדול), שני - כל מצוות כהונה גדולה עליו (ואף הוא משמש בשמונה בגדי כהונה); דברי רבי מאיר. רבי יוסי אומר: ראשון - חוזר לעבודתו, שני - אינו ראוי (לשמש) לא לכוהן גדול (ולעבוד בשמונה בגדים) ולא לכוהן הדיוט (ולעבוד בארבעה בגדים). - ואמר רבי יוסי: מעשה ביוסף בן אלם מציפורי שאירע בו פסול בכוהן גדול ומינוהו תחתיו. ואמרו חכמים: ראשון - חוזר לעבודתו, שני - אינו ראוי לא לכוהן גדול ולא לכוהן הדיוט.<br>כוהן גדול - משום איבה, כוהן הדיוט - משום מעלים בקודש ולא מורידים (ההסבר הזה אינו במקבילות בתוספתא ובירושלמי ואינו אלא הוספה אמוראית בבלית ("מקורות ומסורות", מועד ג, עמודים טז-יז)).<br>אמר רבה בר בר חנה אמר רבי יוחנן: הלכה כרבי יוסי. ומודה רבי יוסי (לרבי מאיר), שאם עבר (הכוהן השני) ועבד - עבודתו כשירה.<br><br>וב<b>בבלי מגילה</b> ט,ב ו<b>הוריות</b> יב,ב אמרו: "אין בין כוהן משמש לכוהן שעבר אלא פר יום הכיפורים ועשירית האיפה". - הא לכל דבריהם - זה וזה שווים. אתאן לרבי מאיר, דתניא: אירע בו פסול בכוהן גדול ועבר ומינו כוהן אחר תחתיו, ראשון - חוזר לעבודתו, שני - כל מצוות כהונה גדולה עליו; דברי רבי מאיר. רבי יוסי אומר: ראשון - חוזר לעבודתו, שני - אינו ראוי לא לכוהן גדול ולא לכוהן הדיוט. - ואמר רבי יוסי: מעשה ביוסף בן אלם מציפורי שאירע בו פסול בכוהן גדול ומינוהו תחתיו, ובא מעשה לפני חכמים ואמרו: ראשון - חוזר לעבודתו, שני - אינו ראוי לא לכוהן גדול ולא לכוהן הדיוט. - כוהן גדול - משום איבה, כוהן הדיוט - משום מעלים בקודש ולא מורידים.<br><br>מדברי הבבלי במגילה ובהוריות מוכח שרבי מאיר חולק על רבי יוסי וסובר שמצוות כהונה גדולה על השני ועובד בשמונה לכתחילה, ומשנתנו במגילה א,ט ובהוריות ג,ד כרבי מאיר ולא כרבי יוסי. אבל הירושלמי במגילה ובהוריות לא העיר כלום, ולא עוד אלא שבירושלמי במגילה ובהוריות וביומא אמרו: "עבר זה ושימש זה - הראשון כל מצוות כהונה עליו, השני אינו כשר לא לכוהן גדול ולא לכוהן הדיוט", ולא נזכרה שם כלל דעת רבי מאיר. ולפי הירושלמי אפשר לפרש את התוספתא, שרבי יוסי אינו חולק על רבי מאיר אלא מוסיף ומפרש, ומשנתנו במגילה ובהוריות כדברי הכול, והיא שונה את ההלכה מדאורייתא ("תוספתא כפשוטה").<br><br>בבבלי: "שאירע בו פסול בכוהן גדול". ובירושלמי: "שאירע קרי לכוהן גדול". לדעת רמב"ן, אף בבבלי "פסול" הוא קרי.<br>בבבלי במקום מלך יש חכמים.<br>בכל המקורות (תוספתא, ירושלמי ובבלי) משמעות "תחתיו" הוא מילוי מקום זמני, וזה בניגוד למשמעות במקרא.<br><br>מוסר הידיעה (על יוסף בן אילם מציפורי) הוא רבי יוסי בן חלפתא איש ציפורי, המספר על כוהן זה בן עירו. על ידיעותיו כולן אנו יודעים כי הן מתייחסות רק לדברים שאירעו בשנים האחרונות של הבית. חייבים אנו להסיק כי אף המעשה ביוסף בן אילם אירע בזמן זה. מעשה זה נזכר גם אצל יוסף בן מתתיהו, והוא מזכיר את שם הכוהן הגדול שאת מקומו מילא יוסף בן אילם: מתתיהו בן תיאופילוס. היו שני כוהנים גדולים בשם זה, אחד בימי הורדוס (בשנת 5 לפני הספירה) ואחד בימי אגריפס השני (בשנים 65-67 לספירה). אפשר שבידי יוסף בן מתתיהו מצויה היתה ידיעה כי יוסף בן אילם מילא את מקומו של מתתיהו בן תיאופילוס, אולם הוא לא ידע למי מן השניים הכוונה והקדים את המאורע לימי הורדוס ("הכוהנים ועבודתם", עמוד 147, הערה 80).</small>
ומספרים: <b>מעשה בשמעון בן קמחית</b> – שהיה כוהן גדול בבית המקדש השני (לפי יוסף בן מתתיהו, שמעון בן קמחית מונה לכוהן גדול על ידי הנציב הרומי ביהודה בשנת 17/18 לספירה), <b>שיצא</b> – מבית המקדש, <b>לדבר עם מלך ערבי</b> (במסירה שלפנינו נוסף על ידי מגיה: 'ערב יום כפורים עם חשכה'. ובמקבילה ביומא כתב הסופר 'לדבר עם המלך ערבי', ומגיה הגיה 'לדבר עם המלך ערב יום הכיפורים'. ובמקבילה בהוריות כתב הסופר 'לטייל עם המלך ערב יום הכיפורים עם חשיכה'. - המילים 'ערב יום הכיפורים' או 'ערב יום הכיפורים עם חשיכה' הן הוספה של פירוש בירושלמי, והנכון הוא: '<b>לדבר עם מלך ערבי / המלך הערבי</b>', ומעשה שהיה ביום הכיפורים עצמו היה, ולא בערב יום הכיפורים עם חשיכה ("תוספתא כפשוטה")) – לדבר עם מלך גוי ביום הכיפורים<b>, ונתזה צנורה</b> (זרם, קילוח) <b>של רוק מפיו</b> – של המלך, <b>על בגדיו</b> – של הכוהן הגדול, <b>וטימאתו</b> – שגוי דינו כזב, ורוקו מטמא, ונפסל הכוהן הגדול לעבודת יום הכיפורים<b>, ונכנס יהודה אחיו ושימש תחתיו בכהונה</b> (במקבילה ביומא נוסף 'גדולה') – מילא את מקומו בהמשך עבודת יום הכיפורים<b>, וראת</b> (וראתה) <b>אימן</b> – קמחית, <b>שני בניה</b> – שמעון ויהודה אחיו, <b>כהנים גדולים ביום אחד</b> – ששניהם שימשו באותו יום<b>.</b>
<br>ומספרים עוד: <b>שבעה בנים היו לקמחית וכולהם</b> (וכולם) <b>שימשו בכהונה גדולה</b> – שבכל פעם שאירע פסול לשמעון בן קמחית ביום הכיפורים ולא עשה עבודתו, נכנס אחד מאחיו שהפרישו אותו שבעה ימים ושימש באותו יום תחתיו בכהונה גדולה, ומי ששימש פעם אחת אינו יכול לשמש פעם אחרת, שכוהן שעבר אינו כשר לא לכוהן גדול ולא לכוהן הדיוט, ולכן כולם שימשו בכהונה גדולה<b>. שלחו חכמים</b> – חכמי ישראל, <b>ואמרו לה</b> – לקמחית<b>: מה מעשים טובים יש בידך</b> – שבגללם זכית שכל שבעה בנייך שימשו בכהונה גדולה<b>? אמרה להן</b> – לחכמים<b>: יבוא עלי</b> – ביטוי של שבועה שפירושו: יבוא עליי דבר רע, <b>אם ראו קורות</b> (מוטות עבים המשמשים לבניין) <b>ביתי שערות ראשי ואימרת חלוקי</b> (אימרה היא פס צבעוני שהיו אורגים או תופרים לאורך החלוק לשם נוי. חלוק הוא בגד תחתון ארוך שנלבש על הגוף) <b>מימיי</b> – כלומר, נשבעת אני שלא ראו קורות ביתי את שערות ראשי ואת אימרת חלוקי מימיי, שאפילו בתוך ביתי לא גיליתי את שערות ראשי, ולא פשטתי את בגדיי ולבשתי אותם בגלוי אלא תחת מצעי המיטה, שתמיד היה כל גופי מכוסה היטב; ויבוא עליי כל רע אם ראו קורות ביתי את שערות ראשי ואת אימרת חלוקי<b>.</b>
<br><b>אמרון:</b> – אמרו (חכמים): <b>כל קמחיא קמח</b> – כל הקמחים הם קמח (פשוט ורגיל)<b>, וקימחא דקימחית סולת</b> – אבל הקמח של קמחית הוא סולת (קמח מובחר ונקי מכל פסולת). כלומר, מעשיה יפים וברורים ביותר, שבצניעותה היא עולה על כל חברותיה (בדברי שבח אלה לקמחית על צניעותה יש משחק מילים על שמה של קמחית)<b>. וקרון עלה:</b> – וקראו עליה (את הפסוק הזה): <b>"כָּל כְּבוּדָּה בַת מֶלֶךְ פְּנִימָה</b>, <b>מִמִּשְׁבְּצוֹת זָהָב לְבוּשָׁהּ"</b> (תהילים מה,יד) – בפנים, בתוך חדרי ארמון המלך, נמצאת בת המלך בכל כבודה ותפארתה, בגדיה משובצים (שזורים) חוטי זהב (פסוק זה לקוח מתוך מזמור שהוא שיר הלל למלך ביום חתונתו. פסוק זה מופיע בחלק של המזמור המתאר ומשבח את הכלה המיועדת); ויש לדרוש את הכתוב, שאישה שהיא צנועה ביותר ויופיה מכוסה היטב זוכה שייצאו ממנה בנים הלובשים בגדי כהונה גדולה העשויים חוטי זהב (הדרש מיוסד על הלשון "משבצות זהב" שנזכר בעשיית בגדי הכוהן הגדול (שמות פרק כח ופרק לט). שתי אבני השוהם שעל כתפות האפוד היו מוקפות במשבצות זהב, ושתים עשרה אבני החושן היו מוקפות במשבצות זהב, והקצוות של שתי העבותות של החושן היו מחוברות לשתי משבצות זהב שהיו על כתפות האפוד)<b>.</b><br><br><small>ב<b>תוספתא יומא</b> ג,כ שנו: מעשה בשמעון בן קמחית שיצא לדבר עם המלך ערבי (צריך לומר: 'מלך ערבי' / 'המלך הערבי' ("תוספתא כפשוטה")), וניתזה צינורא (של רוק) מפיו ונפלה על בגדיו וטימאתו, ונכנס אחיו ושימש תחתיו בכהונה גדולה, וראת אימם של אלו שני בניה כוהנים גדולים בו ביום.<br><br>ב<b>בבלי יומא</b> מז,א אמרו: אמרו עליו, על ישמעאל בן קמחית, שיצא וסיפר עם ערבי אחד בשוק, וניתזה צינורה מפיו ונפלה לו על בגדיו, ונכנס ישבאב אחיו ושימש תחתיו, וראתה אימם שני בניה כוהנים גדולים ביום אחד / בו ביום.<br>אמרו עליו, על שמעון בן קמחית, שיצא וסיפר עם הגמון אחד בשוק, וניתזה צינורה מפיו ונפלה לו על בגדיו, ונכנס יוסף אחיו ושימש תחתיו, וראתה אימם שני בניה כוהנים גדולים ביום אחד / בו ביום.<br>שבעה בנים היו לה לקמחית וכולם שימשו בכהונה גדולה בחייה. אמרו לה חכמים: מה עשית שזכית לכך? אמרה להם: מימיי לא ראו קורות ביתי קילעי שערי (שערותיי הקלועות). אמרו לה: הרבה (נשים) עשו כן, ולא הועילו (עד כדי כך, ומשמים הוא שסייעוך לכך).<br><br>ב<b>ויקרא רבה</b> כ,יא נאמר: מעשה בשמעון בן קמחית שיצא לדבר עם המלך הערבי. ניתזה צינורה מפיו על בגדיו וטימאתו, ונכנס יהודה אחיו ושימש תחתיו בכהונה גדולה. אותו היום ראתה אימם שני בניה כוהנים גדולים. - אמרו: שבעה בנים היו לה לקמחית וכולם שימשו בכהונה גדולה. שלחו אחר קמחית, אמרו לה: מה מעשים טובים יש בידך? אמרה להם: יבוא עליי אם ראו קורות ביתי שערות ראשי ואימרת חלוקי מימיי. - אמרו: כל קמחיא קמחא, וקמחא דקמחית סולת. וקרון עלה: "כל כבודה בת מלך פנימה, ממשבצות זהב לבושה" (תהילים מה,יד).<br>וב<b>פסיקתא דרב כהנא</b> כו,י נאמר: מעשה בשמעון בן קמחית שיצא לדבר עם מלך הערביים, וניתזה צינורה של רוק מפיו על בגדיו וטימאתו, ונכנס יהודה אחיו ושימש תחתיו בכהונה גדולה. אותו היום ראתה אימם שני בניה כוהנים גדולים. - אמרו חכמים: שבעה בנים לקמחית וכולהם שימשו בכהונה גדולה. נכנסו חכמים אצלה, אמרו לה: מה מעשים טובים יש בידך? אמרה להם: יבוא עליי אם ראו קורות ביתי שערות ראשי מימיי. - אמרין: כל קמחייה קמחין, וקמחה דקמחית סלית. וקראו עליה הפסוק הזה: "כל כבודה בת מלך פנימה" (תהילים מה,יד).<br><br><b>יבוא עלי</b><br>בירושלמי ובמדרשים אנו מוצאים לשון רגיל של שבועה: "יבוא עליי, אם...". "יבוא עליי" אינו אלא קיצור של קללה שהיתה מעיקרה חלק מנוסח של שבועה ("יוונית ויוונות בארץ ישראל", עמודים 92-93).</small><br>• • •
כאן המשך המקבילות בירושלמי הוריות ג,ד ויומא א,א.
<br>כיוון שדנו לעיל במשוח מלחמה לעניין פר החטאת, דנים בו לעניינים נוספים.
<br>מביאים מדרש הלכה: <b>יכול יהא משוח מלחמה</b> – כוהן שנתמנה להיות משוח מלחמה, שמושחים אותו בשמן המשחה כדי לדבר אל העם במערכות המלחמה, <b>מביא עשירית האיפה שלו</b> (מילה זו אינה במקבילה ביומא)<b>!</b> – אולי יעלה על דעתך שכוהן משוח מלחמה חייב להביא מנחת חביתים משלו בכל יום, כמו שכוהן גדול משוח חייב להביא אותה משלו בכל יום! <b>- תלמוד לומר</b> (הכתוב מלמד לומר)<b>: "</b>וְהַכֹּהֵן הַמָּשִׁיחַ <b>תַּחְתָּיו מִבָּנָיו</b> יַעֲשֶׂה אֹתָהּ<b>"</b> (ויקרא ו,טו) – הכוהן מבניו של אהרן, שיימשח לכוהן גדול במקום הכוהן הגדול שמת, יביא את מנחת החביתים; ויש לדרוש מן הכתוב: <b>- את שבנו עובד</b> (צריך לומר כמו במקבילה בהוריות: 'עו<b>מ</b>ד') <b>תחתיו מביא עשירית האיפה שלו</b> (מילה זו אינה במקבילות. הסופר במסירה שלפנינו השמיט מ"שלו" עד "שלו" בשל שוויון סופות והושלם על ידי מגיה) – כוהן גדול, שבנו נעשה כוהן גדול במקומו לאחר שמת, מביא את מנחת החביתים משלו<b>. יצא</b> (יצא מחוץ לכלל) <b>משוח מלחמה שאין בנו עובד</b> (צריך לומר כמו במקבילה בהוריות: 'עו<b>מ</b>ד') <b>תחתיו</b> – משוח מלחמה אינו בכלל הפרשה הזו, מפני שאין בנו של משוח מלחמה נעשה משוח מלחמה במקום אביו שמת, ולכן משוח מלחמה אינו מביא את מנחת החביתים<b>.</b>
<br><b>ומניין למשוח מלחמה שאין בנו עובד</b> (צריך לומר כמו במקבילה בהוריות: 'עו<b>מ</b>ד') <b>תחתיו?</b> – מאיפה למדים שאין בנו של משוח מלחמה נעשה משוח מלחמה במקום אביו שמת? <b>- תלמוד לומר</b> (הכתוב מלמד לומר)<b>: "</b>שִׁבְעַת יָמִים <b>יִלְבָּשָׁם הַכֹּהֵן תַּחְתָּיו מִבָּנָיו</b> אֲשֶׁר יָבֹא אֶל אֹהֶל מוֹעֵד לְשָׁרֵת בַּקֹּדֶשׁ<b>"</b> (שמות כט,ל) – הכוהן מצאצאי אהרן, שיתמנה לעבוד במקדש את עבודת הכוהן הגדול במקום הכוהן הגדול שמת, חייב ללבוש תחילה במשך שבעה ימים רצופים את שמונת הבגדים של הכוהן הגדול, ובלבישה זו הוא מתקדש לכוהן גדול; ויש לדרוש מן הכתוב: <b>- את שהוא בא אל אוהל מועד לשרת בקודש בנו עובד</b> (צריך לומר כמו במקבילות: 'עו<b>מ</b>ד') <b>תחתיו</b> – כוהן גדול, שבא אל קודש הקודשים, שהיא מעבודת יום הכיפורים הכשרה בכוהן גדול בלבד, בנו נעשה כוהן גדול במקומו לאחר שמת<b>. יצא</b> (יצא מחוץ לכלל) <b>משוח מלחמה שאינו בא אל אהל מועד לשרת בקודש</b> (מגיה הוסיף במסירה שלפנינו 'אין בנו עובד תחתיו', ואינו במקבילה ביומא) – משוח מלחמה אינו בכלל הפרשה הזו, מפני שאינו בא אל קודש הקודשים, שהרי אינו כוהן גדול, ולכן אין בנו של משוח מלחמה נעשה משוח מלחמה במקום אביו שמת<b>.</b><br><br><small>ב<b>ספרא</b> "צו" פרשה ג נאמר: יכול שאני מרבה אף משוח מלחמה (שמביא מנחת חביתים בכל יום)! - תלמוד לומר: "תחתיו מבניו" - את שבנו עומד תחתיו מביא עשירית האיפה. יצא משוח מלחמה שאין בנו עומד תחתיו. - ומניין שאין בנו עומד תחתיו? - תלמוד לומר: "שבעת ימים ילבשם הכוהן תחתיו מבניו אשר יבוא אל אוהל מועד לשרת בקודש" - את שבא אל אוהל מועד לשרת בקודש בנו עומד תחתיו. יצא משוח מלחמה שאינו בא אל אוהל מועד לשרת בקודש.<br><br>ב<b>בבלי יומא</b> עב,ב-עג,א אמרו: יכול יהא בנו של משוח מלחמה עומד תחתיו, כדרך שבנו של כוהן גדול עומד תחתיו! - תלמוד לומר: "שבעת ימים ילבשם הכוהן תחתיו מבניו אשר יבוא אל אוהל מועד לשרת בקודש" - מי שבא אל אוהל מועד לשרת בקודש יהא בנו עומד תחתיו. יצא משוח מלחמה שלא בא אל אוהל מועד לשרת בקודש.</small><br>
<br>ושואלים: ו<b>מניין שהוא מתמנה כהן גדול?</b> – מאיפה למדים שכוהן משוח מלחמה ראוי להתמנות כוהן גדול במקומו לאחר שמת?
<br>ומשיבים: (מגיה הוסיף במסירה שלפנינו 'שנאמר', ואינו במקבילות) <b>"וּפִינְחָס בֶּן אֶלְעָזָר נָגִיד הָיָה עֲלֵיהֶם לְפָנִים</b>, <b>י'י עִמּוֹ"</b> (דברי הימים א ט,כ) – פינחס בן אלעזר בן אהרן הכוהן, לפני שנעשה כוהן גדול, שימש בתפקיד ממונה על הלוויים השוערים, והיה ה' עימו (בעזרו). פינחס היה משוח מלחמה במלחמת מדיין בסוף ימי המדבר (תוספתא סוטה ז,יז; בבלי סוטה מג,א), ולאחר שמת אביו נעשה כוהן גדול (כך יש לדרוש את המילה "נגיד"). מכאן שמשוח מלחמה מתמנה כוהן גדול<b>.</b><br>
<br>ומספרים: <b>רבי יוסה</b> (מגדולי אמוראי ארץ ישראל בדור הרביעי)<b>, כד דהוה</b> (במקבילות: 'כד הוה') <b>בעי למקנתרה</b> (במקבילות: 'מקנטרה / מקנתרה') – כאשר (כל אימת ש-) היה רוצה לקנתר (לנזוף, לגעור (מקור המילה 'לקנתר' ביוונית: לעקוץ)) <b>לרבי אלעזר בירבי יוסי</b> (אמורא ארץ ישראלי בדור החמישי, בנו של האמורא רבי יוסה) – שלא יחטא<b>, הוה אמר ליה:</b> – היה אומר לו: <b>לפנים עמו</b> (במקבילה בהוריות אין שתי מילים אלו)<b>, 'לפנים עמו'</b> – יש לדרוש את הכתוב לעיל כאילו הוא נקרא: "לְפָנִים י'י עִמּוֹ" - לפנים (בעבר) היה ה' עימו, ולא לאחר מכן, שניטלה מפינחס רוח הקודש, שנענש על שלא עשה להצלתה של בת יפתח, שלא הלך פינחס אצל יפתח להתיר לו את נדרו שנדר להקריב את בתו לעולה (בראשית רבה ס,ג; ויקרא רבה לז,ד), <b>- בימי זמרי</b> – משבט שמעון, שבא על אישה מדיינית בחטא בעל פעור (במדבר פרק כה), <b>מיחה</b> (התנגד) – פינחס בזמרי, מפני שהיה ה' עימו, והרג את זמרי וכיפר על בני ישראל, <b>ובימי פילגש בגבעה</b> – שאנשי הגבעה עינו אישה פילגש (שופטים פרקים יט-כ), <b>לא מיחה</b> – פינחס באנשי הגבעה, מפני שלא היה ה' עימו, ומתו רבים במלחמה בין שבטי ישראל ובין בני בנימין בשל מעשה זה (פינחס עדיין היה חי בימי פילגש בגבעה, כמו שנאמר שם: "וְשָׁם אֲרוֹן בְּרִית הָאֱלֹהִים בַּיָּמִים הָהֵם, וּפִינְחָס בֶּן אֶלְעָזָר בֶּן אַהֲרֹן עֹמֵד לְפָנָיו (לשרת ככוהן גדול) בַּיָּמִים הָהֵם" (שופטים כ,כז-כח)). - מכאן שכשאדם אינו חוטא ה' עימו<b>.</b><br><br><small>ב<b>בראשית רבה</b> ס,ג וב<b>ויקרא רבה</b> לז,ד נאמר: פינחס ניטלה / נסתלקה ממנו רוח הקודש, הדא היא דכתיב: "ופינחס בן אלעזר נגיד היה עליהם לפנים, י'י עימו" (דברי הימים א ט,כ).</small>
ושואלים: ו<b>מניין שהוא נשאל</b> (במקבילה בהוריות: 'עובד') <b>בשמונה?</b> – מאיפה למדים שכוהן משוח מלחמה חייב ללבוש שמונה בגדי כוהן גדול כשהוא נשאל באורים ותומים (כוח אלוהי הפועל בחושן, שמשיב לשואליו בענייני ציבור של ישראל), כגון בשעת יציאה למלחמה? (משוח מלחמה יכול להיות גם שואל באורים ותומים את הכוהן הגדול וגם נשאל)
<br>ומשיבים: <b>רבי בא</b> (רבי אבא, אמורא בדור השלישי) אמר בשם <b>רבי חייה</b> (בר בא, אמורא ארץ ישראלי בדור השלישי) <b>בשם רבי חייה</b> (שלוש מילים אלו יתירות) שאמר <b>בשם רבי יוחנן</b> (גדול אמוראי ארץ ישראל בדור השני. - במקבילה בהוריות: 'רבי בא בר חייה בשם רבי יוחנן', ובמקבילה ביומא: 'רבי חייה בשם רבי יוחנן')<b>: "וּבִגְדֵי הַקֹּדֶשׁ אֲשֶׁר לְאַהֲרֹן יִהְיוּ לְבָנָיו</b> אַחֲרָיו<b>"</b> (שמות כט,כט) – הכוהנים מצאצאי אהרן, שישמשו כוהנים גדולים בדורות הבאים, חייבים ללבוש בגדים העשויים כמו הבגדים שלבש אהרן שהיה כוהן גדול, <b>- מה תלמוד לומר</b> – מה יש ללמוד מהכתוב <b>"אַחֲרָיו"? אלא לגדולה שלאחריו</b> – יש ללמוד מהכתוב הזה, שהבגדים שלבש אהרן שהיה כוהן גדול יהיו למי שהוא אחריו בגדולה, והוא כוהן משוח מלחמה, שהוא הבא בגדולה אחרי הכוהן הגדול (בתוספתא הוריות ב,י שנו: משוח בשמן המשחה קודם למרובה בגדים, ומרובה בגדים קודם למשוח מלחמה, ומשוח מלחמה קודם לסגן). ומכאן שמשוח מלחמה נשאל בשמונה בגדים כמו הכוהן הגדול<b>.</b><br>
<br>ושואלים: ו<b>מניין שהוא עובד</b> (במקבילה בהוריות: 'נשאל') <b>בשמונה?</b> – מאיפה למדים שכוהן משוח מלחמה חייב ללבוש שמונה בגדי כוהן גדול כשהוא עובד במקדש?
<br>ומשיבים: (צריך להוסיף כמו במקבילה בהוריות: '<b>רבי ירמיה</b>' (מגדולי אמוראי ארץ ישראל בדור השלישי והרביעי) אמר בשם) <b>רבי אימי</b> (אמורא ארץ ישראלי בדור השלישי) שאמר <b>בשם רבי יוחנן</b> (בהשלמת מגיה במסירה שלפנינו ביומא: 'רבי ירמיה בשם רבי יוחנן', והשמיט 'רבי אימי'. וכאן השמיט הסופר 'רבי ירמיה')<b>: "וּבִגְדֵי הַקֹּדֶשׁ אֲשֶׁר לְאַהֲרֹן יִהְיוּ לְבָנָיו</b> אַחֲרָיו<b>"</b> (שמות כט,כט) <b>- מה תלמוד לומר</b> – מה יש ללמוד מהכתוב <b>"אַחֲרָיו"? אלא לגדולה</b> (במקבילה בהוריות: 'לקדושה', וכן הוא בהשלמת מגיה במסירה שלפנינו ביומא) <b>שלאחריו</b> – יש ללמוד מהכתוב הזה, שהבגדים שלבש אהרן שהיה כוהן גדול יהיו למי שהוא אחריו בגדולה, והוא כוהן משוח מלחמה, שהוא הבא בגדולה אחרי הכוהן הגדול. ומכאן שמשוח מלחמה עובד בשמונה בגדים כמו הכוהן הגדול<b>.</b>
<br><b>אמר ליה</b> – אמר לו <b>רבי יונה</b> (מגדולי אמוראי ארץ ישראל בדור הרביעי) – לרבי ירמיה<b>: עמך הייתי</b> – לפני רבי אמי כשאמר דבר זה בשם רבי יוחנן<b>. לא אמר</b> – רבי אמי בשם רבי יוחנן<b>: עובד</b> – לא אמר את הלימוד מהכתוב "אחריו" לעניין עובד בשמונה<b>, אלא</b> – אמר<b>: נשאל</b> – אמר את הלימוד מהכתוב "אחריו" לעניין נשאל בשמונה, כמו שאמר לעיל רבי חייה בר בא בשם רבי יוחנן<b>.</b>
<br><b>במה</b> (במקבילה בהוריות: 'בכמה') <b>הוא נשאל?</b> (נראה שמילים אלו יתירות, שכן האמור להלן אינו תשובה לשאלה זו. ובמסירה שלפנינו ביומא הוא בהשלמת מגיה. אפשר שמילים אלו הן נוסח אחר לשאלה לעיל, שנכתב על הגיליון ונכנס לתוך פנים הירושלמי כאן)<br>
<br><b>אייתי רב הושעיה</b> (אמורא בדור השלישי) <b>מתניתא דבר קפרא</b> (בדור המעבר שבין התנאים לאמוראים) <b>מן דרומה ותנא:</b> – הביא רב הושעיה משנת בר קפרא מן הדרום (מלוד, המרכז החשוב בדרום ועירו של בר קפרא) ושנה: <b>וחכמים אומרים: אינו כשר</b> (במקבילות: 'אינו עובד') <b>לא בשמונה של כהן גדול ולא בארבעה של כהן הדיוט</b> – כוהן משוח מלחמה אינו רשאי לעבוד במקדש, לא בשמונה בגדים ככוהן גדול (אף שמן התורה הוא ראוי לעבוד בשמונה בגדים, החכמים אסרו עליו משום איבה בין הכוהן הגדול ובינו), ולא בארבעה בגדים ככוהן הדיוט (כמו שמסביר רבי בא להלן)<b>.</b>
<br><b>אמר רבי בא: בדין היה</b> – כך היה ראוי להיות (דין - שורת הדין), <b>שיהא</b> – כוהן משוח מלחמה, <b>עובד</b> – במקדש, <b>בארבעה</b> – בגדים<b>, ולמה אינו עובד</b> – בארבעה בגדים<b>? שלא יהו אומרים: ראינו כהן גדול, פעמים עובד בארבעה</b> – בגדים<b>, פעמים שהוא עובד בשמונה</b> – בגדים, שכיוון שכוהן משוח מלחמה נשאל בשמונה בגדים, אם יהיה עובד במקדש בארבעה בגדים, יהיו בני אדם אומרים שראו כוהן גדול, פעמים משמש בארבעה בגדים, ופעמים משמש בשמונה בגדים, מפני שיהיו סבורים שהוא כוהן גדול כיוון שהוא נשאל בשמונה<b>.</b>
<br>ותמהים: <b>אמר רבי יונה: ולא מבפנים</b> (במקבילה בהוריות: 'בפנים') <b>הוא עובד?!</b> (בתמיהה) – וכי לא בפנים (במקדש) הוא עובד בארבעה?! <b>ולא מבחוץ</b> (במקבילה בהוריות: 'בחוץ') <b>הוא נשאל?!</b> (בתמיהה) – וכי לא בחוץ (חוץ למקדש) הוא נשאל בשמונה?! <b>וטועים בין דבר מבפנים לבחוץ?!</b> – וכי בני אדם אינם מבחינים בין דבר הנעשה בפנים ובין דבר הנעשה בחוץ?! ולכן, אף שכוהן משוח מלחמה נשאל בשמונה, אם יהיה עובד בארבעה, לא יהיו אומרים שראו כוהן גדול, פעמים משמש בארבעה בגדים ופעמים משמש בשמונה בגדים, מפני שהעבודה בשמונה היא בחוץ והעבודה בארבעה היא בפנים, ואין לטעות ביניהן.
<br>ומתרצים: <b>וכי רבי טרפון</b> (תנא בדור השני) <b>אביהן</b> (במקבילה בהוריות: 'רבן') <b>של כל ישראל</b> – כך כינו את רבי טרפון, שהיה אחד החכמים הגדולים בדורו, <b>לא טעה בין תקיעת הַקְהֵל לתקיעת קרבן?!</b> (בתמיהה) – הרי רבי טרפון טעה ולא הבחין בין התקיעה בחצוצרות בשעת הקהל (התקהלות כל ישראל בבית המקדש במוצאי שמיטה בחג הסוכות, כדי לקרוא בפניהם פרשיות מסוימות בתורה), שנעשית בחוץ (בתוספתא סוטה שנו, שביום הקהל הכוהנים תוקעים בחצוצרות בכל ירושלים כדי להקהיל את העם), ובין התקיעה בחצוצרות בשעת הקרבת קורבנות הציבור, שנעשית בפנים, כאמור להלן! ואם רבי טרפון טעה בין דבר הנעשה בפנים ובין דבר הנעשה בחוץ, בוודאי שסתם בני אדם יכולים לטעות כך.
<br>ומציעים ברייתא המשמשת כמקור לדברים אלה: <b>דתני:</b> – ששונה (התנא): כתוב (בעניין החצוצרות ושימושן): <b>"וּבְנֵי אַהֲרֹן הַכֹּהֲנִים יִתְקְעוּ בַּחֲצֹצְרוֹת</b>, וְהָיוּ לָכֶם לְחֻקַּת עוֹלָם לְדֹרֹתֵיכֶם<b>"</b> (במדבר י,ח) – התפקיד לתקוע בחצוצרות מוטל על הכוהנים בכל הדורות; ויש לדרוש את המילה "הכוהנים": <b>- תמימים</b> – שאין בהם מומים, <b>ולא בעלי מומין</b> – בעלי מום אינם כשרים לתקוע בחצוצרות על קורבנות הציבור במקדש<b>; דברי רבי עקיבה</b> (תנא בדור השלישי, מגדולי התנאים) – שרבי עקיבה למד בגזירה שווה, שתקיעה בחצוצרות בשעת הקרבת קורבנות הציבור במקדש שנאמר בה "הכוהנים" טעונה כוהנים תמימים, כמו שהקרבת הקורבנות שנאמר בה "הכוהנים" טעונה כוהנים תמימים<b>. אמר לו רבי טרפון: אקפח את בניי</b> – לשון שבועה: הריני נשבע בחיי בניי (לשון זו שגורה בפי רבי טרפון)<b>, אם לא ראיתי</b> – בילדותי, כשבית המקדש היה קיים, <b>את שמעון אחי אימא</b> – שהיה כוהן, <b>חיגר</b> (צולע) <b>באחת מרגליו</b> – שהוא בעל מום (כוהן נפסל אף אם היה חיגר רק באחת מרגליו), <b>עומד בעזרה</b> – שבמקדש, ו<b>חצוצרתו בידו ותוקע</b> – הרי שבעלי מום כשרים לתקוע בחצוצרות בשעת הקרבת קורבנות הציבור במקדש<b>. אמר לו רבי עקיבה: שמא</b> (אולי) <b>לא ראיתוֹ</b> – את אחי אימך תוקע, <b>אלא בשעת הקהל</b> – שבשעת הקהל התקיעה בחצוצרות כשרה בבעלי מום<b>, ואני אומר בשעת הקרבן</b> – שבשעת הקרבת קורבנות הציבור במקדש התקיעה בחצוצרות טעונה כוהנים תמימים<b>. אמר לו רבי טרפון: אקפח את בניי, שלא הטיתה</b> (לא פנית, לא סרת) <b>ימין ושמאל</b> – ממה שראיתי<b>. אני</b> הוא <b>שראיתי את המעשה</b> – של אחי אימי, <b>ושכחתי</b> – שהמעשה היה בשעת הקהל (במקבילות כתב הסופר במסירה שלפנינו 'אני הוא ששמעתי ולא היה לי לפרש', ומגיה הגיה ביומא כמו כאן. לשון זו מופיעה בוויכוח של רבי עקיבה ורבי טרפון בעניין אחר שיש בו לשונות דומים לוויכוח כאן, אך לשון זו אינה מתאימה לכאן)<b>, ואתה דורש</b> – את הכתובים מדעתך, <b>ומסכים על השמועה</b> (במקבילה ביומא: 'ומסכים לשמועה') – מה שאתה דורש מתאים להלכה המקובלת. כלומר, במה ששיערת שראיתי בשעת הקהל כיוונת לאמת<b>. הא</b> (הרי, מכאן ש-) <b>כל הפורש</b> (נבדל, מתרחק) <b>ממך כפורש מחייו</b> – שכן הפורש ממך פורש מהתורה שהיא מקור החיים (לשון זו שגורה בפי רבי טרפון). - הרי שרבי טרפון טעה שתי טעויות: טעה שאחי אימו תקע בשעת הקורבן, בעוד שתקע בשעת הקהל, וטעה שאחי אימו תקע בעזרה, בעוד שתקע חוץ למקדש (כך כתב גם ב"עלי תמר")<b>.</b><br><br><small>ב<b>בבלי יומא</b> עב,ב-עג,א אמרו: כי אתא רב דימי אמר: משוח מלחמה משמש (עובד) בשמונה כלים, שנאמר: "ובגדי הקודש אשר לאהרן יהיו לבניו אחריו" - למי שבא בגדולה אחריו.<br>מיתיבי: משוח מלחמה אינו משמש לא בשמונה ולא בארבעה! - אמר אביי: אי הכי, זר משווית ליה! (לא ייתכן להחשיבו כזר שאינו ראוי לעבוד כלל!) כי תניא ההיא (אינו משמש בשמונה) משום איבה.<br>יתיב רבי אבהו וקאמר לה להא שמעתא (שאמר רב דימי) משמיה דרבי יוחנן. אהדרונהו רבי אמי ורבי אסי לאפייהו (להראות שאין דעתם נוחה מהדברים). - איכא דאמרי: רבי חייא בר אבא אמרה ואהדרונהו רבי אמי ורבי אסי לאפייהו. - אמר רב פפא: בשלמא רבי אבהו / בשלמא למאן דאמר רבי אבהו אמרה, משום יקרא דבי קיסר לא אמרו ליה (משום שרבי אבהו היה קרוב למלכות, לא אמרו לו במפורש שאין דעתם נוחה מדבריו). אלא רבי חייא בר אבא / אלא למאן דאמר רבי חייא בר אבא אמרה, לימרו ליה (במפורש): לא אמר רבי יוחנן הכי!<br>כי אתא רבין אמר: נשאל איתמר (בגדים שכוהן גדול משמש בהם, משוח מלחמה נשאל בהם באורים ותומים). - תניא נמי הכי: בגדים שכוהן גדול משמש בהם, משוח מלחמה נשאל בהם.<br><br>לפי הבבלי, רבי אבהו או רבי חייא בר אבא אמרו בשם רבי יוחנן שמשוח מלחמה עובד בשמונה, ורבי אמי ורבי אסי אמרו שלא אמר רבי יוחנן עובד אלא נשאל. ולפי הירושלמי, רבי חייא בר אבא אמר בשם רבי יוחנן שמשוח מלחמה נשאל בשמונה, ורבי ירמיה מסר שרבי אמי אמר בשם רבי יוחנן שמשוח מלחמה עובד בשמונה, ורבי יונה אמר שלא אמר רבי אמי בשם רבי יוחנן עובד אלא נשאל.<br><br><b>אייתי מתניתא דבר קפרא מן דרומה</b><br>אין באזכור הרווח בירושלמי "אייתי מתניתא דבר קפרא מן דרומה" הוכחה חותכת כי לבר קפרא היה בית מדרש בדרום. מאזכור זה אפשר רק ללמוד, שמשנתו (קובץ המשניות שלו) היתה רווחת או מקובלת יותר בדרום ("לשאלת מקומם של בתי המדרש של בר קפרא ורבי הושעיה רבה", "דברי הקונגרס העולמי השמיני למדעי היהדות" ב, עמוד 10).<br><br><b>"וּבְנֵי אַהֲרֹן הַכֹּהֲנִים יִתְקְעוּ בַּחֲצֹצְרוֹת"</b><br>ב<b>ספרי במדבר</b> פסקה עה נאמר: "הכוהנים" - בין תמימים בין בעלי מומים; דברי רבי טרפון.<br>רבי עקיבא אומר: תמימים ולא בעלי מומים. נאמר כאן 'כוהנים' ונאמר להלן 'כוהנים' (סביר שהכוונה לויקרא כא,כא: "כָּל אִישׁ אֲשֶׁר בּוֹ מוּם מִזֶּרַע אַהֲרֹן <b>הַכֹּהֵן</b> לֹא יִגַּשׁ לְהַקְרִיב אֶת אִשֵּׁי ה'", ו'כוהנים' אינו ציטוט מילולי כפי שמצוי לא אחת בגזירה שווה. אפשר שהכוונה ל'כוהנים' במקום אחר דוגמת "והקריבו בני אהרן הכוהנים" (ויקרא א,ה), שפורש ככוהנים תמימים ולא בעלי מומים). מה 'כוהנים' האמורים להלן - תמימים ולא בעלי מומים, אף 'כוהנים' האמורים כאן - תמימים ולא בעלי מומים.<br>אמר לו רבי טרפון (לרבי עקיבא): עד מתי מגבב (מקושש ומלקט פסוקים) ומביא? עקיבא, איני יכול לסבול! אקפח את בניי, אם לא ראיתי שמעון אחי אימא חיגר ברגלו אחת שהיה עומד ומריע בחצוצרת.<br>אמר לו: הין, שמא בהקהל ראית, שבעלי מומים כשרים בהקהל וביום הכיפורים וביובל (ביום הכיפורים של יובל).<br>אמר לו: העבודה, שלא בידיתה. אשריך, אברהם אבינו, שיצא מחלציך עקיבא. טרפון ראה ושכח, עקיבא דורש מעצמו ומסכים להלכה. הא כל הפורש ממך כפורש מחייו.<br><br>ב<b>תוספתא סוטה</b> ז,טו-טז שנו: אותו היום (ביום הקהל) כוהנים עומדים בגדרים ובפרצות (כדי להקהיל את העם), וחצוצרות של זהב בידיהם, תוקעים ומריעים ותוקעים. בו ביום (ביום הקהל) ראה רבי טרפון חיגר עומד ומתריע בחצוצרות, משם ראה (ראה לומר) חיגר תוקע במקדש.<br><br>רבי טרפון ראה חיגר תוקע בחצוצרה חוץ למקדש בשעת הקהל, ומזה סבר לומר שחיגר תוקע בחצוצרה במקדש בשעת הקורבן.</small><br>• • •
כאן המשך המקבילות בירושלמי הוריות ג,ד ויומא א,א.
<br>מביאים מדרש הלכה: כתוב (בפרשת העבודה ביום הכיפורים): <b>"וְכִפֶּר הַכֹּהֵן אֲשֶׁר יִמְשַׁח אֹתוֹ</b> וַאֲשֶׁר יְמַלֵּא אֶת יָדוֹ לְכַהֵן תַּחַת אָבִיו<b>"</b> (ויקרא טז,לב) – הכוהן, שיימשח ושימונה לכוהן גדול במקום אביו הכוהן הגדול שמת, יעשה את כל העבודות של יום הכיפורים, <b>- מה תלמוד לומר?</b> – מה יש ללמוד מהכתוב הזה? <b>לפי שכל הפרשה</b> – פרשת העבודה ביום הכיפורים, <b>אמורה באהרן</b> – שאהרן נזכר בפרשה כמה פעמים<b>, אין לי אלא אהרן עצמו</b> – אין לי ללמוד אלא שאהרן הוא שיעשה את כל העבודות של יום הכיפורים<b>. מניין לרבות</b> (להוסיף) <b>כהן אחר?</b> – מאיפה למדים שגם כוהן גדול אחר יעשה את כל העבודות של יום הכיפורים? <b>תלמוד לומר</b> (הכתוב מלמד לומר)<b>: "אֲשֶׁר יִמְשַׁח אֹתוֹ"</b> (שם) – כוהן גדול שיימשח יעשה את כל העבודות של יום הכיפורים<b>. אין לי אלא משוח בשמן המשחה</b> – אין לי ללמוד אלא שכוהן גדול שנמשח בשעת מינויו בשמן המשחה יעשה את כל העבודות של יום הכיפורים<b>. המרובה בגדים</b> – כוהן גדול שהתחנך בשעת מינויו בריבוי בגדים בלבד ולא במשיחה בשמן המשחה, <b>מניין?</b> – מאיפה למדים שגם הוא יעשה את כל העבודות של יום הכיפורים? <b>תלמוד לומר</b> (הכתוב מלמד לומר)<b>: "וַאֲשֶׁר יְמַלֵּא אֶת יָדוֹ"</b> (שם) – כוהן גדול שיתחנך בריבוי בגדים יעשה את כל העבודות של יום הכיפורים (לשון 'מילוי יד' משמעו מינוי ומתן סמכות. בכתובים אחרים בעניין מינוי הכוהן הגדול והכוהנים נזכרים משיחה ולבישת בגדים ומילוי יד, וכיוון שכאן לא נזכרה לבישת בגדים, דרשו אותה ממילוי יד)<b>.</b> ו<b>מניין לרבות</b> (להוסיף) <b>כהן</b> (צריך להוסיף כמו במקבילות: '<b>אחר</b>') <b>המתמנה?</b> – מאיפה למדים שגם כוהן המתמנה קודם יום הכיפורים שמא יארע פסול בכוהן גדול ממלא את מקומו בעבודת יום הכיפורים, אף על פי שלא התחנך בשעת מינויו בריבוי בגדים ובמשיחה בשמן המשחה? <b>תלמוד לומר</b> (הכתוב מלמד לומר)<b>: "וְכִפֶּר הַכֹּהֵן"</b> (שם) – המילה "הכוהן" יתירה, שהרי כל הפרשה אמורה בכוהן, ויש ללמוד ממילה זו, שגם כוהן אחר המתמנה יעשה את כל העבודות של יום הכיפורים<b>.</b><br><br><small>ב<b>ספרא</b> "אחרי מות" פרשה ה נאמר: "וכיפר אשר ימשח אותו" - מה תלמוד לומר? לפי שכל הפרשה אמורה באהרן, אין לי אלא אהרן עצמו. מניין לרבות כוהן אחר? תלמוד לומר: "אשר ימשח אותו". אין לי אלא משוח בשמן המשחה. מרובה בגדים מניין? תלמוד לומר: "ואשר ימלא את ידו". מניין לרבות כוהן אחר המתמנה? תלמוד לומר: "וכיפר הכוהן".</small><br>
<br>ושואלים: <b>במה הוא מתמנה?</b> – כיצד ממנים כוהן המתמנה קודם יום הכיפורים שמא יארע פסול בכוהן גדול, שאינו מתמנה בריבוי בגדים ובמשיחה?
<br>ומשיבים: <b>רבנ</b>י<b>ן דקיסרין</b> – חכמי קיסריה אומרים <b>בשם רבי חייה בר יוסף</b> (אמורא בדור השני)<b>: בפה</b> – הוא מתמנה בפה, שבית הדין שממנים אותו אומרים לו שהוא מתמנה לעבוד במקום הכוהן הגדול<b>.</b>
<br>ומציעים היסק מן האמור לפני כן: <b>אמר רבי זעורה</b> (רבי זירא, מגדולי אמוראי ארץ ישראל בדור השלישי)<b>: הדא אמרה</b> – זאת אומרת<b>, שממנין זקנים בפה</b> – ולא בידיים (לא ממנים חכם בדרך של הנחת ידי הממנה על ראש המתמנה, אלא ממנים בפה, שבית הדין שממנים אותו אומרים לו שהוא מתמנה לחכם)<b>.</b>
<br>ומציעים סיוע ממשנה: <b>אמר רבי חייא בר אדא</b> (השני, אמורא ארץ ישראלי בדור החמישי)<b>: מתניתא אמרה כן:</b> – המשנה (המקור התנאי, והוא המשנה עדיות ה,ו) אומרת כך (שממנים זקנים בפה): <b>עקביה בן מהללאל</b> (מגדולי חכמי ישראל בדור שלפני החורבן) <b>העיד ארבעה דברים</b> – מסר עדות בפני החכמים על ארבע הלכות ששמע מפי רבותיו<b>. אמרו לו</b> – החכמים לעקביה<b>: חזור בך</b> – מעדותך, <b>בארבעה דברים שהיית אומר</b> – נגד דעת החכמים, <b>ונעשך אב בית דין לישראל</b> – נמנה אותך להיות שני לנשיא הסנהדרין. - משמע שאם היה חוזר בו היה נעשה מיד אב בית דין באמירה בפה של החכמים. מכאן שממנים חכמים באמירה בפה ולא בסמיכה בידיים<b>.</b><br><br><small>עד כאן המקבילות בירושלמי הוריות ויומא.<br>הקטע מ"תני: כהן משיח מביא פר. אין המרובה בגדים מביא פר" עד "הוי צורך הוא שיאמר 'משיח' וצורך הוא שיאמר 'כהן'" וכן המימרה "אמר רבי יוחנן: עבר והביא עשירית האיפה שלו - כשר" שייכים באותה מידה לירושלמי מגילה והוריות בשל שני חלקי המשנה הזהים שנשנו כאן ושם.<br>הקטע מ"מה? מייחדין ליה עימיה?" עד "'כל כבודה בת מלך פנימה ממשבצות זהב לבושה'" מקורו בירושלמי יומא על המשנה שם: "מתקינין לו כהן אחר תחתיו, שמא יארע לו פסול", ומשם הועתק למגילה והוריות.<br>הקטע מ"יכול יהא משוח מלחמה מביא עשירית האיפה שלו!" עד "הא כל הפורש ממך כפורש מחייו", שעוסק בכוהן משוח מלחמה שנזכר בקטע הראשון, מקורו בירושלמי מגילה והוריות, והועתק ליומא.<br>הקטע מ"'וכפר הכהן אשר ימשח אותו'" עד "חזור בך בארבעה דברים שהיית אומר ונעשך אב בית דין" מקורו בירושלמי יומא על המשנה שם: "מתקינין לו כהן אחר תחתיו, שמא יארע לו פסול", ומשם הועתק למגילה והוריות.<br><br>ב<b>בבלי יומא</b> יב,א-ב אמרו: "ומתקינים לו כוהן אחר תחתיו שמא יארע בו פסול". - פשיטא, אירע בו פסול (בכוהן הגדול) קודם תמיד של שחר - מחנכים אותו (את הכוהן האחר) בתמיד של שחר (מלבישים אותו בשמונה בגדי כהונה והוא מקריב את קורבן התמיד של שחר, ועל ידי זה הוא נעשה כוהן גדול בפועל). אירע בו פסול אחר תמיד של שחר, במה מחנכים אותו? (שהרי במקרה זה הוא מתחיל לעבוד את עבודת יום הכיפורים שנעשית בארבעה בגדי לבן שהם בגדיו של כוהן הדיוט, ובאיזו פעולה הוא נעשה כוהן גדול בפועל לאחר מינויו?)<br>אמר רב אדא בר אהבה: מחנכים אותו באבנט (שהאבנט שהכוהן הגדול לובש ביום הכיפורים עשוי בד, ואינו כמו האבנט שכוהן הדיוט לובש שעשוי כלאיים של צמר ופשתים, ועל ידי לבישתו הוא מתחנך להיות כוהן גדול)...<br>אמר אביי: לובש שמונה בגדים ומהפך בצינורא (במזלג על המזבח, למהר את שריפת איברי קורבן התמיד, ועל ידי עבודתו בבגדי כהונה גדולה הוא מתחנך להיות כוהן גדול)...<br>רב פפא אמר: עבודתו מחנכתו (אינו צריך חינוך מיוחד, אלא בעבודת יום הכיפורים עצמה המיוחדת לכוהן גדול שהוא עובד הוא מתחנך להיות כוהן גדול)...<br><br>הירושלמי שאומר שהכוהן האחר מתמנה בפה מדבר במינויו קודם יום הכיפורים, והבבלי מדבר בחינוכו של הכוהן האחר ביום הכיפורים כשהוא נכנס לשמש תחת הכוהן הגדול שאירע בו פסול.<br><br><b>ממנין זקנים בפה</b><br>ב<b>בבלי סנהדרין</b> יג,ב אמרו: אמר ליה רב אחא בריה דרבא לרב אשי: בידא ממש סמכין ליה או בשמא סמכין ליה? - אמר ליה: מותבי ליה ידא ארישא וסמכי ליה בשמא וקרי ליה "רבי" ויהבי ליה רשותא למידן דיני קנסות.<br><br>בימיהם של האמוראים, וכנראה כבר בימי התנאים, לא סמכו או מינו חכם בדרך של הנחת הידיים על ראש המתמנה או הנסמך, אלא מינו בפה, "קרי ליה רבי" וכאמור במפורש בירושלמי (כאן). ברם, לפנים היתה הסמיכה בידיים, כלומר, הסומך היה שם את שתי ידיו על ראש הנסמך. מצינו עדות מפורשת בבבלי (סנהדרין יג,ב), לפי נוסחאות קדומות, שהסמיכה היא בידיים ("מקורות ארץ ישראליים היסטוריוגרפיים קדומים במסורת התלמוד הבבלי", "עיונים בהיסטוריוגרפיה", עמוד 75).</small><br>• • •

Halakhah 11

<big><strong>משנה</strong></big><br>כשעמד המשכן בגלגל (בימי יהושע), בנוב (לאחר שחרבה שילה בימי עלי הכוהן) ובגבעון (לאחר שחרבה נוב בימי שאול המלך) היו הבמות מותרות, וכל אדם היה רשאי לעשות במה לעצמו בכל מקום שירצה ולהקריב עליה קורבנותיו, ובמה זו היתה נקראת במה קטנה, והמזבח שבמשכן היה נקרא במה גדולה (על פי מלכים א ג,ד), והיו מקריבים עליה קורבנות ציבור.
<br>משנתנו דנה בזמן היתר הבמות, והיא באה ללמד מה בין במה גדולה לבמה קטנה.
<br><b>אין בין במה גדולה</b> – במת ציבור, <b>לבמה קטנה</b> – במת יחיד, <b>אלא פסחים</b> – שהיחיד לא היה רשאי להקריב פסחו בבמה קטנה שלו אלא בבמה גדולה (כמו שנאמר: "ויחנו בני ישראל בגלגל ויעשו את הפסח..." (יהושע ה,י), והקריבו את פסחיהם בבמה הגדולה)<b>.</b>
<br><b>זה הכלל:</b> – כך הוא סיכום הדברים: <b>כל שהוא נידר ונידב</b> – קורבן הבא משום נדר או נדבה, כגון עולות ושלמים שאדם נודר או נודב לפי רצונו, <b>קרב בבמה</b> – קטנה<b>, וכל שאינו לא נידר ולא נידב אינו קרב בבמה</b> – קטנה, ולכן אין פסחים קרבים בבמה קטנה, וכן חטאות ואשמות<b>.</b><br>• • •
<big><strong>תלמוד</strong></big><br>ב<b>משנה זבחים</b> יד,ד שנינו: "עד שלא הוקם המשכן (קודם שהוקם המשכן במדבר) היו הבמות מותרות (היה מותר לישראל להקריב את קורבנותיהם בבמות שהיו מקימים בכל מקום שירצו) <b>ועבודה בבכורות</b>. משהוקם המשכן נאסרו הבמות (היה אסור להקריב קורבנות בבמות אלא על המזבח שבמשכן בלבד) ועבודה בכוהנים".
<br><b>רבי יוחנן</b> (גדול אמוראי ארץ ישראל בדור השני) <b>עבד תלת שנין ופלג דלא נחת לבית וועדא מן צערא</b> – רבי יוחנן עשה (שהה) שלוש שנים ומחצה שלא ירד לבית הוועד (מקום ישיבת החכמים) מפני הצער (טיב הצער של רבי יוחנן מפורש בשיר השירים רבה פרשה ב [טז] ב: "רבי יוחנן אתייסר ועבד חשש בצמרמורייה תלת שנין ופלג" - התייסר והיה סובל מצמרמורת (אבנים בדרכי השתן) שלוש שנים ומחצה. - ב"שערי תורת ארץ ישראל" הגיה 'דלא נחת לבית וועדא מן צ<b>מ</b>רא', ו'צמרא' הוא 'צמרמורייה'. - בירושלמי בבא בתרא ב,א סיפרו: "רבי יוחנן נפק מן כנישתא ושפך מוי לחורי תרעא (יצא מבית הכנסת והטיל מים - השתין - אחורי השער). ולא ידעין, אִין משום דהוה צונם (הכותל היה מסלע קשה, ומותר לאדם להטיל מי רגליים בכותל של חברו במקרה שהוא צונם), ואִין משום דהוה ביה צער ולא הוה יכיל מסובר (לא היה יכול לסבול את הכאב)". ואפשר שיש להגיה גם שם 'צמר' במקום 'צער')<b>. בסופא חמא רבי אלעזר</b> (אמורא בדור השני) <b>בחילמיה</b> – בסוף (בסוף שלוש שנים ומחצה) ראה רבי אלעזר (נתגלה לו) בחלומו<b>: למחר סיני נחת ומחדת לכון מילה</b> – למחר 'סיני' (כינוי לחכם בקי בתורה, שבו מתואר רבי יוחנן) יורד (לבית הוועד) ומחדש לכם דבר<b>. עאל ואמר קומיהון:</b> – נכנס (למחר רבי יוחנן לבית הוועד) ואמר לפניהם (לפני החכמים): <b>מאיכן קָשַׁט הַקּוֹשֵׁט הזה</b> – מהיכן ירה (באיזה אופן קלע למטרה, כיוון לנקודה הנכונה) הקַשָּׁת (היורה בקשת) הזה, <b>שתהא עבודה בבכורות?</b> – מהיכן למד התנא של המשנה בזבחים שקודם שהוקם המשכן היתה העבודה בבכורים? (שהרי בתורה לא נאמר במפורש שעבודת הקורבנות נעשתה על ידי הבכורים לפני הקמת המשכן. - בירושלמי ברכות א,א יש מליצה דומה שאמר רבי יוחנן לחבירו: "קָשַׁטְתָּה" - קלעת למטרה (כיוונת לנקודה הנכונה)) - ויש להציע מקור מפסוק: <b>מן הדין קרייה:</b> – מן הפסוק הזה (בעניין לקיחת הלוויים לשרת בקודש במקום הבכורים): <b>"כִּי לִי כָּל בְּכוֹר, בְּיוֹם הַכֹּתִי כָל בְּכוֹר בְּאֶרֶץ מִצְרַיִם</b> הִקְדַּשְׁתִּי לִי כָל בְּכוֹר בְּיִשְׂרָאֵל מֵאָדָם עַד  בְּהֵמָה, לִי יִהְיוּ אֲנִי ה'<b>"</b> (במדבר ג,יג. - וכן כתוב (בעניין טיהור הלוויים והקדשתם לעבודה): "כִּי לִי כָל בְּכוֹר בִּבְנֵי יִשְׂרָאֵל בָּאָדָם וּבַבְּהֵמָה, בְּיוֹם הַכֹּתִי כָל בְּכוֹר בְּאֶרֶץ מִצְרַיִם הִקְדַּשְׁתִּי אֹתָם לִי" (במדבר ח,יז)) – בשעת מכת הבכורות במצרים הקדיש ה' את בכורי ישראל לשרת בקודש<b>, וכתוב</b> – בעניין פסח מצרים<b>: "</b>וְעָבַרְתִּי בְאֶרֶץ מִצְרַיִם בַּלַּיְלָה הַזֶּה, וְהִכֵּיתִי כָל בְּכוֹר בְּאֶרֶץ מִצְרַיִם מֵאָדָם וְעַד בְּהֵמָה, <b>וּבְכָל אֱלֹהֵי מִצְרַיִם אֶעֱשֶׂה שְׁפָטִים</b>, אֲנִי ה'<b>"</b> (שמות יב,יב) – בליל חמישה עשר לחודש הראשון אעבור בכל ארץ מצרים ואהרוג את כל בכורי האדם והבהמה, ואהרוג גם את הבהמות והחיות הנחשבות בעיני המצרים כאלוהים. ויש לפרש את הפסוק הזה, שבמיתת בכורי מצרים עשה ה' שפטים באלוהי מצרים, מפני שבכורי מצרים היו משמשים כוהנים לאלוהי מצרים, וכנגד זה בכורי ישראל הוקדשו במכת בכורות לעבודת ה' אלוהי ישראל<b>.</b><br>
<br>ושואלים: <b>קודם לכן מה היו עושין?</b> – מי היו המקריבים לפני יציאת מצרים? (שהרי לא למדנו מהכתובים שלעיל אלא שהבכורות הוקדשו לעבודה ביציאת מצרים)
<br>ומשיבים: נאמר (בסיפור על ברכת יצחק ליעקב): <b>"וַתִּקַּח רִבְקָה אֶת בִּגְדֵי עֵשָׂו בְּנָהּ הַגָּדֹל הַחֲמֻדֹת אֲשֶׁר אִתָּהּ בַּבָּיִת</b> וַתַּלְבֵּשׁ אֶת יַעֲקֹב בְּנָהּ הַקָּטָן<b>"</b> (בראשית כז,טו) – רבקה לקחה את בגדיו היפים של עשיו שהיתה שומרת בביתה, והלבישה אותם ליעקב, <b>- מהו</b> – מה פירוש <b>"הַחֲמֻדֹת"? שהיה משמש בכהונה גדולה</b> – "בגדי החמודות" אלו בגדי כוהן גדול שהיה עשיו משמש בהם כשהיה מקריב מפני שהיה בכור (וזהו שנאמר כאן "בנה הגדול", שהוא מיותר. - מכאן שגם לפני יציאת מצרים היו הבכורים המקריבים. ובמדרשי האגדה (ראה להלן, וראה גם במדבר רבה ד,ח) נאמר, שמבריאת העולם עד הקמת המשכן היתה הקרבת הקורבנות בבכורים, אלא שלפעמים נדחה הבכור מפני הצעיר שזכה בבכורתו כמו שנדחה עשיו מפני יעקב, והיו הבכורים משמשים בבגדי כהונה גדולה שהלביש ה' לאדם הראשון, ואדם מסרם לשת, ושת למתושלח, ומתושלח לנח, ונח לשם, ושם לאברהם, ואברהם ליצחק, ויצחק לעשיו, ואחר כך נמסרו ליעקב שלקח את הבכורה מעשיו, ואדם ונח ושם ואברהם ויעקב לבשו אותם כשהקריבו)<b>.</b><br>
<br><b>אמר רבי לוי</b> (אמורא ארץ ישראלי בדור השלישי)<b>:</b> נאמר (בשיר לעג על מות מלך בבל): <b>"שָׁבַר י'י מַטֵּה רְשָׁעִים</b> שֵׁבֶט מֹשְׁלִים<b>"</b> (ישעיהו יד,ה) – ה' שבר את המקלות שבהם היו מכים המושלים הרשעים (פסוק זה אמור על מלך בבל); ויש לדרוש את הפסוק: <b>- אֵילּוּ הבכורות שהקריבו לעגל תחילה</b> – ישראל הקריבו קורבנות על המזבח שלפני עגל הזהב שעשו ישראל לאחר מתן תורה, שנאמר בחטא העגל: "וַיַּעֲלוּ עֹלֹת וַיַּגִּשׁוּ שְׁלָמִים" (שמות לב,ו) "וַיִּזְבְּחוּ לוֹ" (שמות לב,ח), אלא שהבכורים שהעבודה היתה בהם הקריבו לעגל תחילה, ואחר כך גם שאר ישראל הקריבו לעגל, ולפיכך שבר ה' את שלטונם של הבכורים הרשעים, שניטלה מהם עבודת ההקרבה לה' וניתנה לשבט לוי שלא חטאו בעגל (דורש את הפסוק על הבכורים. ואולי הגרירה לדרש זה היא במה שנאמר שם: "שָׁבְתָה מַדְהֵבָה" (ישעיהו יד,ד), ורואה רמז ב"מדהבה" לעגל הזהב. מדהבה - מקום של זהב או מה שעשוי זהב ("מדרש רבה", במדבר חלק ב, עמודים 23-24))<b>.</b><br><br><small>בבבלי זבחים קטו,ב למדו שעד שלא הוקם המשכן עבודה בבכורות מן הכתוב האמור בכריתת הברית במעמד הר סיני: "וישלח את נערי בני ישראל ויעלו עולות ויזבחו זבחים שלמים" (שמות כד,ה), ופירשו ש"נערי בני ישראל" הם הבכורים מכל שבטי ישראל.<br><br>ב<b>מדרש תנחומא</b> (בובר) פרשת "תולדות" סימן יב נאמר: "ויעש ה' אלוהים לאדם ולאשתו כותנות עור וילבישם" (בראשית ג,כא). - מהו "כותנות עור"? בגדי כהונה גדולה שהלבישם הקב"ה. - שנו רבותינו: עד שלא הוקם המשכן היו הבמות מותרות והעבודה בבכורות. - לכך הלביש הקב"ה לאדם בגדי כהונה גדולה, שהיה בכורו של עולם. בא נח ומסרם לשם, ושם מסרם לאברהם, ואברהם מסרם ליצחק, ויצחק מסרם לעשיו, שהיה בכורו, ועשיו היה רואה את נשיו עובדות עבודה זרה והפקידם אצל אימו. כשעמד יעקב ולקח הבכורה מן עשיו, אמרה רבקה: הואיל שלקח יעקב את הבכורה מיד עשיו, בדין הוא שילבש הבגדים הללו, שנאמר: "ותיקח רבקה את בגדי עשיו בנה הגדול החמודות" (בראשית כז,טו).<br><br>ב<b>פסיקתא רבתי</b> פסקה ה נאמר: "ויהי ביום כלות משה" - מי קרא "ווי"? הבכורות אמרו "ווי", שניטלה מהם הכהונה. שנו רבותינו: עד שלא הוקם המשכן היו הבמות מותרות ועבודה בבכורות (משנה זבחים יד,ד). - וכן "שבר ה' מטה רשעים" (ישעיהו יד,ה) - אמר רבי אבא בר ממל: אלו הבכורות (לפי שהקריבו לפני העגל איבדו את הכהונה). לפיכך כשהוקם המשכן צווחו "ווי".</small>
ומביאים ברייתא: <b>הכל קרב בבמה</b> – לפני הקמת המשכן היה מותר להקריב בבמות את כל בעלי החיים, כמפורט להלן<b>, בהמה וחיה ועופות, גדולים וקטנים, זכרים ונקיבות, תמימין ובעלי מומין</b> (כך כתב הסופר במסירה שלפנינו, וכן הוא בתוספתא ובבבלי, ומגיה הגיה 'אבל לא בעלי מומין') – שאינם מחוסרי איברים<b>, טהורים אבל לא טמאים</b> – בעלי חיים ממינים המותרים באכילה, אבל לא ממינים האסורים באכילה (לאחר הקמת המשכן לא הותר להקריב אלא מינים מסוימים של בהמה ועופות, ולא הותר להקריב אלא בהמה מהיום השמיני ללידתה ותורים כשהם גדולים ובני יונה כשהם קטנים, ולא הותר להקריב עולות אלא זכרים, ולא הותר להקריב אלא תמימים)<b>. הכל קרב עולה</b> – לפני הקמת המשכן היה צריך להקריב בבמות את כל הקורבנות עולה בלבד<b>, ואינן טעונין הפשט וניתוח</b> – לא היו צריכים להפשיט את העור של הבהמה ושל החיה ולנתח אותן לאיברים לפני הקטרתן, אלא היה מותר להקטיר אותן שלימים בעורן (לאחר הקמת המשכן קורבנות עולה טעונים הפשט וניתוח)<b>. וגוים בזמן הזה רשאין לעשות כן</b> – אף שבזמן הזה הבמות אסורות, הגויים רשאים לעשות במות בזמן הזה בכל מקום שירצו ולהקריב עליהן קורבנות לשם שמים, והכול מותרים הם להקריב בבמות, כמפורט לעיל, והכול צריכים הם להקריב עולה<b>.</b><br><br><small>ב<b>תוספתא זבחים</b> יג,א שנו: עד שלא הוקם המשכן היו הבמות מותרות. מה הם מקריבים? בהמה חיה ועוף, גדולים וקטנים, זכרים ונקיבות, תמימים ובעלי מומים, טהורים אבל לא טמאים. הכול קרב עולה, וטעונה הפשט וניתוח. הגויים בזמן הזה מותרים לעשות כן.<br><br>ב<b>בבלי זבחים</b> קטו,ב אמרו: עד שלא הוקם המשכן היו הבמות מותרות ועבודה בבכורות. והכל כשירים ליקרב, בהמה חיה ועוף, זכרים ונקיבות, תמימים ובעלי מומים, טהורים אבל לא טמאים. והכול (כל מה שקרב עד שהוקם המשכן) קרבו עולות, ועולה שהקריבו ישראל במדבר (עד שהוקם המשכן) טעונה הפשט וניתוח, וגויים בזמן הזה רשאים לעשות כן.<br><br>ב<b>תוספתא פרה</b> ד,ה שנו: רבי יוסי הגלילי אומר: עולות שהקריבו אבותינו על הר סיני אין בהן הפשט וניתוח, שאין הפשט וניתוח אלא ממתן תורה ואילך.<br>וב<b>בבלי חגיגה</b> ו,ב ו<b>זבחים</b> קכ,א אמרו: תניא: רבי יוסי הגלילי אומר: עולה שהקריבו ישראל במדבר (בהר סיני, קודם שהוקם המשכן) אינה טעונה הפשט וניתוח, שאין הפשט וניתוח אלא מאוהל מועד ואילך (שהרי רק באוהל מועד נאמר דין זה (ויקרא א,ו)).<br><br>הברייתא בירושלמי, שעולה קודם שהוקם המשכן אינה טעונה הפשט וניתוח, כרבי יוסי הגלילי, ושלא כברייתא בתוספתא ובבבלי.</small><br>
<br>מציעים מקורות ותוספות לדברי הברייתא.
<br>ושואלים: <b>זכרים ונקיבות, מניין?</b> – מאיפה למדים שגם נקיבות קרבו עולה בבמה בזמן שהבמות מותרות?
<br>ומשיבים: <b>רבי אבהו</b> (אמורא ארץ ישראלי בדור השלישי) אמר <b>בשם רבי יוסי בר חנינה</b> (אמורא ארץ ישראלי בדור השני)<b>:</b> נאמר (בסיפור על השבת הארון לגבול ישראל): <b>"וְאֶת הַפָּרוֹת הֶעֱלוּ עֹלָה לַי'י"</b> (שמואל א ו,יד) – אנשי בית שמש הקריבו לעולה את הפרות שקשרו הפלישתים לעגלה שנתנו עליה את הארון שהשיבו. זה היה לאחר שחרבה שילה והותרו הבמות. מכאן יש ללמוד שגם נקיבות קרבו עולה בבמה בזמן שהבמות מותרות (להלן אמרו, שנח הכניס לתיבה שבעה זוגות - שבעה זכרים ושבעה נקיבות - מכל מין מהבהמות ומהעופות הטהורים, ולאחר המבול הקריב נח מהם קורבנות עולה. הרי שיש ללמוד מקורבנות בני נח שגם נקיבות קרבו עולה בבמה בזמן שהבמות מותרות, כמו שלמדים להלן מקורבנות בני נח דינים אחרים שנאמרו בברייתא. ונראה שהעדיפו ללמוד דין נקיבות מהכתוב בשמואל א, שכן נאמר בו במפורש שהקריבו נקיבות)<b>.</b><br>
<br>ושואלים: <b>תמימים ובעלי מומין</b> (כך כתב הסופר במסירה שלפנינו, ומגיה הגיה 'אבל לא בעלי מומין')<b>, מניין?</b> – מאיפה למדים שגם בעלי מומים קרבו בבמה בזמן שהבמות מותרות?
<br>ומשיבים: <b>אמר רבי יסא</b> (רבי אסי, אמורא ארץ ישראלי בדור השלישי)<b>: פשט רבי לעזר</b> (אמורא בדור השני) <b>לחברייא:</b> – פשט (דרש ופירש) רבי לעזר לחברים (קבוצת תלמידי החכמים): נאמר (בציווי ה' על נח לעשות תיבה): <b>"וּמִכָּל הָחַי מִכָּל בָּשָׂר</b> שְׁנַיִם מִכֹּל תָּבִיא אֶל הַתֵּבָה לְהַחֲיֹת אִתָּךְ<b>"</b> (בראשית ו,יט) – מכל מין ממיני בעלי החיים תכניס לתיבה שניים לקיים אותם בחיים עימך בתיבה; ויש לדרוש מהמילים "מכל בשר": <b>- שיהו שלימים באיבריהן</b> – תכניס לתיבה בעלי חיים שיהיו שלימים באיבריהם, שלא יהיו מחוסרי איברים ("כל בשר" - שלם באיבריו, ולא מחוסר אבר). לאחר המבול הקריב נח מהבהמות שהכניס לתיבה קורבנות עולה (בראשית ח,כ). מכאן (מקורבנות בני נח) יש ללמוד שגם בעלי מומים קרבו בבמה בזמן שהבמות מותרות, ובלבד שלא היו מחוסרי איברים<b>.</b>
<br><b>מֵירְטִים</b> – עופות שנמרטו (נתלשו) נוצות כנפיהם, האם קרבו בבמה בזמן שהבמות מותרות? <b>- פשט רבי לעזר:</b> – פשט (דרש ופירש) רבי לעזר: נאמר (במעשה היום הראשון של המבול): <b>"</b>וְכָל הָעוֹף לְמִינֵהוּ, <b>כֹּל צִפּוֹר כָּל כָּנָף"</b> (בראשית ז,יד) – כל מיני העופות, שהם כל הציפורים וכל בעלי הכנפיים (החרקים המעופפים), באו לתיבה; ויש לדרוש מהמילים "כל כנף": <b>- פרט למירטים</b> – יש להוציא מכלל העופות שבאו לתיבה עופות מירטים שאין כנפיהם שלימות ("כל כנף" - שלם בכנפיו, ולא מירט). לאחר המבול הקריב נח מהעופות שהכניס לתיבה קורבנות עולה (בראשית ח,כ). מכאן (מקורבנות בני נח) יש ללמוד שעופות מירטים לא קרבו בבמה בזמן שהבמות מותרות<b>.</b><br><br><small>ב<b>ירושלמי פסחים</b> ט,ה אמרו: אית תניי תני: דוקים ותבלולים (שבעין) פוסלין בו (בפסח מצרים). אית תניי תני: אין דוקים ותבלולים פוסלין בו. - מאן דאמר: דקים ותבלולין פוסלין בו - ניחא, דכתיב: "שה תמים" (שמות יב,ה) (וזה אינו תמים). מאן דאמר: אין דקים ותבלולים פוסלין בו - מה מקיים "שה תמים"? [אין תימר: למעט מחוסר אבר -(השלמת "הירושלמי כפשוטו")] אפילו בקרבנות בני נח אינו! (אפילו בקורבנות בני נח פסלו מחוסרי איברים, ויש ללמוד מהם לפסח מצרים ואין צריך כתוב למעט) לא כן אמר רבי יסא: פשט רבי לעזר לחברייא: "מכל החי מכל בשר" - שיהו שלימין באיבריהן?! - תמן (בקורבנות בני נח) - יש מהן למזבח (קרבו במזבח), ברם הכא (בפסח מצרים) - אין מהם למזבח (לא קרב במזבח, ואין ללמוד מקורבנות בני נח לפסח מצרים).<br>וב<b>ירושלמי סוטה</b> ט,ה אמרו: מחוסרי איברין מהו שיפסלו בה (בעגלה ערופה, שאין מומים פוסלים בה)? - אפילו בקרבנות בני נח אינם (אפילו בקורבנות בני נח פסלו מחוסרי איברים, ויש ללמוד מהם לעגלה ערופה). לא כן אמר רבי יסא: פשט רבי לעזר לחברייא: "מכל החי מכל בשר" - שיהו שלימין באיבריהן?! - תמן (בקורבנות בני נח) - יש מהן למזבח (קרבו במזבח), ברם הכא (בעגלה ערופה) - אין מהן למזבח (לא קרבה במזבח, ואין ללמוד מקורבנות בני נח לעגלה ערופה).<br><br>מהירושלמי פסחים וסוטה, שהביא את דרשת רבי לעזר "מכל החי מכל בשר" - שיהו שלימים באיבריהם, מוכח שבקורבנות בני נח לא פסלו אלא מחוסרי איברים אבל לא בעלי מומים.<br><br>ב<b>בראשית רבה</b> לב,ח נאמר: "כל ציפור כל כנף" - אמר רבי לעזר (צריך לומר: רבי אסי): פשט רבי אסי (צריך לומר: רבי לעזר) לחברייה: פרט למירטים ולקיטעים (שנקטע אחד מאיבריהם) שפסולים בקורבנות בני נח ("כל ציפור" - ציפור שלימה ולא מקוטעה, חסרת אבר; "כל כנף" - כל הנוצות עליה ולא מרוטה). אמר רבי אסי: פרט לסרוחים (סרוחי איברים, יתירי איברים) ולמחוסרי איברים שפסולים בקורבנות בני נח.</small><br>
<br>ושואלים: <b>טהורים אבל לא טמאים, מניין?</b> – מאיפה למדים שרק טהורים (המותרים באכילה) קרבו בבמה בזמן שהבמות מותרות, אבל לא טמאים (האסורים באכילה)?
<br>ומשיבים: <b>רבי אבא בריה דרבי פפי</b> (אמורא ארץ ישראלי בדור הרביעי) אמר בשם <b>רבי יהושע דסיכנין</b> (אמורא ארץ ישראלי בדור הרביעי, מהיישוב סיכנין בגליל התחתון המערבי) שאמר <b>בשם רבי לוי</b> (אמורא ארץ ישראלי בדור השלישי)<b>: הגה</b> (למד) <b>נח תורה</b> – דין, הלכה, <b>מתוך תורה</b> – מתורתו של משה (למד את ההלכה ממקור בתורה. הלשון "הגה נח תורה מתוך תורה" מיוסד על הכתוב "ובתורתו יהגה" שבמזמור א בספר תהילים שנדרש במדרשי האגדה על נח)<b>. אמר</b> – נח<b>:</b> נאמר (בדברי ה' לנח ביציאתו מהתיבה): <b>כבר נאמר לי "</b>כָּל רֶמֶשׂ אֲשֶׁר הוּא חַי לָכֶם יִהְיֶה לְאָכְלָה, <b>כְּיֶרֶק עֵשֶׂב נָתַתִּי לָכֶם אֶת כֹּל"</b> (בראשית ט,ג) – ה' התיר לנח ולבניו לאכול בשר, כפי שהתיר להם קודם לכן אכילת ירק בלבד (בראשית א,ל)<b>. לאיזה דבר ריבה</b> (הגדיל את המספר) <b>הכתוב בטהורין?</b> – בשביל איזה דבר ציווה ה' אותי להכניס לתיבה שבעה זוגות מכל מין מהבהמות ומהעופות הטהורים, בעוד שמכל מין מהבהמות ומהעופות הטמאים לא ציווה אותי להכניס לתיבה אלא שניים (כמו שאמר הכתוב בבראשית ז,ב-ג)? <b>לקרבנות</b> – הכתוב ריבה בטהורים בשביל שאקריב קורבנות מהבהמות ומהעופות הטהורים שהכנסתי לתיבה, כמו שנאמר ביציאתו של נח מהתיבה: "וַיִּבֶן נֹחַ מִזְבֵּחַ לַה' וַיִּקַּח מִכֹּל הַבְּהֵמָה הַטְּהֹרָה וּמִכֹּל הָעוֹף הַטָּהוֹר וַיַּעַל עֹלֹת בַּמִּזְבֵּחַ" (בראשית ח,כ). אך לא ריבה הכתוב בטהורים בשביל לאכול מהבהמות ומהעופות הטהורים שהכנסתי לתיבה, שהרי הותר לנח לאכול מהכול, טהורים וטמאים. מכאן (מקורבנות בני נח) יש ללמוד שרק טהורים קרבו בבמה בזמן שהבמות מותרות, אבל לא טמאים<b>.</b><br><br><small>ב<b>בראשית רבה</b> כו,א וב<b>מדרש תהילים</b> א,יב נאמר: "אשרי האיש אשר לא הלך" וגו' (תהילים א,א) - "אשרי האיש" זה נח (שכתוב בו: "נח איש צדיק")... "ובתורתו יהגה" (שם) - שהגה (חשב, הוציא) דבר מתוך דבר, אמר: מה טעם ריבה הקב"ה בטהורים יותר מן הטמאים? לא שהוא רוצה להקריב לו מהם?! מיד: "וייקח מכל הבהמה הטהורה" וגו' (בראשית ח,כ).<br>וב<b>בראשית רבה</b> לד,ט נאמר: "ויבן נח מזבח לי'י" - "ויבן" כתיב, נתבונן, אמר: מה טעם ריבה הקב"ה בטהורים יותר מהטמאים? לא שהוא רוצה להקריב לו מהם?! מיד: "וייקח מכל הבהמה הטהורה" וגו'.<br>וב<b>שמות רבה</b> נ,ב נאמר: "תן לחכם ויחכם עוד" (משלי ט,ט) - זה נח, שאמר לו הקב"ה: "מכל הבהמה הטהורה תיקח לך שבעה שבעה" וגו' (בראשית ז,ב), וכשיצא מה כתיב? "ויבן נח מזבח לה'" (בראשית ח,כ), מאי "ויבן"? נתבונן ואמר: מה טעם ריבה הקב"ה בטהורים יותר מן הטמאים? לא שהיה רוצה להקריב לו מהם?! מיד: "וייקח מכל הבהמה הטהורה". הווי: "תן לחכם ויחכם עוד", לפי שהחכם שומע דבר ומקיימו ומוסיף עליו.<br><br>הסוגיה בירושלמי כאן בעניין עבודה בבכורות מקורה הוא על המשנה בזבחים יד,ד ואינה נוגעת למשנה במגילה.</small><br>
<br>בברייתא לעיל שנינו: <b>וגוים בזמן הזה רשאין לעשות כן - רבי בא</b> (רבי אבא, אמורא בדור השלישי) אמר <b>בשם רב יהודה</b> (מגדולי אמוראי בבל בדור השני)<b>: אסור לישראל</b> (ליהודי) <b>לסייעו</b> – אסור לישראל לסייע את הגוי להקריב על במה, לפי שחוששים שמא יבוא לעשות כן בעצמו, והרי אסור לישראל להקריב על במה, <b>ואסור להיעשות לו שליח</b> – אסור לישראל להיות שליחו של הגוי להקריב על במה בשבילו, לפי שאין ישראל נעשה שליח לגוי, ונחשב שהוא עושה כן בשבילו ולא בשביל הגוי, והרי אסור לישראל להקריב על במה<b>.</b><br><br><small>ב<b>בבלי זבחים</b> קטו,ב-קטז,ב אמרו: אמר מר: הכל כשירים ליקרב. - מנא הני מילי? - אמר רב הונא אמר רב: דאמר קרא: "ויבן נח מזבח לה' וייקח מכל הבהמה הטהורה ומכל העוף הטהור ויעל עולות במזבח" - בהמה ועוף כמשמעם, חיה הרי היא בכלל בהמה.<br>זכרים ונקיבות, תמימים ובעלי מומים. - לאפוקי מחוסר אבר, דלא (שאינו כשר להקרבה), דאמר רבי אלעזר: מניין למחוסר אבר שנאסר (להקרבה) לבני נח? שנאמר: "מכל החי" - אמר לו הקב"ה לנח: הכנס בהמה שחיים (קיימים) ראשי איברים שלה (ולא מחוסר אבר).<br>אמר מר: טהורים אבל לא טמאים. - טהורים בההיא שעתא מי הוו? (שבזמן של נח עדיין לא היתה הבחנה בין טהורים וטמאים, אלא משניתנה התורה) - אמר רבי שמואל בר נחמני אמר רבי יונתן: מאותם שעתידים להיטהר (העתידים להיות טהורים לאחר מתן תורה). - מנא הווה ידע? כדרב חסדא, דאמר רב חסדא: העבירם לפני התיבה, כל שהתיבה קולטתו (קולטת שבעה שבעה; או שקולטת מעצמה) - טהור, וכל שאין התיבה קולטתו (אינה קולטת שבעה שבעה אלא שניים; או שאינה קולטת מעצמה וצריך להכניס אותו) - טמא. רבי אבהו אמר: אמר קרא: "והבאים" - הבאים מאליהם (טהורים באו מעצמם שבעה שבעה וטמאים באו מעצמם שניים; או שטהורים באו מעצמם וטמאים לא באו מעצמם והיה צריך להביא אותם).<br>אמר מר: וגויים בזמן הזה רשאים לעשות כן. - מנא הני מילי? - דתנו רבנן: "דבר... ואל כל בני ישראל" (ויקרא יז,ב) - ישראל מצווים על שחוטי חוץ (איסור שחיטת קודשים בחוץ), ולא גויים, לפיכך כל אחד ואחד (מן הגויים) הולך ובונה לו במה לעצמו ומקריב עליה כל מה שירצה. - אמר רבי יעקב בר אחא אמר רבי אסי: אסור (לישראל) לסייעם ואסור לעשות שליחותם (בדבר זה). אמר רבא: אורויי להו (להורות להם כיצד להקריב על במה) - שרי (מותר).<br><br>דברי רבי אלעזר בשני התלמודים זהים בתוכנם, אלא שנוסחם שונה. לפי הבבלי, רבי אלעזר למד שמחוסר אבר פסול בקורבנות בני נח מ"כל החי". אבל לפי פירושנו בירושלמי, רבי אלעזר למד כך מ"כל בשר".<br>הדין שאסור לסייע לגויים ואסור לעשות שליחותם נמסר בשני התלמודים על ידי אמוראים שונים.</small><br>• • •
מספרים: <b>אנטונינוס</b> – קיסר רומי, <b>שאל לרבי</b> (רבי יהודה הנשיא, תנא בדור החמישי)<b>: מהו</b> – מה הדין <b>לבנות מזבח?</b> – האם מותר לי לבנות מזבח בתבנית המזבח שבנו במקדש? <b>אמר ליה:</b> – אמר לו (רבי): <b>בְּנֵיהוּ וגנוז</b> (נראה שצריך לומר: 'וג<b>ז</b>וז', וכן הגיה ב"מקדמוניות היהודים" עמודים 102-103, וכעין זה הגיה גם ב"שערי תורת ארץ ישראל") <b>אבניו</b> – מותר לך לבנות מזבח בתבנית המזבח שבנו במקדש רק אם תבנה אותו מאבנים גזוזות (מסותתות ומהוקצעות), לפי שאסור לבנות מזבח בתבנית המזבח שבנו במקדש, ובמזבח שבמקדש כתוב: "לא תבנה אתהן גזית" (שמות כ,כב) - אסור לבנות את המזבח מאבנים גזוזות, אלא חייבים לבנות אותו מאבנים כפי שהן, בלי לסתת אותן ('גזית' - משורש 'גזה', שהוא אח לשורש 'גזז', הקרוב במשמעות ובצליל לשורש 'קצץ'), ולכן אמר לו רבי שיבנה מזבח מאבנים גזוזות, כיוון שבאופן זה אין הוא בכלל האיסור לבנות מזבח בתבנית המזבח שבנו במקדש<b>.</b> ועוד שאל אנטונינוס לרבי: <b>מהו</b> – מה הדין <b>לעשות לו</b> (נראה שצריך לומר: 'ל<b>י</b>') <b>קטורת?</b> – האם מותר לי לעשות בשבילי קטורת במתכונתה שעשו במקדש? <b>אמר ליה:</b> – אמר לו (רבי): <b>חַסֵּר בה אחת מסממניה</b> – מותר לך לעשות בשבילך קטורת במתכונתה שעשו במקדש, אלא שתחסר בה אחד מסמי הבושם שמהם עושים אותה, לפי שלא אסרה התורה לעשות קטורת שלא כדי להקטירה במקדש אלא במתכונתה שעשו במקדש, אבל מותר לעשות קטורת שלא כדי להקטירה במקדש אם מחסרים בה אחד מסממניה<b>.</b>
<br>ומציעים קושיה ממקור תנאי: <b>לא כן תני:</b> – (וכי) לא כך שונה (התנא): נאמר (בקטורת הסמים): <b>"</b>וְהַקְּטֹרֶת אֲשֶׁר תַּעֲשֶׂה - בְּמַתְכֻּנְתָּהּ <b>לֹא תַעֲשׂוּ לָכֶם"</b> (שמות ל,לז) – אסור לעשות קטורת לשימוש חול דומה לקטורת הקודש (מאותם הסמים של קטורת הקודש ובאותם יחסי הכמויות ובאותה צורת הריקוח) ("לכם" - לצורככם, להנאתכם שלכם); ויש לדרוש את הכתוב: <b>- לכם אין אתם עושין</b> – רק אתם אסורים לעשות בשבילכם קטורת במתכונתה שעשו במקדש<b>,</b> אבל <b>עושין הם אחרים לכם</b> – גויים מותרים לעשות בשבילכם קטורת במתכונתה שעשו במקדש<b>?!</b> (בתמיהה) – הרי שמותר לאנטונינוס לעשות לו קטורת במתכונתה שעשו במקדש, ומדוע אמר לו רבי שיחסר בה אחד מסממניה?
<br>ומתרצים: <b>אמר רבי חנניה</b> (צריך לומר: 'רבי חנינה' (בר חמא, אמורא ארץ ישראלי בדור הראשון))<b>: בגין</b> – בשביל <b>רבי רומנוס</b> (בדור המעבר שבין התנאים לאמוראים) <b>דשלחיה רבי יעבדיניה ליה</b> – ששלח אותו רבי שיעשה לו (בגלל שרבי שלח את רבי רומנוס שיעשה קטורת לאנטונינוס, ולא עשאה אנטונינוס בעצמו, לכן אמר לו רבי שיחסר בה אחד מסממניה)<b>.</b><br><br><small>ב<b>מכילתא דרבי ישמעאל</b> מסכתא ד"בחודש" פרשה יא נאמר: "לא תבנה אתהן גזית" - אין גזית אלא גזוזות, שהונף עליהן ברזל.<br><br>ב<b>מדרש הגדול</b> על שמות כ,כ מובאת ברייתא: "לא תעשון איתי" - שלא יעשה אדם מזבח כנגד (כתבנית) מזבח, ושולחן כתבנית שולחן, ומנורה כתבנית מנורה; דברי רבי מאיר.<br><br>האיסור לעשות מזבח כתבנית מזבח אינו בשום מקור אחר. יש להביא ראיה מהירושלמי כאן (לפי פירושנו) שאסור לעשות מזבח כתבנית מזבח. האיסור לעשות כלים אחרים כתבנית כלי המקדש ישנו במקורות אחרים.<br>יש מן האחרונים שצידד שמזבח החיצון אינו בכלל איסור זה. ויש מן האחרונים שסובר שאף מזבח החיצון כלול באיסור זה. יש להביא ראיה מהירושלמי כאן (לפי פירושנו) לדעה השנייה, שכן המזבח החיצון היה בנוי אבנים ולא המזבח הפנימי.<br>יש להביא ראיה מהירושלמי כאן (לפי פירושנו) שאף הגויים בכלל איסור עשיית תבנית כלי המקדש.</small><br>
<br>כאן התחלת מקבילות בירושלמי מגילה ג,א וסנהדרין י,ג.
<br><b>אית מילין אמרין</b> (צריך לומר: 'אמרן') – יש דברים אומרים (יש דברים שנוכל ללמוד מהם), <b>דאתגייר אנטונינוס</b> – שהתגייר אנטונינוס<b>, אית מילין אמרין</b> (צריך לומר: 'אמרן') – ויש דברים אומרים (ויש דברים שנוכל ללמוד מהם), <b>דלא איתגייר אנטונינוס</b> – שלא התגייר אנטונינוס<b>.</b>
<br>ומביאים מעשה אחד: <b>ראו אותו</b> – את אנטונינוס, <b>יוצא</b> – חוץ לבית (ברשות הרבים או בחצר), <b>במנעל פחוּת</b> (גרוע) – קרוע, שבור, <b>ביום הכיפורים</b> – ולא נעל נעליים ביום הכיפורים, שאסור בנעילת הסנדל. יש ללמוד ממעשה זה שהתגייר אנטונינוס (הפירוש המקובל הוא שהחכמים למדו ממעשה זה שאנטונינוס לא נתגייר. שום אדם הרגיל אצל התלמוד לא יקבל פירוש זה, מאחר והירושלמי יומא ח,א מביא כמה מעשים בגדולי החכמים שנעלו סנדלים ביום הכיפורים מפני שהיו אסטניסים ולא היו יכולים להלך יחפים. טענת אסטניסות בפי הקיסר הרומי היתה מתקבלת יפה על דעת החכמים, ומעולם לא היה עולה על דעתם להסיק שלא נתגייר מפני שנעל נעליים ביום הכיפורים. זרות הפירוש תתחוור עוד יותר אם נשים אל ליבנו, שהקיסר נעל מנעל פחות, והיא ממש על פי ההלכה ("יוונית ויוונות בארץ ישראל", עמוד 60, הערה 92))<b>.</b>
<br>ותמהים: <b>מה את שמע מינה?</b> – מה (איך) אתה שומע (לומד זאת) ממנה? (כיצד אפשר להסיק ממעשה זה שהתגייר אנטונינוס?) ומחזקים את התמיהה: <b>שכֵּן אפילו יריאי שמים</b> (כינוי לגרים למחצה) – שהניחו את עבודת האלילים ואחזו במקצת מן המצוות, אבל לא נימולו ולא עברו ליהדות כגירי הצדק, ואינם גרים אמיתיים, <b>יוצאין בכך</b> – במנעל פחות, ואינם נועלים נעליים ביום הכיפורים. ולכן אין ללמוד ממעשה זה שהיה אנטונינוס גר גמור<b>.</b><br>
<br>ומביאים מעשה שני: <b>אנטונינוס אמר לרבי: מייכלתי את מן ליויתן לעלמא דאתי?</b> – האם מאכיל אותי אתה מן לוויתן (תיתן לי חלק בסעודת לוויתן) לעולם הבא? <b>אמר ליה:</b> – אמר לו (רבי): <b>אין</b> – הן<b>. אמר ליה:</b> – אמר לו (אנטונינוס): <b>מן אימר פיסחא לא אייכלתני, ומן ליויתן את מייכל לי?!</b> (בתמיהה) – מטלה הפסח (קורבן הפסח) לא האכלתני (לא הזמנת אותי להשתתף בסעודת הפסח), ומן לוויתן אתה מאכיל אותי?! (בעניין קורבן הפסח שאמר אנטונינוס לרבי, אפשר שהקריבו באותם הימים, שכן מותר להקריב קורבן פסח בזמן הזה, ואפשר שלא הקריבו באותם הימים, וכוונת הדברים אילו היו מקריבים קורבן פסח) <b>אמר ליה:</b> – אמר לו (רבי): ו<b>מה נעביד לך</b> – ומה אעשה לך<b>, ובאימר פיסחא כתיב</b> – ובטלה הפסח כתוב<b>: "וְכָל עָרֵל לֹא יֹאכַל בּוֹ"</b> (שמות יב,מח) – מי שלא נימול אינו רשאי לאכול מן הפסח<b>.</b>
<br><b>כיון דשמע</b> (במקבילה נוסף: 'מיניה') <b>כן, אזל וגזר</b> – כיוון ששמע (אנטונינוס) כך (שלא יקבל חלק בפסח רק לכשיתגייר גירות שלימה), הלך ומל (את עצמו)<b>. אתא לגביה</b> – בא (אנטונינוס) אצלו (אצל רבי)<b>, אמר ליה:</b> – אמר לו (אנטונינוס): <b>רבי, חמי גזורתי</b> – ראה את מילתי (איבר הזכרות של נימול)<b>. אמר ליה:</b> – אמר לו (רבי): <b>בדידי לא איסתכלית מן יומוי</b> – בשלי (במילתי) לא הסתכלתי מימיי (מחמת צניעות)<b>, אלא בדידך</b> – אלא בשלך (במילתך)<b>?!</b> (בתמיהה) – וכי במילתך אסתכל?! (רבי נמנע מלהסתכל במילתו של אנטונינוס)<br>
<br>כאן התחלת מקבילה גם בירושלמי עבודה זרה ג,א.
<br><b>ולמה נקרא שמו</b> – של רבי, <b>רבינו הקדוש? שלא הביט במילתו מימיו.</b>
<br><b>ולמה נקרא</b> (צריך להוסיף כמו במקבילות: '<b>שמו</b>') – של נחום בירבי סימאי (רבי מנחם בר סימאי, אמורא ארץ ישראלי בדור הראשון), <b>נחום איש קודש</b> (<b>ה</b>)<b>קדשים? שלא הביט בצורת מטבע מימיו</b> – לא היה מסתכל בצורות האלילים הטבועות במטבעותיהם של גויים<b>.</b><br><br><small>עד כאן המקבילה בירושלמי עבודה זרה.</small><br>
<br>ומציעים היסק: <b>הדא אמרה</b> – זאת אומרת (יש להסיק ממעשה זה), <b>דאיתגייר אנטונינוס</b> – שהתגייר אנטונינוס (שהרי מל את עצמו לשם גירות)<b>.</b><br>
<br>ומציעים דבריהם של חכמים כדי להוכיח טענה מסוימת: <b>מיליהון דרבנ</b>י<b>ן אמרין</b> (צריך לומר: 'אמרן', שהוא לשון נקבה, כי 'מילה' בארמית הוא שם ממין נקבה)<b>:</b> – דבריהם של החכמים אומרים (יש מאמר של החכמים שנוכל ללמוד ממנו): <b>לא</b> (מגיה במסירה שלפנינו מחק 'לא', וכן הגיה במקבילה במגילה) <b>נתגייר</b> (צריך לומר כמו במקבילה במגילה: '<b>א</b>תגייר') <b>אנטונינוס, דאמר רבי חזקיה</b> (אמורא ארץ ישראלי בדור הרביעי) בשם <b>רבי אבהו</b> (אמורא ארץ ישראלי בדור השלישי) שאמר <b>בשם רבי לעזר</b> (אמורא בדור השני)<b>: אם באין הן גירי צדק</b> (כינוי לגויים שקיבלו את דת ישראל מתוך הכרה) <b>לעתיד לבוא</b> (כינוי לאחרית הימים, ימות המשיח) – אם יבואו גויים לעתיד לבוא להתגייר ולהיות גרים גמורים<b>, אנטונינוס בא בראשם</b> – לפני כולם, כי היה מיריאי שמים. יש ללמוד ממאמר זה שאנטונינוס לא נתגייר בימי חייו<b>.</b><br><br><small>עד כאן המקבילות בירושלמי מגילה וסנהדרין.<br><br>ודאי הוא שגרסת הסופר במסירה שלפנינו ("מיליהון דרבנן אמרין: לא נתגייר אנטונינוס") נכונה, אלא שהמגיה טעה בכוונת המאמר "אם באין הן גירי צדק לעתיד לבוא" ופירשו: אם יחיו גירי צדק לעתיד לבוא, אנטונינוס יבוא בראשם, ומכאן שאנטונינוס נתגייר. ברם פירוש זה לא ייתכן, כי לא מצאנו בשום מקום בדברי חז"ל שחכם מן החכמים יפקפק בתחיית המתים של גירי צדק, וכיצד אפשר לומר: אם באין הן גירי צדק לעתיד לבוא, וכי יש להטיל ספק בדבר?! לפיכך ברור ש"באים" פירושו כאן "באים להתגייר", ואמר רבי אלעזר כמסתפק, שאם באין הן גירי צדק לעתיד לבוא, כלומר, אם יבואו גירי צדק להתגייר לימות המשיח, אנטונינוס יהיה בראשם, ולפי זה ברור שאנטונינוס לא התגייר בחייו, ואין לתקן את גרסת הסופר במסירה שלפנינו ("שוב על כתב יד ליידן של הירושלמי", "תרביץ" כ, עמודים 108-109. וכן כתב ב"יוונית ויוונות בארץ ישראל", עמודים 59-61).</small><br>
<br>משני המעשים לעיל הוכיחו שאנטונינוס התגייר (אלא שדחו את ההוכחה מהמעשה הראשון), ועל כך אמרו בתחילה: "אית מילין אמרין דאתגייר אנטונינוס". ומהמאמר של החכמים הוכיחו שאנטונינוס לא התגייר, ועל כך אמרו בתחילה: "אית מילין אמרין דלא אתגייר אנטונינוס".<br><br><small><b>יריאי שמים</b><br>החכמים החשיבו ביותר גרים למחצה, והם מכונים בספרות התלמודית "יראי ה'", "יראי שמים". הם נטשו עבודה זרה שלהם וקיבלו את אמונת אחדותו של אלוהים, אך לא נתגיירו ליהדות, ורק מקצת מצוות נתחבבו עליהם ("יוונית ויוונות בארץ ישראל", עמודים 59-61).<br><br>ב<b>ויקרא רבה</b> ג,ב וב<b>מדרש תהילים</b> כב,כט נאמר: "יראי י'י הללוהו" (תהילים כב,כד) - רבי יהושע בן לוי אמר: אלו יראי שמים (הם גרים למחצה). רבי שמואל בר נחמן אמר: אלו גירי הצדק. - רבי חזקיה ורבי אבהו בשם רבי אלעזר: אם באים הם גירי צדק לעתיד לבוא, אנטונינוס בא בראש כולם.<br><br><b>רבינו הקדוש ונחום איש קודש קדשים</b><br>ב<b>קוהלת רבה</b> ט [י] ב נאמר: ולמה קורים אותו נחום איש קודש קודשים? שלא הביט בצורת מטבע כל ימיו. ולמה קורים אותו רבינו הקדוש? שלא הביט במילתו כל ימיו. אנטונינוס הווה גזיר (מל), אמר ליה לרבי: חמי בהדא גזירתי (ראה במילתי זו). אמר ליה: בדידי לא אסתכלית, בדידך אסתכל?!<br><br>ב<b>בבלי שבת</b> קיח,ב אמרו: אמר רבי יוסי: מימיי לא נסתכלתי במילה שלי. - איני? והאמרו ליה לרבי: מאי טעמא קראו לך רבינו הקדוש? אמר להו: מימיי לא נסתכלתי במילה שלי (ואם כן, מדוע לא קראו גם לרבי יוסי רבינו הקדוש?). - ברבי מילתא אחריתי (של צניעות) הווה ביה, שלא הכניס ידו תחת אבנטו.<br>וב<b>בבלי פסחים</b> קד,א ו<b>עבודה זרה</b> נ,א אמרו: מאן ניהו בנם של קדושים? - רבי מנחם ברבי סימאי. ואמאי קרו ליה בנן של קדושים? - דלא איסתכל אפילו בצורתא דזוזא.<br><br>בבבלי קראו לרבי נחום / מנחם ברבי סימאי בנם של קדושים, ובירושלמי ובקוהלת רבה קראו לו איש קודש קודשים.</small><br>• • •
דנים עוד בקורבנות בני נח.
<br>מציעים מחלוקת אמוראים: <b>רבי לעזר</b> (אמורא בדור השני) <b>ורבי יוסי בן חנינה</b> (אמורא ארץ ישראלי בדור השני) – נחלקו שני החכמים (דבריהם של שני החכמים מוצעים בהמשך)<b>. רבי לעזר אמר: שלמים הקריבו בני נח</b> (כינוי לבני אדם מאומות העולם, חוץ מישראל משעה שקיבלו את התורה) – הקריבו גם שלמים, והחֵלֶב עלה למזבח והבעלים אכלו את הבשר כדינם של שלמים, וכל שכן שהקריבו עולות<b>. רבי יוסי בן חנינה אמר: עולות הקריבו בני נח</b> – הקריבו עולות בלבד, והכול עלה למזבח, אבל לא הקריבו שלמים, שלא הותרו בני נח לאכול מבשר קורבן (הברייתא לעיל ששנו בה "הכל קרב עולה" היא כדעת רבי יוסי בן חנינה, וכך אמרו בבבלי)<b>.</b><br>
<br>ומציעים קושיה מפסוק: <b>התיב</b> – השיב (הקשה) <b>רבי לעזר לרבי יוסי בן חנינה</b> – כדי לפרוך את דעתו<b>: והכתיב:</b> – והרי כתוב (במעשיהם של קין והבל): <b>"וְהֶבֶל הֵבִיא גַם הוּא מִבְּכֹרוֹת צֹאנוֹ וּמֵחֶלְבֵהֶן"</b> (בראשית ד,ד)<b>!</b> – גם הבל הביא קורבן לה' מבכורות הצאן ומהחֵלֶב שלהם. ויש לפרש את הפסוק, שהבל הביא קורבנות שלמים, שרק חלבם קרב על המזבח, ואילו בשרם נאכל לבעלים ("חלביהן" הם אימוריהם העולים כליל על המזבח). הרי שבני נח הקריבו גם שלמים! <b>מה עבד לה</b> – מה עושה אותה <b>רבי יוסי בן חנינה?</b> – כיצד רבי יוסי בן חנינה מתמודד עם הפסוק שסותר את דעתו?
<br>ומתרצים: <b>מן שמיניהון</b> – משמיניהם (המילה "מחלביהן" כוונתה: מן המובחרים והמשובחים ביותר שבהם. רבי יוסי בן חנינה מפרש את הכתוב הזה כפשוטו של מקרא, שהבל הקריב מבכורות צאנו ומהשמינים ביותר שבהם. ולעולם עולות הקריב ולא שלמים)<b>.</b><br>
<br>ומציעים קושיה מפסוק: <b>התיב</b> – השיב (הקשה) <b>רבי לעזר לרבי יוסי בן חנינה: והא כתיב:</b> – והרי כתוב (בכריתת הברית במעמד הר סיני): <b>"וַיִּשְׁלַח אֶת נַעֲרֵי בְּנֵי יִשְׂרָאֵל וַיַּעֲלוּ עֹלֹת</b> וַיִּזְבְּחוּ זְבָחִים שְׁלָמִים לה'<b>"</b> (שמות כד,ה)<b>!</b> – משה עשה את הנערים לשליחי ישראל להעלות על המזבח קורבנות בשם כל ישראל. הם הקריבו עולות וגם שלמים. הרי שבני נח הקריבו גם שלמים! (פרשה זו נאמרה לפני מתן תורה, אף על פי שהיא כתובה לאחריו, לפי שאין מוקדם ומאוחר בתורה, ובני ישראל לפני מתן תורה נחשבו בני נח) <b>מה עבד לה</b> – מה עושה אותה <b>רבי יוסי בן חנינה?</b> – כיצד רבי יוסי בן חנינה מתמודד עם הפסוק שסותר את דעתו?
<br>ומתרצים: <b>שלימין בגופן בלא הפשט ובלא ניתוח</b> – רבי יוסי בן חנינה מפרש את הכתוב הזה, שלעולם עולות בלבד הקריבו, והקריבו אותן כשהם שלימים בגופם בלא הפשט העור ובלא ניתוח האיברים לנתחים ("ויזבחו זבחים שלמים" מפרש את מה שלפניו "ויעלו עולות", ויש לקרוא בכתוב 'שלֵמים' בלמ"ד צרויה במקום 'שלָמים'), כי רק לאחר הקמת המשכן עולות טעונות הפשט וניתוח, אבל עד הקמת המשכן לא היו עולות טעונות הפשט וניתוח, כמו ששנינו בברייתא לעיל (במקומות אחרים במקרא כתוב "זִבְחֵי שְׁלָמִים" ולא כתוב "זְבָחִים שְׁלָמִים", ואפשר שמשום כך יש לקרוא כאן 'זבחים שלֵמים'. רק במקום אחד כתוב כמו כאן: "וַיִּזְבְּחוּ שָׁם (בגלגל) זְבָחִים שְׁלָמִים לִפְנֵי ה'" (שמואל א יא,טו))<b>.</b><br>
<br>ומציעים קושיה מפסוק: <b>התיב</b> – השיב (הקשה) <b>רבי לעזר לרבי יוסי בן חנינה: והכתיב:</b> – והרי כתוב (בבואו של יתרו אל משה): <b>"וַיִּקַּח יִתְרוֹ חֹתֵן מֹשֶׁה עֹלָה וּזְבָחִים לֵאלֹהִים"</b> (שמות יח,יב)<b>!</b> – יתרו הפריש בהמות להקריב כקורבנות לשם ה'. הוא הקריב עולות וגם שלמים ("זבחים" הם שלמים). הרי שבני נח הקריבו גם שלמים! (פרשה זו נאמרה לפני מתן תורה, שכן היא כתובה לפניו, והיה דינו של יתרו כבני נח) <b>מה עבד לה</b> – מה עושה אותה <b>רבי יוסי בר חנינא?</b> – כיצד רבי יוסי בן חנינה מתמודד עם הפסוק שסותר את דעתו? (במסירה שלפנינו נשמט מ'והכתיב ויקח' עד 'רבי יוסי בר חנינא' בשל שוויון סופות, והושלם על ידי מגיה)
<br>ומתרצים: <b>כמאן דאמר:</b> – כמי שאומר: <b>לאחר מתן תורה בא יתרו</b> – רבי יוסי בן חנינה, שאומר שבני נח הקריבו עולות בלבד, סובר שיתרו בא לאחר מתן תורה (אף על פי שפרשת בואו של יתרו כתובה לפני מתן תורה), והיה דינו של יתרו כבני ישראל, שהרי התגייר, ובני ישראל הקריבו שלמים לאחר מתן תורה, שיצאו מכלל בני נח, ולכן מצאנו ביתרו שהקריב גם שלמים<b>.</b><br>
<br>ומציעים מחלוקת אמוראים (בעניין זמן בואו של יתרו): <b>רבי חונה</b> (רבי הונא, אמורא ארץ ישראלי בדור הרביעי) <b>אמר: איתפלגון</b> – נחלקו <b>יהודה בירבי</b> (אמורא בדור הראשון, בנו של רבי חייא הגדול. - אין 'בירבי' אלא 'בֵיר רבי' = 'בר רבי' = 'בן רבי'. מונח זה הוא ציון להיותו של נושא הכינוי בנו של חכם מוסמך ("מחקרי לשון ומינוח בספרות התלמודית", עמוד 427)) <b>ורבי ינאי</b> (אמורא ארץ ישראלי בדור הראשון)<b>. חד אמר:</b> – (חכם) אחד אומר: <b>קודם למתן תורה בא יתרו, וחורנה אמר:</b> – ו(החכם) האחר אומר: <b>לאחר מתן תורה בא יתרו.</b>
<br>ומסתפקים: <b>ולא ידעין מאן אמר דא ומאן אמר דא</b> – ולא יודעים מי אומר זאת ומי אומר זאת<b>.</b>
<br>ופושטים את הספק (בהצעת מקור המכיל מחלוקת אמוראים): <b>נישמעינה מן הדא:</b> – נשמע (נלמד) אותה מזאת: כתוב (בבואו של יתרו אל משה): <b>"וַיִּשְׁמַע יִתְרוֹ כֹהֵן מִדְיָן חֹתֵן מֹשֶׁה</b> אֵת כָּל אֲשֶׁר עָשָׂה אֱלֹהִים לְמֹשֶׁה וּלְיִשְׂרָאֵל עַמּוֹ<b>"</b> (שמות יח,א) – יתרו שמע את כל המעשים הנפלאים שנעשו למשה ולישראל, <b>- מה שמע</b> – יתרו<b>?</b> – איזו שמועה מכל מה ששמע יתרו עוררה אותו לבוא אל משה? - ומביאים מחלוקת אמוראים: <b>חזקיה</b> (אמורא ארץ ישראלי בדור הראשון, בנו של רבי חייא הגדול) <b>אמר: קריעת ים סוף שמע. רבי יהושע</b> (צריך להוסיף: '<b>בן לוי</b>' (אמורא ארץ ישראלי בדור הראשון)) <b>אמר: קריעת ים סוף שמע</b> (צריך לומר: '<b>מלחמת עמלק שמע</b>'. - מגיה במסירה שלפנינו הוסיף 'רבי לוי אמר: מלחמת עמלק שמע'. נראה שהגהת המגיה יסודה בתיקון שמצא לגרסה זהה לזו שבמסירה שלפנינו: 'לוי' הוא תוספת ל'רבי יהושע' ששם אביו נשמט, ו'מלחמת עמלק שמע' הוא תיקון ל'קריעת ים סוף שמע'. והמגיה חשב בטעות שהתיקון הוא השלמה להשמטה)<b>. יהודה בירבי אמר: מתן תורה שמע.</b> ומציעים מסקנה: <b>הוי</b> – הוֹוֶה (נמצא), <b>דו</b> (=דהוא) <b>אמר:</b> – שהוא (יהודה בירבי) אומר: <b>לאחר מתן תורה בא יתרו</b> – ומכאן שרבי ינאי אומר: קודם למתן תורה בא יתרו<b>.</b><br><br><small>במחלוקת האמוראים בעניין 'מה שמע יתרו?' שהובאה בירושלמי נזכרת דעת רבי יהושע. רבי יהושע זה אינו התנא רבי יהושע (בן חנניה) שדעתו נזכרת במחלוקת התנאים בעניין זה שהובאה במכילתות (ראה להלן), שכן אין לערב דעת תנא בדעות אמוראים, ועוד שבמכילתות דעת רבי יהושע היא שמלחמת עמלק שמע ולא קריעת ים סוף. אלא רבי יהושע זה הוא האמורא רבי יהושע בן לוי, ונשמט שם אביו במסירה שלפנינו, כמו שכתבנו בפירושנו. ואכן, בסוגיה המקבילה בבבלי זבחים, רבי יהושע בן לוי הוא שחלוק בעניין זה על בני רבי חייא (יהודה בירבי וחזקיה).<br>מחלוקת שלושת האמוראים בני הדור הראשון בירושלמי בעניין 'מה שמע יתרו?' זהה למחלוקת שלושת התנאים במכילתות בעניין זה: חזקיה כרבי אליעזר, רבי יהושע בן לוי כרבי יהושע, ויהודה בירבי כרבי אלעזר המודעי.<br>במקבילות במדרשי האגדה לא הובאה מחלוקת האמוראים בעניין 'מה שמע יתרו?'.<br><br>לפי הירושלמי, נחלקו בעניין זמן בואו של יתרו יהודה בנו של רבי חייא ורבי יניי. ולפי המקבילות בבראשית רבה ובויקרא רבה, נחלקו בעניין זה רבי חייא רבה (הגדול) ורבי יניי. ובבראשית רבה מפורש: רבי יניי אמר: קודם מתן תורה בא יתרו, ורבי חייה רבה אמר: אחר מתן תורה בא יתרו.<br>במקבילות בבראשית רבה, בויקרא רבה ובשיר השירים רבה נאמר, שמי שאומר: קודם מתן תורה בא יתרו - כרבי אלעזר שאומר: שלמים הקריבו בני נח, ומי שאומר: לאחר מתן תורה בא יתרו - כרבי יוסי ברבי חנינא שאומר: עולות הקריבו בני נח.</small><br>
<br>ומציעים סיוע (לשיטת חכם אחד מדרשת פסוק): <b>רבי בא</b> (רבי אבא, אמורא בדור השלישי) אמר בשם (<b>ו</b>)<b>רבי חייה</b> (בר בא, אמורא ארץ ישראלי בדור השלישי) שאמר <b>בשם רבי יוחנן</b> (גדול אמוראי ארץ ישראל בדור השני)<b>: ודא מסייעה</b> – ו(הדרשה) הזאת מסייעת <b>לרבי יוסי בן חנינה</b> – שאומר שבני נח הקריבו עולות ולא שלמים<b>: "עוּרִי צָפוֹן וּבוֹאִי תֵימָן"</b> (שיר השירים ד,טז) – דברי הכלה: התעוררי, הרוח הצפונית, והתחילי לנשוב, הרוח הדרומית. פסוק זה נדרש על יום הקמת המשכן<b>. "עוּרִי צָפוֹן" - זה</b> (צריך לומר: 'ז<b>ו</b>', כי מדובר כאן בלשון נקבה) <b>העולה שנשחטת בצפון</b> – בצפונה של העזרה (משנה זבחים ה,ד), כמפורש בויקרא א,יא<b>. מהו</b> – מה פירוש <b>"עוּרִי"? דבר שהיה ישן</b> ('יָשָׁן' הוא הרחבת המשמעות מן 'יָשֵׁן') – שנהגו כך מכבר, שגם בני נח הקריבו עולות, <b>ונתעורר</b> – חידשו זאת ביתר תוקף עכשיו בהקמת המשכן<b>. "וּבוֹאִי תֵימָן" - אֵילּוּ שלמים שהן נשחטין בדרום</b> – אף בדרום, ששחיטתם בכל מקום בעזרה (משנה זבחים ה,ז)<b>. מהו</b> – מה פירוש <b>"בוֹאִי"? דבר שהיה של חידוש</b> – שנתחדש עתה, ולא היה קיים לפני כן, שלא הקריבו שלמים עד כאן ונתחדשו בהקמת המשכן. הרי שדרשה זו מסייעת לרבי יוסי בן חנינה<b>.</b><br>
<br>ושואלים: <b>מה עבד לה</b> – מה עושה אותה <b>רבי יוסי בר חנינה</b> (זו אשגרה מלעיל, וצריך לומר: 'מה עבד לה <b>רבי לעזר</b>', וכן הוא במקבילות בויקרא רבה ובשיר השירים רבה)<b>?</b> – כיצד רבי לעזר מתמודד עם דרשת הפסוק "עורי צפון ובואי תימן" שמסייעת לבן מחלוקתו רבי יוסי בן חנינה?
<br>ומשיבים: רבי לעזר דורש את הכתוב הזה על העתיד לבוא: <b>לכשיתעוררו הגליות שהן נתונות בצפון</b> – בארצות שמצפון לארץ ישראל, שרובן של הגלויות היו בהן באותם הימים (כמו שנאמר בירמיהו טז,טו; כג,ח; לא,ז), <b>ויבואו ויבנו בית המקדש שהוא נתון בדרום</b> – בארץ ישראל שמדרום לארצות הגלויות (במקבילות בויקרא רבה ובשיר השירים רבה: "<b>לכשיתעוררו הגליות שנתונות בצפון ויבואו ויחנו בדרום; לכשיתעורר גוג שנתון בצפון ויבוא ויפול בדרום; לכשיתעורר מלך המשיח שנתון בצפון ויבוא ויבנה בית המקדש שנתון בדרום</b>". - נראה שבירושלמי נשמט בשל הדמיון מ"ויבואו ויחנו בדרום" עד "לכשיתעורר מלך המשיח שנתון בצפון", ויש לגרוס בירושלמי כמו במקבילות. - בבראשית רבה פרשה צז נאמר: "מלך המשיח עתיד לבנות בית המקדש")<b>.</b><br>
<br>ומציעים סיוע מפסוק ודרשתו (לשיטת חכם אחד): <b>רבי אבא בריה דרבי פפי</b> (אמורא ארץ ישראלי בדור הרביעי) אמר בשם <b>רבי יהושע דסיכנין</b> (אמורא ארץ ישראלי בדור הרביעי, מהיישוב סיכנין בגליל התחתון המערבי) שאמר <b>בשם רבי לוי</b> (אמורא ארץ ישראלי בדור השלישי)<b>: אוף דין קרייה מסייע</b> – גם הפסוק הזה מסייע <b>לרבי יוסי בן חנינה: "זֹאת תּוֹרַת הָעֹלָה</b>, <b>הִוא הָעֹלָה</b> עַל מוֹקְדָה עַל הַמִּזְבֵּחַ<b>"</b> (ויקרא ו,ב) – אלה פרטי הדינים של הקרבת קורבן עולה. ויש לדרוש את המילים "היא העולה" - העולה הידועה מכבר<b>, שהיו בני נח מקריבין</b> – אותה מימי קדם<b>. כד הוא אתי גבי</b> – כאשר הוא (המקרא) בא אצל <b>שלמים, אמר</b> – אומר<b>: "וְזֹאת תּוֹרַת זֶבַח הַשְּׁלָמִים</b> אֲשֶׁר יַקְרִיב לה'<b>"</b> (ויקרא ז,יא) – אלה פרטי הדינים של הקרבת קורבן שלמים שיקריב אדם לה'<b>,</b> ויש לדרוש את הכתוב: <b>'אשר הקריב'</b> – בלשון עבר, <b>אין כתוב כאן</b> – שאילו היה כתוב כך, היה משמע שכבר קרבו שלמים קודם שציוותה התורה עליהם<b>, אלא "אֲשֶׁר יַקְרִיב"</b> – בלשון עתיד, <b>- מיכן</b> (מכאן) <b>ולהבא</b> – משמע שרק מעתה שציוותה התורה עליהם יקרבו שלמים, אבל קודם לכן לא קרבו שלמים. הרי שמכאן יש סיוע לרבי יוסי בן חנינה<b>.</b><br><br><small>ב<b>בראשית רבה</b> כב,ה ("והבל הביא גם הוא מבכורות צאנו ומחלביהן") ו-לד,ט ("וירח י'י את ריח הניחוח") נאמר: רבי אלעזר ורבי יוסי ברבי חנינא. רבי אלעזר אמר: הקריבו בני נח שלמים. רבי יוסי ברבי חנינא אמר: עולות הקריבו. - אתיב רבי אלעזר לרבי יוסי ברבי חנינא: והכתיב: "והבל הביא גם הוא מבכורות צאנו ומחלביהן" - מדבר שחלבו קרב! מה עבד ליה רבי יוסי ברבי חנינא? - מן שמיניהון. - אתיב רבי אלעזר לרבי יוסי ברבי חנינא: והא כתיב: "וישלח את נערי בני ישראל ויעלו עולות ויזבחו זבחים שלמים" (שמות כד,ה)! מה עבד ליה רבי יוסי ברבי חנינא? - שלימים בעורם בלא הפשט וניתוח. - אתיב רבי לעזר לרבי יוסי ברבי חנינא: והכתיב: "וייקח יתרו חותן משה עולה וזבחים" (שמות יח,יב)! מה עבד ליה רבי יוסי ברבי חנינא? - כמאן דאמר: לאחר מתן תורה בא יתרו.<br>אמר רבי הונא: איתפלגון רבי יניי ורבי חייה רבה. רבי יניי אמר: קודם מתן תורה בא יתרו. רבי חייה רבה אמר: אחר מתן תורה בא יתרו. - אמר רבי חנינא: ולא פליגין (ולא חלוקים). מאן דאמר: קודם מתן תורה בא יתרו - הקריבו בני נח שלמים (כרבי אלעזר), מאן דאמר: לאחר מתן תורה בא יתרו - עולות הקריבו (כרבי יוסי ברבי חנינא).<br>והא מסייעא ליה לרבי יוסי ברבי חנינא: "עורי צפון" (שיר השירים ד,טז) - זו העולה שהיתה נשחטת בצפון, מה הוא "עורי"? דבר שהיה ישן ומתעורר. "ובואי תימן" (שם) - אלו שלמים שהיו נשחטים בדרום, ומהו "בואי"? דבר של חידוש. - רבי יהושע דסיכנין בשם רבי לוי: אף הדין קרייא מסייע ליה לרבי יוסי ברבי חנינא: "זאת תורת העולה היא העולה" (ויקרא ו,ב), שהיו בני נח מקריבים. כד היא (התורה) אתייה לשלמים, "זאת תורת זבח השלמים" (ויקרא ז,יא), 'אשר הקריבו' אין כתוב כאן, אלא "אשר יקריבו" - מיכן ולבא.<br><br>וב<b>ויקרא רבה</b> ט,ו נאמר: רבי אלעזר ורבי יוסי ברבי חנינה. רבי לעזר אמר: שלמים הקריבו בני נח, ורבי יוסי ברבי חנינה אמר: עולות הקריבו בני נח. - מתיב רבי לעזר לרבי יוסי ברבי חנינה: "והבל הביא גם הוא מבכורות צאנו ומחלביהן" (בראשית ד,ד) - דבר שחלבו קרב! דא מה עבד לה רבי יוסי ברבי חנינה? - עבד לה: מן שמיניהון. - מתיב רבי לעזר לרבי יוסי ברבי חנינה: "וישלח את נערי בני ישראל..." (שמות כד,ה)! דא מה עבד לה רבי יוסי ברבי חנינה? - עבד לה כמאן דאמר: שלמים היו בעורם בלא הפשט ובלא ניתוח. - מתיב רבי לעזר לרבי יוסי ברבי חנינה: "ויקח יתרו חותן משה עולה וזבחים" (שמות יח,יב)! דא מה עבד לה רבי יוסי ברבי חנינה? - עבד לה כמאן דאמר: לאחר מתן תורה נתגייר יתרו.<br>רבי הונא אמר: איתפלגון רבי חייא רבה ורבי יניי. חד אמר: לאחר מתן תורה נתגייר יתרו, וחד אמר: קודם מתן תורה נתגייר יתרו. מאן דאמר: קודם מתן תורה נתגייר יתרו - כמאן דאמר: שלמים הקריבו בני נח, ומאן דאמר: לאחר מתן תורה נתגייר יתרו - כמאן דאמר: עולות הקריבו בני נח.<br>דא מסייעא ליה לרבי יוסי ברבי חנינה: "עורי צפון ובואי תימן" (שיר השירים ד,טז). "עורי צפון" - זו עולה שנשחטה בצפון, ולמה קורא אותה "עורי"? דבר שהיה ישן ונתעורר. "ובואי תימן" - אלו שלמים שנשחטו בדרום, ולמה קורא אותה "ובואי תימן"? דבר שהוא של חידוש. - אף [הדין] קרייה מסייעא ליה לרבי יוסי ברבי חנינה: "זאת תורת העולה היא העולה" (ויקרא ו,ב), שהקריבו בני נח. וכדו דאתו (וכעת שבאו) שלמים, "וזאת תורת זבח השלמים" (ויקרא ז,יא), 'אשר הקריבו לי'י' אין כתוב כאן, אלא "אשר יקריבו לי'י" - מיכן ולהבא. - מה מקיים רבי אלעזר לקרייה דרבי יוסי ברבי חנינה? - "עורי צפון" - לכשיתעוררו גליות הנתונות בצפון יבואו ויחנו בדרום, "הנני מביא אותם מארץ צפון" (ירמיהו לא,ז); לכשיתעורר גוג הנתון בצפון יבוא וייפול בדרום, היך מה דאת אמר: "ושובבתיך ושישאתיך והעליתיך מירכתי צפון והביאותיך על הרי ישראל" (יחזקאל לט,ב); לכשיתעורר המלך המשיח שנתון בצפון (שיושב בארץ אדום, בפתח של רומי) יבוא ויבנה את בית המקדש שנתון בדרום, הדא היא דכתיב: "העירותי מצפון ויאת" (ישעיהו מא,כה).<br><br>ו<b>בשיר השירים רבה</b> ד [טז] א ("עורי צפון ובואי תימן") נאמר: רבי אלעזר ורבי יוסי ברבי חנינא. רבי אלעזר אמר: שלמים הקריבו בני נח, רבי יוסי ברבי חנינא אמר: עולות הקריבו בני נח. - מתיב רבי אלעזר לרבי יוסי ברבי חנינא: "והבל הביא גם הוא מבכורות צאנו ומחלביהן" (בראשית ד,ד)! דא מה עבד לה רבי יוסי ברבי חנינא? - מן שמיניהון. - מתיב רבי אלעזר לרבי יוסי ברבי חנינא: "וישלח את נערי בני ישראל" (שמות כד,ה)! דא מה עבד לה רבי יוסי ברבי חנינא? - שלמים בגופם בלא הפשט ובלא ניתוח. - מתיב רבי אלעזר לרבי יוסי ברבי חנינא: כתיב: "וייקח יתרו... עולה וזבחים לאלוהים" (שמות יח,יב) - עולה לשם עולה וזבחים לשם שלמים! דא מה עבד לה רבי יוסי ברבי חנינא?<br>פליגין בה תרין אמוראין. חד אמר: לאחר מתן תורה בא יתרו, וחרנא אמר: קודם מתן תורה בא יתרו. - ולא פליגין. מאן דאמר: קודם מתן תורה בא יתרו - שלמים הקריבו בני נח, ומאן דאמר: אחר מתן תורה בא יתרו - עולות הקריבו בני נח.<br>ודא מסייעא ליה לרבי יוסי ברבי חנינא: "עורי צפון ובואי תימן". "עורי צפון" - זו העולה שנשחטת בצפון, ולמה קורים אותה "עורי"? דבר שהיה ישן ונתעורר. "ובואי תימן" - אלו שלמים שנשחטים בדרום, ולמה קורים אותה "ובואי"? דבר של חידוש. - רבי אבא בר כהנא ורבי חיננא בר פפא ורבי יהושע בשם רבי לוי: אף הדין קרייה מסייעא לרבי יוסי ברבי חנינא: "זאת תורת העולה היא העולה" (ויקרא ו,ב), שהקריבו בני נח בתחילה. וכד הוא מטי גבי שלמים אמר: "וזאת תורת זבח השלמים" (שם ז,יא), 'אשר הקריבו' אין כתוב כאן, אלא "אשר יקריבו" - מכאן ולהבא. - מה מקיים רבי אלעזר קרייה דרבי יוסי ברבי חנינא: "עורי צפון ובואי תימן"? - לכשיתעוררו הגליות שנתונות בצפון ויבואו ויחנו בדרום, היך מה דאת אמר: "הנני מביא אותם מארץ צפון וקיבצתים מירכתי ארץ" (ירמיהו לא,ז); לכשיתעורר גוג ומגוג שנתון בצפון ויבוא וייפול בדרום, היך מה דאת אמר: "ושובבתיך ושישאתיך והעליתיך מירכתי צפון והביאותיך על הרי ישראל" (יחזקאל לט,ב); לכשיתעורר מלך המשיח שנתון בצפון ויבוא ויבנה בית המקדש שנתון בדרום, היך מה דאת אמר: "העירותי מצפון ויאת" (ישעיהו מא,כה).<br><br>ב<b>בבלי זבחים</b> קטז,א אמרו: אמר מר: והכול (כל מה שקרב עד שהוקם המשכן) קרבו עולות. - עולות - אין, שלמים - לא... - כמאן דאמר: לא קרבו שלמים לבני נח.<br>דאיתמר: רבי אלעזר ורבי יוסי בר חנינא. חד אמר: קרבו שלמים לבני נח, וחד אמר: לא קרבו שלמים לבני נח.<br>מאי טעמיה דמאן דאמר: קרבו שלמים לבני נח? - דכתיב: "והבל הביא גם הוא מבכורות צאנו ומחלביהן" (בראשית ד,ד) - איזה הוא דבר (קורבן) שחלבו קרב לגבי מזבח וכולו אינו קרב לגבי מזבח? הווי אומר: זה שלמים. - מאי טעמיה דמאן דאמר: לא קרבו שלמים לבני נח? - דכתיב: "עורי צפון ובואי תימן" (שיר השירים ד,טז) - תתנער (תצא ממקומה) אומה (אומות העולם, בני נח) שכל מעשיה (קורבנותיה) בצפון (עולות) ותבוא (במקומה) אומה (ישראל) שמעשיה בצפון ובדרום (עולות ושלמים).<br>ומר נמי הא כתיב: "ומחלביהן"! - משמניהון / משמיני דאית בהו. - ומר נמי הא כתיב: "עורי צפון"! - ההוא בקיבוץ גליות הוא דכתיב. - והא כתיב: "ויאמר משה: גם אתה תיתן בידינו זבחים ועולות ועשינו לה' אלוהינו" (שמות י,כה)! - זבחים לאכילה (ולא להקרבה), ועולות להקרבה. - והא כתיב: "וייקח יתרו חותן משה עולה וזבחים לאלוהים" (שמות יח,יב)! - יתרו אחר מתן תורה היה.<br>הא ניחא למאן דאמר: יתרו אחר מתן תורה היה. אלא למאן דאמר: יתרו קודם מתן תורה היה, מאי איכא למימר? דאיתמר: בני רבי חייא ורבי יהושע בן לוי. חד אמר: יתרו קודם מתן תורה היה, וחד אמר: יתרו אחר מתן תורה היה. - קסבר: קרבו שלמים לבני נח.<br>כתנאי: "וישמע יתרו כוהן מדין חותן משה..." (שמות יח,א) - מה שמע? רבי יהושע אומר: מלחמת עמלק שמע ובא, שהרי כתובה בצידו (בסמוך לפסוק זה)... רבי אלעזר המודעי אומר: מתן תורה שמע ובא, שכשנתן הקב"ה תורה לישראל היה קולו (של הקב"ה) הולך מסוף העולם ועד סופו, וכל מלכי אומות העולם אחזתם רעדה בהיכליהם... רבי אליעזר אומר: קריעת ים סוף שמע ובא...<br><br>מחלוקת אמוראי ארץ ישראל, רבי אלעזר ורבי יוסי בר חנינא, הובאה בשני התלמודים, אך בבבלי לא ידוע איזה מבעלי המחלוקת מחזיק באיזו דעה, שלא כבירושלמי.<br>לפי הירושלמי, לדעת חזקיה בנו של רבי חייא ("קריעת ים סוף שמע") ורבי יהושע בן לוי ("מלחמת עמלק שמע") יתרו קודם מתן תורה היה, ולדעת יהודה בנו של רבי חייא ("מתן תורה שמע") יתרו אחר מתן תורה היה. אבל לפי הבבלי, בני רבי חייא בדעה אחת ורבי יהושע בן לוי בדעה אחרת.<br>מחלוקת התנאים בעניין 'מה שמע יתרו?' מובאת בבבלי ואינה מובאת בירושלמי.<br><br>הסוגיה בירושלמי כאן בעניין קורבנות בני נח היא המשך הסוגיה בעניין עבודה בבכורות ומקורה הוא על המשנה בזבחים יד,ד ואינה נוגעת למשנה במגילה.<br><br><b>"וישמע יתרו" - מה שמע?</b><br>ב<b>מכילתא דרבי ישמעאל</b> "יתרו" מסכתא דעמלק פרשה א נאמר: "וישמע" - מה שמועה שמע ובא? - מלחמת עמלק שמע ובא, שהיא כתובה בצידו; דברי רבי יהושע. רבי אלעזר המודעי אומר: מתן תורה שמע ובא, שבשעה שניתנה תורה לישראל זעו כל מלכי האדמה בהיכליהם... רבי אליעזר אומר: קריעת ים סוף שמע ובא, שבשעה שנקרע ים סוף נשמע מסוף העולם ועד סופו...<br>וב<b>מכילתא דרבי שמעון בר יוחאי</b> שמות יח,א נאמר: "וישמע יתרו" - מה שמועה שמע ובא? - רבי יהושע אומר: מלחמת עמלק שמע ובא, שכן היא כתובה בצידה... רבי אלעזר המודעי אומר: מתן תורה שמע ובא, שכן מצינו, ביום שניתנה בו תורה לישראל זעו כל מלכי תבל בהיכליהם... רבי אליעזר אומר: קריעת ים סוף שמע ובא, שכן מצינו, ביום שנקרע ים סוף לישראל שמעו מסוף העולם ועד סופו...<br><br><b>"עורי צפון ובואי תימן"</b><br>ב<b>ספרי זוטא</b> פרק ז פסוק יז נאמר: על אותו היום (היום שהוקם המשכן) הוא אומר: "עורי צפון ובואי תימן הפיחי גני ייזלו בשמיו..." (שיר השירים ד,טז), "באתי לגני אחותי כלה..." (שם ה,א).<br>וב<b>שיר השירים רבה</b> א [ב] א נאמר: היכן נאמרה? (על איזה מאורע בתולדות ישראל נאמרה שירה זו?) - רבי מאיר אומר: באוהל מועד נאמרה. ומייתי לה מן הדא קרייא: "עורי צפון ובואי תימן". "עורי צפון" - זו העולה הנשחטת בצפון, "ובואי תימן" - אלו שלמים שנשחטים בדרום, "הפיחי גני" - זה אוהל מועד, "ייזלו בשמיו" - זו קטורת הסמים, "יבוא דודי לגנו" - זו השכינה, "ויאכל פרי מגדיו" - אלו הקורבנות.</small><br>• • •
שואלים: <b>פרים הנשרפים ושעירים הנשרפין</b> – פר כוהן משיח (שכוהן גדול חייב על שגגת הוראה ומעשה בעבירה שחייבים על זדונה כרת ועל שגגתה חטאת), ופר העלם דבר של ציבור (שבית דין חייבים על שגגת הוראה בעבירה שחייבים על זדונה כרת ועל שגגתה חטאת, כשעשו הציבור על סמך הוראתם), ופר ושעיר של יום הכיפורים, ושעיר עבודה זרה (שבית דין חייבים על שגגת הוראה בעבודה זרה, כשעשו הציבור על סמך הוראתם), שדמם נזרק בהיכל ואימוריהם קרבים על המזבח החיצון, ובשרם ועורם נשרפים מחוץ לירושלים (מחוץ לשלוש מחנות) בבית הדשן (מקום שמוציאים לשם את הדשן של המזבח החיצון), <b>- איכן הן נשרפין</b> – היכן בשרם ועורם נשרפים כשמקריבים אותם בבמה גדולה (כשעמד המשכן בגלגל, בנוב ובגבעון)<b>?</b>
<br>ומשיבים: <b>על גבי הקבר</b> – בשרם ועורם נשרפים בכל מקום, אפילו במקום טמא, כגון על גבי קבר (בבמה גדולה אין דין קדושת מחנות (ראה בתוספות לבבלי שבועות טז,ב ד"ה "או" ובר"מ המאירי לבבלי סוטה טז,א), ולכן פרים הנשרפים ושעירים הנשרפים אינם טעונים שריפה מחוץ לשלוש מחנות במקום טהור. אבל כשעמד המשכן במדבר ובשילה וכן במקדש בירושלים, הם טעונים שריפה מחוץ לשלוש מחנות במקום טהור (ויקרא ד,יב))<b>.</b><br><br><small>קטע זה הובא כאן משום שעניינו בבמה גדולה שבה עוסק הירושלמי כאן.<br><br>"קבר" משמש כאן לציון כל מקום בניגוד למקום טהור בלבד.<br>וכן נמצא בספרי במדבר פסקה קכב: "ואכלתם אותו בכל מקום" - אפילו בקבר. שהיה בדין, הואיל ותרומה קרויה תרומה ומעשר ראשון קרוי תרומה, אם למדתי לתרומה שאינה נאכלת אלא במקום טהור, אף מעשר ראשון לא יהיה נאכל אלא במקום טהור! תלמוד לומר: "ואכלתם אותו בכל מקום" - אפילו בקבר.<br>וכן בירושלמי מעשר שני ה,ו: והא כתיב: "ואכלתם אותו בכל מקום" - בוא ואוכלו עמו בקבר!.</small><br>• • •<br><br>מציעים משנה: <b>מן מה דתנינן</b> (מונח זה מציע היסקים, אך כאן אין זה כך. ולכן נראה שצריך לומר: '<b>תמן תנינן</b>')<b>:</b> – שם (משנה מגילה א,י) שנינו: <b>אין בין במה גדולה לבמה קטנה אלא פסחים</b> (המונח 'תמן תנינן' מציע משניות ממקומות אחרים, אולם כאן הוא מציע את המשנה המקומית. נראה שדבר זה נובע מהעתקה מילולית מסוגיה מקבילה השנויה במקום אחר, שבו המשנה הנידונה אינה המשנה המקומית, ועל כן שייך לומר עליה 'תמן תנינן'. - הסוגיה כאן הועתקה מהירושלמי זבחים (שהיה ואבד) פרק יד)<b>.</b>
<br>ומציעים פירוש למשנה: <b>כיני מתניתא:</b> – כך היא המשנה (כך יש לפרש אותה): <b>אין בין במה גדולה לבמה קטנה אלא פסחים בלבד</b> – שכל יחיד לא היה רשאי להקריב פסחו בבמה קטנה שלו, אלא בבמה גדולה. ורק פסח קרב בבמה גדולה, אבל שאר קורבנות החובה של יחיד אינם קריבים אף בבמה גדולה<b>.</b>
<br>ומעירים: <b>ודלא</b> – ושלא <b>כרבי יודה</b> (בר אלעאי, מגדולי התנאים בדור הרביעי) – הדעה במשנה חולקת על דעתו של רבי יהודה<b>,</b> ומציעים מקור לשיטת התנא הנזכר: <b>דרבי יודה אמר: חטאת פסח</b> (צריך לומר: '<b>ו</b>פסח', כמו שהוא בירושלמי פסחים ב,ה) <b>ליחיד בבמה גדולה</b> – חטאת יחיד ופסח (וכן שאר קורבנות החובה של היחיד) קריבים בבמה גדולה<b>, אין חטאת פסח</b> (צריך לומר: '<b>ו</b>פסח') <b>ליחיד בבמה קטנה</b> – חטאת יחיד ופסח (וכן שאר קורבנות החובה של היחיד) אינם קריבים בבמה קטנה. ואם כן משנתנו שלא כרבי יהודה (אלא כחכמים החלוקים על רבי יהודה, שלדעתם המובאת להלן היחיד אינו מקריב קורבנות חובה אף בבמה גדולה, מלבד פסח, שהכתוב ביהושע ה,י אומר שבני ישראל הקריבו את פסחיהם בגלגל בבמה הגדולה)<b>.</b><br>
<br>ב<b>משנה זבחים</b> יד,ה שנינו: "<b>באו לגלגל והותרו הבמות</b>. קודשי קודשים נאכלים לפנים מן הקלעים, קודשים קלים בכל מקום".
<br>מציעים ברייתא: <b>תני:</b> – שונה (התנא): <b>אמר רבי יהודה: כל מה שהציבור [והיחיד</b> (מילה זו ישנה בתוספתא ובבבלי, ובאה בטעות בדברי חכמים שבהמשך הברייתא)<b>] מקריב</b>ין <b>באוהל מועד שבמדבר</b> – כל קורבנות הציבור והיחיד, הן קורבנות נדבה והן קורבנות חובה, שקריבים במשכן שבמדבר<b>,</b> (<b>הוא מקריב</b>) [מקריבין] <b>באוהל מועד שבגלגל</b> – שלדעת רבי יהודה אף קורבנות חובה של היחיד קריבים בבמה גדולה (במשכן שבגלגל, וכן שבנוב ובגבעון)<b>. מה בין אוהל מועד שבמדבר לאוהל מועד שבגלגל?</b> – מה ההבדל ביניהם? <b>אוהל מועד שבמדבר לא היה לו היתר במה</b> – בזמן שהיה המשכן במדבר אסור היה ליחיד להקריב בבמה קטנה<b>, אהל מועד שבגלגל היה לו היתר במה</b> – בזמן שהיה המשכן בגלגל מותר היה ליחיד להקריב בבמה קטנה<b>. ובמתו בראש גגו ואין</b> (צריך לומר כמו בתוספתא ובבבלי: '<b>אין היחיד</b>') <b>מקריב עליה אלא עולה ושלמים בלבד</b> – אין היחיד מקריב בבמה קטנה שהוא עושה לעצמו בראש גגו אלא נדרים ונדבות, שהם קורבנות עולה ושלמים, אבל לא קורבנות חובה<b>.</b>
<br><b>וחכמים אומרים: כל מה שהציבור (והיחיד</b> (מילה זו אינה בתוספתא ובבבלי)<b>) מקריבין באוהל מועד שבמדבר</b> – כל קורבנות הציבור שקריבים במשכן שבמדבר<b>, מקריבין באוהל מועד שבגלגל</b> – בבמה גדולה [צריך להוסיף כמו בתוספתא ובבבלי: <b>כאן וכאן</b> – הן בבמה קטנה והן בבמה גדולה, <b>אין היחיד מקריב עליה אלא עולה ושלמים בלבד</b> – אבל לא קורבנות חובה, שלדעת החכמים קורבנות חובה של היחיד שקריבים במשכן שבמדבר אינם קריבים בבמה גדולה, ובזה יש הבדל בין אוהל מועד שבמדבר לאוהל מועד שבגלגל, ובזה החכמים חלוקים על רבי יהודה. אבל בבמה קטנה החכמים ורבי יהודה שווים]<b>.</b><br><br><small>ב<b>תוספתא זבחים</b> יג,יג-טו שנו: רבי יהודה אומר: כל שהציבור והיחיד מקריבים באוהל מועד שבמדבר, מקריבים באוהל מועד שבגלגל. אין בין אוהל מועד שבמדבר לאוהל מועד שבגלגל אלא שבמדבר אין בו היתר הבמה ושבגלגל יש בו היתר הבמה. במתו שבראש גגו אין היחיד מקריב עליה אלא עולה ושלמים בלבד.<br>וחכמים אומרים: כל שהציבור מקריבים באוהל מועד שבמדבר, מקריבים באוהל מועד שבגלגל. כאן וכאן אין היחיד מקריב עליה אלא עולה ושלמים בלבד.</small><br>
<br>ומציעים את טעמיהם של רבי יהודה ושל החכמים החלוקים עליו.
<br>המקור לדעות של רבי יהודה ושל החכמים הוא הכתוב בתורה בעניין ההקרבה כשייכנסו בני ישראל לארץ ויותרו הבמות: "לֹא תַעֲשׂוּן כְּכֹל אֲשֶׁר אֲנַחְנוּ עֹשִׂים פֹּה הַיּוֹם, אִישׁ כָּל הַיָּשָׁר בְּעֵינָיו" (דברים יב,ח), שדרשו אותו כאילו כתוב: 'לא תעשון... אלא רק איש כל הישר בעיניו'.
<br><b>מה טעמא דרבי יודה?</b> (צריך לומר: '<b>מה טעמון דרבנין?</b>', וכן הגיה ב"קורבן העדה") – מה טעמם (מקורם בכתוב) של החכמים? - יש לדרוש את הכתוב: "<b>לֹא תַעֲשׂוּן</b>" <b>בגלגל</b> – לא תקריבו במשכן שבגלגל (בבמה גדולה), "<b>כְּכֹל אֲשֶׁר אֲנַחְנוּ עֹשִׂים פֹּה הַיּוֹם</b>" – כל מה שאתם מקריבים במשכן שבמדבר<b>. מה תעשו שם?</b> – מה תקריבו במשכן שבגלגל? <b>דבר שהוא בא לידי ישרות</b> – רק נדרים ונדבות של היחיד שהוא מביא בגלל שישר בעיניו להביאם (-"אִישׁ כָּל הַיָּשָׁר בְּעֵינָיו")<b>. ואי זו זו? זו עולה ושלמים</b> – קורבנות עולה ושלמים, אבל לא קורבנות חובה של היחיד (אבל קורבנות הציבור, הן קורבנות נדבה והן קורבנות חובה, קריבים במשכן שבגלגל. - כך הוא טעמם של החכמים גם בבבלי)<b>.</b>
<br><b>מה טעמון דרבנן?</b> (צריך לומר: '<b>מה טעמיה דרבי יודה?</b>', וכן הגיה ב"קורבן העדה") – מה הטעם (המקור בכתוב) של רבי יהודה? - יש לדרוש את הכתוב: <b>במקום אשר</b> "<b>אִישׁ הַיָּשָׁר בְּעֵינָיו</b>" <b>יעשה</b> – בבמת יחיד<b>, "לֹא תַעֲשׂוּן כְּכֹל אֲשֶׁר אֲנַחְנוּ עֹשִׂים פֹּה הַיּוֹם"</b> (דברים יב,ח) – לא תקריבו כל מה שאתם מקריבים במשכן שבמדבר<b>. ומה תעשו שם?</b> – מה תקריבו בבמת יחיד? <b>דבר שהוא בא לידי ישרות</b> – רק נדרים ונדבות של היחיד שהוא מביא בגלל שישר בעיניו להביאם (-"אִישׁ כָּל הַיָּשָׁר בְּעֵינָיו")<b>. ואי זו זו? זו עולה ושלמים</b> – קורבנות עולה ושלמים, אבל לא קורבנות חובה (אבל במשכן שבגלגל קריבים הן קורבנות נדבה והן קורבנות חובה של היחיד. - כך הוא טעמו של רבי יהודה גם בבבלי)<b>.</b><br>
<br>נראה שקטע זה מקומו להלן לאחר שמובאת דעתו של רבי שמעון. קטע זה הועבר בטעות מלהלן לכאן, ובשל כך הוחלף בו 'רבי שמעון אומר' ב'רבנן אמרי' (ראה הגהתנו).
<br>לדעת רבי שמעון, אין הציבור מקריבים בבמה גדולה אלא קורבנות חובה.
<br><b>רבי יהודה אומר: היחיד הוזהר והיחיד הותר</b> – כמבואר להלן<b>. הוזהר ובמתו</b> (נראה שצריך לומר: 'בבמתו') <b>בראש גגו</b> – היחיד הוזהר שלא להקריב קורבנות בבמתו שהוא עושה לעצמו בראש גגו, שנאמר: "לֹא תַעֲשׂוּן כְּכֹל אֲשֶׁר אֲנַחְנוּ עֹשִׂים פֹּה הַיּוֹם"<b>, והותר לעולה ושלמים</b> – היחיד הותר להקריב בבמתו רק קורבנות נדבה, שנאמר: "אִישׁ כָּל הַיָּשָׁר בְּעֵינָיו"<b>.</b>
<br><b>רבנן אמרי</b> (נראה שצריך לומר: '<b>ורבי שמעון אומר</b>', וכן הציע ב"ספר ניר")<b>: אף</b> (צריך למחוק מילה זו, וכן כתב ב"שערי תורת ארץ ישראל") <b>הציבור והיחיד הוזהרו</b> – הן הציבור והן היחיד הוזהרו שלא להקריב קורבנות במשכן שבגלגל, שנאמר: "לֹא תַעֲשׂוּן כְּכֹל אֲשֶׁר אֲנַחְנוּ עֹשִׂים פֹּה הַיּוֹם"<b>. ציבור הותר מכללו</b> – הציבור הותר מכלל איסורו זה, שהותר להקריב במשכן שבגלגל קורבנות חובה (נראה שהמקור המלמד שהציבור הותר מכללו הוא הכתוב ביהושע ה,י שהובא בבבלי כטעמו של רבי שמעון, ראה להלן)<b>, יחיד לן</b> (נמצא, שוהה) <b>באיסורו</b> – היחיד נשאר באיסורו זה, שלא הותר להקריב במשכן שבגלגל קורבנות (היחיד הותר להקריב בבמתו קורבנות נדבה, שנאמר: "אִישׁ כָּל הַיָּשָׁר בְּעֵינָיו". - הביטוי "הותר מכללו" משמעו שהאיסור הכולל כמה דברים הותר לגבי קצת מהדברים שהוא כולל, ולכן ביטוי זה אינו מתאים לדעת החכמים (לפי הגרסה שלפנינו) שהציבור מקריבים בבמה גדולה כל הקורבנות, אלא הוא מתאים לדעת רבי שמעון שהציבור מקריבים בבמה גדולה רק קורבנות חובה. - מכאן משמע שלדעת רבי שמעון אין היחיד מקריב בבמה גדולה אפילו קורבנות נדבה, שלא כדעת רבי יהודה והחכמים)<b>.</b>
ומציעים ברייתא: <b>תני</b> – שונה (התנא) <b>בשם רבי שמעון</b> (בן יוחאי, תנא בדור הרביעי)<b>:</b> (צריך להוסיף: '<b>אף</b>', כמו בירושלמי להלן א,יא ובתוספתא ובבבלי. מילה זו הועברה בטעות ממימרה זו למימרה הקודמת) <b>הציבור אינו מביא אלא מה שקבע עליו הכתוב</b> – אין הציבור מקריבים בבמה גדולה אלא קורבנות חובה. רבי שמעון חלוק על רבי יהודה והחכמים שלדעתם כל קורבנות הציבור קריבים בבמה גדולה<b>.</b>
<br><b>סבר רבי שמעון: משנקבע מעשר שֵיני עוד לא פסק</b> (משפט זה הועתק לכאן בטעות מהירושלמי להלן א,יא, ששם הובאו לפני כן דברי רבי שמעון כמו כאן)<b>.</b>
<br>ושואלים: <b>מה ביניהון?</b> – מה ביניהם? (מה ההבדל בין הדעה של רבי יהודה והחכמים והדעה של רבי שמעון?) - ומציעים שני מקרי נפקות בין הדעות התנאיות: <b>רבי בא בר ממל</b> (אמורא ארץ ישראלי בדור השני והשלישי) <b>אמר: פר העלם דבר</b> – שבית דין חייבים על שגגת הוראה בעבירה שחייבים על זדונה כרת ועל שגגתה חטאת, כשעשו הציבור על סמך הוראתם, <b>ביניהון</b> – ביניהם (שהוא קורבן חובה של הציבור שאין קבוע לו זמן להקרבתו, שלדעת רבי יהודה והחכמים הוא קרב בבמה גדולה, ולדעת רבי שמעון אינו קרב בבמה גדולה, שלפי רבי בא בר ממל לדעת רבי שמעון אין הציבור מקריבים בבמה גדולה אלא קורבנות חובה שקבוע להם זמן להקרבתם, כגון תמידים ומוספים)<b>. רבי יוסה</b> (מגדולי אמוראי ארץ ישראל בדור הרביעי) <b>אומר: נדבת הציבור</b> – עולה שנדבו כל הציבור, <b>ביניהון</b> – ביניהם (שאינה חובת הציבור, שלדעת רבי יהודה והחכמים היא קריבה בבמה גדולה, ולדעת רבי שמעון אינה קריבה בבמה גדולה, שלפי רבי יוסה לדעת רבי שמעון הציבור מקריבים בבמה גדולה קורבנות חובה אף שאין קבוע להם זמן להקרבתם. - לפי רבי בא בר ממל אף נדבת הציבור ביניהם, ולפי רבי יוסה רק נדבת הציבור ביניהם)<b>.</b><br><br><small>ב<b>תוספתא זבחים</b> יג,טו שנו: רבי יהודה (צריך לומר: 'רבי שמעון', כמו שהוא בירושלמי ובבבלי) אומר: אף הציבור לא היו מקריבים באוהל מועד שבמדבר (צריך לומר: 'שבגלגל') אלא מי שקבוע לו מן התורה בלבד.<br><br>ב<b>בבלי זבחים</b> קיז,א אמרו: תנו רבנן: רבי יהודה אומר: כל (קורבן) שהציבור והיחיד מקריבים באוהל מועד שבמדבר, מקריבים באוהל מועד שבגלגל. מה בין אוהל מועד שבמדבר לבין אוהל מועד שבגלגל? (בזמן) אוהל מועד שבמדבר לא היו הבמות (יחיד) מותרות, (בזמן) אוהל מועד שבגלגל היו הבמות מותרות. ובמתו שבראש גגו לא היה מקריב עליה אלא עולה ושלמים בלבד.<br><br>ו<b>שם</b> קיז,ב-קיח,א אמרו: וחכמים אומרים: כל שהציבור מקריבים באוהל מועד שבמדבר, מקריבים באוהל מועד שבגלגל. וכאן וכאן (בין בגלגל ובין בבמת יחיד) לא קרבו ליחיד אלא עולה ושלמים בלבד.<br>מאי טעמייהו דרבנן? - אמר קרא: "איש כל הישר בעיניו", איש - ישרות (קורבנות נדבה) לקריב, הא חובות לא לקריב, וציבור - אפילו חובות נמי לקריב.<br>ורבי יהודה? אמר לך: כי כתיב "איש כל הישר בעיניו" (שהיחיד מקריב רק קורבנות נדבה) בבמה קטנה הוא דכתיב (בבמת יחיד שהוא בונה לעצמו), אבל בבמה גדולה - אפילו חובות נמי לקריב.<br><br>ו<b>שם</b> קיח,א אמרו: רבי שמעון אומר: אף הציבור לא הקריבו (בבמת הציבור שבגלגל) אלא פסחים וחובות (ציבור) שקבוע להן זמן.<br>מאי טעמיה דרבי שמעון? - דכתיב: "ויחנו בני ישראל בגלגל ויעשו את הפסח..." (יהושע ה,י) - פשיטא (שכך עשו, שהרי זו חובה המוטלת עליהם כמו כל קורבן אחר)! אלא לאו הא קא משמע לן דחובות (שאף קורבנות חובה שקבוע להם זמן) כעין פסח הוא דקריב, (שאר קורבנות חובה) דלאו כעין פסח לא קריב.<br><br>הברייתא שבבבלי מזכירה פסחים בדברי רבי שמעון. ואילו התוספתא והברייתא שבירושלמי אינן מזכירות פסחים בדברי רבי שמעון.<br>לפי הברייתא שבבבלי, רבי שמעון אומר בפירוש שהציבור לא הקריבו בבמה גדולה אלא חובות שקבוע להן זמן. והוא כדעת רבי שמעון לפי רבי בא בר ממל בירושלמי (לפי פירושנו).<br><br>ב<b>בבלי מגילה</b> ט,ב אמרו: "אין בין במה גדולה לבמה קטנה אלא פסחים". - פסחים ותו לא? (והרי שנינו במשנתנו שכל שאינו נידר ונידב אינו קרב בבמה קטנה אלא בבמה גדולה, ובבמה גדולה היו מקריבים קורבנות ציבור) - אלא אימא: כעין פסחים (כל חובות שקבוע להן זמן כפסחים). מני? רבי שמעון היא. דתניא: רבי שמעון אומר: אף ציבור לא הקריבו (בבמה גדולה) אלא פסחים וחובות שקבוע להן זמן. אבל חובות שאין קבוע להן זמן - הכא והכא (בין בבמה גדולה ובין בבמה קטנה) לא קרוב.<br><br>הירושלמי מפרש את המשנה שהיא מדברת בקורבנות יחיד בלבד ואינה באה לפרוט את כל ההבדלים שבין במה גדולה לבמה קטנה: "כיני מתניתא: אין בין במה גדולה לבמה קטנה אלא פסחים בלבד", והוא אומר שהמשנה היא שלא כרבי יהודה הסובר שיחיד מקריב גם חטאת בבמה גדולה.<br>אבל הבבלי סובר שהמשנה באה לפרוט את כל ההבדלים שבין במה גדולה לבמה קטנה, ושמא הושפע גם מלשון רבי שמעון שחושב את הפסח בין קורבנות הציבור ("פסחים וחובות שקבוע להן זמן" - פסחים עם קורבנות ציבור), ולכן הוא מפרש את המשנה שכל הדומה לפסח, היינו קורבנות ציבור שקבוע להם זמן, כגון תמידים ומוספים, קריבים בבמה גדולה ("ששה סדרי משנה", מועד, עמודים 499-500).<br><br>הבבלי תפס את "אין בין במה גדולה לבמה קטנה..." שמוסב על קורבנות ציבור. לכן הקשה: "פסחים ותו לא?", ותירץ קצת בדוחק: "אימא: כעין פסחים". אבל הירושלמי מפרש "אין בין במה גדולה לבמה קטנה..." בקורבנות יחיד וההבדל הוא בפסחים בלבד. לכן הוא מעמיד את המשנה שלא כרבי יהודה. לרבי יהודה כל חובות יחיד נקרבות בבמה גדולה ("מקורות ומסורות", מועד ג, עמוד תפא).<br><br>לפי הבבלי, לדעת רבי שמעון יחיד מקריב קורבנות נדבה הן בבמה קטנה והן בבמה גדולה, ואין בין במה גדולה לבמה קטנה אלא פסחים וחובות שקבוע להן זמן. אבל לפי הירושלמי (לפי פירושנו), לדעת רבי שמעון יחיד מקריב קורבנות נדבה בבמה קטנה אבל לא בבמה גדולה, ונמצא שיש עוד הבדל בין במה גדולה לבמה קטנה, ולכן, אף שהירושלמי מפרש את המשנה שהיא מדברת בקורבנות יחיד בלבד, הוא אינו יכול להעמיד את המשנה כרבי שמעון.</small><br>• • •<br><br>מציעים ברייתא: <b>תני</b> – שונה (התנא): <b>אחד האיש ואחד האשה</b> – גם אישה רשאית להקריב בבמה קטנה בשעת היתר הבמות<b>.</b>
<br>ושוללים את האמור בברייתא: <b>אמר רבי יוחנן</b> (גדול אמוראי ארץ ישראל בדור השני)<b>: לית כאן</b> – אין כאן <b>אשה.</b> ומסבירים: <b>"אִישׁ" כתוב בפרשה</b> – רק איש רשאי להקריב בבמה קטנה, שנאמר: "אִישׁ כָּל הַיָּשָׁר בְּעֵינָיו", אבל אישה אינה רשאית להקריב בבמה קטנה<b>.</b><br><br><small>ב<b>ספרא</b> "אחרי מות" פרשה ו נאמר: "וזרק הכוהן את הדם על מזבח ה'" - זריקת כוהן במזבח, ואין זריקת כוהן בבמה, אלא אף הגרים, אף הנשים, אף העבדים כשירים בבמה.<br><br>ב<b>תוספתא זבחים</b> יג,יא שנו: הכל כשירים לקרב (להקריב) בבמה (קטנה)<b>,</b> אף הכל (צריך לומר: 'אף גרים', כרגיל בכל המקומות) ועבדים משוחררים.<br>ו<b>שם</b> יג,יט שנו: אי זו היא במה קטנה בשעת היתר הבמה? עושה אדם במה על פתח חצירו ועל פתח גינתו, מקריב עליה הוא ובני ביתו ועבדו ושפחתו.</small><br>
<br>ומציעים ברייתא: <b>תני</b> – שונה (התנא): <b>אף הנזירות</b> – גם קורבנות הנזיר קריבים בבמה קטנה בשעת היתר הבמות, לפי שהנזירות באה על ידי נדר שנדר אדם להיות נזיר, ולכן קורבנות הנזיר נחשבים כקורבנות נדר ונדבה שקריבים בבמה קטנה<b>.</b>
<br>ושוללים את האמור בברייתא: <b>אמר רבי יוחנן: לית כאן</b> – אין כאן <b>נזירות.</b> ומסבירים: <b>נזירות חובה היא</b> – קורבנות הנזיר אינם קריבים בבמה קטנה, לפי שלא נדר להביא אותם אלא נדר להיות נזיר וממילא נתחייב בהם, ולכן קורבנות הנזיר הם קורבנות חובה שאינם קריבים בבמה קטנה<b>.</b><br><br><small>ב<b>ספרא</b> "אחרי מות" פרשה ו נאמר: אף המנחות והנזירות (קריבים בבמה קטנה); דברי רבי מאיר. וחכמים אומרים: אין לך קרב בבמה אלא עולה ושלמים בלבד.<br><br>ב<b>בבלי זבחים</b> קיז,א אמרו: תנו רבנן: מנחות (הבאות נדבה) ונזירות קריבים בבמה (קטנה); דברי רבי מאיר. וחכמים אומרים: לא קרבו אלא עולות ושלמים בלבד.<br><br>ב<b>בבלי תמורה</b> יד,ב אמרו (על דברי רבי מאיר בברייתא): סמי (מחק) מכאן נזירות!</small><br>
<br>ומציעים ברייתא: <b>תני</b> – שונה (התנא): <b>אף הנסכים</b> – גם מנחות הנסכים הבאות עם קורבנות עולה ושלמים קריבות בבמה קטנה בשעת היתר הבמות<b>.</b>
<br>ומזהים את המקור: <b>אמר רבי יוסה בירבי בון</b> (מגדולי אמוראי ארץ ישראל בדור החמישי)<b>: מאן תנא</b> – מי (התנא ש-)שנה <b>נסכים? דלא</b> – שלא <b>כרבי</b> (רבי יהודה הנשיא, תנא בדור החמישי) – הדעה בברייתא חולקת על דעתו של רבי<b>,</b> ומציעים מקור לשיטת התנא הנזכר: <b>דתני:</b> – ששונה (התנא): <b>רבי אומר: אומר אני, אף משנכנסו ישראל לארץ</b> – ונתחייבו להקריב נסכים, <b>אין נסכים קריבין אלא מבפנים</b> – בבמה גדולה, אבל לא בבמה קטנה<b>.</b>
<br>ומציעים פסוק כמקור לקביעה: <b>מה טעמא?</b> – מה הטעם? (מה המקור בכתוב לדבר זה, שאין הנסכים קריבים אלא בבמה גדולה?) - כתוב (בקורבן התמיד): <b>"בַּקֹּדֶשׁ הַסֵּךְ נֶסֶךְ שֵׁכָר לַי'י"</b> (במדבר כח,ז) – אתה חייב לשפוך על המזבח שהוא קודש יין משכר (שאינו מהול במים) לשם ה'. ויש ללמוד מן המילה "בקודש" שאין הנסכים קריבים אלא בבמה גדולה<b>.</b><br><br><small>ב<b>ספרי במדבר</b> פסקה קז נאמר: רבי שמעון בן יוחי אומר: בא הכתוב (בפרשת נסכים: "כִּי תָבֹאוּ אֶל אֶרֶץ מוֹשְׁבֹתֵיכֶם" (במדבר טו,ב)) ללמדך על הנסכים שיהו קריבים בבמה (בבמה קטנה).<br><br>ב<b>תוספתא זבחים</b> יג,יג שנו: במת יחיד - אין טעונה נסכים (עם הקורבנות); דברי רבי מאיר (צריך לומר: 'דברי רבי', כמו שהוא בבבלי ובירושלמי). וחכמים אומרים: טעונה נסכים.<br><br>ב<b>בבלי זבחים</b> קיא,א אמרו: תניא: עולת במת יחיד - אינה טעונה נסכים; דברי רבי. וחכמים אומרים: טעונה נסכים.<br><br>הסוגיה בירושלמי כאן בעניין הקורבנות כשבאו לגלגל והותרו הבמות מקורה הוא על המשנה בזבחים יד,ה ואינה נוגעת למשנה במגילה.</small><br>• • •<br><br>שואלים: <b>אין כתוב</b> (נראה שצריך לומר: 'אין <b>עובר</b>') <b>ב</b>'<b>לא תעשה</b>' <b>אלא מבפנים</b> – החכמים החלוקים על רבי יהודה דרשו לעיל מן הכתוב "לֹא תַעֲשׂוּן כְּכֹל אֲשֶׁר אֲנַחְנוּ עֹשִׂים פֹּה הַיּוֹם, אִישׁ כָּל הַיָּשָׁר בְּעֵינָיו", שהיחיד המקריב קורבנות חובה בבמה גדולה (במשכן שבגלגל) עובר ב'לא תעשה'<b>. מניין מבחוץ?</b> – מאיפה החכמים למדים שהיחיד המקריב קורבנות חובה בבמה קטנה עובר ב'לא תעשה'?<br>
<br>ופושטים את השאלה (בהצעת מקור תנאי בתוספת דיון ארוך): <b>נישמעינה מן הדא:</b> – נשמע (נלמד) אותה מזאת (המדרש): <b>מניין לשוחט לפסח וליחיד ולבמת יחיד ולבמת ציבור</b> (צריך לומר כמו במקורות המקבילים שהבאנו להלן: '<b>מניין לשוחט פסח על היחיד בבמת יחיד</b>', וכן הגיהו מפרשי הירושלמי) <b>בשעת איסור במה שהוא עובר ב</b>'<b>לא תעשה</b>'<b>? תלמוד לומר</b> (הכתוב בעניין פסח מלמד לומר)<b>: "לֹא תוּכַל לִזְבֹּחַ אֶת הַפָּסַח בְּאַחַד</b> שְׁעָרֶיךָ<b>"</b> (דברים טז,ה) – אינך רשאי להקריב את קורבן הפסח באחת עריך (בכל מקום מושבך שתרצה, אלא במקדש). מכאן שהשוחט קורבן פסח על היחיד בבמת יחיד בשעת איסור הבמות שהוא עובר ב'לא תעשה'<b>.</b> - ויש לתמוה: <b>ענוש</b> (חייב בעונש) <b>כרת</b> – הרי השוחט קורבן פסח בבמת יחיד בשעת איסור הבמות חייב כרת משום ששחט קורבן מחוץ למקדש<b>, ואת אמר הכין?!</b> – ואתה אומר כך (שהוא עובר ב'לא תעשה')?! (מה צורך לומר שהוא עובר ב'לא תעשה'? הרי הוא חייב כרת!) - ויש לתרץ: <b>רבי שמעון בן לקיש</b> (מגדולי אמוראי ארץ ישראל בדור השני) <b>אמר: בשוחט משש שעות ולמעלן שלא לשמו בשעת היתר במה</b> – המקור התנאי מדבר במקרה ששוחט קורבן פסח בארבעה עשר בניסן (בערב פסח) לאחר חצות היום, שהוא הזמן הראוי להקרבת הפסח במקדש, שלא לשם פסח, אלא לשם שלמים, בבמת יחיד בשעת היתר הבמות, ובמקרה זה הוא עובר רק ב'לא תעשה' של "לא תוכל לזבוח את הפסח באחד שעריך"<b>.</b> - ויש לשאול: <b>ולמה הוא</b> – התנא, <b>אומר: בשעת איסור במה</b> – אם מדובר בשעת היתר הבמות<b>?</b> - ויש להשיב: <b>בשעת איסור במתו</b> – הכוונה במילים אלו היא בשעה שאסור להקריב קורבן פסח בבמתו, שכיוון שאסור להקריב קורבן פסח בבמה קטנה בארבעה עשר בניסן לאחר חצות היום, לכן לגבי קורבן פסח הרי זה כמו שעת איסור הבמות<b>.</b> - ויש לשאול: <b>ולמה לי שלא לשמו?</b> – לאיזה צורך אמור לעיל שהמקור התנאי מדבר במקרה ששוחט קורבן פסח שלא לשם פסח? - ויש להשיב: <b>שלא תאמר: שלמים הן והן כשירין</b> – הצורך הוא כדי ללמדנו, שלא רק השוחט קורבן פסח משש שעות ולמעלה לשם פסח בבמת יחיד בשעת היתר הבמות עובר ב'לא תעשה', אלא אף השוחט קורבן פסח משש שעות ולמעלה לשם שלמים בבמת יחיד בשעת היתר הבמות עובר ב'לא תעשה', ולא תאמר שאם שחט לשם שלמים יהא דינו כקורבן שלמים שמותר להקריבו בבמה קטנה. - מן המקור התנאי הזה, שהיחיד השוחט קורבן פסח בארבעה עשר בניסן לאחר חצות היום בבמה קטנה בשעת היתר הבמות עובר ב'לא תעשה', יש ללמוד שהיחיד המקריב קורבנות חובה בבמה קטנה עובר ב'לא תעשה'<b>.</b><br>
<br>ומציעים מקור נוסף המסייע לאמור לפני כן: <b>ועוד מן הדא:</b> – ועוד (יש להביא ראייה נוספת לאמור לעיל שהמקור התנאי מדבר במקרה ששוחט קורבן פסח שלא לשמו) מזאת (המדרש): <b>יכול אם שחטו משש שעות ולמעלן</b> (צריך לומר: '<b>ולמטן</b>') <b>יהא כשר</b> (צריך לומר: '<b>עובר</b>')<b>!</b> – אולי יעלה על דעתך שגם אם שחט קורבן פסח בארבעה עשר בניסן (בערב פסח) לפני חצות היום בבמת יחיד בשעת היתר הבמות יהיה עובר ב'לא תעשה' כמו מי ששוחט משש שעות ולמעלה! (זה חלקו השני של המדרש שהובא לעיל, והירושלמי קיצר ולא הביא את סופו: "<b>תלמוד לומר:</b>...". וראה במקורות המקבילים שהבאנו להלן) - ויש לדון: <b>מה אית לך</b> – מה יש לך, <b>משש שעות ולמעלן יהא כשר</b> (כך כתב הסופר במסירה שלפנינו, ומגיה הגיה 'ולמטן יהא פסול'. וצריך לומר כמו לפני כן: '<b>ולמטן</b> יהא <b>עובר</b>')<b>?</b> – איזו דוגמה יש לעניין הזה שהמקור התנאי דן בו? <b>לא שלא לשמו?!</b> (בתמיהה) – וכי אין הדוגמה לעניין הזה המקרה ששחט קורבן פסח שלא לשמו?! שכן אם שחט קורבן פסח משש שעות ולמטה שלא לשמו הרי זה כשר, ולכן היה עולה על הדעת שאם שחטו בבמה קטנה עובר. אבל אילו שחט קורבן פסח משש שעות ולמטה לשמו הרי זה פסול, ולכן פשוט הדבר שאם שחטו בבמה קטנה אינו עובר. ומאחר וחלקו השני של המדרש מדבר בשלא לשמו, גם חלקו הראשון מדבר בשלא לשמו (קטע זה הוגה ופורש על פי "שערי תורת ארץ ישראל").<br><br><small>'מה אית לך' שואל אֵילוּ דוגמאות יש לקביעה שעליה הוא מוסב. על פי רוב, הדוגמאות מוצעות מיד אחרי המונח, אולם לפעמים התלמוד חוזר על הקביעה המומחשת אחרי המונח, ורק אחר כך באה התשובה לשאלת 'מה אית לך'. לעיתים הדוגמאות מוצעות באמצעות שאלה נמלצת: 'מה אית לך [העניין המודגם]? - לא [דוגמה לעניין המודגם]?!' (כגון כאן) ("הטרמינולוגיה של הירושלמי", עמודים 389-390).<br><br>ב<b>ספרי דברים</b> פסקה קלב נאמר: "לא תוכל לזבוח את הפסח באחד שעריך" - רבי שמעון אומר: השוחט את הפסח על היחיד בבמת יחיד בשעת איסור הבמה - עובר ב'לא תעשה'. יכול אף בשעת היתר הבמה! תלמוד לומר: "באחד שעריך" - בשעה שישראל מכונסים במקום אחד, בשעת איסור הבמה, ולא בשעת היתר הבמה.<br><br>ב<b>תוספתא זבחים</b> יג,טז שנו: וכן היה רבי שמעון אומר: השוחט את הפסח על היחיד והעלהו בחוץ (בבמת יחיד), בשעת איסור הבמה - אסור, בשעת היתר הבמה - מותר, שנאמר: "לא תוכל לזבוח את הפסח". יכול אף בשאר ימות השנה (יהא עובר)! תלמוד לומר: "באחד שעריך" - בשעה שישראל מתכנסים במקום אחד, הווי אומר: בשעת הרגל.<br><br>בתוספתא שנו את דברי רבי שמעון אלה לאחר דבריו שאף הציבור לא היו מקריבים באוהל מועד שבגלגל אלא מי שקבוע לו מן התורה בלבד.<br>השוואת הברייתא בתוספתא לברייתות המקבילות בספרי ובבבלי (ראה להלן) מראה שהברייתא בתוספתא מסורבלת ואינה מובנת. נראה שהברייתא בתוספתא במקורה היתה שנויה בלשון קצרה כך: '<b>השוחט את הפסח על היחיד והעלהו בחוץ, בשעת איסור הבמה - אסור, בשעת היתר הבמה - מותר</b>'. בשלב מאוחר הוסיפו לברייתא בתוספתא על פי המקבילות את המשכה: 'שנאמר: "לא תוכל לזבוח את הפסח". יכול אף...', אך לא שינו את הברייתא במקורה, אף שהיה ראוי לשנות אותה כך: <b>'השוחט את הפסח על היחיד והעלהו בחוץ בשעת איסור הבמה - עובר, שנאמר: "לא תוכל לזבוח את הפסח". יכול אף...</b>'.<br>בברייתא בתוספתא שנו "יכול אף בשאר ימות השנה!". לשון זו שונה מהלשון בברייתות המקבילות בספרי ובבבלי "יכול אף בשעת היתר הבמה!", ברם לשון זו שווה ללשון בברייתא בירושלמי (לפי הגהתנו) "יכול אם שחטו משש שעות ולמטן יהא עובר!", והיא מוכיחה שהגהתנו בירושלמי נכונה.<br>יש לפרש את הברייתא בתוספתא כמו שפירשו את שני חלקי הברייתא בירושלמי (לפי פירושנו): "<b>השוחט את הפסח על היחיד והעלהו בחוץ בשעת איסור הבמה</b>" - השוחט את הפסח בארבעה עשר בניסן אחר שש שעות בבמת יחיד בשעת היתר הבמות, ו"בשעת איסור הבמה" כוונתו: בשעה שאסור להקריב פסח בבמת יחיד; "<b>יכול אף בשאר ימות השנה!</b>" - יכול אף השוחט את הפסח בשאר ימות השנה (קודם שש שעות) בבמת יחיד בשעת היתר הבמות!<br>האמור בסוף הברייתא בתוספתא "הווי אומר: בשעת הרגל" הוא תוספת פירוש. "בשעת הרגל" כאן הוא בארבעה עשר בניסן אחר שש שעות, ובא בהנגדה ל"בשאר ימות השנה" כאן שהוא קודם שש שעות. תוספת זו באה לפרש ש"שעה שישראל מתכנסים במקום אחד" היא שעה שכל ישראל באים למקום אחד (במה גדולה) להקריב בו את פסחיהם, והוא בארבעה עשר בניסן אחר שש שעות, ולעולם בשעת היתר הבמות, והיא באה להוציא מהפירוש ש"שעה שישראל מתכנסים במקום אחד" היא שעה שכל ישראל באים למקום אחד (למשכן בשילה או למקדש) להקריב בו את כל קורבנותיהם, והיא שעת איסור הבמות.<br><br>ב<b>בבלי זבחים</b> קיד,ב אמרו: תניא: רבי שמעון אומר: מניין לזובח פסח בבמת יחיד בשעת איסור הבמות שהוא ב'לא תעשה'? תלמוד לומר: "לא תוכל לזבוח את הפסח בשעריך". יכול אף בשעת היתר הבמות כן (שאסור לזבוח את הפסח בבמת יחיד)! תלמוד לומר: "באחד שעריך" - לא אמרתי לך אלא בשעה שכל ישראל נכנסים בשער אחד (בשעה שכל ישראל באים למקום אחד להקריב בו את קורבנותיהם).<br>אימת? (מתי השוחט פסח בבמת יחיד בשעת איסור הבמות עובר ב'לא תעשה'?) אי נימא אחר חצות (של ארבעה עשר בניסן, שהוא הזמן הראוי להקרבת הפסח), כרת נמי לחייב (ככל השוחט בחוץ קורבן הראוי להיקרב במקדש)! אלא לאו קודם חצות (של ארבעה עשר בניסן). - לא, לעולם אחר חצות, ובשעת היתר הבמות (ובא מקרא זה ללמדנו שאף שהותרה הקרבת נדרים ונדבות בבמת יחיד, נאסר קורבן הפסח להקריב מחוץ לבמה הגדולה). - והא בשעת איסור הבמות קאמר! - איסור במה לו, היתר במה לחבירו (כוונת הדברים, בשעה שיש איסור במה לעניין קורבן פסח, אבל יש היתר במה לעניין קורבן אחר - נדרים ונדבות).<br><br>הברייתא בבבלי שווה לברייתא בספרי.<br>בבבלי, כשהעמידו בתחילה את חלקה הראשון של הברייתא קודם חצות, הוא שימש מקור לדברי רבי שמעון במשנה זבחים יד,ב, שכל שהוא ראוי להקרבה לאחר זמן, אף שכעת אינו ראוי, והקריבו בחוץ, הרי זה ב'לא תעשה' ואין בו כרת, כמו פסח קודם חצות, כשם שבירושלמי, שהעמידו את חלקה הראשון של הברייתא אחר חצות, הוא משמש מקור שהיחיד המקריב קורבנות חובה בבמה קטנה עובר ב'לא תעשה', כמו פסח אחר חצות.<br>בבבלי דחו ופירשו את האמור בחלקה הראשון של הברייתא "בשעת איסור הבמות" שכוונתו: בשעה שאסור להקריב פסח בבמת יחיד, והוא בארבעה עשר בניסן אחר חצות. לפי זה, יש לפרש את האמור בחלקה השני של הברייתא "בשעת היתר הבמות" שכוונתו: בשעה שמותר להקריב פסח בבמת יחיד, והוא בארבעה עשר בניסן קודם חצות, שהפסח שלא בזמנו שלא לשמו (אלא לשם שלמים) כשר. ולפי זה, מה שדרשו בסופה של הברייתא מ"באחד שעריך" פירושו: בשעה שכל ישראל באים למקום אחד (לבמת ציבור) להקריב בו את פסחיהם, והוא בארבעה עשר בניסן אחר חצות.<br>גם לפי הירושלמי (לפי פירושנו), חלקה הראשון של הברייתא מדבר בשוחט אחר חצות בשעת היתר הבמות, וחלקה השני מדבר בשוחט פסח קודם חצות בשעת היתר הבמות. הרי ששני התלמודים שווים בפירוש הברייתא.</small><br>• • •<br><br>מציעים היסק מן האמור לפני כן: <b>אמר רבי יוסה</b> (מגדולי אמוראי ארץ ישראל בדור הרביעי)<b>: הדא אמרה:</b> – זאת אומרת: <b>שלמים הבאין מחמת פסח - כשירים בבמה</b> – יש להסיק מהדין במקרה האמור לפני כן, שמותר להקריב קורבן פסח משש שעות ולמטה שלא לשמו בבמה קטנה, לדין במקרה של שלמים הבאים מחמת פסח (קורבן פסח שנעשה שלמים, כגון: פסח שאבד ונמצא לאחר שנשחט הפסח האחר שהפרישו בעליו תחתיו; פסח שמתו בעליו; תמורת פסח שהומרה לאחר זמנו של הפסח) שמותר להקריבם בבמה קטנה, אף שהם באים מחמת פסח<b>.</b><br>
<br>ב<b>משנה תמורה</b> ג,ג שנינו: <b>תמורת אשם</b> (בהמת חולין שהומרה בבהמה שהוקדשה לקורבן אשם)<b>, וולד תמורה, וולדם וולד ולדם עד סוף העולם - ירעו עד שיסתאבו</b> (שייפול בהם מום) <b>ויימכרו וייפלו דמיהם לנדבה</b> (לתיבה שבמקדש, שממעותיה מביאים עולות נדבה של ציבור)<b>. רבי אליעזר אומר: ימותו. רבי לעזר אומר: יביא בדמיהם עולות</b> (ירעו עד שיסתאבו ויימכרו ויביא בעל התמורה בדמיהם עולות יחיד)<b>.</b>
<br><b>אשם שמתו בעליו</b> (קודם שהקריבוהו)<b>, ושכיפרו בעליו</b> (או שאבד, והביאו בעליו אשם אחר ונתכפרו, ואחר כך נמצא הראשון) <b>- ירעה עד שיסתאב ויימכר וייפלו דמיו לנדבה</b> (עולות נדבה של ציבור)<b>. רבי אליעזר אומר: ימות. רבי לעזר אומר: יביא בדמיו עולה.</b>
<br>ומציעים בעיה לפי חכם מסוים: <b>עולה הבאה מחמת אשם - על דעתיה דרבי לעזר</b> (רבי אלעזר בן שמוע, תנא בדור הרביעי) – על דעתו של רבי לעזר, שתמורת אשם או אשם שמתו בעליו או אשם שכיפרו בעליו באחר - יביא בדמיו עולה<b>, מהו שתהא כשירה בבמה?</b> – מה הדין במקרה זה? האם עולת יחיד זו כשירה להקריבה בבמת יחיד כדין עולה הבאה משום נדר או נדבה שקריבה בבמת יחיד, או שמא אינה כשירה להקריבה בבמת יחיד כיוון שהיא באה מחמת קורבן אשם שהוא קורבן חובה ואינו קרב בבמת יחיד?
<br>ופושטים את הבעיה: <b>נישמעינה מן הדא:</b> – נשמע (נלמד) אותה מזאת (המשנה מגילה א,י): <b>זה הכלל: כל שהוא נידר ונידב</b> – קורבן הבא משום נדר או נדבה, כגון עולות ושלמים שאדם נודר או נודב לפי רצונו, <b>קרב בבמה</b> – קטנה<b>, וכל שאינו לא נידר ולא נידב אינו קרב בבמה</b> – קטנה. "נידר ונידב" משמעו שהוא נדר או נדבה מחמת עצמו, ומכאן שעולה הבאה מחמת אשם אינה קריבה בבמה קטנה, כיוון שאינה קורבן נדבה מחמת עצמה אלא מחמת קורבן אחר שהוא חובה<b>.</b><br><br><small>אף שעולה הבאה מחמת אשם אינה קריבה בבמה קטנה, שלמים הבאים מחמת פסח (קורבן פסח שנעשה שלמים) קריבים בבמה קטנה, כמו שאמרו לעיל, מפני שבשלמים הבאים מחמת פסח הפסח עצמו קרב שלמים, אבל בעולה הבאה מחמת אשם אין האשם עצמו קרב עולה אלא דמיו נופלים לעולת נדבה.<br><br>שלמים הבאים מחמת הפסח באים מחמת אירוע מסוים או תקלה בקורבן הפסח עצמו, כגון שהפריש מעות לקנות בהן קורבן פסח, ולבסוף נשתיירו מקצתן, שהוא חייב לקנות בהן בהמות ולהקריבן שלמים, והם שלמים הבאים מחמת הפסח שהוקדשו המעות לשמו.<br>וכן עשוי לבוא לשון "מחמת" בכל מקום שבא קורבן אחד מחמת קורבן אחר. שנינו: "אשם שמתו בעליו, ושכיפרו בעליו - ירעה עד שיסתאב ויימכר... רבי לעזר אומר: יביא בדמיו עולה" (תמורה ג,ג). עולה זו נקראה בירושלמי "עולה הבאה מחמת אשם" לצד "שלמים הבאים מחמת פסח" באותה סוגיה. השלמים הללו הם תולדה של קורבן הפסח עצמו, והם באים מחמתו ומכוחו, וממנו תחילת הקדשם ("לתורתם של תנאים", עמודים 276-277).</small><br>• • •
<b>אמר רבי יוסי בן חנינה</b> (אמורא ארץ ישראלי בדור השני)<b>: אין הב(ה)מה ניתרת אלא בנביא</b> – ההיתר להקריב בבמות בזמנים שונים היה על פי נביא (כשבאו לגלגל הותרו הבמות על פי יהושע, וכשבאו לנוב ולגבעון הותרו הבמות על פי שמואל. וראה להלן)<b>.</b>
<br>ומציעים פסוק כמקור לקביעה: <b>מה טעמא?</b> – מה הטעם? (מה המקור בכתוב לדבר זה?) - כתוב (בעניין ההקרבה כשייכנסו בני ישראל לארץ): <b>"הִשָּׁמֶר לְךָ פֶּן תַּעֲלֶה עֹלֹתֶיךָ בְּכָל מָקוֹם אֲשֶׁר תִּרְאֶה, כִּי אִם בַּמָּקוֹם</b> אֲשֶׁר יִבְחַר ה' בְּאַחַד שְׁבָטֶיךָ שָׁם תַּעֲלֶה עֹלֹתֶיךָ<b>"</b> (דברים יב,יג-יד) – אסור להקריב עולות ושאר קורבנות בכל מקום שיהיה ישר בעיניך, אלא יש להקריב קורבנות רק במקום שיבחר ה' (מקום שיבחר ה' מדי פעם בפעם, בהתאם למצב העם). ויש לדרוש: "במקום אֲשֶׁר יִבְחַר ה'" - על ידי נביא. מכאן שאין הבמה ניתרת אלא על ידי נביא<b>.</b>
<br>כאן התחלת מקבילה בירושלמי תעניות ב,ד.
<br>ותמהים: <b>ואליהו מקריב בשעת איסור הבמות?!</b> – כיצד הקריב אליהו על מזבח שבנה בהר הכרמל בשעת איסור הבמות? (אליהו הקריב בזמן שבית המקדש בירושלים היה קיים, ושנינו במשנה זבחים יד,ח: "באו לירושלים נאסרו הבמות, ולא היה להן עוד היתר")
<br>ומשיבים: <b>אמר רבי שמלאי</b> (אמורא בדור השני)<b>: דבירא אמר ליה</b> – הדיבור (הדיבור האלוהי) אמר לו (אליהו הקריב בבמה בשעת איסור הבמות משום שה' אמר לו לעשות זאת)<b>.</b> וזהו שכתוב (במעשה אליהו בהר הכרמל): <b>"וּבִדְבָרְךָ עָשִׂיתִי</b> אֵת כָּל הַדְּבָרִים הָאֵלֶּה<b>"</b> (מלכים א יח,לו) <b>- ובדיבורך עשיתי</b> – אליהו אמר לה': במצוותך עשיתי את המעשים האלה, ולא מליבי. ויש לדרוש: ובדיבורך עשיתי - כל מה שעשיתי, שהקרבתי בבמה בשעת איסור הבמות, עשיתי על פי הדיבור (רק הנביא יכול לשנות דבר בתורה לפי שעה ורק לפי דבר ה')<b>.</b><br><br><small>עד כאן המקבילה בירושלמי תעניות.</small>

Halakhah 12

<big><strong>משנה</strong></big><br>משנתנו באה ללמד את ההבדל בין המשכן בשילה למקדש בירושלים.
<br><b>אין בין שילה</b> – בזמן שעמד בה המשכן, <b>לירושלם</b> – בזמן בית המקדש, שבשניהם נאסרו הבמות, והיו כל הקורבנות קרבים על המזבח שבמשכן ובמקדש, <b>אלא שבשילה אוכלין קדשים קלין</b> – כגון בכור שנאכל על ידי הכוהנים, ותודה ושלמים ופסח שנאכלים גם על ידי הבעלים, <b>ומעשר שֵיני</b> – שמביאים אותו למשכן ולמקדש ונאכל על ידי הבעלים, <b>בכל הרואה</b> – בכל מקום שאפשר לראות משם את שילה<b>, ובירושלם לפנים מן החומה</b> – בצד הפנימי של חומת ירושלים, שהיא הגבול המקודש של ירושלים<b>. וכאן וכאן</b> – בשילה ובירושלים, <b>קדשי קדשים</b> – כגון חטאות ואשמות שנאכלים על ידי הכוהנים, <b>נאכלין לפנים מן הקלעים</b> – בצד הפנימי של קלעי החצר של המשכן בשילה ובצד הפנימי של חומת העזרה של המקדש בירושלים (אף חומת העזרה נקראת קלעים, כי היא שימשה במקום קלעי החצר של המשכן. - שנינו הבדל זה בין שילה לירושלים במשנה זבחים יד,ו ו-ח)<b>.</b>
<br><b>קדושת שילה יש אחריה היתר</b> – כשחרבה שילה הותרו הבמות (כמו ששנינו במשנה זבחים יד,ז: באו לנוב ולגבעון הותרו הבמות)<b>, וקדושת ירושלם אין אחריה היתר</b> – שאף לאחר שחרב המקדש לא הותרו עוד הבמות לעולם (כמו ששנינו במשנה זבחים יד,ח: באו לירושלים נאסרו הבמות ולא היה להן עוד היתר)<b>.</b><br>• • •
<b>רבי יוחנן בר מרייה שמע לה מן הדא: "אז יבנה יהושע מזבח לי'י אלהי ישראל בהר עיבל". אין לי אלא הר עיבל, שילו מניין? "ויקח שמואל טלה חלב אחד ויעלהו עולה כליל לי'י". - אמר רבי אבא בר כהנא: שלש עבירות הותרו בשייו של שמואל: הוא ועורו, ומחוסר זמן, ולוי היה. - אמר רבי יוסה: אין מן הדא לית שמע מינה כלום, דאמר רבי אבא בר כהנא: שבע עבירות הותרו בפרו של גדעון: אבנים פסולות, ועצי אשירה, ומוקצה, ונעבד, ולילה, וזר, ואיסור במה. מאן דבעי ישמעינה טבאות, מן ההיא דרבי שמואל בר נחמן: "ותשובתו הרמתה כי שם ביתו ושם שפט את ישראל ויבן שם מזבח לי'י".</b><br>
<br>בקטע זה שיבושים וסירוסי משפטים והשמטות, והוא תוקן והושלם על פי מדרשי האגדה שהבאנו להלן. <br>
<br>ומציעים מקור חלופי לקביעה האמורה לפני כן: <b>רבי יוחנן בר מרייה</b> (אמורא ארץ ישראלי בדור החמישי) <b>שמע לה מן הדא</b> – שומע (לומד) אותה (שאין הבמה ניתרת אלא על ידי נביא) מזאת (הדרשה)<b>: "אָז יִבְנֶה יְהוֹשֻׁעַ מִזְבֵּחַ לַי'י אֱלֹהֵי יִשְׂרָאֵל בְּהַר עֵיבָל"</b> (יהושע ח,ל) – אחרי כיבוש יריחו והעי בנה יהושע מזבח לה' בהר עיבל מצפון לשכם. - יהושע הקריב ראשון בבמה קטנה כשבאו לגלגל לאחר שנכנסו לארץ, ועל ידי כך הותרו הבמות (רד"ק שמואל א ז,ט)<b>. אין לי אלא</b> (<b>הר עיבל</b>) <b>[גלגל]</b> – אין לי ללמוד מכתוב זה אלא שכשבאו לגלגל הותרו הבמות על ידי נביא<b>, שילו מניין?</b> – מאיפה למדים שכשבאו לשילה ונאסרו הבמות הותר להקריב בבמה על פי ה'? <b>["וַיְהִי בַּלַּיְלָה הַהוּא וַיֹּאמֶר לוֹ ה'</b>: <b>קַח אֶת פַּר הַשּׁוֹר אֲשֶׁר לְאָבִיךָ וּפַר הַשֵּׁנִי שֶׁבַע שָׁנִים</b>, <b>וְהָרַסְתָּ אֶת מִזְבַּח הַבַּעַל אֲשֶׁר לְאָבִיךָ וְאֶת הָאֲשֵׁרָה אֲשֶׁר עָלָיו תִּכְרֹת, וּבָנִיתָ מִזְבֵּחַ לה' אֱלֹהֶיךָ עַל רֹאשׁ הַמָּעוֹז הַזֶּה בַּמַּעֲרָכָה</b>, <b>וְלָקַחְתָּ אֶת הַפָּר הַשֵּׁנִי וְהַעֲלִיתָ עוֹלָה בַּעֲצֵי הָאֲשֵׁרָה אֲשֶׁר תִּכְרֹת. וַיִּקַּח גִּדְעוֹן עֲשָׂרָה אֲנָשִׁים מֵעֲבָדָיו וַיַּעַשׂ כַּאֲשֶׁר דִּבֶּר אֵלָיו ה'</b>, <b>וַיְהִי כַּאֲשֶׁר יָרֵא אֶת בֵּית אָבִיו וְאֶת אַנְשֵׁי הָעִיר מֵעֲשׂוֹת יוֹמָם וַיַּעַשׂ לָיְלָה"</b> (שופטים ו,כה-כז) – ה' ציווה את גדעון לקחת את הפר של אביו שהיה שני (שמן) ובן שבע שנים ולהרוס את מזבח הבעל של אביו ולכרות את אילן האשירה שעל ידו ולבנות מזבח לה' על סלע גבוה ולהקריב את הפר כקורבן עולה ולשרוף אותו בעצי האשירה. גדעון עשה כך בלילה משום שהיה ירא לעשות ביום. - גדעון הקריב בבמה קטנה על פי ה' כשהמשכן היה בשילה ונאסרו הבמות<b>.]</b>
<br>(<b>ד</b>)<b>אמר רבי אבא בר כהנא</b> (אמורא ארץ ישראלי בדור השלישי)<b>: שבע עבירות הותרו</b> – על פי ה', <b>בפרו של גדעון: אבנים פסולות</b> – שכך נאמר לגדעון: "וְהָרַסְתָּ אֶת מִזְבַּח הַבַּעַל... וּבָנִיתָ מִזְבֵּחַ לה' אֱלֹהֶיךָ", משמע שמאבני מזבח הבעל בנה את מזבח ה'<b>, ועצי אשירה</b> – שכך נאמר לגדעון: "וְהַעֲלִיתָ עוֹלָה בַּעֲצֵי הָאֲשֵׁרָה אֲשֶׁר תִּכְרֹת"<b>, ומוקצה</b> – הקצו את הפר לקורבן לעבודה זרה<b>, ונעבד</b> – עבדו את הפר כעבודה זרה<b>, ולילה</b> – גדעון הקריב בלילה, שנאמר: "וַיַּעַשׂ לָיְלָה"<b>, וזר</b> – גדעון היה משבט מנשה ולא כוהן<b>, ואיסור במה</b> – שהרי היה בזמן שהיה המשכן בשילה ונאסרו הבמות (כוונת רבי אבא בר כהנא ששבעה דברים אלה (או כמה מהם) שמותרים בבמה קטנה בזמן היתר הבמות הותרו לגדעון. לרבי אבא בר כהנא מקריבים בלילה בבמה קטנה, שלא כרבי לעזר להלן. דין כהונה אינו נוהג בבמה קטנה (משנה זבחים יד,י), ולכן זר מותר להקריב בבמה קטנה)<b>.</b>
<br>וממשיכים את דברי רבי יוחנן בר מרייה: <b>[אין לי אלא שילו</b> – אין לי ללמוד מכתוב זה אלא שכשבאו לשילה ונאסרו הבמות הותר להקריב בבמה על פי ה'<b>, נוב וגבעון מניין?</b> – מאיפה למדים שכשבאו לנוב ולגבעון הותרו הבמות על ידי נביא?<b>] "וַיִּקַּח שְׁמוּאֵל טְלֵה חָלָב אֶחָד וַיַּעֲלֵהוּ עוֹלָה כָּלִיל לַי'י"</b> (שמואל א ז,ט) – לפני תחילת המלחמה בפלשתים הקריב שמואל לה' טלה (כבש צעיר) שעודנו יונק חלב אימו (זה היה במצפה). שמואל הקריב ראשון בבמה קטנה כשבאו לנוב לאחר שחרבה שילה, ועל ידי כך הותרו הבמות (רד"ק שם)<b>.</b>
<br><b>אמר רבי אבא בר כהנא: שלש עבירות הותרו בשֵׂייוֹ של שמואל: הוא ועורו</b> – הקריב את הטלה כליל בלא הפשט עורו וניתוח איבריו, שנאמר: "וַיַּעֲלֵהוּ עוֹלָה כָּלִיל לַי'י"<b>, ומחוסר זמן</b> – שעוד לא היה בן שמונת ימים, שנאמר: "טְלֵה חָלָב", והתורה אמרה: "שׁוֹר אוֹ כֶשֶׂב אוֹ עֵז כִּי יִוָּלֵד וְהָיָה שִׁבְעַת יָמִים תַּחַת אִמּוֹ וּמִיּוֹם הַשְּׁמִינִי וָהָלְאָה יֵרָצֶה לְקָרְבַּן אִשֶּׁה לה'" (ויקרא כב,כז)<b>, ולוי היה</b> – שמואל ולא כוהן (כוונת רבי אבא בר כהנא ששלושה דברים אלה מותרים בבמה קטנה. לרבי אבא בר כהנא דין הפשט וניתוח בקורבן עולה אינו נוהג בבמה קטנה, שלא כרבי לעזר להלן. דין כהונה אינו נוהג בבמה קטנה (משנה זבחים יד,י), ולכן לוי מותר להקריב בבמה קטנה)<b>.</b><br>
<br>ודוחים את המקור לקביעה / את הקביעה שהובאה לפני כן: <b>אמר רבי יוסה</b> (מגדולי אמוראי ארץ ישראל בדור הרביעי)<b>: אין מן הדא לית שמע מינה כלום</b> – אם מזאת (אם ממקור זה - "וייקח שמואל טלה חלב אחד" וגו' - אתה לומד שכשבאו לנוב ולגבעון הותרו הבמות על ידי נביא), אין אתה שומע (לומד) ממנה כלום (אין ראיה מההקרבה במצפה שהבמה ניתרת על ידי נביא, מכיוון שהיתה "לפני ה'" (שמואל א ז,ו), ולכן אין זו במה קטנה אלא במה גדולה)<b>.</b> ומציעים מקור חלופי במקום המקור שנדחה: <b>מאן דבעי ישמעינה טבאות, מן ההיא ד-</b> – מי שרוצה לשמוע (ללמוד) אותה היטב, (ילמד שכשבאו לנוב ולגבעון הותרו הבמות על ידי נביא) מן (הראיה) ההיא של <b>רבי שמואל בר נחמן</b> (אמורא ארץ ישראלי בדור השני והשלישי)<b>: "וּתְשֻׁבָתוֹ הָרָמָתָה כִּי שָׁם בֵּיתוֹ וְשָׁם שָׁפָט אֶת יִשְׂרָאֵל</b>, <b>וַיִּבֶן שָׁם מִזְבֵּחַ לַי'י"</b> (שמואל א ז,יז) – אחרי שסבב שמואל בכמה מקומות לשפוט את ישראל, היה חוזר לרמה, ששם היה מקום מושבו הקבוע, ושם הנהיג את ישראל, ושם בנה שמואל מזבח (במה קטנה) לה'. מכאן למדים שכשבאו לנוב ולגבעון הותרו הבמות על ידי נביא<b>.</b><br><br><small>ב<b>ויקרא רבה</b> כב,ט נאמר: אמר רבי יוסי בר חנינה: אין הבמה מותרת / ניתרת אלא על ידי נביא. - מה טעמא? "הישמר לך פן תעלה עולותיך בכל מקום אשר תראה, כי אם במקום אשר יבחר ה'" (דברים יב,יג-יד).<br>ואליהו מקריב בשעת איסור במה? - אמר רבי שמלאי: דיבורה אמר ליה. "ובדברך עשיתי" (מלכים א יח,לו) - ובדיבורך עשיתי.<br>רבי יוחנן בר מריא מייתי לה מן הדא: "אז יבנה יהושע מזבח" וגו' (יהושע ח,ל). אין לי אלא יהושע, גדעון מניין? "ויהי בלילה ההוא ויאמר לו י'י קח את פר השור" וגו' (שופטים ו,כה).<br>אמר רבי אבא בר כהנא: שבע עבירות נעשו בפרו של גדעון: עצי אשירה, ואבנים פסולות, ומוקצה, ונעבד, וזר, ולילה, ומחוסר זמן (שעבר זמנו, שהיה בן שבע שנים, ואין מקריבים קורבן שהוא זקן. ונראה שהגרסה 'מחוסר זמן' היא אשגרה מהמאמר שלהלן, וצריך לומר כמו בירושלמי: 'איסור במה').<br>ואין לי אלא גדעון, שמואל מניין? "וייקח שמואל טלה חלב אחד" וגו' (שמואל א ז,ט).<br>אמר רבי אבא בר כהנא: שלוש עבירות נעשו בטלה של שמואל: הוא ועורו, ומחוסר זמן, ולוי היה.<br>אמר רבי יוסי: אין מן הדה, לית את שמע מינה כלום. ואתיא כההיא דאמר רבי שמואל בר נחמן: "ותשובתו הרמתה כי שם ביתו" וגו' (שמואל א ז,יז).<br><br>וב<b>מדרש שמואל</b> יג,ב נאמר: אמר רבי יוסי בר חנינה: לעולם אין הבמה מותרת / ניתרת אלא על ידי נביא.<br>רבי יוחנן בן מרייא מייתי לה מן הדא: "אז יבנה יהושע מזבח" וגו' (יהושע ח,ל). אין לי אלא בגלגל, בגדעון (צריך לומר: בשילה) מניין? "ויהי בלילה ההוא ויאמר לו" וגו' (שופטים ו,כה).<br>אמר רבי אבא בר כהנא: שבע עבירות נעשו בפרו של גדעון: עצי אשירה, אבנים [פסולות], מוקצה, ונעבד, זר, ולילה, מחוסר זמן.<br>אין לי אלא בגדעון (צריך לומר: בשילה), בשילה (צריך לומר: בנוב ובגבעון) מניין? "וייקח שמואל טלה חלב אחד" (שמואל א ז,ט).<br> אמר רבי אבא בר כהנא: שלש עבירות נעשו באֵילוֹ של שמואל: הוא ועורו, ומחוסר זמן, ולוי היה.<br>אמר רבי יוסי: אין מן הדא, לית את שמע מינה כלום. והדא דאמרת דא (נראה שצריך לומר: 'והידא אמרה דא?' - ואיזה מקרא מוכיח זאת (שבמה ניתרת יל ידי נביא)?) דאמר רבי שמואל בר רב יצחק: "ותשובתו הרמתה כי שם ביתו" וגו' (שמואל א ז,יז).<br><br>וב<b>מדרש תהילים</b> כז,ו נאמר: אמר רבי יוסי בר חנינא: אין הבמה ניתרת אלא על ידי נביא. מה טעם? "הישמר לך פן תעלה עולותיך" וגו' (דברים יב,יג).<br>ואליהו מקריב בהר הכרמל בשעת איסור הבמות? - אמר רבי שמלאי: דיבורא אמר ליה, שנאמר: "ובדברך עשיתי את כל הדברים האלה" (מלכים א יח,לו) - בדיבורך עשיתי.<br>רבי יוחנן [צריך להשלים: בר מרייא] מייתי לה מן הדין קרייא: [צריך להשלים: "אז יבנה יהושע מזבח" וגו' (יהושע ח,ל). אין לי אלא יהושע, גדעון מניין?] "ויאמר לו ה' קח את פר השור" (שופטים ו,כה).<br>אמר רבי אבא בר כהנא: שבע עבירות נעשו בפרו של גדעון: עצי אשירה, אבנים פסולות, ושור שהיה מוקצה לעבודה זרה, ושור הנעבד, ונקרב בלילה, וזר, ואיסור במה.<br>אין לי אלא גדעון בן יואש, שמואל מניין? תלמוד לומר: "וייקח שמואל טלה חלב אחד ויעלהו עולה כליל לה'" (שמואל א ז,ט).<br>אמר רבי אבא בר כהנא: שלוש עבירות נעשו בעולתו של שמואל: הוא ועורו, ומחוסר זמן, ולוי היה.<br><br>בויקרא רבה ובמדרש תהילים הזכירו את שמות המקריבים: יהושע, גדעון ושמואל. ובירושלמי ובמדרש שמואל הזכירו את שמות המקומות: גלגל, שילה ונוב וגבעון.<br><br>המונח 'ויידא אמרה דא' מופיע (בצורה משובשת) במקום אחד מחוץ לירושלמי, במדרש שמואל יג,ב ('והדא דאמרת דא', וקרוב לוודאי שצריך לומר: 'ויידא אמרה דא'), בעוד שהמקבילה הירושלמית לקטע זה משתמשת במונח אחר ('מאן דבעי ישמעינה טבאות, מן ההיא ד-') ("'ויידא אמרה דא'", "עטרה לחיים", עמוד 130).<br><br>ב<b>בבלי תמורה</b> כח,ב-כט,א אמרו: אמר רבי אבא בר כהנא: שמונה דברים (אסורים) התירו (לגדעון) באותו הלילה: חוץ (איסור שחיטת קודשים מחוץ למשכן), ולילה (איסור הקרבת קורבנות בלילה), וזרות (איסור עבודה במי שאינם כוהנים), וכלי שרת (איסור הקרבה שלא בכלי שרת), וכלי אשירה (איסור הקרבה בכלים ששימשו לאשירה), ועצי אשירה (איסור שימוש בעצי אשירה), ומוקצה (איסור הקרבת מוקצה לעבודה זרה), ונעבד (איסור הקרבת נעבד לעבודה זרה).<br><br>בבבלי: שמונה. ובשאר המקורות: שבעה.</small><br>
<br>ומביאים מדרש: <b>כתיב:</b> – כתוב (בסעודת הזבח שערך שמואל לכבודו של שאול בבמה ברמה): <b>"וַיָּרֶם הַטַּבָּח אֶת הַשּׁוֹק וְהֶעָלֶיהָ וַיָּשֶׂם לִפְנֵי שָׁאוּל</b>, וַיֹּאמֶר: הִנֵּה הַנִּשְׁאָר שִׂים לְפָנֶיךָ אֱכֹל<b>"</b> (שמואל א ט,כד) – השוחט הרים בחגיגיות את השוק (פרק הרגל שבין הברך לקרסול) ואת הבשר שעל השוק והניח לפני שאול, ושמואל אמר לשאול שיאכל את החלק הזה מן הזבח שהשוחט שמר עבורו והניח לפניו (השוק היא המנה המובחרת ביותר, שהיתה ניתנת בדרך כלל לכוהנים). ונחלקו אמוראים בביאור המילה "עָלֶיהָ": <b>- רבי שמואל בר נחמן</b> (אמורא ארץ ישראלי בדור השני והשלישי) <b>אמר: שקא ושופ</b>י<b>ה</b> – השוק ושומנו (שעל השוק)<b>. רבי יוחנן</b> (גדול אמוראי ארץ ישראל בדור השני) <b>אמר: שקא ואליה</b> – השוק והאליה (החלק השומני שבזנב הכבשים. - רבי יוחנן דורש חילוף אל"ף בעי"ן: אליה - עליה. - אף שהאליה קריבה על המזבח, מכל מקום כיוון שהיתה זו במה קטנה אין דין זה נוהג בה. ברם דבר זה לא נזכר במקורות המונים את ההבדלים בין במה גדולה לבמה קטנה. ויש אומר (שו"ת רדב"ז חלק ב סימן תרעט), שלרבי יוחנן היה זה זבח חולין, שכל שחיטת בהמה אפילו חולין נקראת זבח, ושלא כאמוראים האחרים שהיה זה זבח קודשים. - האליה בבהמת חולין מותרת באכילה, ואינה אסורה משום חֵלֶב)<b>. רבי לעזר</b> (אמורא בדור השני) <b>אמר: חזה ושוק</b> (צריך לומר: 'שוק וחזה') – החזה נקרא "עליה" מפני שבזמן התנופה בקורבן שלמים מניחים את החזה על השוק ומניפים אותו<b>, דאמר רבי לעזר: חזה ושוק</b> – של קורבנות שלמים, שמפרישים מהם את החזה ואת השוק הימנית ומניפים אותם, ניתנים לאכילה <b>לכהנים</b> – מקריבי הקורבנות, <b>בבמה גדולה</b>, <b>ולבעלים</b> – מביאי הקורבנות, <b>בבמה קטנה</b> – וכיוון שהמזבח ברמה היה במה קטנה, ניתנו החזה והשוק לאכילה לשאול שהיה משבט בנימין ולא כוהן (גם לפי האמוראים האחרים חזה ושוק ניתנים לבעלים בבמה קטנה ולכן ניתנה השוק לשאול, או שלפי האמוראים האחרים ניתנה לשאול השוק השמאלית)<b>.</b>
<br><b>רבי זעורה</b> (רבי זירא, מגדולי אמוראי ארץ ישראל בדור השלישי) אמר <b>בשם רבי לעזר: עור העולה</b> – של קורבנות עולה, שמפשיטים מהם את העור, ניתן <b>לכהנים בבמה גדולה ולבעלים בבמה קטנה</b> – שדין הפשט עור העולה נוהג גם בבמה קטנה<b>.</b>
<br><b>רבי זעורה</b> אמר <b>בשם רב ירמיה</b> (בר אבא, אמורא בבלי בדור השני)<b>: תרומת תודה</b> – הלחם שמפרישים מכל אחד מארבעת מיני לחמי קורבן תודה, ניתן לאכילה <b>לכהנים בבמה גדולה ולבעלים בבמה קטנה.</b><br><br><small>ב<b>תוספתא זבחים</b> יג,יז שנו: אלו דברים שבין במה גדולה לבמה קטנה: ...חזה ושוק לכוהנים בבמה גדולה, חזה ושוק לבעלים בבמה קטנה. עור עולה לכוהנים בבמה גדולה, עור עולה לבעלים בבמה קטנה.<br>ו<b>שם</b> יג,יח שנו: אלו דברים ששוות במה גדולה לבמה קטנה: ...הפשט וניתוח בבמה גדולה, הפשט וניתוח בבמה קטנה.<br><br>ב<b>בבלי זבחים</b> קיז,ב ו-קיט,ב אמרו: חזה ושוק ותרומת לחמי תודה - נוהגים בבמה גדולה ואין נוהגים בבמה קטנה (לכוהנים בבמה גדולה ולבעלים בבמה קטנה).<br>ו<b>שם</b> קכ,א אמרו: איתמר: עולת במת יחיד - רב אמר: אין טעונה הפשט וניתוח (ומקריבים את העולה כמות שהיא). רבי יוחנן אמר: טעונה הפשט וניתוח.<br>תניא כוותיה דרבי יוחנן: הפשט וניתוח בבמה גדולה ובבמה קטנה.<br><br>רבי אלעזר ("עור עולה לבעלים בבמה קטנה") בירושלמי כרבי יוחנן ("עולת במת יחיד טעונה הפשט") בבבלי.<br><br>ב<b>בבלי עבודה זרה</b> כה,א אמרו: "וירם הטבח את השוק והעליה וישם לפני שאול" (שמואל א ט,כד) - מאי "והעליה"? - רבי יוחנן אמר: שוק ואליה, ומאי "והעליה"? דמסמכא אאליה. רבי אלעזר אמר: שוק וחזה, ומאי "והעליה"? דמחית (מניח) ליה לחזה עילווי שוק ומניף. רבי שמואל בר נחמני אמר: שוק ושופי, ומאי "והעליה"? שופי עילווי שוק קאי.<br><br>ב<b>מדרש שמואל</b> יד,ד נאמר: "וירם הטבח את השוק והעליה" וגו' (שמואל א ט,כד) - רבי אלעזר אומר: שוקה ושופה. רבי שמעון בן לקיש אמר: שוקה והחזה, ורבנין אמרין: שוקה ואליתא.<br>וב<b>מדרש תהילים</b> ז,ב נאמר: "וירם הטבח את השוק והעליה" (שמואל א ט,כד) - רבי יוחנן אמר: השוק והאליה. רבי אלעזר אמר: השוק והחזה שעליה.</small><br>
<br>ומציעים בעיה: <b>רבי יוחנן בעי</b> – שואל (מסתפק)<b>: הלילה מהו שיהא כשר בבמה?</b> – האם מותר להקריב בלילה בבמה קטנה, או שמא אסור להקריב בלילה בבמה קטנה, שלעניין זה במה קטנה שווה לבמה גדולה שאין מקריבים בה בלילה?
<br>ומציעים קושיה (על הבעיה כדי לפשוט אותה): <b>התיב</b> – השיב <b>רבי לעזר: והכתיב:</b> – והרי כתוב (במלחמתו של שאול בפלשתים): <b>"וַיֹּאמֶר שָׁאוּל</b>: <b>פֻּצוּ בָעָם וַאֲמַרְתֶּם לָהֶם הַגִּישׁוּ אֵלַי אִישׁ שׁוֹרוֹ</b> וְאִישׁ שְׂיֵהוּ וּשְׁחַטְתֶּם בָּזֶה וַאֲכַלְתֶּם וְלֹא תֶחֶטְאוּ לַי'י לֶאֱכֹל אֶל הַדָּם, וַיַּגִּשׁוּ כָל הָעָם אִישׁ שׁוֹרוֹ בְיָדוֹ <b>הַלַּיְלָה</b> וַיִּשְׁחֲטוּ שָׁם<b>"</b> (שמואל א יד,לד)<b>, וכתיב:</b> – וכתוב (בפסוק שלפניו): <b>"וַיַּגִּידוּ לְשָׁאוּל לֵאמֹר</b>: <b>הִנֵּה הָעָם חֹטִאים לַי'י לֶאֱכֹל עַל הַדָּם</b>, וַיֹּאמֶר: בְּגַדְתֶּם, גֹּלּוּ אֵלַי <b>הַיּוֹם</b> אֶבֶן גְּדוֹלָה<b>"</b> (שמואל א יד,לג) – העם חטאו באכילת בשר על הדם (ליד הדם, או עם הדם, שהדם מעורב בבשר), ושאול גער בהם שהפרו את מצוות ה', וציווה שיגלגלו אליו עכשיו אבן גדולה כדי שהכול ישחטו עליה, ואמר לשליחיו שיתפזרו בין העם וישמיעו את דבריו לכולם שישחטו על האבן הגדולה למען יישפך הדם, וכל העם שחטו שם בלילה ההוא<b>! הא כיצד?</b> – איך יתיישבו שני הכתובים הללו? (שבכתוב אחד נאמר שהעם שחטו בלילה: "וַיַּגִּשׁוּ כָל הָעָם אִישׁ שׁוֹרוֹ בְיָדוֹ <b>הַלַּיְלָה</b> וַיִּשְׁחֲטוּ שָׁם", ובכתוב שני נאמר שהעם שחטו ביום: "גֹּלּוּ אֵלַי <b>הַיּוֹם</b> אֶבֶן גְּדוֹלָה") - <b>הלילה לחולין והיום למוקדשין</b> – העם שחטו בלילה בהמות חולין וביום בהמות שהוקדשו לקורבנות שלמים, לפי שאין מקריבים בלילה בבמה קטנה (שאול עשה את האבן במה כדי לשחוט ולהקריב עליה, והיתה זו במה קטנה שעשו במקום שבו היתה המלחמה, ובאותו זמן היתה הבמה הגדולה בנוב). הרי שהתשובה לבעיה עולה בבירור מן הכתובים הללו<b>.</b>
<br><b>כד שמע</b> – כאשר שמע <b>רבי יוחנן</b> – את דברי רבי לעזר<b>, אמר: יפה לימדנו רבי לעזר</b> (בכמה מקומות בירושלמי אמר רבי יוחנן כלשון הזה על רבי לעזר ועל רבי יהושע בן לוי ועל רבי)<b>.</b><br><br><small>ב<b>בבלי זבחים</b> קכ,א אמרו: איתמר: שחיטת לילה בבמת יחיד - רב ושמואל, חד אמר: כשירה, וחד אמר: פסולה / עולת במת יחיד ששחטה בלילה - רב אמר: כשירה, ושמואל אמר: פסולה.<br>וקא מיפלגי בדרבי אלעזר, דרבי אלעזר רמי קראי אהדדי, כתיב: "וַיַּגִּידוּ לְשָׁאוּל לֵאמֹר: הִנֵּה הָעָם חֹטִאים לַי'י לֶאֱכֹל עַל הַדָּם, וַיֹּאמֶר: בְּגַדְתֶּם, גֹּלּוּ אֵלַי הַיּוֹם אֶבֶן גְּדוֹלָה", וכתיב: "וַיֹּאמֶר שָׁאוּל: פֻּצוּ בָעָם וַאֲמַרְתֶּם לָהֶם הַגִּישׁוּ אֵלַי אִישׁ שׁוֹרוֹ וְאִישׁ שְׂיֵהוּ וּשְׁחַטְתֶּם בָּזֶה וַאֲכַלְתֶּם וְלֹא תֶחֶטְאוּ לַי'י לֶאֱכֹל אֶל הַדָּם, וַיַּגִּשׁוּ כָל הָעָם אִישׁ שׁוֹרוֹ בְיָדוֹ הַלַּיְלָה וַיִּשְׁחֲטוּ שָׁם". כתיב "יום" וכתיב "לילה"! מר (שאמר: פסולה) משני: כאן (בלילה) - בחולין, כאן (ביום) - בקודשים, ומר (שאמר: כשירה) משני: כאן (ביום) - בקודשי במה גדולה (שהוקדשו להיקרב בבמה גדולה, שאף שהם קריבים בבמה קטנה, מכל מקום נוהגים בהם כדין במה גדולה), כאן (בלילה) - בקודשי במה קטנה (שהוקדשו להיקרב בבמה קטנה).<br><br>לפי הבבלי, רבי אלעזר אמר שני תירוצים ביישוב סתירת הכתובים, שבהם נחלקו רב ושמואל. ולפי הירושלמי, רבי אלעזר אמר רק את התירוץ הראשון שבבבלי.</small><br>• • •
<big><strong>תלמוד</strong></big><br>ב<b>משנה זבחים</b> יד,ו שנינו: "<b>באו לשילה ונאסרו הבמות</b>. לא היה שם תקרה, אלא <b>בית של אבנים מלמטן ויריעות מלמעלן. והיא היתה מנוחה</b>. <b>קודשי קודשים נאכלים לפנים מן הקלעים, קודשים קלים ומעשר שני בכל הרואה</b>".
<br><b>רבי פינחס בשם רבי יוסה בירבי אילעאי</b> (נראה שצריך לומר: '<b>רבי פינחס</b> (אמורא ארץ ישראלי בדור הרביעי) אמר בשם <b>רבי יוסה</b> (מגדולי אמוראי ארץ ישראל בדור הרביעי) שאמר <b>בשם רבי אילא</b> (רבי אלעאי, אמורא ארץ ישראלי בדור השלישי)'. - השיבוש נוצר כך: ב' ר' (=בשם רבי) &gt; ביר' (=בירבי). ובשל כך נוסף 'בשם' לפני 'רבי יוסה')<b>: כתוב אחד</b> – במקרא (בסקירת תולדות ישראל מיציאת מצרים עד בחירת דוד למלך) <b>אומר: "וַיִּטֹּשׁ מִשְׁכַּן שִׁלוֹ</b>, אֹהֶל שִׁכֵּן בָּאָדָם<b>"</b> (תהילים עח,ס) – ה' עזב (ויש עוד במשמע: הרס והחריב) את המשכן בעיר שילה, האוהל שנטה לו ה' בקרב בני האדם<b>, וכתוב אחר</b> – במקרא (בסיפור על הולדת שמואל והקדשתו לה') <b>אומר: "וַתְּבִאֵהוּ בֵית י'י שִׁלוֹ"</b> (שמואל א א,כד) – חנה הביאה את שמואל לבית ה' בשילה<b>. הא כיצד?</b> – איך יתיישבו שני הכתובים הללו? (שבכתוב אחד משכן שילה נקרא "אוהל" ובכתוב אחד הוא נקרא "בית") - <b>בית של אבנים מלמטן ויריעות מלמעלן</b> – במשכן שילה היו מלמטה כתלים העשויים אבנים, ולכן נקרא "בית", והיו מלמעלה יריעות פרוסות במקום תקרה (היריעות שהיו במשכן שבמדבר), ולכן נקרא "אוהל"<b>. והיא היתה 'מְנוּחָה'</b> (דברים יב,ט) – תקופת משכן שילה מכונה בתורה "מנוחה", שכתוב בעניין ההקרבה כשייכנסו בני ישראל לארץ ויותרו הבמות: "לֹא תַעֲשׂוּן כְּכֹל אֲשֶׁר אֲנַחְנוּ עֹשִׂים פֹּה הַיּוֹם אִישׁ כָּל הַיָּשָׁר בְּעֵינָיו, כִּי לֹא בָאתֶם עַד עָתָּה אֶל הַמְּנוּחָה וְאֶל הַנַּחֲלָה אֲשֶׁר ה' אֱלֹהֶיךָ נֹתֵן לָךְ" (דברים יב,ח-ט) (בירושלמי להלן נחלקו תנאים האם "מנוחה" זו שילה או שזו ירושלים)<b>.</b><br><br><small>הכתובים קוראים למשכן שילה "בית ה'" או "בית האלוהים" (שופטים יח,לא; שם יט,יח; שמואל א א,ז; שם א,כד; שם ג,טו), וגם קוראים לו בשם הקדום של המשכן "אוהל מועד" (יהושע יט,נא; שמואל א ב,כב).</small><br>
<br><b>אמר רבי זעורה: ובלבד עשרה טפחים כבניין הבית. - והא תני: כשם שהיה אוהל מועד נטוי, כך אוהל שבשילה נטוי. - אמר רבי יוסי בירבי בון: "קרסיו קרשיו בריחיו ועמודיו ואדניו". - והיו הקרסים נראין מתוכו ככוכבים ברקיע.</b><br>
<br>נראה שיש בקטע זה סירוסי משפטים והשמטות, והם תוקנו והושלמו על פי מדרש שמואל שהבאנו להלן.<br>
<br><b>[</b>ומציעים שאלה: <b>רבי זעירא</b> (רבי זירא, מגדולי אמוראי ארץ ישראל בדור השלישי) <b>בעי</b> – שואל (מסתפק)<b>: אף הקרשים?</b> – האם במשכן שבשילה היו גם קרשי המשכן, והקרשים ואדניהם היו עומדים על בניין האבנים או לפנים מבניין האבנים, והיריעות היו פרושות על הקרשים כמו שהיה במשכן שבמדבר, או שמא במשכן שבשילה לא היו קרשי המשכן, והיריעות היו פרושות על בניין האבנים (הושלם על פי מדרש שמואל. ושם הגרסה: 'רבי זעירא בעי: יכול אף הקרשים!'. ואין מובן לשאלה זו, ונראה ש'יכול' הוא אשגרה מהשאלה להלן שם, וצריך למחוק מילה זו)<b>]</b>
<br>ומשיבים: <b>אמר רבי יוסי בירבי בון:</b> כתוב (בהבאת המשכן אל משה בסיום עשייתו): <b>"</b>וַיָּבִיאוּ אֶת הַמִּשְׁכָּן אֶל מֹשֶׁה, אֶת הָאֹהֶל וְאֶת כָּל כֵּלָיו, <b>קְרָסָיו קְרָשָׁיו בְּרִיחָיו וְעַמֻּדָיו וַאֲדָנָיו"</b> (שמות לט,לג) – האומנים הביאו למשה את כל הפריטים של המשכן וכליו המפורטים בהמשך העניין: את היריעות העשויות לאוהל על המשכן ואת כל הדברים השייכים לו המפורשים בהמשך הכתוב: הקרסים, הקרשים, הבריחים, העמודים והאדנים. הרי שהקרשים הם בכלל יריעות המשכן, וכיוון שבמשכן שבשילה היו היריעות, גם הקרשים היו שם (הגרסה במדרש שמואל לתשובה זו: 'אמר ליה רבי שמעון בן לקיש: לא כן כתיב: "קרסיו קרשיו"?! (בתמיהה)'. והתשובה שם היא התשובה בירושלמי כאן, ואין ביניהן אלא שכאן היא בניחותא ושם בתמיהה, מלבד חילוף שמות)<b>.</b><br>
<br>ומציעים ברייתא המסייעת לאמור לפני כן: <b>והא תני:</b> – והרי (התנא) שונה: <b>כשם שהיה אוהל מועד</b> – המשכן שבמדבר, <b>נטוי</b> (מתוח, פרושׂ) – היו פרושות עליו יריעות מלמעלה, והיו ליריעות קרסים וקרשים ובריחים ועמודים ואדנים<b>, כך אוהל שבשילה נטוי</b> – מכאן שגם במשכן שבשילה היו יריעות מלמעלה, והיו ליריעות קרסים וקרשים ובריחים ועמודים ואדנים, כאמור לפני כן (כאן נראה ש'והא תני' מתפרש בניחותא. וכן כתב ב"עלי תמר". ואפשר ש'והא תני' הוא שיבוש במקום 'ותני כן')<b>.</b><br>
<br><b>[</b>ומציעים שאלה: <b>רבי חייא בר אידי בעי</b> – שואל (מסתפק)<b>: כגובהו של בית?</b> – האם במשכן שבשילה היה הבית של אבנים גבוה כגובהו של בית? (הושלם על פי מדרש שמואל. ושם הגרסה: 'יכול כגובהו של בית!'. - שאלה זו נשאלת כאן לאחר שאמרו שהיו שם קרשים והיריעות היו פרוסות עליהם, שאם לא היו שם קרשים והיריעות היו פרושות על בניין האבנים, ודאי שהיה גבוה כגובהו של בית)<b>]</b>
<br>ומשיבים: <b>אמר רבי זעורה: ובלבד עשרה טפחים כבניין הבית</b> – גובה הכתלים העשויים אבנים היה עשרה טפחים לפחות, שבפחות מזה אינו נחשב בית, אבל לא היה גבוה כגובהו של בית (גם מאמר זה מקומו כאן לאחר שאמרו שהיו שם קרשים והיריעות היו פרוסות עליהם, שאם לא היו שם קרשים והיריעות היו פרושות על בניין האבנים, כפי שמשתמע מהמאמר בתחילת הסוגיה "בית של אבנים מלמטן ויריעות מלמעלן", אין לומר שגובה הכתלים העשויים אבנים היה עשרה טפחים לפחות, שוודאי לא היו היריעות פרושות על כתלים נמוכים כל כך. - בירושלמי נשמטה השאלה, ובמדרש שמואל נשמטה התשובה לשאלה)<b>.</b><br>
<br>כיוון שהובא כתוב המזכיר את הקרסים, מביאים ברייתא בעניין הקרסים.
<br><b>והיו הקרסים</b> – קרסי הזהב שהיו מחברים את יריעות המשכן התחתונות, <b>נראין מתוכו</b> – מתוך המשכן (ואולי צריך לומר: 'מתוכ<b>ן</b>' - מתוך לולאות התכלת. ראה המקבילות שהבאנו להלן), <b>ככוכבים ברקיע</b> – יריעות המשכן התחתונות שהיו מכסות את המשכן היו עשויות שני גליונות (וילונות) שהיו מחוברים על ידי קרסי זהב (ווים שראשיהם עקומים) שהיו נתונים בלולאות (עניבות או טבעות) שהיו עשויות מחוטי תכלת והיו בקצה של כל גיליון. קרסי הזהב שהיו נתונים בלולאות התכלת היו נראים ככוכבים זוהרים הנתונים ברקיע שצבעו תכלת (בפסיקתא זוטרתא (לקח טוב) שמות לו,לד נאמר: "והיו נראים הקרסים ככוכבים ברקיע, לפי שהלולאות היו תכלת והקרסים זהב, והרקיע דומה לתכלת". תכלת הוא צבעו של הרקיע בשעה שנראים הכוכבים, כדברי רבי משה הדרשן המובאים בפירוש רש"י לבמדבר טו,מא: "צבע התכלת דומה לצבע רקיע המשחיר לעת ערב")<b>.</b><br><br><small>ב<b>תוספתא מגילה</b> א,יז שנו: אין בין שילה לירושלם, אלא שבשילה בניין של אבנים מלמטה ויריעות מלמעלה, וירושלם בניין של אבנים מלמטה ותקרה מלמעלה.<br><br>ב<b>בבלי זבחים</b> קיח,א אמרו: "באו לשילה נאסרו הבמות...". - מנא הני מילי? - אמר רבי חייא בר אבא אמר רבי יוחנן: כתוב אחד אומר: "ותביאהו בית ה' שילה" (שמואל א א,כד), אלמא בית הוא, וכתוב אחד אומר: "וייטוש משכן שילה, אוהל שיכן באדם" (תהילים עח,ס), אלמא אוהל הוא, וכתיב: "וימאס באוהל יוסף ובשבט אפרים לא בחר" (תהילים עח,סז). הא כיצד (תתיישב הסתירה, שלפי פסוק אחד משכן שילה היה בית, ולפי פסוק שני היה אוהל)? לא היתה שם תקרה, אלא בית של אבנים מלמטן (ומשום כך נקרא "בית") ויריעות מלמעלן (ומשום כך נקרא "אוהל"). והיא היתה "מנוחה".<br><br>ב<b>מדרש שמואל</b> ג,ה נאמר: "ותעלהו עימה כאשר גמלתו" וגו' (שמואל א א,כד) - הכא את אמר: "ותביאהו בית ה' שילה" (שם), ולהלן את אמר: "וייטוש משכן שילה" (תהילים עח,ס)! - רבי אלעזר בשם רבי יוסי ברבי חנינא / בשם רבי חנינא: שילה בית אבנים מלמטן ויריעות מלמעלן, וירושלים בית אבנים מלמטן ותקרה מלמעלן.<br>רבי זעירא בעי: יכול אף הקרשים! - אמר ליה רבי שמעון בן לקיש: לא כן כתיב: "קרסיו קרשיו..." (שמות לט,לג)?!<br>רבי חייא בר אידי בעי: יכול כגובהו של בית!<br><br>וב<b>מדרש תהילים</b> עח,יח נאמר: "וייטוש משכן שילו" - רבי אלעזר ורבי יוסי בר חנינא שניהם אומרים: כתוב אחד אומר: "וייטוש משכן שילו", וכתוב אחד אומר: "ותביאהו בית ה' שילו" (שמואל א א,כד)! - בית אבנים מלמטן ויריעות עיזים מלמעלן.<br>רבי זעירא אמר: קרשים היו, שנאמר: "וייטוש משכן שילו" (נקרא משכן כי היו שם קרשים).<br><br><b>והיו הקרסים נראין מתוכו ככוכבים ברקיע</b><br>ב<b>בבלי שבת</b> צט,א וב<b>ברייתא דמלאכת המשכן</b> פרק ב (יריעות המשכן התחתונות) נאמר: נראים קרסים בלולאות ככוכבים ברקיע.<br>וב<b>שמות רבה</b> לה,ו; ב<b>שיר השירים רבה</b> ג [יא] ב וב<b>פסיקתא דרב כהנא</b> א,ג נאמר: אמר רבי חייא בר אבא: מלמד שהיו קרסי זהב נראים במשכן ככוכבים הנראים / הקבועים ברקיע.</small>
<b>רבי חייה רבה</b> – הגדול (בדור המעבר שבין התנאים לאמוראים) <b>אמר לרבי שמעון ברבי</b> (בנו של רבי יהודה הנשיא, בדור המעבר שבין התנאים לאמוראים)<b>: אני שמעתי מאביך</b> – מרבי יהודה הנשיא, <b>שכל חופות שהיו</b> (מילה זו נוספה במסירה שלפנינו על ידי מגיה) <b>לא היו אלא בתוך חלקו של בנימן</b> – כל השראות השכינה בישראל היו רק בחלקו של בנימין: בגלגל ובשילה ובנוב ובגבעון ובירושלים (הלשון "חופות" הוא משום המילה "חופף" שבפסוק המובא להלן)<b>.</b>
<br>ומציעים פסוק כמקור לקביעה: <b>מה טעמא?</b> – מה הטעם? (מה המקור בכתוב לדבר זה?) - (בברכה של משה לבנימין): <b>"</b>חֹפֵף עָלָיו כָּל הַיּוֹם <b>וּבֵין כְּתֵפָיו שָׁכֵן"</b> (דברים לג,יב) – ה' מחפה וסוכך על בנימין תמיד להגן עליו, ושוכן בתוך גבולות שבט בנימין (מתיאור גבולות נחלת בנימין בספר יהושע עולה שנחלת בנימין מותחמת מכל עבריה בהרים דמויי "כתף" (מישור מוגבה שמדרונו תלול או רכס רחב ואופקי)). מכאן שה' שוכן במקומות הקדושים שבנחלת בנימין<b>.</b>
<br>ומציעים קושיה מפסוק: <b>והא כתיב:</b> – והרי כתוב (בסקירת תולדות ישראל מיציאת מצרים עד בחירת דוד למלך): <b>"וַיִּמְאַס בְּאֹהֶל יוֹסֵף וּבְשֵׁבֶט אֶפְרַיִם לֹא בָחָר"</b> (תהילים עח,סז) – ה' מאס במשכן שילה שהיה בנחלת אפריים בן יוסף, ולא בחר בנחלת שבט אפריים להקים בה את המקדש<b>!</b> – הרי שמשכן שילה היה בנחלת אפריים ולא בנחלת בנימין, שלא כדברי רבי!
<br>ומתרצים: כתוב (בפסוק שלאחריו): <b>"וַיִּבְחַר אֶת שֵׁבֶט יְהוּדָה"</b> (תהילים עח,סח) – ה' בחר בשבט יהודה למקום השכינה, <b>-</b> ויש לתמוה: <b>וכי ביהודה בחר</b> – ה' שיהיה בית המקדש בנחלתו<b>?!</b> (בתמיהה) – הרי בית המקדש היה בנחלת בנימין! - ויש לתרץ: <b>אלא בחירה ובחירה</b> – נאמרה בחירה (אי-בחירה, מאיסה) בשבט אפריים ("ובשבט אפריים לא בחר"), ונאמרה בחירה בשבט יהודה ("ויבחר את שבט יהודה")<b>. מה בחירה שנאמר להלן</b> – כשם שבבחירה שנאמרה בשבט יהודה לגבי בית המקדש, <b>- בנימן בכלל</b> – אף בנימין בכלל הבחירה, שבית המקדש היה בנוי מקצתו בנחלת יהודה ומקצתו בנחלת בנימין<b>, אף בחירה שנאמר כאן</b> – כך גם בבחירה שנאמרה בשבט אפריים לגבי משכן שילה, <b>- בנימן בכלל</b> – אף בנימין בכלל הבחירה, שמשכן שילה היה בנוי מקצתו בנחלת אפריים ומקצתו בנחלת בנימין (מכיוון שגם משכן שילה וגם בית המקדש היו בחלקו של בנימין, לא היה יכול הכתוב להזכיר את בנימין וגם לומר שה' לא בחר בו ובאפריים וגם לומר שה' בחר בו וביהודה, ולכן לא הזכיר הכתוב כלל את בנימין)<b>.</b><br><br><small>ב<b>מדרש תהילים</b> עח,יט נאמר: רבי הווה יתיב ופשיט: כל החופות של בנימין הן. - אמר רבי שמעון [ברבי] לרבי חייא: והכתיב: "וימאס באוהל יוסף ובשבט אפרים לא בחר" (תהילים עח,סז)! - אמר ליה: ודא מסייע ליה לאביך: מה בחירה שנאמרה בשבט יהודה ("ויבחר את שבט יהודה" (תהילים עח,סח)) אינה בשבט יהודה אלא בשבט בנימין, אף מאיסה שנאמרה בשבט יוסף אינה בשבט יוסף אלא בשבט בנימין.</small><br>
<br><b>רבי יונה</b> (מגדולי אמוראי ארץ ישראל בדור הרביעי) אמר בשם <b>רבי אבהו</b> (אמורא ארץ ישראלי בדור השלישי) שאמר <b>בשם רבי יוסי בן חנינה</b> (אמורא ארץ ישראלי בדור השני)<b>:</b> (בברכה של משה ליוסף): <b>"וּרְצוֹן שֹׁכְנִי סְנֶה"</b> (דברים לג,טז) – שפע הברכה בארצו של יוסף נובע מרצונו של ה' ששיכן שכינתו בסנה כשהתגלה למשה, ויש לדרוש את הכתוב: <b>- קדשים המרצין נאכלין בחלקו של יוסף</b> – קורבנות הבאים לרצות (לפייס) על מקריביהם ולכפר עליהם לפני ה' (-"ורצון שוכני סנה") נאכלים בחלקו של יוסף. והכוונה היא הן לקודשי קודשים שהם נאכלים לפנים מן הקלעים של המשכן והן לקודשים קלים שהם נאכלים בכל הרואה, שמשכן שילה היה בנחלת אפריים בן יוסף (אותם האמוראים דרשו להלן את אותו הפסוק בדרך אחרת, ולפי שתי הדרשות היה משכן שילה בנחלת אפריים בן יוסף)<b>.</b><br>
<br><b>אמר רבי אבודמא דציפורין</b> (אמורא ארץ ישראלי בדור החמישי, מהעיר ציפורי, בגליל התחתון)<b>: כראש תור</b> (חלקת שדה בצורת זווית של משולש) <b>היה נכנס מתוך חלקו של יוסף לתוך חלקו של בנימן, והיה המזבח נתון עליו</b> (גרסה זו היא אשגרה מהבבלי זבחים, ואף בבבלי שם היא אשגרה ממקום אחר, וכאן צריך לומר: '<b>כראש תור היה נכנס מתוך חלקו של בנימן לתוך חלקו של יוסף, והיה המשכן נתון עליו</b>') – שילה ומשכן שילה היו בנחלת בנימין, כי הם היו בקצה ראש תור שנמשך מהגבול הצפוני של שבט בנימין צפונה עד שילה שבאמצע נחלת שבט אפריים<b>.</b>
<br>ומציעים פסוק כמקור לקביעה: <b>מה טעמא?</b> – מה הטעם? (מה המקור בכתוב לדבר זה?) - נאמר (בתיאור גבולות נחלת שבט אפריים): <b>"וְנָסַב הַגְּבוּל מִזְרָחָה תַּאֲנַת שִׁלֹה"</b> (יהושע טז,ו) – מהמכמתת שממזרח לשכם יעבור קו הגבול לצד מזרח אל תאנת שילה שמדרום מזרח לשכם (שילה ותאנת שילה שני מקומות הם, שילה באמצע נחלת אפריים ותאנת שילה בגבול הצפוני של נחלת אפריים. השם תאנת שילה כוונתו תאנה אשר במחוז שילה); ויש לדרוש את שם המקום "תאנת שילה": <b>- עד</b> (נראה שמילה זו מיותרת) <b>איסכופיה דשילה</b> – האסקופה (המפתן, הסף) של שילה (כראש תור היה יוצא מתחומו של בנימין לתחומו של יוסף, כמין אסקופה היוצאת מהבית לרשות הרבים. כך יש לפרש על פי מדרש שמואל שהבאנו להלן. - יש קושי בדבר, שהרי תאנת שילה נמצאת בגבול הצפוני של אפריים מצפון לשילה, ואילו ראש התור היה יוצא מדרום לצפון ושילה היתה בקצהו הצפוני, אלא שיש לומר בזה שאין משיבים על הדרש. - הגבול הצפוני של בנימין שעובר בבית אל נמשך ממזרח לבית אל צפונה כראש תור, שכן הכתוב בספר יהושע מונה בין ערי בנימין גם את עופרה השוכנת צפונה מקו הרוחב של בית אל. הרי שהיתה נגיסה צפונה של הגבול הצפוני של בנימין כמו שאמרו בירושלמי כאן)<b>.</b><br>
<br><b>רבי יונה</b> אמר בשם <b>רבי אבהו</b> שאמר <b>בשם רבי יוסי בן חנינה: "וּרְצוֹן שֹׁכְנִי סְנֶה"</b> (דברים לג,טז) <b>- ששרת</b> (ששרתה) <b>שכינה בסנאיו של יוסף</b> – השכינה שכנה בין שיחי הסנה שבנחלתו של יוסף, שמשכן שילה היה בנחלת אפריים בן יוסף (אותם האמוראים דרשו לעיל את אותו הפסוק בדרך אחרת, ולפי שתי הדרשות היה משכן שילה בנחלת אפריים בן יוסף)<b>.</b><br><br><small>ב<b>בבלי זבחים</b> קיח,ב אמרו: כי אתא רב דימי, אמר: בשלושה מקומות שרתה להם שכינה לישראל: בשילה, ובנוב וגבעון, ובבית עולמים (בית המקדש), ובכולם לא שרתה (השכינה) אלא בחלקו (בנחלתו) של בנימין, שנאמר: "חופף עליו כל היום" (דברים לג,יב) - כל חפיפות (השראות שכינה בישראל) לא יהו אלא בחלקו של בנימין.<br>אזל / אתא אביי, אמרה קמיה דרב יוסף. אמר (רב יוסף): חד ברא הווה ליה לכייליל (אביו של אביי) ולא מתקן (ואינו מתוקן. כלומר, כיצד אפשר לומר דבר זה?), והכתיב: "וייטוש משכן שילה, אוהל שיכן באדם" (תהילים עח,ס), "וימאס באוהל יוסף ובשבט אפרים לא בחר" (תהילים עח,סז) (משמע שמשכן שילה היה בנחלת יוסף ולא בנחלת בנימין)!<br>אמר רב אדא בר מתנה: ומאי קושיא? דילמא שכינה בחלקו של בנימין וסנהדרין (שצריכה לשבת סמוך למקום השכינה) בחלקו של יוסף (שהמשכן היה גם בנחלת בנימין וגם בנחלת יוסף), כדרך שמצינו בבית עולמים, שכינה בחלקו של בנימין וסנהדרין בחלקו של יהודה!<br>אמרי: הכי השתא, בשלמא התם (בבית המקדש בירושלים) מקרבן נחלות (בנימין ויהודה) להדדי (ולכן יכול להיות שבית המקדש בנחלת שבט אחד והסנהדרין בנחלת שבט אחר), אלא הכא (במשכן שילה) מי מקרבן (נחלות בנימין ויוסף)?<br>אמרי: הכא נמי מקרבן, דאמר רבי חמא ברבי חנינא: רצועה היתה יוצאה מחלקו של יוסף ונכנסת בחלקו של בנימין, ובה היה מזבח בנוי, והיה בנימין הצדיק מצטער עליה לבולעה (יש לגרוס כך: רצועה היתה יוצאה מחלקו של <b>בנימין</b> ונכנסת בחלקו של <b>יוסף</b>, ובה היה <b>משכן</b> בנוי, והיה <b>יוסף</b> הצדיק מצטער עליה לבולעה), והיינו דכתיב: "תאנת שילה" (יהושע טז,ו).<br><br>רב דימי מסר לפי הבבלי מה ששמע רבי חייא מרבי לפי הירושלמי. בשני התלמודים הקשו על כך אותה קושיה.<br>לפי הגרסה שלפנינו בבבלי בדברי רבי חמא ברבי חנינא, רצועה היתה יוצאה מחלקו של יוסף ונכנסת בחלקו של בנימין, ובה היה מזבח בנוי. ברם, צריך לגרוס להיפך, שהיתה רצועה יוצאת מחלקו של בנימין ונכנסת בחלקו של יוסף (וכן כתב ב"תבואות הארץ", וכן הוא ברד"ק שמואל א ז,ה), שהרי שילה שכנה באמצע נחלת בני יוסף (אפריים), ורצועה זו חיברה את שילה לנחלת בנימין, ובתחום רצועה זו, שנחשבה כחלק מנחלת בנימין, עמד המשכן. רצועה זו נמשכה מהגבול הצפוני של שבט בנימין צפונה עד שילה שבאמצע נחלת שבט אפריים.<br>בבבלי לא פירשו את דרשת שם המקום "תאנת שילה". אפשר לומר שדרשו כמו רבי אבדימי בר חמא בר חסא בבבלי (מובא להלן) שהיה יוסף מתאנה (מתאבל) על שילה שאינה בתחומו ("תאנת" = תאנייה), ואפשר לומר שדרשו כמו בירושלמי שהיתה כמין אסקופה (בבבלי: רצועה) יוצאת מתחומו של בנימין לתחומו של יוסף.<br>הגרסה שלפנינו בבבלי בדברי רבי חמא ברבי חנינא היא אשגרה מהבבלי יומא יב,א ומגילה כו,א, ששם אמרו בעניין ירושלים: "רצועה היתה יוצאה מחלקו של יהודה ונכנסת בחלקו של בנימין, ובה היה מזבח בנוי. והיה בנימין הצדיק מצטער עליה כל היום / כל ימיו לבולעה, שנאמר: 'חופף עליו כל היום'".<br><br>ב<b>מדרש שמואל</b> יג,א נאמר: "וייקבצו המצפתה וישאבו מים וישפכו לפני ה' ויצומו ביום ההוא ויאמרו שם חטאנו לה'" (שמואל א ז,ה) - אמר רבי סימון: לא שילה היא המצפתה, ולא המצפתה היא שילה, אלא כמין אסקופה יוצאה מתוך תחומו של יהודה לתוך תחומו של בנימן ועליה בית המקדש בנוי.<br><br>גרסת המדרש ברד"ק (שמואל א ז,ה): ...יוצאה מתחומו של בנימין לתחומו של יוסף ועליה בית המקדש של שילה נתון.<br><br><b>"תאנת שילה", "המצפתה", איסכופיה, אסקופה</b><br>בירושלמי דרשו: "תאנת שילה" - איסכופיה דשילה = האסקופה של שילה. מקור המילה אסקופה באכדית, ונגזרה מהשורש סקף בארמית, שהוא השורש שקף בעברית, ומשמעו: חבט. השורש אנה בעברית (אִנָּה, הִתְאַנָּה, תּוֹאֲנָה) זהה לשורש סקף בארמית, ומשמעו: העליל. אף תַּאֲנָה (ירמיהו ב,כד) היא מן השורש אנה. נמצא שהשורש סקף קושר בין "תַּאֲנַת שילה" ובין אסקופה.<br>ממדרש שמואל נראה שדרשו: "המצפתה" - אסקופה. השורש שקף בעברית משמעו גם: ראה, הביט. גם השורש צפה משמעו כך. נמצא שהשורש שקף קושר בין "המצפתה" ובין אסקופה.<br>לרוב באה המילה "אסקופה" בקו"ף, אבל יש "אסכופה" בכ"ף (כמו בירושלמי כאן, ובירושלמי להלן ד,י "אסכופתה ארעייתא").</small>
בשילה היו קודשים קלים ומעשר שני נאכלים בכל הרואה.
<br><b>רבי לעזר</b> (אמורא בדור השני) אמר <b>בשם רבי הושעיה</b> (מגדולי אמוראי ארץ ישראל בדור הראשון)<b>: ממה שנאכלו קדשים קלים ומעשר שֵיני בכל הרואה, לא צרך השונה</b> (צריך לומר: 'לא צרך <b>הכתוב</b>', וכן הגיה ב"שערי תורת ארץ ישראל", והמילה 'השונה' נשתרבבה מלשון דומה בסוף פרק זה) <b>להזהיר על אכילתן אלא על עלייתן</b> – מכיוון שאכילת קודשים קלים בשילה מותרת בכל מקום שאפשר לראות משם את שילה, לכן הכתוב שלהלן המדבר על תקופת שילה לא יכול להזהיר על אכילת קודשים בכל מקום אלא על עלייתם (הקרבתם) בכל מקום ('צרך' = יכול (על פי "הירושלמי כפשוטו", עמוד 557, הערה לעמוד 252))<b>.</b>
<br>ומציעים פסוק כמקור לקביעה: <b>מה טעמא?</b> – מה הטעם? (מה המקור בכתוב לדבר זה?) - כתוב (בעניין ההקרבה כשייכנסו בני ישראל לארץ): <b>"הִשָּׁמֶר לְךָ פֶּן תַּעֲלֶה עֹלֹתֶיךָ</b> בְּכָל מָקוֹם אֲשֶׁר תִּרְאֶה<b>"</b> (דברים יב,יג) – אסור להקריב עולות ושאר קורבנות בכל מקום שיהיה ישר בעיניך. ויש לדרוש: <b>- פן תעלה עלייתך</b> – הכתוב מזהיר רק על עלייה (הקרבה) בכל מקום שאפשר לראות משם את שילה, אבל אינו מזהיר על אכילה בכל מקום שאפשר לראות משם את שילה (דורש "עולותיך" - עלייתך; "בכל מקום אשר תראה" משם את שילה. - אין לפרש כתוב זה אלא בשילה, שאם בירושלים - הרי היו אוכלים קודשים קלים בירושלים לפנים מן החומה, ואם בנוב ובגבעון - הרי היו אוכלים קודשים קלים בכל ערי ישראל, ואם בגלגל - הרי היו אוכלים קודשים קלים בכל מקום, ואם במדבר - הרי היו אוכלים קודשים קלים במחנה ישראל (רי"ד). - המשכו של הכתוב "הִשָּׁמֶר לְךָ פֶּן תַּעֲלֶה עֹלֹתֶיךָ בְּכָל מָקוֹם אֲשֶׁר תִּרְאֶה" הוא הכתוב "כִּי אִם בַּמָּקוֹם אֲשֶׁר יִבְחַר ה' בְּאַחַד שְׁבָטֶיךָ שָׁם תַּעֲלֶה עֹלֹתֶיךָ...", ובספרי דברים פסקה סב נאמר שהכתוב האומר "באחד שבטיך" מדבר על שילה)<b>.</b><br><br><small>ב<b>בבלי זבחים</b> קיח,א-ב אמרו: מנא הני מילי (שבשילה היו קודשים קלים נאכלים בכל הרואה)?<br>אמר רבי אושעיא: דאמר קרא: "הישמר לך פן תעלה עולותיך בכל מקום אשר תראה" (דברים יב,יג) - בכל מקום אשר תראה אי אתה מעלה, אבל אתה אוכל (את הקורבנות) בכל מקום שאתה רואה.<br>אימא: בכל מקום שאתה רואה אי אתה מעלה (קורבנות על המזבח), אבל אתה זובח בכל מקום שתראה (ותהא שחיטתם מותרת בכל הרואה)! - אמר רבי ינאי: אמר קרא: "כִּי אִם בַּמָּקוֹם אֲשֶׁר יִבְחַר ה' בְּאַחַד שְׁבָטֶיךָ שָׁם תַּעֲלֶה עֹלֹתֶיךָ וְשָׁם תַּעֲשֶׂה כֹּל אֲשֶׁר אָנֹכִי מְצַוֶּךָּ" (דברים יב,יד) (במקום שבו מעלים את הקורבנות, בו נעשות כל עבודות ההקרבה).<br>רבי אבדימי בר חמא בר חסא אמר: אמר קרא: "תאנת שילה" (יהושע טז,ו) - מקום שכל הרואה אותו מתאנה (מתאבל) על אכילת קודשים שלו (תאנת שילה היה מקום שראו ממנו את שילה, והיתה מותרת שם אכילת קודשים קלים, ולאחר שחרבה שילה היה כל הרואה את תאנת שילה מתאנה על שבטלה שם אכילת קודשים).<br>רבי אבהו אמר: אמר קרא: "בן פורת יוסף, בן פורת עלי עין" (בראשית מט,כב) - עין (של יוסף) שלא רצתה ליהנות ממה / מדבר שאינו שלה (בניסיון עם אשת פוטיפר), תזכה ותאכל קודשים (קלים) כמלוא עין שלה (בכל נחלתה, ולא רק בתחום המשכן).<br>רבי יוסי ברבי חנינא אמר: "ורצון שוכני סנה" (דברים לג,טז) - עין שלא רצתה ליהנות ממה / מדבר שאינו שלה, תזכה ותאכל קודשים (קלים) בין הסנאים שלה (בין שיחי הסנה בכל נחלתה).<br><br>דברי רבי אושעיא מובאים בשני התלמודים אבל בניסוחים שונים.<br>דברי רבי אבהו בבבלי דומים לדרשתו בשם רבי יוסי ברבי חנינא בירושלמי לעיל: "ורצון שוכני סנה" - קדשים המרצין נאכלין בחלקו של יוסף.<br>דברי רבי יוסי ברבי חנינא בבבלי דומים לדרשתו בירושלמי לעיל: "ורצון שוכני סנה" - ששרת שכינה בסנאיו של יוסף.<br>הסנה הוא שיח נמוך, שגדל ליד נחלים ומקומות לחים. הסנה מזוהה עם הצמח "פטל קדוש", שתכונותיו תואמות את הסנה המתואר במדרשים. כיוון שהסנאים גדלים מחוץ למקום יישוב, לכן קודשים הנאכלים בין הסנאים נאכלים מחוץ לשילה בכל הרואה.</small><br>
<br>ומציעים שאלה: <b>רבי שמעון בר מיישא בעא קומי</b> – שאל לפני <b>רבי לעזר: מהו הרואה?</b> – מה פירוש "בכל הרואה"? <b>שילה או שילה ומשכן שילה?</b> – האם היה די לראות את העיר שילה, או שהיה צריך לראות גם את המשכן שבשילה?
<br>ומשיבים: <b>אמר ליה:</b> – אמר לו (רבי לעזר): <b>שילה ומשכן שילה</b> – היה צריך לראות גם את המשכן שבשילה<b>, כגון הדא</b> – זאת <b>בית מעון</b> – יישוב בשולי הרי הגליל התחתון וסמוך לים כינרת, מעל העיר טבריה, והיתה טבריה למטה ובית מעון למעלה ממנה בהר, והיה ניתן לראות מטבריה את בית מעון וגם את בית הכנסת של מעון. בית מעון היא דוגמה לשילה, שהרואה היה צריך לראות את שילה וגם את המשכן שבשילה<b>, אלא שזה מפסיק וזה אינו מפסיק</b> – יש הבדל בין ראיית שילה לראיית המשכן שבשילה, שאם יש כותל המפסיק בינו ובין שילה - הרי זה כמי שאינו רואה, ואם יש כותל המפסיק בינו ובין המשכן שבשילה בלבד - אין זה כמי שאינו רואה, כיוון שאינו מפסיק בינו ובין שילה<b>.</b><br><br><small>ב<b>תוספתא זבחים</b> יג,ד ו-ה שנו: איזה הוא הרואה? - הרואה ואין מפסיק (אין כותל מפסיק בינו ובין שילה).<br><br>ב<b>בבלי זבחים</b> קיח,ב אמרו: תנא: "רואה" שאמרו - כל שרואה ואין דבר מפסיקו. - אמר ליה רבי שמעון בן אליקים (אמורא ארץ ישראלי בדור השלישי) לרבי אלעזר: אסברא לי (את הכוונה). אמר ליה: כגון בי כנישתא דמעון (שהיה סמוך לעיר טבריה).<br><br>בבבלי: רבי שמעון בן אליקים ורבי אלעזר. ובירושלמי: רבי שמעון בר מיישא ורבי לעזר.<br>גם בבבלי וגם בירושלמי, רבי אלעזר שישב בטבריה נתן את הדוגמה של בית מעון, וכשאמר "כגון הדא" (כגון זאת) כלשון הירושלמי ראה את בית מעון והראה עליה באצבע.<br>בירושלמי נזכר בית מעון, והכוונה לבית מעון וגם לבית הכנסת שלה שנזכר בבבלי, בהקבלה לשילה ומשכן שילה.</small><br>• • •<br><br>ב<b>משנה זבחים</b> יד,ז שנינו: "באו לנוב ולגבעון, הותרו הבמות. קודשי קודשים נאכלים לפנים מן הקלעים, קודשים קלים בכל ערי ישראל".
<b>רבי יסא</b> (רבי אסי, אמורא ארץ ישראלי בדור השלישי) אמר <b>בשם רבי יוחנן</b> (גדול אמוראי ארץ ישראל בדור השני)<b>: זה סימן</b> – סימן זה יהא בידך כדי לדעת מתי נאסרו הבמות ומתי הותרו הבמות<b>: כל זמן שהארון מבפנים - הבמות אסורות</b> – כשהיה הארון במקומו במשכן, היו הבמות אסורות<b>, יצא - הבמות מותרות</b> – כשלא היה הארון במקומו במשכן, היו הבמות מותרות (כשהיה המשכן במדבר היה הארון בתוכו, ולכן משהוקם המשכן נאסרו הבמות. וכשהיה המשכן בגלגל לא היה הארון בתוכו (אף שלא נזכר בכתוב שהארון היה במקום אחר, בוודאי קיבלו חכמינו כך ("עלי תמר")), ולכן בתקופת הגלגל הותרו הבמות. וכשהיה המשכן בשילה היה הארון בתוכו, ולכן בתקופת שילה נאסרו הבמות. וכשהיה המשכן בנוב ובגבעון לא היה הארון בתוכו, שלאחר שחרבה שילה היה הארון בידי הפלשתים, ולאחר שהחזירוהו לא היה עוד הארון במשכן אלא היה בגבעת קרית יערים ובבית עובד אדום הגיתי ובעיר דויד, ולכן בתקופת נוב וגבעון הותרו הבמות. ולאחר שנבנה המקדש בירושלים היה הארון בתוכו, ולכן בתקופת המקדש בירושלים נאסרו הבמות)<b>.</b>
<br>ומציעים שאלה: <b>רבי זעורא</b> (רבי זירא, מגדולי אמוראי ארץ ישראל בדור השלישי) <b>בעא קומי</b> – שאל לפני <b>רבי יסא: אפילו לשעה, כגון ההיא דעֵילִי?</b> – האם היו הבמות מותרות אפילו לא היה הארון במקומו במשכן רק לזמן קצר, כמו שהיה בימי עלי הכוהן, כשהיה המשכן בשילה ויצא הארון עם ישראל למלחמה בפלשתים (שמואל א ד,ד), ויציאת הארון היתה על מנת להחזירו לאחר המלחמה; או שמא לא היו הבמות מותרות אלא כשהארון לא היה במקומו במשכן לזמן ארוך? (בירושלמי שקלים ו,ב וסוטה ח,א אמרו, שהארון שהיה במשכן לא היה יוצא עם ישראל למלחמה, ופעם אחת יצא בימי עלי ונשבה. - אין משיבים על השאלה)<br><br><small>ב<b>תוספתא זבחים</b> יג,יט שנו: אי זו היא במה גדולה בשעת איסור במה? (איך תיתכן במה גדולה בשעת איסור במה?) אוהל מועד נטוי כדרכו, ואין הארון נתון שם (מכיוון שאין הארון נתון שם, נהפך המשכן לבמה גדולה, והכוונה למשכן שילה כשיצא הארון בימי עלי ("תוספת ראשונים")).</small><br>
<br>במשנה זבחים פרק יד נזכר מעשר שני בעניין שילה ("מעשר שני בכל הרואה") ובעניין ירושלים ("מעשר שני לפנים מן החומה"), אבל לא נזכר בעניין נוב וגבעון, ומכאן שמעשר שני לא נהג כשהארון לא היה במקומו במשכן. מניין למדים שאם אין ארון אין מעשר שני? -
<br><b>רבי אבהו</b> (אמורא ארץ ישראלי בדור השלישי) אמר <b>בשם רבי יוחנן: 'שם'</b> – במעשר שני נאמר: "וַהֲבֵאתֶם <b>שָׁמָּה</b> (אל מקום המשכן) עֹלֹתֵיכֶם וְזִבְחֵיכֶם וְאֵת מַעְשְׂרֹתֵיכֶם" (דברים יב,ו. - כתוב זה נאמר בעניין ההקרבה כשייכנסו בני ישראל לארץ. "מעשרותיכם" - מעשר שני ומעשר בהמה)<b>, "שָׁם"</b> – בארון נאמר: "וְשַׂמְתָּ <b>שָׁם</b> (בתוך המשכן) אֵת אֲרוֹן הָעֵדוּת" (שמות מ,ג. - כתוב זה נאמר בהקמת המשכן)<b>. מה "שם" שנאמר להלן - הבמות אסורות</b> – כשם שבהקמת המשכן, כשהיה הארון שם במקומו במשכן היו הבמות אסורות, כמו שאמרו לעיל<b>, אף 'שם' שנאמר כאן - הבמות אסורות</b> – כך גם בכניסתם של ישראל לארץ, כשנהג מעשר שני היו הבמות אסורות. אבל כשהיו הבמות מותרות לא נהג מעשר שני (היו פטורים ממעשר שני). הרי שלמדים שאם אין ארון אין מעשר שני בדרך "גזירה שווה" (השוואת שתי הלכות שהתורה משתמשת לגביהן באותם המילים והביטויים)<b>.</b>
<br>ומציעים תמיהה: <b>רבי שמעון בן לקיש</b> (מגדולי אמוראי ארץ ישראל בדור השני) <b>בעא קומי</b> – שאל (הקשה) לפני <b>רבי יוחנן: מעתה</b> – אם כן (אם הדברים שלפני כן נכונים, מתעורר קושי כמוצע בהמשך)<b>, אם אין ארון - אין פסח?!</b> (בתמיהה) – וכי יש ללמוד בדרך "גזירה שווה" זו גם כן, שאם אין ארון - אין פסח?! שכן גם בפסח נאמר "שָׁם": "וְזָבַחְתָּ פֶּסַח לה' אֱלֹהֶיךָ צֹאן וּבָקָר בַּמָּקוֹם אֲשֶׁר יִבְחַר ה' לְשַׁכֵּן שְׁמוֹ שָׁם" (דברים טז,ב); "אֶל הַמָּקוֹם אֲשֶׁר יִבְחַר ה' אֱלֹהֶיךָ לְשַׁכֵּן שְׁמוֹ שָׁם תִּזְבַּח אֶת הַפֶּסַח" (דברים טז,ו). והרי גם כשהיו הבמות מותרות נהג פסח, שהיה קרב בבמה גדולה!
<br>ומציעים דרשה חלופה: <b>אמר רבי יוסי בירבי בון</b> (הראשון, אמורא ארץ ישראלי בדור השני והשלישי)<b>: אזכרה, אזכרה</b> (אזכרה לא נאמרה בארון ולא במעשר שני. וצריך לומר: '<b>שׂוּמָה, שומה</b>', כעין מה שהגיה ב"שערי תורת ארץ ישראל". נראה שהשיבוש נוצר כך: שׂוּמה &gt; שׁוּם ה' &gt; אזכרה (אזכרה היא שם ה'). - בירושלמי כתובות ד,ג אמר רבי יוסי בירבי בון בשם רבי יוחנן ורבי שמעון בן לקיש לימוד אחר 'שומה' 'שומה'. ואפשר שגם כאן אמר רבי יוסי בירבי בון בשם רבי יוחנן) – במעשר שני נאמר: "אֶל הַמָּקוֹם אֲשֶׁר יִבְחַר ה' אֱלֹהֵיכֶם מִכָּל שִׁבְטֵיכֶם <b>לָשׂוּם</b> אֶת שְׁמוֹ שָׁם... וַהֲבֵאתֶם שָׁמָּה עֹלֹתֵיכֶם וְזִבְחֵיכֶם וְאֵת מַעְשְׂרֹתֵיכֶם" (דברים יב,ה-ו). ובארון נאמר: "<b>וְשַׂמְתָּ</b> שָׁם אֵת אֲרוֹן הָעֵדוּת" (שמות מ,ג)<b>. מה אזכרה</b> (צריך לומר: '<b>שומה</b>') <b>שנאמר להלן - הבמות אסורות</b> – כשם שבהקמת המשכן, כשהיה הארון במקומו במשכן היו הבמות אסורות<b>, אף אזכרה</b> (צריך לומר: '<b>שומה</b>') <b>שנאמר כאן - הבמות אסורות</b> – כך גם בכניסתם של ישראל לארץ, כשנהג מעשר שני היו הבמות אסורות. אבל כשהיו הבמות מותרות לא נהג מעשר שני. ברם בפסח לא נאמרה שימה, ולכן אין ללמוד שאם אין ארון אין פסח (בפסח נאמר: "בַּמָּקוֹם אֲשֶׁר יִבְחַר ה' לְשַׁכֵּן שְׁמוֹ שָׁם" (דברים טז,ב); "אֶל הַמָּקוֹם אֲשֶׁר יִבְחַר ה' אֱלֹהֶיךָ לְשַׁכֵּן שְׁמוֹ שָׁם" (דברים טז,ו))<b>.</b><br><br><small>אף ששאר המעשרות נהגו כבר החל מתקופת שילה ושוב לא פסקו, שונה מעשר שני משאר המעשרות, שמעשר שני צריך לאוכלו בקדושה "לפני ה'", וכיון שבנוב ובגבעון לא היה שם הארון ואין זה "לפני ה'", לא נהג כלל מעשר שני בתקופת נוב וגבעון.</small><br>
<br>ומביאים ברייתא: <b>וכן היה רבי יודה</b> (בר אלעאי, מגדולי התנאים בדור הרביעי) <b>ורבי שמעון</b> (בן יוחאי, תנא בדור הרביעי) <b>אומרים: מעשר שֵיני בנוב ובגבעון</b> – גם כשהיה המשכן בנוב ובגבעון נהג מעשר שני (שלא כתנא של המשנה זבחים פרק יד, כמו שיש לדייק ממנה), שהיו מביאים אותו למשכן בנוב ובגבעון והיה נאכל בכל הרואה (בברייתא זו נזכר לראשונה בסוגיה זו שבירושלמי עניין מעשר שני בנוב ובגבעון, אף שגם לפני כן הסוגיה עוסקת בעניין זה)<b>.</b>
<br>ומציעים קושיה: <b>ניחא</b> – (הדבר) נוח <b>כרבי יודה</b> – הדין שנזכר לפני כן מובן לפי רבי יהודה<b>, דרבי יודה אמר:</b> – שרבי יהודה אומר: <b>חטאת פסח</b> (צריך לומר: '<b>ו</b>פסח', כמו שהוא בירושלמי פסחים ב,ה) <b>ליחיד בבמה גדולה</b> – חטאת יחיד ופסח (וכן שאר קורבנות החובה של היחיד) קריבים בבמה גדולה<b>, אין חטאת פסח</b> (צריך לומר: '<b>ו</b>פסח') <b>ליחיד בבמה קטנה</b> – חטאת יחיד ופסח (וכן שאר קורבנות החובה של היחיד) אינם קריבים בבמה קטנה. וכיוון שמעשר שני הוא כקורבנות החובה של היחיד, הוא נהג בבמה הגדולה שבנוב ובגבעון<b>.</b> אבל <b>כרבי שמעון</b> – אין הדין מובן לפי רבי שמעון<b>, דרבי שמעון אמר:</b> – שרבי שמעון אומר: <b>אף הציבור אינו מביא אלא מה שקבע עליו הכתוב</b> – אין הציבור מקריבים בבמה גדולה אלא קורבנות חובה<b>?</b> – לדעת רבי שמעון אין היחיד מקריב בבמה גדולה קורבנות חובה, ואם כן, לדעתו לא היה צריך לנהוג מעשר שני בנוב ובגבעון, שלא כדברי הברייתא!
<br>ומתרצים (בהצעת הסבר לשיטת רבי שמעון): <b>סבר</b> – סובר <b>רבי שמעון: משנקבע מעשר שֵיני עוד</b> (שוב) <b>לא פסק</b> – משעה שנתחייבו ישראל לאחר ירושה וישיבה במעשר שני (כשבאו לשילה), שוב לא פסקה חובת מעשר שני. ולכן גם לרבי שמעון נהג מעשר שני בנוב ובגבעון (לתנא של המשנה שלא נהג מעשר שני בנוב ובגבעון, יש לומר, שאף שנקבע מעשר שני, פסק)<b>.</b><br><br><small>ב<b>בבלי זבחים</b> קיט,א אמרו: "באו לנוב ולגבעון... קודשים קלים בכל ערי ישראל".<br>אמר ליה ריש לקיש לרבי יוחנן: מעשר שני נמי ליתני (התנא במשנתנו, כמו ששנתה המשנה קודם לכן לגבי שילה)! (מדוע אין שונים במשנה "קודשים קלים ומעשר שני בכל ערי ישראל"? שהרי נוב וגבעון היו אחר שילה, שכבר נתחייבו במעשרות)<br>אמר ליה (רבי יוחנן): מעשר - "שם" "שם" מארון יליף (במעשר שני נאמר: "והבאתם שמה... את מעשרותיכם" (דברים יב,ו), ובארון נאמר: "ושמת שם את ארון העדות" (שמות מ,ג)), וכיוון דארון לא הווה (בנוב ובגבעון), מעשר נמי לא הווה (לא נהג כלל דין מעשר שני בתקופת נוב וגבעון).<br>(הקשה ריש לקיש:) אי הכי, פסח וקודשים נמי (שמנויים עם המעשר בפסוק שלמדנו ממנו דין זה: "וַהֲבֵאתֶם שָׁמָּה עֹלֹתֵיכֶם וְזִבְחֵיכֶם וְאֵת מַעְשְׂרֹתֵיכֶם... וְנִדְרֵיכֶם וְנִדְבֹתֵיכֶם" (דברים יב,ו)), כיוון ד"שם" "שם" מארון ילפי, כיוון דארון לא הווה, אינהו נמי לא הוו!<br>אמר ליה (רבי יוחנן): דאמר לך (משנתנו שדייקת ממנה שמעשר שני לא נהג בתקופת נוב וגבעון) מני? רבי שמעון היא (יש לחזור מן ההתשובה הקודמת שמעשר שני למד "שם" "שם" מארון, ולהסביר את משנתנו בעניין זה כשיטת רבי שמעון), דאמר: אף ציבור לא הקריבו (בבמה גדולה, כגון נוב וגבעון) אלא פסח וחובות שקבוע להן זמן, אבל לא חובות שאין קבוע להן זמן (וגם לא מעשר שני).<br>מכלל דלרבי יהודה קריבים (כל החובות, וגם מעשר שני)?<br>אין, דהא אמר רב אדא בר מתנה: מעשר שני נאכל בנוב ובגבעון לדברי רבי יהודה.<br><br>בירושלמי אין שאלת ריש לקיש לרבי יוחנן בעניין מעשר שני בנוב ובגבעון, והירושלמי סתום, אך ילמד סתום מן הבבלי המפורש, ואף הירושלמי מדבר בעניין מעשר שני בנוב ובגבעון, והלימוד "שם" "שם" שנאמר בשם רבי יוחנן בירושלמי הוא הלימוד "שם" "שם" שאמר רבי יוחנן בבבלי. מהקושיה בירושלמי בעניין פסח יש ללמוד שהלימוד הזה מלמד שאם אין ארון אין מעשר שני, ומכאן שמעשר שני לא נהג בנוב ובגבעון.<br>בשני התלמודים הקשה ריש לקיש לרבי יוחנן שאם אין ארון אין פסח, ונדחה הלימוד "שם" "שם".<br>הלימוד החלוף בירושלמי ("שומה" "שומה" לפי הגהתנו) לא נזכר בבבלי.<br>לפי הירושלמי, משנתנו שלא כרבי יהודה ורבי שמעון, שלדעתם נהג מעשר שני בנוב ובגבעון. ולפי הבבלי, משנתנו כרבי שמעון, שלדעתו לא נהג מעשר שני בנוב ובגבעון, ושלא כרבי יהודה. הרי שהירושלמי והבבלי חלוקים בדעת רבי שמעון.</small><br>• • •
ב<b>משנה פסחים</b> ב,ה שנינו: "אלו דברים שאדם יוצא בהם ידי חובתו בפסח: ...ובמעשר שני והקדש שנפדו, והכוהנים בחלה ובתרומה; אבל... ולא במעשר שני והקדש שלא נפדו. חלות תודה ורקיקי נזיר, עשאם לעצמו - אינו יוצא בהם, למכור בשוק - יוצא בהם".
<br>כאן התחלת מקבילה בירושלמי פסחים ב,ה.
<br>מביאים מדרש הלכה: <b>מניין שהכהנים יוצאין ידי חובתן בחלה ובתרומה וישראל</b> (יהודי שאינו כוהן) <b>במעשר שֵיני בפסח?</b> – מאיפה למדים שהכוהנים יוצאים ידי חובת אכילת מצה בלילה הראשון של פסח במצה של חלה שמפרישים מן העיסה ונותנים להם או במצה של תרומה שנותנים להם (אף על פי שחלה או תרומה אינה מצה הראויה לכל אדם, שהרי אסורה היא לזרים) ושגם ישראל יוצא ידי חובת אכילת מצה בפסח במצה של תבואת מעשר שני שהעלה לירושלים (אף על פי שמעשר שני אינו נאכל בכל מקום אלא בירושלים)? <b>תלמוד לומר</b> (הכתוב מלמד לומר)<b>: "תֹּאכְלוּ מַצּוֹת"</b> (שמות יב,כ) <b>- ריבה</b> (הוסיף על הכלל) – הכתובים חוזרים כמה פעמים על מצוות אכילת מצה בפסח ("מצות תאכלו" (שמות יב,טו); "תאכלו מצות" (שמות יב,יח); וכאן פעם שלישית), וכתובים אלה באים לרבות שהכוהנים יוצאים ידי חובתם בחלה ובתרומה וישראל במעשר שני<b>. יכול יצאו ידי חובתן בביכורים!</b> – אולי יעלה על דעתך שמשום שריבה הכתוב ייצאו הכוהנים ידי חובת אכילת מצה בפסח במצה של תבואת ביכורים שנותנים להם! <b>תלמוד לומר</b> (הכתוב מלמד לומר)<b>: "בְּכֹל מוֹשְׁבֹתֵיכֶם תֹּאכְלוּ מַצּוֹת"</b> (שמות יב,כ) – אתם חייבים לאכול מצות בכל המקומות שאתם יושבים שם; ויש לדרוש את הכתוב: <b>- מצה הנאכלת בכל מושב</b> – יוצאים ידי חובת אכילת מצה בפסח במצה שמותרת להיאכל בכל מקום<b>. יצאו</b> (היו מחוץ לכלל) ה<b>ביכורים שאינן נאכלין בכל מושב</b> – אלא בירושלים, ולכן לא ייצאו הכוהנים ידי חובתם בביכורים<b>.</b><br>
<br>ומציעים קושיה (שמטרתה לפרוך את הקביעה שלפני כן): <b>התיבון:</b> – השיבו (הקשו): <b>הרי מעשר שֵיני, הרי הוא</b> (צריך לומר כמו במקבילה: 'הרי <b>אינו</b>') <b>נאכל בכל מושב!</b> – מהדין של מעשר שני נובעת המסקנה שיוצאים ידי חובת אכילת מצה בפסח אף במצה שאינה מותרת להיאכל בכל מקום, שלא כמו שאמרו לפני כן לגבי הביכורים!
<br>ומתרצים: <b>ראוי הוא להיפדות ולהיאכל בכל מושב</b> – מעשר שני כשנטמא, פודים אותו ואוכלים אותו אף חוץ לירושלים. הרי שמעשר שני ראוי להיאכל בכל מקום. אבל הביכורים אינם נפדים ונאכלים בכל מקום<b>.</b><br><br><small>ב<b>מכילתא דרבי שמעון בר יוחאי</b> שמות יב,כ נאמר: ומניין שהכוהנים יוצאים ידי חובתם בתרומה בגבולים וישראל במעשר שני בירושלים? תלמוד לומר: "מצות" "מצות" - ריבה הכתוב.<br>יכול יוצא אדם ידי חובתו בביכורים! תלמוד לומר: "בכל מושבותיכם תאכלו מצות" - יצאו ביכורים שאין נאכלים בכל מושבות; דברי רבי יוסי הגלילי.<br>וב<b>מכילתא דרבי ישמעאל</b> מסכתא דפסחא פרשה י נאמר: "בכל מושבותיכם תאכלו מצות" - למה נאמר? (שפשוט הוא, שהרי חובת הגוף הוא) - לפי שנאמר: "ואכלת לפני ה' אלוהיך מעשר דגנך תירושך ויצהרך" (דברים יד,כג), הרי שהעלה מעשר שני לירושלם, שומע אני יצא בו ידי חובתו משום מצה! תלמוד לומר: "בכל מושבותיכם" - יצא זה שאינו נאכל בכל מקום. - ומניין שלא יצא... לא בחלות תודה ולא ברקיקי נזיר ולא בביכורים? - תלמוד לומר: "בכל מושבותיכם תאכלו מצות", יצאו אלו שאינם נאכלים בכל מושבותיכם; דברי רבי ישמעאל.<br>וחכמים אומרים: יוצא... במעשר שני (חכמים הם רבי עקיבא, והם חולקים על רבי ישמעאל בעניין מעשר שני, אבל בעניין ביכורים הם מודים ("מקורות ומסורות", מועד ב, עמוד שעה)).<br>רבי יוסי הגלילי אומר: הרי הוא אומר: "שבעת ימים תאכל מצות" (דברים טז,ג), שומע אני אף מעשר שני במשמע! תלמוד לומר: "לחם עוני", יצא זה שאינו נאכל אלא בשמחה.<br><br>ב<b>תוספתא פסחים</b> ב,יח שנו: יוצאים במעשר שני בירושלם (אבל לא בגבולים, שהרי הוא אסור שם באכילה), אבל לא בביכורים. מה הפרש בין מעשר שני לביכורים? מעשר שני יש לו היתר אכילה בגבולים (שהרי אם נטמא, פודים אותו אפילו בירושלים, ומותר להוציאו ולאוכלו מחוץ לירושלים), ביכורים אין להם היתר אכילה בגבולים (שאין להם פדיון).<br><br>ב<b>בבלי פסחים</b> לה,ב אמרו: "והכוהנים בחלה ובתרומה". - פשיטא! - מהו דתימא: מצה שווה בכל אדם בעינן וליכא, קא משמע לן: "מצות" "מצות" ריבה.<br>ו<b>שם</b> לו,א אמרו: תנו רבנן: יכול ייצא אדם ידי חובתו במעשר שני בירושלים! - תלמוד לומר: "לחם עוני" - מי שנאכל באנינות (לחם שמותר לאוכלו גם בזמן אבל), יצא זה (מעשר שני) שאינו נאכל באנינות אלא בשמחה; דברי רבי יוסי הגלילי. רבי עקיבא אומר: "מצות" "מצות" ריבה (הכתוב, ללמד שכל מיני מצות יוצאים בהם).<br>ו<b>שם</b> לו,א אמרו: תנו רבנן: יכול ייצא אדם ידי חובתו בביכורים! - תלמוד לומר: "בכל מושבותיכם תאכלו מצות" - מצה הנאכלת בכל מושבות, יצאו ביכורים שאין נאכלים בכל מושבות (אלא בירושלים בלבד); דברי רבי יוסי הגלילי.<br>ו<b>שם</b> לו,ב אמרו: תניא: יכול ייצא אדם ידי חובתו בביכורים! - תלמוד לומר: "בכל מושבותיכם תאכלו מצות" - מצה הנאכלת בכל מושבות, יצאו ביכורים שאין נאכלים בכל מושבות (אלא בירושלים בלבד). יכול שאני מוציא אף מעשר שני! - תלמוד לומר: "מצות" "מצות" ריבה. ומה ראיתה לרבות מעשר שני ולהוציא ביכורים? - מרבה אני מעשר שני שיש לו היתר בכל מושבות (שמעשר שני שנטמא פודים אותו ואוכלים אותו בכל מושבות), ומוציא אני ביכורים שאין להם היתר בכל מושבות.<br><br>במדרשי ההלכה ובבבלי נחלקו תנאים האם יוצאים במעשר שני בירושלים. ובירושלמי הביאו רק את דעת התנא שיוצאים במעשר שני בירושלים.</small><br>
<br>אפשר לפדות פירות מעשר שני ולהעלות את דמי פדיונם לירושלים. בדמי פדיון מעשר שני לוקחים דברי מאכל ואוכלים אותם בירושלים, שכל מה שקונים בכסף מעשר שני בירושלים מתקדש בקדושת מעשר שני.
<br>ב<b>משנה מעשר שני</b> ג,י שנינו: "הלקוח בכסף מעשר שניטמא (פירות שנקנו בכסף מעשר שני ונטמאו) - ייפדה. רבי יהודה אומר: ייקבר (הואיל ונקנו הפירות בכסף מעשר שני, שוב לא ייפדו, אלא ייקברו)".
<br>ומציעים קושיה: <b>רבי בון בר חייה</b> (אמורא ארץ ישראלי בדור השלישי) <b>בעי</b> – שואל (מקשה)<b>: מעתה</b> – אם כן (אם הדברים שלפני כן נכונים, שיוצאים ידי חובה במעשר שני בירושלים הואיל וראוי הוא להיפדות ולהיאכל בכל מושב כשנטמא, מתעורר קושי כמוצע בהמשך)<b>, הלקוח בכסף מעשר שיני טמא</b> (צריך לומר כמו במקבילה: '<b>מעשר שניטמא</b>') <b>כרבי יהודה</b> (בר אלעאי, מגדולי התנאים בדור הרביעי)<b>, הואיל ואינו ראוי להיפדות ולהיאכל בכל מושב, אין יוצאין בו!</b> – מצה של תבואה טהורה שנקנתה בכסף מעשר שני, לא יהיו יוצאים בה ידי חובת אכילת מצה בפסח לשיטת רבי יהודה, הואיל וכשתיטמא התבואה שנקנתה בכסף מעשר שני לא תיפדה ותיאכל בכל מקום! (צריך לפרש כאילו היה כתוב: מעתה, הלקוח בכסף מעשר שני, הואיל ואינו ראוי להיפדות ולהיאכל בכל מושב כשניטמא לרבי יהודה, אין יוצאים בו! והקושיה היא מלקוח בכסף מעשר שני טהור ("הירושלמי כפשוטו", עמוד 405). - נראה שהמילה 'שניטמא' היא אשגרה מהמשנה מעשר שני ג,י ויש למחוק אותה. - אין מתרצים קושיה זו)<br>
<br>לדברי חכמים החלוקים על רבי מאיר וסבורים שמעשר שני ממון הדיוט הוא, עיסה של מעשר שני בירושלים חייבת בחלה (ראה בבלי פסחים לז,ב).
<br>חלה שהפרישו מן העיסה ונטמאה - אסורה באכילה, ותישרף, כקודשים טמאים וכתרומה טמאה.
<br>ומציעים קושיה נוספת: <b>רבי שמעון בן לקיש</b> (מגדולי אמוראי ארץ ישראל בדור השני) <b>בעי</b> – שואל (מקשה)<b>: מעתה</b> (מילה זו הושלמה במסירה שלפנינו על ידי מגיה, וישנה במקבילה) – אם כן (אם הדברים שלפני כן נכונים, שיוצאים ידי חובה במעשר שני בירושלים הואיל וראוי הוא להיפדות ולהיאכל בכל מושב כשנטמא, מתעורר קושי כמוצע בהמשך)<b>, חלת עיסת מעשר שֵיני בירושלם, הואיל ואינה ראויה להיפדות ולהיאכל בכל מושב, אין יוצאין בה!</b> – מצה של חלה שהופרשה מעיסה של תבואת מעשר שני שהועלתה לירושלים, לא יהיו יוצאים בה ידי חובת אכילת מצה בפסח, הואיל וכשתיטמא החלה לא תיפדה ותיאכל בכל מקום! (אין מתרצים קושיה זו)<br><br><small>ב<b>בבלי פסחים</b> לח,א אמרו: בעי רבי שמעון בן לקיש / ריש לקיש: מהו שייצא אדם ידי חובתו בחלה של מעשר שני (בירושלים)? אליבא דרבי יוסי הגלילי (שלדעתו יוצאים ידי חובת מצה רק בדבר הנאכל גם באנינות) לא תיבעי לך - השתא בחוליו (במעשר שני עצמו שלא הוקדש בקדושת חלה) לא נפיק, בחלתו נפיק / מיבעיא (נצרכה לומר שאינו יוצא)?! כי תיבעי לך אליבא דרבי עקיבא - בחוליו הוא דנפיק, דאי מיטמו פריק להו (ויש להם היתר אכילה בכל מושבות ישראל), אבל בחלתו, דאי מיטמיא לשריפה אזלא / לא פריק לה (ואין לה היתר אכילה בכל מושבות ישראל), לא נפיק; או דילמא אמרינן: הואיל ואילו לא קרא עליה שם (לא היה מפריש אותה להיות חלה), נפיק בה, השתא נמי נפיק בה.<br>איכא דאמרי: הא נמי לא תיבעי לך, דאמרינן: 'הואיל'. כי תיבעי לך חלת לקוח בכסף מעשר שני, דתנן: הלקוח בכסף מעשר שני שנטמא - ייפדה, רבי יהודה אומר: ייקבר. ואליבא דרבנן דאמרי ייפדה לא תיבעי לך, דהיינו מעשר (שאין הבדל בין לקוח בכסף מעשר ומעשר עצמו). כי תיבעי לך אליבא דרבי יהודה דאמר ייקבר - מאי? אמרינן: הואיל ואילו לאו לקוח הוואי, והואיל ואילו לא קרא עליה שם, נפיק בה, השתא נמי נפיק בה; או דילמא חד 'הואיל' אמרינן, תרי 'הואיל' לא אמרינן.<br>אמר רבא: מסתברא, שם מעשר חד הוא (ויוצא בה ידי חובת מצה).<br><br>בעיית רבי שמעון בן לקיש בלשון האחת בבבלי היא בעייתו בירושלמי. בעייתו בלשון האחרת בבבלי היא הרכבה של בעייתו ובעיית רבי בון בר חייה בירושלמי.<br><br>לפי הבבלי שאל ריש לקיש ללשון הראשון על חלה של מעשר שני, והשאלה היתה האם אומרים "הואיל" ויוצא בה או שלא. וללשון השני שאל על חלה הלקוחה בכסף מעשר שני, והשאלה היתה האם אומרים "תרי הואיל" או שלא.<br>אבל לפי הירושלמי ידע ריש לקיש את ההלכה, ולא שאל אלא הקשה על הברייתא האומרת שיוצאים במעשר שני משום ש"ראוי הוא להיפדות ולהיאכל בכל מושב", והרי הלכה היא שיוצאים בחלה של מעשר שני בירושלים שאינה ראויה להיפדות ולהיאכל בכל מושב. ואולי דייק ריש לקיש כן מסתימת המשנה "והכוהנים בחלה" אפילו של מעשר שני.<br>בירושלמי לא נזכר כלל "הואיל", ומקושיותיהם של ריש לקיש ורבי בון בר חייה שנשארו בלא תשובה יוצא שאינם אומרים "הואיל". "הואיל" היה עושה חלה של מעשר שני וחלה הלקוחה בכסף מעשר שני לנאכלות בכל מושב.<br>מכאן שבדברי ריש לקיש המקוריים לא היה מדובר על "הואיל". כל העניין על "הואיל" הסבר מאוחר הוא בבבלי לשאלתו של ריש לקיש. במקור הוא לא היה והירושלמי לא הכירו. והוא גם קשה, כמו שהקשו הראשונים, שיאמרו גם בביכורים "הואיל ואילו לא קרא להם שם" יהיו נאכלים בכל מושבות ("מקורות ומסורות", מועד ב, עמוד שפא).</small>
וממשיכים את מדרש ההלכה: <b>יכול יצאו ידי חובתן בחלות תודה וברקיקי נזיר!</b> – אולי יעלה על דעתך שייצאו ידי חובת אכילת מצה בפסח בחלות מצות וברקיקי מצות של קורבן תודה ושל קורבן שלמי נזיר! <b>תלמוד לומר</b> (הכתוב מלמד לומר)<b>: "שִׁבְעַת יָמִים מַצּוֹת תֹּאכֵלוּ"</b> (שמות יב,טו; ויקרא כג,ו) – ויש לדרוש את הכתוב: <b>- מצה הנאכלת כל שבעה</b> – מצות שראויות לאכול מהן שבעת ימים שלמים הן המצות שחובה עליכם לאכול מהן בלילה הראשון של פסח<b>, יצאו חלות תודה ורקיקי נזיר שאינן נאכלין כל שבעה</b> – אלא ליום ולילה בלבד, כדין קורבן התודה וקורבן שלמי הנזיר שהם באים עימם, ואינם ראויים לאכול מהם שבעת ימים שלמים<b>.</b><br><br><small>ב<b>מכילתא דרבי שמעון בר יוחאי</b> שמות יב,טו נאמר: "שבעת ימים מצות תאכלו" - מצה הנאכלת כל שבעה אדם יוצא בה ידי חובתו בפסח. יצאו חלות תודה ורקיקי נזיר שאין נאכלים כל שבעה.<br>וב<b>מכילתא דרבי ישמעאל</b> מסכתא דפסחא פרשה י נאמר: ומניין שלא יצא... לא בחלות תודה ולא ברקיקי נזיר ולא בביכורים? - תלמוד לומר: "בכל מושבותיכם תאכלו מצות", יצאו אלו שאינם נאכלים בכל מושבותיכם; דברי רבי ישמעאל.<br>וב<b>ספרא</b> "אמור" פרשה ט נאמר: למה נאמר "שבעת ימים מצות תאכלו"? - מצה נאכלת כל שבעה ויוצא בה ידי חובתו בפסח. יצאו חלות תודה ורקיקי נזיר שאין נאכלים כל שבעה.<br><br>ב<b>בבלי פסחים</b> לח,א-ב אמרו: "חלות תודה ורקיקי נזיר". - מנא הני מילי? - ...רב יוסף אמר: אמר קרא: "שבעת ימים תאכל מצות / מצות תאכלו" - מצה הנאכלת לשבעה, יצאת זו (מצה של תודה ושל נזיר) שאין נאכלת לשבעה אלא ליום ולילה.<br>תניא כוותיה דרב יוסף: יכול ייצא אדם ידי חובתו בחלות תודה וברקיקי נזיר! - תלמוד לומר: "שבעת ימים תאכל מצות / מצות תאכלו" - מצה הנאכלת לשבעה, יצאת זו שאין נאכלת לשבעה אלא ליום ולילה.<br><br>הבבא במשנה (פסחים ב,ה בעניין חלות תודה ורקיקי נזיר) "עשאם לעצמו - אינו יוצא בהם, למכור בשוק - יוצא בהם" לא הובאה במדרשי הלכה וגם בברייתות כאן (בבבלי, וכן בירושלמי) לא נזכרה. במשנה לא היתה בבא זו, אלא "ולא בחלות תודה וברקיקי נזיר" ("מקורות ומסורות", מועד ב, עמוד שפה).</small> בבא זו נכנסה למשנה בעקבות הברייתא בבבלי פסחים לח,ב.<br>
<br><b>רבי יונה</b> (מגדולי אמוראי ארץ ישראל בדור הרביעי) אמר <b>בשם רבי שמעון בן לקיש: ממה שנאכלו חלות תודה ורקיקי נזיר בכל ערי ישראל, לא צרך השונה</b> – התנא, <b>להוציאן ממושב</b> – מכיוון שבתקופת נוב וגבעון היה מותר לבנות במה בכל מקום ולהקריב עליה קודשים קלים ולאוכלם, ובהם חלות תודה ורקיקי נזיר, לכן התנא של מדרש ההלכה שהובא לעיל לא יכול למעט חלות תודה ורקיקי נזיר מהכתוב "בכל מושבותיכם תאכלו מצות" שממנו הוא מיעט ביכורים, לפי שמהכתוב הזה ממעטים דבר שאינו נאכל בכל מקום ואילו חלות תודה ורקיקי נזיר היו נאכלים בתקופת נוב וגבעון בכל מקום, ומשום כך התנא מיעט אותם מהכתוב "שבעת ימים מצות תאכלו" ('צרך' = יכול ("הירושלמי כפשוטו", עמוד 557, הערה לעמוד 252))<b>.</b>
<br><b>רבי יוסה</b> (מגדולי אמוראי ארץ ישראל בדור הרביעי) אמר <b>בשם רבי שמעון בן לקיש: זאת אומרת, שנאכלו חלות תודה ורקיקי נזיר בכל ערי ישראל,</b> (צריך להוסיף כמו במקבילה: '<b>לפיכך</b>') <b>לא צרך השונה</b> – התנא, <b>להוציאן ממושב</b> – ממדרש ההלכה שהובא לעיל, שמיעט חלות תודה ורקיקי נזיר מהכתוב "שבעת ימים מצות תאכלו" ולא מיעט אותם מהכתוב "בכל מושבותיכם תאכלו מצות" שממנו הוא מיעט ביכורים, יש להסיק שחלות תודה ורקיקי נזיר היו נאכלים בתקופת נוב וגבעון בכל מקום, ומשום כך התנא של מדרש ההלכה לא יכול למעט אותם מהכתוב "בכל מושבותיכם תאכלו מצות", לפי שמהכתוב הזה ממעטים דבר שאינו נאכל בכל מקום (רבי יונה ורבי יוסה חלוקים בנוסח מאמרו של רבי שמעון בן לקיש)<b>.</b><br><br><small>ב<b>בבלי פסחים</b> לח,ב אמרו: ותיפוק ליה (אותה הלכה שאין אדם יוצא ידי חובת מצה בחלות תודה וברקיקי נזיר) דאין נאכלים בכל מושבות! - אמר רבי שמעון בן לקיש: זאת אומרת (מאחר ולא נקטו בטעם זה), חלות תודה ורקיקי נזיר נאכלים בנוב ובגבעון (נאכלים בתקופת נוב וגבעון בכל מקום).<br><br>מאמרו של רבי שמעון בן לקיש בבבלי הוא כנוסח שאמר בשמו רבי יוסה בירושלמי.</small><br>
<br>ומציעים קושיה: <b>ניחה</b> – (הדבר) נוח <b>חלות תודה</b> – הדין של חלות תודה מובן (שכן קורבן תודה קרב בבמה קטנה ככל קורבנות נדר ונדבה, ולכן חלות תודה היו נאכלות בתקופת נוב וגבעון בכל מקום)<b>.</b> אבל <b>רקיקי נזיר</b> – הדין של רקיקי נזיר אינו מובן<b>, לא כן אמר</b> – (וכי) לא כך אומר <b>רבי יוחנן</b> (גדול אמוראי ארץ ישראל בדור השני)<b>: לית כאן</b> – אין כאן <b>נזירות</b> – יש לשלול את האמור בברייתא שהובאה בהלכה הקודמת, שגם קורבנות הנזיר קריבים בבמה קטנה בשעת היתר הבמות<b>. נזירות חובה היא</b> – קורבנות הנזיר אינם קריבים בבמה קטנה, לפי שלא נדר להביא אותם אלא נדר להיות נזיר וממילא נתחייב בהם, ולכן קורבנות הנזיר הם קורבנות חובה שאינם קריבים בבמה קטנה (מקור דברי רבי יוחנן בהלכה הקודמת)<b>?!</b> (בתמיהה) – הרי שרקיקי נזיר לא היו נאכלים בתקופת נוב וגבעון בכל מקום, ואם כן, מדוע התנא של מדרש ההלכה שהובא לעיל לא מיעט רקיקי נזיר מהכתוב "בכל מושבותיכם תאכלו מצות"!
<br>ומתרצים את הקושיה בהצעת פרשנות למדרש ההלכה: <b>אמר רבי בון בר כהנא</b> (אמורא ארץ ישראלי בדור השלישי)<b>: תיפתר</b> – תתפרש (מדרש ההלכה)<b>, שקרבה חטאתו בשילה,</b> ו<b>עולתו ושלמיו בנוב ובגבעון</b> – במקרה שהוקרב קורבן החטאת של הנזיר בתקופת שילה וקורבנות העולה והשלמים שלו הוקרבו בתקופת נוב וגבעון לאחר שחרבה שילה, שרק קורבן החטאת שלו אינו קרב בבמה בשעת היתר הבמות כדין קורבן חובה של היחיד, אבל קורבנות העולה והשלמים שלו קריבים בבמה בשעת היתר הבמות כדין קורבנות נדבה ונאכלים בכל מקום. ומשום המקרה הזה, התנא של מדרש ההלכה לא יכול למעט רקיקי מצות של קורבן שלמי נזיר מהכתוב "בכל מושבותיכם תאכלו מצות", מכיוון שבמקרה הזה הם היו נאכלים בתקופת נוב וגבעון בכל מקום (תירוץ זה הוא לדעת החכמים החלוקים על רבי יהודה בעניין הקורבנות הקריבים בבמות בשעת היתר הבמות, שהם סבורים שקורבנות חובה של היחיד אינם קריבים אף בבמה גדולה, ולכן אמרו כאן "תיפתר שקרבה חטאתו בשילה" ולא אמרו שקרבה חטאתו בבמה גדולה שבנוב ובגבעון)<b>.</b><br>
<br>ומציעים קושיה: <b>רבי חנניה</b> (דציפורין, אמורא ארץ ישראלי בדור החמישי) ו<b>רבי עזרה</b> (ב"שרידי הירושלמי" במקבילה: 'רבי עזריה'. - אמורא ארץ ישראלי בדור החמישי) <b>בעון</b> (ב"שרידי הירושלמי" במקבילה: 'בעה') <b>קומי</b> – שאלו (הקשו) לפני <b>רבי מנא</b> (השני, מגדולי אמוראי ארץ ישראל בדור החמישי. - אפשר שהשמות רבי חנניה ורבי עזרה הם כפל גרסה הנובע מצירופן של גרסאות חלופיות. שני האמוראים האלה רגילים לשאול ולומר דברים לפני רבי מנא. ואם כן יש לגרוס 'בעה' כמו ב"שרידי הירושלמי" במקום 'בעון' שהוא תיקון בשל כפל הגרסה. לחילופין, אפשר שיש לגרוס 'רבי חנניה <b>ו</b>רבי עזרה', ונשמטה וי"ו החיבור כמצוי בירושלמי. ואם כן הגרסה 'בעון' נכונה)<b>: לא כן אמר רבי</b> – (וכי) לא כך אומר רבי (מורי, רבי מנא) <b>בשם רבי יוסה</b> (מגדולי אמוראי ארץ ישראל בדור הרביעי)<b>: שלמי חגיגה הבאים בבמה</b> – קורבן שלמים שהעולה למקדש ברגל חייב להקריב כדי לקיים מצוות חגיגה, שהוקרב בבמה בשעת היתר הבמות, <b>כשירים</b> – הקורבן כשר כאילו הוא בא לנדבה<b>, אלא שלא עלו לבעלים לשם</b> (במקבילה: 'משם') <b>חובה</b> – אינם יוצאים בו ידי חובת שלמי חגיגה<b>?!</b> (בתמיהה) – הרי שגם במקרה לעיל שהוקרבו קורבנות העולה והשלמים של הנזיר בבמה בשעת היתר הבמות, לא עלו לו לשם חובה, מפני שהם קורבנות חובה של היחיד, ולא קדשו רקיקי המצות של קורבן שלמי הנזיר (כמו ששנינו במשנה מנחות ז,ג בעניין לחמי התודה: שחטה (את התודה) שלא לשמה (ולא עלתה לבעלים לשם חובה) - לא קדש הלחם (החלות הבאות עם התודה)). נמצא שרקיקי נזיר לא היו נאכלים בתקופת נוב וגבעון בכל מקום, ואם כן, יש לחזור ולהקשות, מדוע התנא של מדרש ההלכה שהובא לעיל לא מיעט רקיקי נזיר מהכתוב "בכל מושבותיכם תאכלו מצות"!<br>
<br>ושואלים: <b>אלא כרבי יודה</b> (בר אלעאי, מגדולי התנאים בדור הרביעי) – האם אין לנו לומר אלא שמדרש ההלכה הוא כשיטת רבי יהודה בעניין הקורבנות הקריבים בבמות בשעת היתר הבמות<b>, דרבי יודה אמר:</b> – שרבי יהודה אומר: <b>חטאת פסח</b> (צריך לומר: '<b>ו</b>פסח', כמו שהוא במקבילה) <b>ליחיד בבמה גדולה</b> – חטאת יחיד ופסח (וכן שאר קורבנות החובה של היחיד) קריבים בבמה גדולה<b>, אין חטאת פסח</b> (צריך לומר: '<b>ו</b>פסח') <b>ליחיד בבמה קטנה</b> – חטאת יחיד ופסח (וכן שאר קורבנות החובה של היחיד) אינם קריבים בבמה קטנה. וכיוון שקורבנות הנזיר הם קורבנות חובה של היחיד, הם היו קריבים בבמה הגדולה שבנוב ובגבעון, ורקיקי הנזיר היו נאכלים בתקופת נוב וגבעון בכל מקום, ומשום כך התנא של מדרש ההלכה לא יכול למעט אותם מהכתוב "בכל מושבותיכם תאכלו מצות"<b>?</b>
<br>ומשיבים: <b>לא אתיא</b> – לא באה (לא הולך מדרש ההלכה) <b>אלא כרבי שמעון</b> (בן יוחאי, תנא בדור הרביעי) – הדברים שנאמרו לפני כן מתאימים רק לפי שיטת רבי שמעון בעניין קורבנות הנזיר<b>, דרבי שמעון אמר:</b> – שרבי שמעון אומר: <b>מכיון</b> (ב"שרידי הירושלמי" במקבילה: 'כיון') <b>שנזרק עליו אחד מן הדמים</b> – משנזרק לשמו על המזבח דם אחד מקורבנותיו, <b>הותר הנזיר</b> (צריך להוסיף כמו במקבילה: '<b>לשתות</b>') <b>ביין וליטמא למתים</b> (משנה נזיר ו,ט) – אף על פי שעדיין לא גילח את שער ראשו ולא הביא שאר קורבנותיו. לפי שיטת רבי שמעון, אפשר להעמיד את מדרש ההלכה אף לדעת החכמים החלוקים על רבי יהודה בעניין הקורבנות הקריבים בבמות בשעת היתר הבמות, שהם סבורים שקורבנות חובה של היחיד אינם קריבים אף בבמה גדולה, ויש לפרש את מדרש ההלכה במקרה שקרבה חטאתו בשילה ועולתו ושלמיו בנוב ובגבעון כאמור לעיל, ומכיוון שלאחר שקרבה חטאתו הותר הנזיר בכל מה שנאסר בימי נזירותו, קורבנות העולה והשלמים שלו הם קורבנות נדבה, וכשהוקרבו בבמה בשעת היתר הבמות עלו לו לשם חובה וקדשו רקיקי המצות של קורבן שלמי הנזיר. ומשום המקרה הזה, התנא של מדרש ההלכה לא יכול למעט רקיקי נזיר מהכתוב "בכל מושבותיכם תאכלו מצות", מכיוון שבמקרה הזה הם היו נאכלים בתקופת נוב וגבעון בכל מקום<b>.</b><br><br><small>עד כאן המקבילה בירושלמי פסחים.<br>מקבילה זו הועתקה לכאן משום שהיא דנה בעניין נוב וגבעון שבו מדובר כאן לעיל.</small><br>• • •
כתוב בעניין ההקרבה כשייכנסו בני ישראל לארץ ויותרו הבמות: "לֹא תַעֲשׂוּן כְּכֹל אֲשֶׁר אֲנַחְנוּ עֹשִׂים פֹּה הַיּוֹם אִישׁ כָּל הַיָּשָׁר בְּעֵינָיו, כִּי לֹא בָאתֶם עַד עָתָּה אֶל הַמְּנוּחָה וְאֶל הַנַּחֲלָה אֲשֶׁר ה' אֱלֹהֶיךָ נֹתֵן לָךְ" (דברים יב,ח-ט). ופירושו: כשתעברו את הירדן מותרים אתם להקריב בבמות עד שתבואו אל המנוחה ואל הנחלה, שכשתבואו אל המנוחה ואל הנחלה תהיינה הבמות אסורות, ובין תקופת המנוחה לתקופת הנחלה יחזרו להיתר הבמות.
<br>ב<b>משנה זבחים</b> יד,ו שנינו: "באו ל<b>שילה</b> ונאסרו הבמות... <b>והיא היתה מנוחה</b>".
<br>ו<b>שם</b> יד,ח שנינו: "באו ל<b>ירושלים</b> ונאסרו הבמות... <b>והיא היתה נחלה</b>".
<br>מציעים גרסאות חלופיות עלומות שֵׁם של ברייתא: <b>אית תניי תני:</b> – יש תנא (ש)שונה: <b>'מנוחה' - זו שילה</b> – תקופת משכן שילה מכונה בתורה "מנוחה"<b>, 'נחלה' - זו ירושלם</b> – תקופת המקדש בירושלים מכונה בתורה "נחלה" (כמשנה בזבחים וכרבי יהודה בברייתות שהבאנו להלן)<b>. אית תניי תני:</b> – (ו)יש תנא (ש)שונה: <b>'מנוחה' - זו ירושלם, 'נחלה' זו שילה</b> (כרבי שמעון בברייתות שהבאנו להלן)<b>.</b>
<br>ומציעים מקורות לשתי הגרסאות הסותרות: <b>מאן דאמר:</b> – מי שאומר: <b>'מנוחה' - זו שילה - "כִּי לֹא בָאתֶם עַד עָתָּה אֶל הַמְּנוּחָה</b> וְאֶל הַנַּחֲלָה<b>"</b> (דברים יב,ט. - אין מובן לכתוב זה כאן, כי בפירושו של כתוב זה חלוקות שתי הגרסאות. ונראה שמקומו של כתוב זה בתחילת סוגיה זו)<b>, 'נחלה' - זו ירושלם -</b> כתוב (בקינת ה' על שהוא עתיד לעזוב את בית מקדשו ואת עמו): "עָזַבְתִּי אֶת בֵּיתִי, נָטַשְׁתִּי אֶת נַחֲלָתִי" (ירמיהו יב,ז), <b>"הָיְתָה לִּי נַחֲלָתִי כְּאַרְיֵה בַיָּעַר"</b> (ירמיהו יב,ח) – עמי התנהג עימי כחיה טורפת (כתוב זה בא להלן כמקור לתנא השני, אך מקומו כאן כמקור לתנא הראשון)<b>, "הַעַיִט צָבוּעַ נַחֲלָתִי לִי</b>?<b>"</b> (ירמיהו יב,ט) – האם עמי הוא כמו עוף טורף בעל אצבע גדולה לאחוז בטרף? (שני הכתובים הם משלים להורות על שנאת ישראל את ה'). ויש לפרש את הכתובים האלה על בית המקדש בירושלים, ומכאן ש'נחלה' זו ירושלים (גם בברייתות שהבאנו להלן באים שני הכתובים הללו ללמד ש'נחלה' זו ירושלים לפי התנא הזה)<b>. מאן דאמר:</b> – (ו)מי שאומר: <b>'נחלה' - זו שילה - "הָיְתָה לִּי נַחֲלָתִי כְּאַרְיֵה בַיָּעַר"</b> (ירמיהו יב,ח. - אין מובן לכתוב זה כאן ומקומו לעיל, כי כתוב זה אינו מדבר על שילה אלא על ירושלים כמו הכתוב שאחריו שבא לעיל. וכנראה שכתוב זה נשמט מבפנים ונשלם בגיליון ואחר כך הכניסוהו בפנים שלא במקומו ("עלי תמר"))<b>, 'מנוחה' - זו ירושלם -</b> כתוב (בדברי ה' על בחירת ירושלים): <b>"זֹאת מְנוּחָתִי עֲדֵי עַד</b>, פֹּה אֵשֵׁב כִּי אִוִּתִיהָ<b>"</b> (תהילים קלב,יד) – העיר ציון היא מנוחתי (מקום שכינתי) עד סוף כל הדורות, ובה אני קובע את מקום מושבי משום שאני חושק בה. מכאן ש'מנוחה' זו ירושלים (לשני התנאים ברור מלשון הכתוב ש'מנוחה' ו'נחלה' הם כינויים לשני מקומות, שילה וירושלים, וכיוון שאחד מהם הוא כינוי לירושלים, למר כדאית ליה ולמר כדאית ליה, הרי ממילא השני הוא כינוי לשילה, ואין צריך להביא מקור לכך)<b>.</b><br><br><small>ב<b>תוספתא זבחים</b> יג,כ שנו: אי זו היא 'מנוחה' ואי זו היא 'נחלה'? - 'מנוחה' - זו שילה, ו'נחלה' - זו ירושלם, שנאמר: "כי לא באתם עד עתה אל המנוחה ואל הנחלה", ואומר: "העיט צבוע נחלתי לי", ואומר: "היתה לי נחלתי כאריה ביער"; דברי רבי יהודה. רבי שמעון אומר: 'נחלה' - זו שילה, 'מנוחה' - זו ירושלם, שנאמר: "כי בחר י'י בציון, איווה למושב לו. זאת מנוחתי עדי עד, פה אשב כי איוויתיה".<br><br>ב<b>ספרי דברים</b> פסקה סו נאמר: "כי לא באתם עד עתה" וגו' - ליתן היתר בבמה בין מנוחה לנחלה. 'נחלה' - זו שילה, 'מנוחה' - זו ירושלם, שנאמר: "זאת מנוחתי עדי עד" (תהילים קלב,יד); דברי רבי שמעון. רבי יהודה אומר: חילוף הם הדברים.<br><br>ב<b>בבלי זבחים</b> קיט,א-ב אמרו: תנו רבנן: "כי לא באתם עד עתה אל המנוחה ואל הנחלה" (דברים יב,ט) (כשתיכנסו לארץ תהיו מותרים בהקרבה בבמות, וכשתבואו אל המנוחה ואל הנחלה תהיו אסורים בכך), 'מנוחה' - זו שילה, 'נחלה' - זו ירושלים. ולמה חילקן הכתוב? ליתן היתר (להקריב בבמות) בין זו לזו (בתקופת נוב וגבעון שביניהן).<br>תנו רבנן: "כי לא באתם עד עתה אל המנוחה ואל הנחלה", 'מנוחה' - זו שילה, 'נחלה' - זו ירושלים, וכן הוא אומר (הכתוב בנבואה על ירושלים): "היתה לי נחלתי כאריה ביער", ואומר: "העיט צבוע נחלתי לי?"; דברי רבי יהודה. רבי שמעון אומר: 'מנוחה' - זו ירושלים, 'נחלה' - זו שילה, וכן הוא אומר (הכתוב בנבואה על ירושלים): "זאת מנוחתי עדי עד, פה אשב כי איוויתיה", ואומר: "כי בחר ה' בציון, איווה למושב לו".<br>בשלמא למאן דאמר: 'מנוחה' - זו שילה, היינו דכתיב: "אל המנוחה ואל הנחלה" (כסדר הזמנים, שהרי קדמה שילה לירושלים); אלא למאן דאמר: 'מנוחה' - זו ירושלים, 'נחלה' - זו שילה, 'אל הנחלה ואל המנוחה' מיבעי ליה! - הכי קאמר: (כשתיכנסו לארץ תהיו מותרים בהקרבה בבמות, משום ש)לא מיבעיא 'מנוחה' דלא מטיתו, אלא אפילו 'נחלה' נמי לא מטיתו.<br>תניא: רבי ישמעאל אומר: זו וזו שילה. רבי שמעון בן יוחי אומר: זו וזו ירושלים.<br>בשלמא למאן דאמר: 'מנוחה' - זו שילה, 'נחלה' - זו ירושלים, אי נמי איפכא, היינו דכתיב (בשני לשונות נפרדים): "אל המנוחה ואל הנחלה"; אלא למאן דאמר: זו וזו שילה, או זו וזו ירושלים, 'אל המנוחה והנחלה' מיבעי ליה! - קשיא.<br>בשלמא למאן דאמר: זו וזו שילה, היינו דכתיב: "אל המנוחה ואל הנחלה", 'מנוחה' - דנחו מכיבוש, 'נחלה' - דפליגו נחלות התם, דכתיב: "וַיַּשְׁלֵךְ לָהֶם יְהוֹשֻׁעַ גּוֹרָל בְּשִׁלֹה לִפְנֵי ה' וַיְחַלֶּק שָׁם יְהוֹשֻׁעַ אֶת הָאָרֶץ לִבְנֵי יִשְׂרָאֵל כְּמַחְלְקֹתָם" (יהושע יח,י); אלא למאן דאמר: זו וזו ירושלים, בשלמא 'נחלה' - נחלת עולמים, אלא 'מנוחה' מאי היא? - מנוחת הארון (מקום מנוחה לארון), דכתיב: "וְאֵלֶּה אֲשֶׁר הֶעֱמִיד דָּוִיד עַל יְדֵי שִׁיר בֵּית ה' מִמְּנוֹחַ הָאָרוֹן" (דברי הימים א ו,טז).<br><br>בפירוש הפסוק בדברים יב,ט "כי לא באתם עד עתה אל המנוחה ואל הנחלה" בהקשר של שאלת זמן ההיתר של הבמות נמצאות במקבילות ארבע דעות:<br>א. דעת רבי יהודה: 'מנוחה' זו שילה ו'נחלה' זו ירושלים, כעדות ספרי דברים, תוספתא זבחים והברייתא השנייה בבבלי זבחים. דעה זו מופיעה כדעה סתמית ויחידה גם במשנת זבחים, בברייתא בבבלי מגילה, בברייתא הראשונה בבבלי זבחים וכ"אית תניי תני" הראשון בירושלמי מגילה. המשמעות ההלכתית של דעה זו היא שבהקמת שילה נאסרו הבמות, ולאחר מכן, כשבאו לנוב ולגבעון, הן הותרו שוב. כך מפורש במשנת זבחים, בספרי דברים ובברייתא הסתמית בבבלי זבחים.<br>ב. דעת רבי שמעון לפי המסורת של דבי רבי עקיבא: 'מנוחה' זו ירושלים ו'נחלה' זו שילה, כעדות המקורות הנ"ל, שנקבו בשמו של רבי יהודה כאוחז בדעה החלופית. על ייחוס מסורת זו לאסכולת דבי רבי עקיבא אפשר ללמוד מהופעתה בספרי דברים, מאסכולה זו, ומהשם 'רבי שמעון' בלי אזכור שם אביו, כמקובל בה. משמעותה ההלכתית של דעה זו שווה למשתמע מדברי רבי יהודה, וההבדל ביניהם נעוץ בראיות הדרשניות-פרשניות מן הפסוקים.<br>ג. דעת רבי ישמעאל: זו וזו שילה, כעדות הברייתא השלישית בבבלי זבחים. משמעותה ההלכתית של דעה זו אינה ברורה כל צורכה. ייתכן כי לדידה נאסרו הבמות בשילה ומכאן ואילך לא הותרו, אולם צריך עיון איך תוסבר על פי דעה זו הקרבת שלמה בבמה בגבעון וכיוצא בה.<br>ד. דעת רבי שמעון לפי המסורת של דבי רבי ישמעאל: זו וזו ירושלים, כמפורש בבבלי זבחים. על ייחוסה של מסורת זו לאסכולה של דבי רבי ישמעאל אפשר ללמוד מהכינוי 'רבי שמעון בן יוחי' במקור המוסר אותה, כמקובל בדבי רבי ישמעאל, וכן מהבאתו כבר הפלוגתא של רבי ישמעאל, התנא המרכזי במדרשים מדבי רבי ישמעאל. משמעותה ההלכתית של דעה זו היא שאף בתקופת שילה הותרו הבמות ("ספרי זוטא דברים", עמודים 169-171).<br><br>לדעת רבי ישמעאל הותרו הבמות בנוב ובגבעון משום שהארון לא היה במקומו.</small><br>
<br><b>לאחד שעשה לו חבילה והיה נינח בה.</b>
<br><b>כך באוהל מועד נאסרו הבמות...</b>
<br><b>למלך שאמר לעבדו: אל תשתה יין...</b>
<br><b>כך באוהל מועד עשו ארבעים חסר אחת...</b><br>
<br>נראה שבקטע הזה חל שיבוש בסדר המשפטים, והסדר הנכון והמקורי הוא כך: <br>
<br><b>לאחד שעשה לו חבילה והיה נינח בה.</b>
<br><b>למלך שאמר לעבדו: אל תשתה יין...</b>
<br><b>כך באוהל מועד נאסרו הבמות...</b>
<br><b>(כך) באוהל מועד עשו ארבעים חסר אחת...</b><br>
<br>בסדר המשפטים המקורי הובאו שני משלים זה אחר זה, כשהמשל הראשון ("לאחד שעשה לו חבילה") מוסב על האמור לעיל ("'מנוחה' זו ירושלם"), והמשל השני ("למלך שאמר לעבדו") קשור לאמור אחריו ("כך באוהל מועד נאסרו הבמות"). אי הבנת הדבר הזה הביאה לכך שהמשל השני הועבר לפני הברייתא האחרונה ("באוהל מועד עשו ארבעים חסר אחת") ובראש הברייתא הזו נוסף "כך" (דיבור הצעה לנמשל). בשל כך חל שיבוש בסדר המשפטים.<br>
<br>ומביאים ברייתא: משל להסברה למה הדבר דומה: <b>לאחד שעשה לו חבילה</b> (חווילה, בית אחוזה (מקור המילה 'חווילה' במילה הלטינית 'וילה')) <b>והיה נינח</b> (נרגע) <b>בה</b> – והנמשל הוא, שה' עשה לו בית גדול בירושלים והיה שוכן בו, ובו היה מקום מנוחתו, ולכן המקדש בירושלים נקרא 'מנוחה' (משל זה מוסב על התנא השני לעיל שאומר ש'מנוחה' זו ירושלים)<b>.</b><br>
<br>ומביאים ברייתא: משל להסברה למה הדבר דומה: <b>למלך שאמר לעבדו</b> – לפני שיצא לדרך העוברת בשלוש הערים שלהלן<b>: אל תשתה יין לא מטבריא</b> (צריך לומר: '<b>ב</b>טבריא') <b>ולא מקיסרין</b> (צריך לומר: '<b>ב</b>קיסרין') <b>ולא מציפורין</b> (צריך לומר: '<b>ב</b>ציפורין')<b>.</b> ויש לדייק: <b>הא</b> – אבל <b>בינתיים</b> – בין טבריא לקיסרין ובין קיסרין לציפורין, <b>- מותר</b> – לעבד לשתות יין, שמתוך שלא אמר המלך לעבדו שלא ישתה יין בדרך אלא פירש לו את המקומות בדרך שלא ישתה בהם יין, משמע שלא אסר עליו לשתות יין אלא במקומות האלה בלבד<b>. כך</b> (דיבור הצעה לנמשל) <b>באוהל מועד נאסרו הבמות, בגלגל הותרו הבמות, בשילה נאסרו הבמות, בנוב ובגבעון הותרו הבמות, בירושלם נאסרו הבמות</b> (משנה זבחים יד,ד-ח) – ה' (המלך) אמר לישראל (העבד) שבאוהל מועד ובשילה ובירושלים הם אסורים להקריב בבמות, ויש לדייק שבין המקומות הללו - בגלגל ובנוב ובגבעון - הם מותרים להקריב בבמות (במשל יש שלושה מקומות שבהם נאסר היין לעבד, וגם בנמשל יש שלושה מקומות שבהם נאסרו הבמות לישראל)<b>.</b><br>
<br>ומביאים ברייתא: <b>כך</b> (מילה זו יתירה, ובאה כאן בטעות בשל השיבוש שחל בסדר המשפטים) <b>באוהל מועד עשו</b> (שהו) – בני ישראל, <b>ארבעים חסר אחת</b> – שהמשכן עמד במדבר שלושים ותשע שנים, מתחילת השנה השנייה ליציאת מצרים עד סוף השנה הארבעים<b>; בגלגל עשו ארבע עשרה, שבע שכיבשו ושבע שחילקו</b> – שכשעברו את הירדן בימי יהושע העמידו את המשכן בגלגל, והוא עמד שם ארבע עשרה שנים, שבע שנים שכבשו את הארץ ושבע שנים שחילקו אותה לשבטים (לשבטי יהודה, אפריים ומנשה. לשאר השבטים חילקו את הארץ בשילה)<b>; בשילה עשו שלש מאות וששים ותשע</b> – שלאחר שחילקו את הארץ השכינו את המשכן בשילה, והוא עמד שם שלוש מאות ושישים ותשע שנים<b>; בנוב ובגבעון עשו חמשים ושבע, שלש עשרה בנוב וארבעים וארבע בגבעון</b> – שלאחר שחרבה שילה בימי עלי הכוהן הקימו את המשכן בנוב, והוא עמד שם שלוש עשרה שנים, ולאחר שחרבה נוב בימי שאול המלך העבירו את המשכן לגבעון, והוא עמד שם ארבעים וארבע שנים<b>; ובירושלם עשו בבניין הראשון ארבע מאות ועשר</b> – שבית המקדש הראשון בירושלים שנבנה על ידי שלמה המלך עמד שם ארבע מאות ועשר שנים<b>, ובבניין האחרון ארבע מאות ועשרים</b> – שבית המקדש השני בירושלים עמד שם ארבע מאות ועשרים שנים<b>, לקיים מה שנאמר:</b> – המעשה שנעשה (בבניין האחרון) הוא בדיוק לפי הכתוב במקרא (בדבר ה' לחגי הנביא על בית המקדש השני): <b>"גָּדוֹל יִהְיֶה כְּבוֹד הַבַּיִת הַזֶּה הָאַחֲרוֹן מִן הָרִאשׁוֹן"</b> (חגי ב,ט) – כבודו של הבית השני (שהוא אחרון לגבי הראשון) יהיה גדול מכבודו של הבית הראשון. ויש לפרש, שהבית השני יהיה גדול בשנים מהבית הראשון, שהבית השני עמד זמן רב יותר מהבית הראשון<b>.</b><br><br><small>ב<b>תוספתא זבחים</b> יג,ו שנו: ימי אוהל מועד שבמדבר ארבעים חסר אחת; ושבגלגל ארבע עשרה, שבע שכבשו ושבע שחלקו; ושבשילה שלוש מאות ושבעים חסר אחת; ושבנוב ובגבעון חמישים ושבע; בבית עולמים - ארבע מאות ועשר לבניינו הראשון, ארבע מאות ועשרים לבניינו האחרון.<br><br>ב<b>בבלי זבחים</b> קיח,ב אמרו: תנו רבנן: ימי אוהל מועד שבמדבר - ארבעים שנה חסר אחת, ושבגלגל - ארבע עשרה שנה, שבע שכיבשו ושבע שחילקו, ושבנוב ובגבעון - חמישים ושבע שנה, נשתיירו לשילה (לתקופת המשכן בשילה) שלוש מאות ושבעים חסר אחת (שכן המקדש הוקם ארבע מאות ושמונים שנה ליציאת מצרים (מלכים א ו,א)).<br><br>ב<b>בבלי בבא בתרא</b> ג,א אמרו: כתיב: "גדול יהיה כבוד הבית הזה האחרון מן הראשון" - רב ושמואל, ואמרי לה: רבי יוחנן ורבי אלעזר, חד אמר: בבניין (הבניין השני היה גבוה יותר מן הראשון), וחד אמר: בשנים. ואיתא להאי ואיתא להאי / ותרווייהו איתנהו (שני הדברים היו בו).<br><br>כל הירושלמי למגילה פרק א מהלכה י עד סוף הפרק הוא תלמוד למשנה מסכת זבחים פרק יד מהלכה ד עד סוף הפרק, בהיותו דן בחלקים של משנת זבחים שאינם במשנת מגילה כלל, ורק במיעוטו נכנסו בו עניינים שאינם בזבחים ונמצאים במגילה כמו עניין הפסח בבמה ("סוגיות ארץ ישראליות לסדר קדשים" (עבודה), חלק ב, עמוד 21).<br><br><b>חבילה</b><br>ב<b>ספרי דברים</b> פסקה לז נאמר: הרי הוא אומר: "ואתן לך ארץ חמדה נחלת צבי צבאות גויים" (ירמיהו ג,יט) - ארץ שעשויה חוילאות חוילאות למלכים ולשלטונים, שכל מלך ושלטון שלא קנה פלטירות וחוילאות בארץ ישראל אומר: לא עשיתי כלום.</small><br>• • •

Chapter 2



Halakhah 1

<big><strong>משנה</strong></big><br>פרק זה חוזר לעסוק בדיני קריאת המגילה.
<br><b>הקורא את המגילה</b> – מגילת אסתר, <b>למפרע</b> (בסדר מהופך) – שקרא את הכתוב מאוחר במגילה לפני הכתוב מוקדם (שקרא בסדר הפוך של אותיות, של מילים, של חלקי פסוקים, או של פסוקים שלמים), <b>- לא יצא</b> – ידי חובתו בקריאה זו<b>.</b>
<br><b>קראה</b> – את המגילה, <b>על פה</b> – ולא מתוך המגילה הכתובה לפניו<b>,</b> או ש<b>קראה תרגום</b> – שתרגם את המגילה הכתובה לפניו ללשון ארמית<b>,</b> או שקראה <b>בכל לשון</b> – שתרגם לכל לשון אחרת, <b>- לא יצא</b> – ידי חובתו בקריאה זו, שכיוון שהוא מבין לשון הקודש, אינו יוצא בתרגום לכל לשון, אף על פי שהוא מבין אותה<b>.</b>
<br><b>אבל קורין אותה</b> – את המגילה, <b>ללָעוֹזוֹת</b> – המדברים לשון זרה, ואינם מבינים לשון הקודש, <b>בלעז</b> – בלשון זרה שהם מבינים (בלשון חכמים הכוונה במילה "לעז" לשפה היוונית, ו"לעוזות" הם דוברי יוונית, כמו בירושלמי מגילה א,ח: "לעז לזמר". "לעוז" הוא שֵׁם ממשקל פָּעוֹל המציין בעל מלאכה או בעל תכונה קבועה)<b>.</b>
<br><b>והלָעוֹז</b> – המדבר לשון זרה, ואינו מבין לשון הקודש, <b>ששמע</b> – את קריאת המגילה, <b>אשורית</b> – בלשון הקודש, <b>- יצא</b> – ידי חובתו בקריאה זו, אף על פי שאינו מבין לשון הקודש (בלשון חכמים הכוונה ב"אשורית" ללשון העברית בכתבה האשורי)<b>.</b><br>• • •
<big><strong>תלמוד</strong></big><br>במשנה שנינו: <b>"הקורא את המגילה למפרע - לא יצא".</b>
<br>מציעים פסוק כמקור לקביעה: <b>דכתיב:</b> – שכתוב (בתקנת ימי הפורים): <b>"</b>קִיְּמוּ וְקִבְּלוּ הַיְּהוּדִים עֲלֵיהֶם... לִהְיוֹת עֹשִׂים אֵת שְׁנֵי הַיָּמִים הָאֵלֶּה <b>כִּכְתָבָם"</b> (אסתר ט,כז) – היהודים קבעו להם חוק וקיבלו על עצמם, שיחגגו את שני ימי הפורים כמו שכתב מרדכי. ויש לדרוש את המילה "ככתבם", שהיהודים התחייבו לקרוא את המגילה על פי הסדר שהיא כתובה ולא למפרע<b>.</b>
<br>במשנה שנינו: <b>"קראה על פה - לא יצא".</b>
<br>מציעים פסוק כמקור לקביעה: <b>דכתיב:</b> – שכתוב: <b>"כִּכְתָבָם"</b> (אסתר ט,כז) – יש לדרוש את המילה "ככתבם", שהיהודים התחייבו לקרוא את המגילה מתוך הכתב ולא על פה<b>.</b>
<br>במשנה שנינו: <b>"קראה תרגום - לא יצא".</b>
<br>מציעים פסוק כמקור לקביעה: <b>דכתיב:</b> – שכתוב: <b>"כִּכְתָבָם"</b> (אסתר ט,כז) – יש לדרוש את המילה "ככתבם", שהיהודים התחייבו לקרוא את המגילה בלשון שהיא כתובה, בלשון הקודש, ולא בתרגום ללשון ארמית<b>.</b>
<br>במשנה שנינו: <b>"בכל לשון - לא יצא".</b>
<br>מציעים פסוק כמקור לקביעה: <b>דכתיב:</b> – שכתוב (בביטול גזירת המן): <b>"</b>וַיִּקָּרְאוּ סֹפְרֵי הַמֶּלֶךְ בָּעֵת הַהִיא, בַּחֹדֶשׁ הַשְּׁלִישִׁי הוּא חֹדֶשׁ סִיוָן, בִּשְׁלוֹשָׁה וְעֶשְׂרִים בּוֹ, וַיִּכָּתֵב כְּכָל אֲשֶׁר צִוָּה מָרְדֳּכַי אֶל הַיְּהוּדִים וְאֶל הָאֲחַשְׁדַּרְפְּנִים וְהַפַּחוֹת וְשָׂרֵי הַמְּדִינוֹת אֲשֶׁר מֵהֹדּוּ וְעַד כּוּשׁ, שֶׁבַע וְעֶשְׂרִים וּמֵאָה מְדִינָה, מְדִינָה וּמְדִינָה כִּכְתָבָהּ וְעַם וָעָם כִּלְשֹׁנוֹ, וְאֶל הַיְּהוּדִים <b>כִּכְתָבָם וְכִלְשׁוֹנָם"</b> (אסתר ח,ט) – כתוב זה מדבר בכתיבת פקודת מרדכי (המאפשרת ליהודים להגן על עצמם ולנקום באויביהם) באיגרות ובשליחתן אל היהודים ואל ראשי המדינות ושרי העמים בממלכת פרס. נראה שאין ללמוד מכתוב זה לעניין קריאת המגילה, וצריך לומר כמו לעיל: '<b>דכתיב: "כִּכְתָבָם"</b>' (אסתר ט,כז), ויש לדרוש את המילה "ככתבם", שהיהודים התחייבו לקרוא את המגילה בלשון שהיא כתובה, בלשון הקודש, ולא בתרגום לכל לשון (אפשר שהנוסח "ככתבם וכלשונם" בירושלמי כאן הוא בהשפעת הבבלי מגילה ט,א: 'מגילה מאי טעמא? משום דכתיב בה: "ככתבם וכלשונם"'. ואף בבבלי שם יש מגיה '"ככתבם"' (אסתר ט,כז) במקום '"ככתבם וכלשונם"')<b>.</b><br>
<br>ב<b>משנה ברכות</b> ב,ג שנינו: "הקורא (את "שמע") למפרע - לא יצא (ידי חובת קריאת "שמע")".
כאן התחלת מקבילה בירושלמי ברכות ב,ג.
<br><b>רבי יונה</b> (מגדולי אמוראי ארץ ישראל בדור הרביעי) <b>אמר: תנה</b> – שנה (את הברייתא להלן) <b>נחמן בר אדא</b> (אמורא בבלי בדור השני)<b>; רבי יוסה</b> (מגדולי אמוראי ארץ ישראל בדור הרביעי) <b>אמר: תנה</b> – שנה (את הברייתא להלן) <b>נחמן סבא</b> – הזקן (שני האמוראים נחלקו בשמו של מי ששנה ברייתא זו. רבי יונה אמר שנחמן בר אדא שנה אותה, ורבי יוסי אמר שנחמן סבא שנה אותה)<b>:</b> נאמר (בפרשת "שמע"): <b>"וְהָיוּ</b> הַדְּבָרִים הָאֵלֶּה...<b>"</b> (דברים ו,ו); ויש לדרוש את הכתוב: <b>- כדרך הוייתן</b> (התהוותם) <b>יהיו</b> – הדברים ייקראו כפי סידרם בתורה, ומכאן שהקורא את "שמע" למפרע - לא יצא<b>.</b><br>
<br>ומציעים ברייתא: <b>תני:</b> – שונה (התנא): <b>אף ב</b>'<b>הלל</b>' <b>ובקרית (שמע</b> (מילה זו יתירה ואינה במקבילה)<b>) המגילה כן</b> – דינם של 'הלל' בימים שקוראים את ה'הלל' ושל קריאת המגילה בפורים שווה לזה של קריאת "שמע", שאם קרא אותם למפרע - לא יצא ידי חובתו (כאן נראה כי המונח "תני" מציע ניסוח אחר של ברייתא, כפי שעולה מניסוח הדברים הבאים אחרי המונח: "אף... כן" ("הטרמינולוגיה של הירושלמי", עמוד 589). - ספק האם הביטוי "אף ב-... כן<b>"</b> הוא לשון הברייתא או לשון התלמוד שסיכם את עניינה בלשונו ("אוצר לשונות ירושלמיים", עמוד 157, הערה 1457))<b>.</b><br>
<br>ומציעים קושיה: <b>ניחא</b> – (הדבר) נוח <b>בקריאת המגילה</b> – הדין בקריאת המגילה, שהקורא אותה למפרע - לא יצא, מובן<b>, דכתיב:</b> – שכתוב: <b>"כִּכְתָבָם"</b> (אסתר ט,כז) – ויש לדרוש את הכתוב, שיש לקרוא את המגילה על פי הסדר שהיא כתובה, ומכאן שהקורא אותה למפרע - לא יצא<b>; ברם בהלילא!</b> – אבל ב'הלל'! (הדין ב'הלל', שהקורא אותה למפרע - לא יצא, אינו מובן! שמניין שהקורא את ה'הלל' למפרע - לא יצא?)
<br>ומתרצים (תירוץ אחד): <b>בגין דכתיב:</b> – לפי שכתוב: <b>"מִמִּזְרַח שֶׁמֶשׁ עַד מְבוֹאוֹ מְהֻלָּל שֵׁם י'י"</b> (תהילים קיג,ג) – בכל העולם כולו, מקצה המזרח עד קצה המערב, מהללים הבריות את שם ה'. <b>- מהולל שם י'י ממזרח שמש ועד מבואו</b> (משפט זה אינו במקבילה במסירה שלפנינו, אך ישנו ב"שרידי הירושלמי". ונראה שמשפט זה מקומו להלן בתשובה לשאלה ששואלים על תירוץ זה)<b>.</b>
<br>ושואלים: <b>מה את שמע מינה?</b> – מה אתה שומע (לומד) ממנה? (כיצד אפשר ללמוד מהכתוב הזה שהקורא את ה'הלל' למפרע - לא יצא?)
<br>ומשיבים: <b>'מהולל שם י'י ממזרח שמש ועד מבואו'</b> – יש לקרוא את ה'הלל' (-'מהולל שם י'י') כמו שהשמש מהלכת כסידרה מהמזרח בבוקר ועד המערב בערב (-'ממזרח שמש ועד מבואו'), ומכאן שיש לקרוא אותה דווקא לפי הסדר, והקורא אותה למפרע - לא יצא (וכן גרסו ופירשו רידב"ז וב"שערי תורת ארץ ישראל" וב"עלי תמר").<br>
<br>ומתרצים עוד (תירוץ שני): <b>אמר רבי אבון</b> (מגדולי אמוראי ארץ ישראל בדור החמישי)<b>: עוד</b> (גם) <b>היא אמורה על סדר:</b> – פרקי ה'הלל' כתובים לפי סדר של המאורעות מימי יציאת מצרים ועד אחרית הימים שהפרקים מוסבים עליהם, כמפורט להלן: <b>"בְּצֵאת יִשְׂרָאֵל מִמִּצְרָיִם"</b> (תהילים קיד,א) <b>- לשעבר</b> (בזמן שעבר) – פרק זה מדבר על יציאת מצרים וקריעת ים סוף שהיו לשעבר<b>, "לֹא לָנוּ י'י לֹא לָנוּ"</b> (תהילים קטו,א) <b>- לדורות הלילו</b> (הללו) – פרק זה מדבר על תקופת שעבוד מלכיות והפדות מהן שהם בדורות הללו<b>, "אָהַבְתִּי כִּי יִשְׁמַע י'י</b> אֶת קוֹלִי<b>"</b> (תהילים קטז,א) <b>- לימות המשיח</b> – פרק זה מדבר על ימי המשיח שיהיו בעתיד<b>, "אִסְרוּ חַג בַּעֲבֹתִים"</b> (תהילים קיח,כז) <b>- לימות גוג ומגוג</b> – פסוק זה והפסוקים שלפניו מדברים על הגאולה שתהיה לאחר המלחמה בימי גוג ומגוג<b>, "אֵלִי אַתָּה וְאוֹדֶךָּ"</b> (תהילים קיח,כח) <b>- לעתיד לבוא</b> (כינוי לאחרית הימים) – פסוק זה מדבר על ההודייה של ישראל לה' על כל הטובות שיעשה עימהם לעתיד לבוא. - כיוון שה'הלל' אמורה על סדר, לכן יש לקרוא את ה'הלל' על סדר ולא למפרע, שהקורא למפרע מקדים את המאוחר ומאחר את המוקדם<b>.</b><br><br><small>עד כאן המקבילה בירושלמי ברכות.<br>מקורה של המקבילה בירושלמי ברכות, והועתקה לכאן משום שכאן נשנה הדין בקריאת המגילה, שהקורא אותה למפרע - לא יצא.<br><br>המילה 'הלל' משמשת בירושלמי בלשון נקבה: 'היא אמורה'.<br><br>ב<b>תוספתא ברכות</b> ב,ג שנו: הקורא את "שמע" למפרע (פסוק שני לפני הראשון וכו') - לא יצא. וכן בהלל, וכן בתפילה, וכן במגילה.<br>וב<b>תוספתא מגילה</b> ב,א שנו: הקורא את המגילה למפרע - לא יצא. וכן בהלל, וכן בתפילה, וכן בקרית "שמע".<br><br>ב<b>בבלי ברכות</b> יג,א אמרו: ...ורבנן נמי, הא כתיב: "והיו" (דברים ו,ו)! - ההוא מיבעי להו שלא יקרא למפרע. - ורבי, שלא יקרא למפרע מנא ליה? - נפקא ליה מ"דברים" "הדברים" (שם).<br>תנו רבנן: "והיו" - שלא יקרא למפרע.<br><br>וב<b>בבלי מגילה</b> יז,א-ב אמרו: "הקורא את המגילה למפרע - לא יצא".<br>מנא הני מילי? - אמר רבה / רבא: דאמר קרא: "ככתבם וכזמנם" (אסתר ט,כז) - מה זמנם למפרע - לא (שהרי אי אפשר לשנות את סדר הזמן), אף קריאה נמי למפרע - לא. - מידי קריאה כתיבא הכא / התם? עשייה הוא דכתיבא: "להיות עושים את שני הימים האלה ככתבם וכזמנם"! - אלא מהכא: "והימים האלה נזכרים ונעשים" (שם) - איתקש זכירה (קריאה) לעשייה, מה עשייה למפרע - לא (כפי שלמדנו מ"ככתבם וכזמנם"), אף זכירה נמי למפרע - לא.<br>תנא: וכן בהלל, וכן בקריאת "שמע", וכן בתפילה (שאינו יוצא ידי חובה אם קורא למפרע).<br>הלל מנא לן? - אמר רבה: "ממזרח שמש עד מבואו מהולל שם ה'" (תהילים קיג,ג) (כשם שאי אפשר לשנות את סדר הזריחה והשקיעה, כך אין להפוך את סדר ההלל). רב יוסף אמר: "זה היום עשה ה'" (תהילים קיח,כד) (כשם שאי אפשר לשנות את סדר מהלך היום, כך אין להפוך את סדר ההלל). רב אויא אמר: "יהי שם ה' מבורך" (תהילים קיג,ב) (סדר ההלל צריך להיות בלתי משתנה כמו שם ה'). רב נחמן בר יצחק, ואיתימא: רב אחא בר יעקב, אמר: "מעתה ועד עולם" (תהילים קיג,ב) (כשם שאי אפשר לשנות את סדר הזמן, כך אין להפוך את סדר ההלל).<br>קריאת "שמע" מנא לן? - ...ורבנן נמי, הכתיב: "והיו"! - ההוא מיבעי להו שלא יקראנה למפרע. - ורבי, שלא יקראנה למפרע מנא ליה? - נפקא ליה מ"דברים" "הדברים".<br><br>וב<b>בבלי מגילה</b> יח,א אמרו: "קראה על פה - לא יצא".<br>מנא לן? - אמר רבה / רבא: אתיא זכירה זכירה. כתיב הכא: "והימים האלה נזכרים" (אסתר ט,כח), וכתיב התם: "כתוב זאת זיכרון בספר" (שמות יז,יד). מה להלן בספר, אף כאן נמי בספר.<br><br>המילים "וכן בתפילה" לא היו לפני הירושלמי בתוספתא לא כאן ולא במגילה, אבל היו לפני הבבלי לכל הפחות בתוספתא מגילה. ולכאורה נראה מברייתא זו, שגם בתפילה לא יצא אם הקדים ברכה לחבירתה שלא על פי הסדר. ברם הרשב"א והמאירי תירצוה, שהקורא למפרע פירושו שהקדים את האמצעיות לראשונות או האחרונות לאמצעיות. ופירוש זה מקביל לתוספתא מנחות ו,יב: הלל ושבח ותפילה מעכבות זו את זו, ופירושה: ברכות ראשונות, שהן הלל (שבחו של המקום), וברכות אחרונות, שהן שבח והודאה, ותפילה, שהן ברכות אמצעיות, מעכבות זו את זו, כלומר, סדרן מעכב. ולפי זה, אף בקריאת "שמע" ואף בהלל ואף במגילה לא יצא אפילו קרא את הפרקים למפרע, ולאו דווקא את הפסוקים ("תוספתא כפשוטה", ברכות).<br><br>"תפילה" מוזכרת רק בתוספתא ובבבלי. בשני התלמודים, לאחר הבאת מקורות לכך שהקריאות האחרות צריכות להיקרא כסדר, מובא שהתפילה תוקנה על הסדר. ואף שלא נאמר במפורש שהמשנה מן הסדר בתפילה לא יצא ידי חובה, אך מסידור הסוגיות בשני התלמודים משתמע שהאומר את התפילה שלא כסדר לא יצא. ניתן לראות בכך תמיכה באפשרות שהפריט "תפילה" נוסף לנוסח הברייתות בשלב מאוחר יחסית. אפשרות זו נתמכת גם מכך שמיקום הפריט "תפילה" בתוך הרשימה משתנה מחיבור לחיבור ("היחס בין התוספתא והירושלמי למסכת ברכות" (עבודה), עמודים 64-65).</small><br>• • •
במשנה שנינו: "אבל קורין אותה ללעוזות בלעז".
<br>מצמצמים את תחולת הקביעה: <b>רבי יוסה</b> (מגדולי אמוראי ארץ ישראל בדור הרביעי) אמר <b>בשם רבי אחא</b> (אמורא ארץ ישראלי בדור הרביעי)<b>;</b> וכן <b>רבי זעורה</b> (רבי זירא, מגדולי אמוראי ארץ ישראל בדור השלישי) אמר <b>בשם רבי לעזר</b> (רבי אלעזר בן פדת, אמורא בדור השני)<b>: והיא שתהא כתובה בלעז</b> – אם קוראים את המגילה ללעוזות (דוברי יוונית) בלעז (בשפה היוונית) - הם יוצאים ידי חובת קריאת המגילה רק אם המגילה כתובה לפני הקורא בתרגום ללעז והוא קורא את התרגום ללעז, אבל אם המגילה כתובה לפני הקורא באשורית (בלשון העברית בכתבה האשורי) והוא מתרגם אותה ללעז - אינם יוצאים ידי חובה<b>.</b><br>
<br>ושואלים: <b>מה אנן קיימין?</b> – במה אנחנו עומדים (עוסקים)? (באיזה מקרה יש להעמיד את המשנה ששנינו בה שקוראים את המגילה ללעוזות בלעז?) ומוצעות שתי אפשרויות ונדחות: <b>אם בשהיתה כתובה אשורית ותירגמה בלעז</b> – אם מדובר במקרה שהמגילה כתובה לפניו באשורית והקורא אותה ללעוזות תרגם אותה ללעז, <b>- הדא</b> (צריך להוסיף: '<b>היא</b>' ("הטרמינולוגיה של הירושלמי", עמוד 175, הערה 188)) <b>דתנינן:</b> – זאת היא (המשנה) ששנינו: <b>בכל לשון</b> (משנה מגילה ב,א)<b>!</b> – הרי שנינו, שאם הקורא את המגילה הכתובה לפניו אשורית תרגם אותה לכל לשון אחרת ואף ללעז - לא יצא ידי חובתו בקריאת המגילה, וגם לא הוציא את הלעוזות ידי חובתם! <b>אם בשהיתה כתובה בלעז ותירגמה אשורית</b> (נראה ששתי המילים האחרונות הן שיבוש שנוצר בשל הנגדה למשפט הקודם ואין לגרוס אותן, שהרי ודאי הוא שמדובר במקרה שהקורא קרא בלעז) – אם מדובר במקרה שהמגילה כתובה לפניו בתרגום ללעז והקורא קרא ללעוזות את התרגום ללעז, <b>- הדא היא דתני:</b> – זאת היא (הברייתא) ששונה (התנא): <b>מה בין ספרים</b> – מגילות של תורה, נביאים וכתובים, <b>למגילת אסתר? אלא שהספרים נכתבין בכל לשון</b> – מותר לכתוב את הספרים בכתב ובלשון של כל אומה, <b>ומגילת אסתר אינה נכתבת אלא אשורית</b> – בכתב אשורי ובלשון עברית<b>!</b> – הרי התנא שונה, שמגילת אסתר אינה נכתבת אלא אשורית ולא בתרגום לכל לשון אחרת ואף לא ללעז! (התלמוד מקשה מן הברייתא ולא מן המשנה, שקבעה אף היא שהמגילה צריכה להיות כתובה "אשורית על העור בדיו" (מגילה ב,ב), משום שעניינה של המשנה רק בעור ובדיו, ואשורית הובאה בה באשגרת לשון של המטבע הקבוע ("על כתב התורה בדברי חז"ל (ב)", "לשוננו" עב, עמוד 100, הערה 58))
<br>ומציעים תשובה לשאלה (בהצעת אוקימתא למשנה): <b>אמר רבי שמואל בר סוסרטי</b> (אמורא ארץ ישראלי בדור השלישי)<b>: תיפתר</b> – תתפרש (המשנה)<b>, שהיתה כתובה גיגנטון</b> (נראה שצריך לומר: '<b>לינגו-דו</b>' או 'דו-לינגו' - דו-לשוני. מקור המילה בלטינית: לינגו - לשון, דו - שניים. 'גיגנ' הוא שיבוש של 'לינגו', ו'טון' הוא שיבוש של 'דו') – יש להעמיד את המשנה במקרה שהמגילה היתה כתובה לפניו בשתי לשונות זו לעומת זו, באשורית, כדין כתיבת מגילת אסתר, ובתרגום ללעז, והקורא קרא ללעוזות את התרגום ללעז, ולכן יצאו ידי חובתם, שהרי הקורא לא תרגם ללעז את המגילה הכתובה לפניו באשורית בלבד (מלבד התיקון הנמרץ של נוסח המילה 'גיגנטון' הכרוך בפירוש זה, יש בו קושי. מגילה דו-לשונית היא למעשה שתי מגילות בכרך אחד, ואף שיש בה חלק אשורי, הרי חלק הלעז שבה עדיין עשוי בניגוד להוראה "מגילת אסתר אינה נכתבת אלא אשורית", והקורא בה לא יצא ("על כתב התורה בדברי חז"ל (ב)", "לשוננו" עב, עמוד 101, הערה 62)). - <b>פירוש אחר:</b> המגילה כתובה בשפת לעז (יוונית) בתעתיק אשורי (עברי). המילה '<b>גֵיגֶנֶטוּן</b>' מציגה בתעתיק באותיות אשוריות את התרגום ליוונית של המילה הראשונה במגילת אסתר "ויהי" במבטא הארץ ישראלי של היוונית בתקופת התלמוד (שם, עמודים 100-101)<b>.</b><br><br><small>בסוגיה זו שני קטעים חולקים. בקטע הראשון העמידו (רבי יוסה בשם רבי אחא ורבי זעורה בשם רבי לעזר) את המשנה במקרה שהמגילה כתובה בלעז. ובקטע השני ("מה אנן קיימין?...") לא העמידו את המשנה במקרה שהמגילה כתובה בלעז, מכיוון שהמגילה נכתבת אשורית, ולכן העמידו (רבי שמואל בר סוסרטי) את המשנה במקרה שהמגילה כתובה גיגנטון.<br><br>ב<b>בבלי מגילה</b> יח,א אמרו: "אבל קורים אותה ללעוזות בלעז".<br>היכי דמי? אילימא דכתיבה אשורית וקא קרי לה יוונית - היינו על פה / על פה הוא (ולא יצא)! - אמר רבי זירא: שכתובה בלעז יווני. וכן אמר רבי אחא אמר רבי אלעזר: שכתובה בלעז יווני.<br><br>אם כתובה אשורית וקראה יוונית - לא יצא, לשיטת הבבלי משום שהוא כקורא על פה, ולשיטת הירושלמי משום שקראה תרגום. שיטת הירושלמי היא שהקורא ומתרגם אינו כקורא על פה (שלא כבבלי), שהרי מכל מקום מגילה כתובה לפניו ("תוספתא כפשוטה").<br><br>בבבלי: "אמר רבי זירא: שכתובה בלעז יווני. וכן אמר רבי אחא אמר רבי אלעזר: שכתובה בלעז יווני". ובירושלמי: "רבי יוסה בשם רבי אחא; רבי זעורה בשם רבי לעזר: והיא שתהא כתובה בלעז".<br><br>ב<b>בבלי שבת</b> קטו,ב אמרו: תניא: אין בין ספרים למגילה אלא שהספרים נכתבים בכל לשון, ומגילה עד שתהא כתובה אשורית, על הספר ובדיו.<br><br>בבבלי מגילה יח,א אמרו שמגילה נכתבת יוונית, שלא כירושלמי וכברייתא בבבלי שבת. וראה משנה להלן הלכה ב.</small><br>
<br>ומציעים ברייתא המיוחסת לאמורא נקוב שֵׁם: <b>תני</b> – שונה (ברייתא) <b>שמואל</b> (מגדולי אמוראי בבל בדור הראשון)<b>: טעה</b> – הקורא את המגילה הכתובה לפניו אשורית, <b>והשמיט פסוק אחד</b> – דילג בשעת קריאת המגילה על פסוק אחד ולא קראו, <b>ותירגמו המתרגם</b> – המתרגם את המגילה בעת קריאתה תרגם את הפסוק שהשמיט הקורא, <b>- יצא</b> – הקורא ידי חובת קריאת המגילה<b>.</b>
<br>ותמהים: <b>אנן אמרין:</b> – אנחנו אומרים (שונים במשנה): <b>בכל לשון - לא יצא</b> (משנה מגילה ב,א) – הרי שנינו, שאם קרא את המגילה הכתובה לפניו אשורית בתרגום לכל לשון - לא יצא ידי חובתו בקריאה זו<b>, ואת אמר הכין?!</b> (בתמיהה) – ואתה (הברייתא של שמואל) אומר כך (שאם טעה והשמיט פסוק אחד ותרגמו המתרגם - יצא)?!
<br>ומתרצים (בהצעת קשר בין אמרות של אותו חכם): <b>שמואל כדעתיה</b> – כדעתו (הוא הולך לשיטתו, הברייתא של שמואל מתאימה לדעתו)<b>, דשמואל אמר: היתה</b> – המגילה, <b>כתובה</b> – לפניו, <b>כהילכתה</b> – באשורית, <b>- הלעוז</b> – היודע לעז ואינו יודע אשורית, <b>יוצא בה בלעז</b> – יוצא ידי חובה בשמיעת קריאת המגילה בתרגום ללעז. ולכן גם כשהקורא את המגילה הכתובה לפניו אשורית השמיט פסוק אחד ותרגמו המתרגם - יצא הקורא היודע תרגום ואינו יודע אשורית (כלומר, שאינו מבין את הלשון העברית, אף שהוא מכיר את הכתב האשורי, שהרי הוא קורא את המגילה הכתובה לפניו אשורית). - הברייתא של שמואל חולקת על משנתנו ("מבוא לנוסח המשנה", עמוד 215)<b>.</b><br><br><small>לדעת שמואל, קוראים את המגילה ללעוזות בלעז אף אם המגילה כתובה לפני הקורא באשורית והוא מתרגם אותה ללעז, שלא כדברי רבי יוסה בשם רבי אחא ורבי זעורה בשם רבי לעזר ושלא כדברי רבי שמואל בר סוסרטי לעיל.<br><br>ברייתות על שם האמוראים לא היו חשובות בעיני אמוראים כברייתות גמורות, משום שאמוראים שוני הברייתות הוסיפו עליהן את דבריהם ושיטותיהם. וזהו שאמרו בירושלמי: תני רבי פלוני... רבי פלוני כדעתיה ("מבוא לתלמודים", עמודים 31-32).</small><br>
<br><b>רבי אבהו</b> (אמורא ארץ ישראלי בדור השלישי) אמר <b>בשם רבי לעזר</b> (אמורא בדור השני)<b>: יודע אשורית ויודע לעז</b> – מי שהוא יודע אשורית ולעז, <b>- יוצא בה אשורית</b> (במסירה שלפנינו הוסיף מגיה 'יוצא בה [בלעז ו]אשורית'. והוא שיבוש ברור, כפי שיוצא מהמשך הירושלמי. כבמסירה שלפנינו כן הוא בירושלמי סוטה ז,א, וכן הוא במובאות הראשונים) – אינו יוצא ידי חובה אלא בקריאת המגילה באשורית ולא בלעז<b>, בלעז</b> (יש ראשונים שהגיהו: 'ולועז'. או שיש לגרוס: 'לעז') – לעוז היודע לעז ואינו יודע אשורית, <b>- יוצא בה בלעז</b> – יוצא ידי חובה בקריאת המגילה בלעז<b>.</b>
<br>ושואלים: <b>יודע אשורית ויודע לעז, מהו שיוציא ידי אחרים</b> (המילה 'ידי' יתירה או שצריך לומר במקומה 'את', וכן הוא במובאות הראשונים. ואולי יש כאן שיבוש של 'שיוציא אחרים ידי חובתם') <b>בלעז?</b> – האם מי שיודע אשורית ולעז מוציא ידי חובה את הלעוזות ששומעים ממנו את קריאת המגילה בלעז?
<br>ופושטים את השאלה (על סמך מקור תנאי): <b>ייבא כהדא:</b> – יהא (הדין) בה כמו זאת (המשנה): <b>כל שאינו חייב בדבר - אינו מוציא את הרבים ידי חובתן</b> (משנה ראש השנה ג,ח) – מכלל הלכתי זה עולה התשובה לשאלה: מי שיודע אשורית ולעז הוא עצמו אינו יוצא ידי חובה בקריאת המגילה בלעז, וכיוון שאינו מוציא את עצמו בלעז, אינו מוציא את אחרים בקריאת המגילה בלעז (ומה ששנינו, שקוראים את המגילה ללעוזות בלעז, הוא אם הקורא יודע לעז ואינו יודע אשורית)<b>.</b><br><br><small>ב<b>תוספתא מגילה</b> ב,ו שנו: קראה בלעז - הלעוזות יוצאים ידי חובתם.<br><br>לפי הירושלמי צריך לפרש "קראה בלעז", שמי שאינו יודע אשורית קראה בלעז ("תוספתא כפשוטה").<br><br>ב<b>ירושלמי סוטה</b> ז,א אמרו: ...התיב רבי ברכיה: הרי מגילת אסתר, היה יודע לקרותה אשורית ולעז - אינו יוצא בה אלא אשורית! - אמר רבי מנא: מגילת אסתר, היה יודע לקרותה אשורית ולעז - אינו יוצא בה אלא אשורית, בלעז (גרסת רמב"ן, ר"ן וריב"ש: ולועז) - יוצא בה בלעז, וכן יוצא בה בכל לשון שהוא יודע.</small><br>• • •

Halakhah 2

<big><strong>משנה</strong></big><br><b>קראה</b> – את המגילה, <b>סירוגין</b> – בהפסקות, שהפסיק בקריאתו ואחר כך השלים אותה, <b>נתנמנם</b> (בכתב יד אחד של המשנה: 'מתנמנם', ובכתב יד שני: 'נתנמנם') – או שקראה כשהוא מתנמנם (ישן שינה קלה), <b>- יצא</b> – ידי חובתו בקריאה זו<b>.</b>
<br><b>היה כותבה</b> – מעתיק אותה ממגילה אחרת וקורא אותה תוך כדי כתיבתו<b>, דורשה</b> – או מבאר ומסביר אותה וקורא אותה תוך כדי דרשתו, <b>ומגיהה</b> – או מגיה אותה מטעויות וקורא אותה תוך כדי הגהתו<b>, אם כיוין לבו</b> – לצאת ידי חובת מצוות קריאת המגילה, <b>- יצא</b> – ידי חובתו בקריאה זו<b>, ואם לאו</b> – שלא כיוון ליבו, <b>- לא יצא</b> – ידי חובתו (במצוות שבקריאה ושמיעה נדרשת כוונת הלב)<b>.</b>
<br><b>היתה</b> – המגילה, <b>כתובה בסם</b> (נוזל המשמש לצביעה ולרפואה) <b>ובסיקרא</b> (צבע אדום ששימש בימי קדם לכתיבה ולצביעת עיניים) <b>ובקומוס</b> (שרף אילן ששימש בימי קדם לכתיבה (מקור המילה ביוונית)) <b>ובקלקנתוס</b> (דיו מתכתית בצבע שחור או כחול כהה ששימש בימי קדם לצביעה ולכתיבה (מקור המילה ביוונית ובלטינית))<b>, על הנייר</b> (פפירוס - צמח סוף גבוה, שמסיביו שנארגו בצפיפות הכינו בימי קדם חומר המשמש לכתיבה עליו (מקור המילה 'נייר' במצרית)) <b>ועל הדיפתרא</b> (עור מעובד בפשטות ואינו מעובד כל צורכו לכתיבה (מקור המילה ביוונית)) <b>- לא יצא</b> – בקריאה במגילה זו<b>, עד שתהא כתובה אשורית</b> – בכתב הקודש ובלשון הקודש, <b>על הספר</b> (בכתב יד אחד של המשנה: 'על <b>העור</b>', ובכתב יד שני מגיה מחק וכתב 'ה<b>ספ</b>ר') – על הקלף (עור מעובד כל צורכו לכתיבה), <b>בדיו</b> (דיו פחמית בצבע שחור. - לשון דומה במשנה ידיים ד,ה: "לעולם אינו מטמא (ספר את הידיים) עד שיכתבנו אשורית, על <b>העור</b>, בדיו". הלשון "על הספר בדיו" הוא בהשפעת האמור בירמיהו לו,יח: "וַיֹּאמֶר לָהֶם בָּרוּךְ: מִפִּיו יִקְרָא אֵלַי אֵת כָּל הַדְּבָרִים הָאֵלֶּה, וַאֲנִי כֹּתֵב עַל הַסֵּפֶר בַּדְּיוֹ")<b>.</b><br><br><small>ב<b>תוספתא מגילה</b> ב,ו שנו: לעולם אין יוצאים ידי חובתם עד שתהא כתובה אשורית, על הספר / העור, בדיו.<br><br>בירושלמי לעיל הלכה א נחלקו אמוראים. לדעה אחת, דברי המשנה בסופה והתוספתא אמורים לקוראים את המגילה באשורית, אבל הלעוזות הקוראים בלעז יוצאים במגילה הכתובה בלעז. ולדעה אחרת, דברי המשנה בסופה והתוספתא אמורים בין לקוראים באשורית ובין ללעוזות הקוראים בלעז.</small><br>• • •
<big><strong>תלמוד</strong></big><br>במשנה שנינו: "קראה סירוגין - יצא".
<br>מציעים ברייתא: <b>תני:</b> – שונה (התנא): <b>סירוגים</b> – בהפסקות, שקרא ושהה וחזר וקרא, <b>- יצא, סירוסים</b> – בדילוגים, שקרא פסוק אחד ודילג פסוק שני וקרא פסוק שלישי וחזר וקרא את הפסוק שדילג וקרא פסוק רביעי, <b>- לא יצא.</b>
<br>ומסבירים: <b>סירוגין - קיטועין</b> – חלקים קטנים<b>, סירוסים - חד פרה חד</b> – ביטוי שמשמעו: כל אחד אַחֵר (אחד מכל שניים. - מקור המילה 'פרה' ביוונית)<b>.</b><br><br><small>ב<b>בבלי מגילה</b> יח,א-ב אמרו: תנו רבנן: קראה סירוגים - יצא, סירוסים - לא יצא.<br><br>הראשונים על הבבלי פירשו "סירוסים" - שהפך ושינה את הסדר, דהיינו למפרע, וכמו ששנינו לעיל: "הקורא את המגילה למפרע - לא יצא". ורבנו חננאל פירש כירושלמי.<br>אין לפרש "סירוסים" בירושלמי, שקרא פסוק אחד ודילג פסוק אחר וחזר וקרא פסוק אחד ודילג פסוק אחר (כפי שעשוי לעלות מן הביטוי "חד פרה חד"), ולא חזר וקרא את הפסוקים שדילג, משום שאין צריך לומר שלא יצא באופן זה, שהרי לא קרא את כל פסוקי המגילה.<br><br><b>חד פרה חד</b><br>ב<b>ירושלמי כלאים</b> ה,א אמרו (בעניין כרם שחרב): רבי זעירא מחוי לחבריא תשע שורין מן שובע שובע (שהם שישים ושלושה גפנים). נסב שורא פרא שורא (כל שורה אחרת) לשְׁתִי (לאורך), שורה פרא שורה לעֵרֶב (לרוחב). נשתיירו שם עשרים גפנים...<br>וב<b>ירושלמי שביעית</b> א,ג אמרו: כל אילניא עבדין שנה פרא שנה (עושים פירות כל שנה אחרת - מניבים יבול ראוי אחת לשנתיים), והדא תאינתה עבדה כל שנה (מניבה יבול יציב בכל שנה).</small>
ב<b>משנה שביעית</b> ט,א שנינו: ...החלוגלוגות... - פטורים מן המעשרות (בכל השנים, מפני שהם הפקר) ונלקחים מכל אדם בשביעית (אף מעם הארץ), שאין כיוצא בהם נשמר (שמינים אלה אינם נזרעים ובעל השדה אינו רוצה שיעלו בשדהו).
<br>כאן התחלת מקבילה בירושלמי שביעית ט,א.
<br>ומספרים סיפור (כדי לפרש את המשנה): <b>אמר רבי חגי</b> (אמורא ארץ ישראלי בדור השלישי והרביעי)<b>: סירוגים</b> – ששנינו במשנתנו, <b>וחלוגלוגות</b> (רגלת הגינה, צמח בר חד שנתי הנפוץ בשדות השלחין בקיץ, שגבעוליו ועליו הבשרניים נאכלים) – ששנינו במשנה שביעית ט,א (שתי מילים אלו יחידאיות במשנה), <b>ומי</b> (נראה שנשמט כאן: '<b>נכנס תחילה</b>?') <b>גדול בחכמה או בשנים</b>? – מי נכנס תחילה? (מי קודם כשמכבדים בכניסה לבית וכדומה?) הגדול בחוכמה או הגדול בשנים? <b>איצרכת לחברייא</b> – נצרכה לחברים (קבוצת תלמידי החכמים היו מסופקים בה, בשלושה דברים אלה, שלא ידעו: מהו סירוגין? ומהם חלוגלוגות? ומי נכנס תחילה?)<b>. אמרון:</b> – אמרו (החברים): <b>ניסוק נישאול לבית רבי</b> (רבי יהודה הנשיא, תנא בדור החמישי) – נעלה ונשאל את בית רבי (את בני ביתו של רבי שהיו בקיאים בלשון העברית ובנימוסים)<b>. סלקון מישאול ואמרון:</b> (במקבילה אין המילה האחרונה) – עלו לשאול ואמרו (זה לזה): (נראה שכאן, במקום המילה 'ואמרון', מקומו של המשפט שלהלן: '<b>אמרון: ייעול פלן קמי, ייעול פלן קמי</b>' - ייכנס פלוני לפניי, ייכנס פלוני לפניי (שכל אחד רצה לכבד את חברו שייכנס לפניו לבית רבי, משום שלא ידעו: מי נכנס ראשונה? הגדול בחוכמה או הגדול בשנים?). וכן הגיה ב"שערי תורת ארץ ישראל")<b>. יצאת</b> (יצאה) <b>שפחה משל בית רבי</b> – לקראת החברים<b>, אמרת</b> (אמרה) <b>להם: היכנסו לשָׁנִים</b> – היכנסו לפי סדר הגיל בשנים (הגדול בשנים ייכנס תחילה. - מזה למדו החברים: מי נכנס תחילה?)<b>. אמרון: ייעול פלן קמי, ייעול פלן קמי</b> (מקומו של משפט זה לעיל)<b>. שרון עלין קטעין קטעין</b> – התחילו נכנסים חלקים חלקים (בקבוצות)<b>. אמרה להם: למה אתם נכנסין סירוגין סירוגין?</b> – מזה למדו החברים: מהו סירוגין? <b>חד רבי הוה טעין פרחינין</b> (במקבילה: 'פרפחיניה בגולתיה') <b>ונפלון מיניה</b> – רבי אחד (אחד מן החברים האלה שנכנסו לבית רבי) היה טעון (נושא) פרפחינים (בטליתו) ונפלו ממנו<b>. אמרה ליה:</b> – אמרה לו (השפחה של בית רבי): <b>רבי</b> – מורי (במקבילה נכפלה מילת הפנייה 'רבי')<b>, נתפזרו חלגלוגיך</b> (במקבילה: 'חלוגלגותיך') – מזה למדו החברים: מהם חלוגלוגות? (פרפחינה הוא השם הארמי של החלוגלוגות. - עד כאן המקבילה בירושלמי שביעית)<b>. אמרה</b> (צריך לומר: 'אמר') <b>לה:</b> – אמר לה (לשפחה): <b>אתייא</b> (צריך לומר: 'אתיי') – הביאי <b>מטאטא</b> (אגודת ענפים לניקוי רצפה מאבק ומאשפה)! – לאסוף את החלוגלוגות שנתפזרו<b>. ואייתת אלבינה</b> (נראה שצריך לומר: '<b>מבינה</b>') – והביאה מטאטא. – מזה למדו החברים באקראי: מהו מטאטא שבכתוב בישעיהו יד,כג: "וְטֵאטֵאתִיהָ בְּמַטְאֲטֵא הַשְׁמֵד"? (בתרגום יונתן שם: מטאטא - מבינא. - המילה 'מטאטא' נדירה מאוד)<b>.</b><br><br><small>"חד רבי" הוא "חד [דבי] רבי", והוא כינוי לתלמיד, שאין זה סגנון חכמינו לכנות חכם כך ("מחקרי לשון ומינוח בספרות התלמודית", עמודים 266-268).<br><br>ב<b>בבלי מגילה</b> יח,א ו<b>ראש השנה</b> כו,ב אמרו: "קראה סירוגין - יצא". - לא הוו ידעי רבנן מאי סירוגין. שמעוה לאמתיה דרבי דקא אמרה להו לרבנן דהוו קא עיילי לבי רבי פיסקי פיסקי (חתיכות חתיכות): עד מתי אתם נכנסים סירוגין סירוגין?<br>לא הוו ידעי רבנן מאי חלוגלוגות. שמעוה לאמתיה דרבי דקא אמרה לההוא גברא דהווה קא מבדר פרפחיניה: עד מתי אתה מפזר חלוגלוגיך?<br>לא הוו ידעי רבנן מאי "סלסלה ותרוממך" (משלי ד,ח). שמעוה לאמתיה דרבי דקא אמרה לההוא גברא דהווה קא מהפך במזייה: עד מתי אתה מסלסל בשערך?<br>לא הוו ידעי רבנן מאי "וטאטאתיה במטאטא השמד" (ישעיהו יד,כג). שמעוה לאמתיה דרבי דקא אמרה לחברתה: שקילי טאטיתא וטאטי ביתא! (קחי מטאטא וטאטאי את הבית!)<br><br>בבבלי: רבנן. ובירושלמי: חברייא.<br>לפי הבבלי, החכמים למדו את פירוש המילים שלא ידעו בהזדמנויות שונות בביקוריהם בבית רבי. ולפי הירושלמי, הם למדו את פירוש המילים שלא ידעו בביקור חד פעמי בבית רבי.<br>לפי הירושלמי, הם גם לא ידעו: מי נכנס תחילה?, אבל בבבלי לא נזכר דבר זה. ולפי הבבלי, הם גם לא ידעו את פירוש המילה "סלסלה", אבל בירושלמי לא נזכר דבר זה.<br><br><b>מי [נכנס תחילה?] גדול בחכמה או בשנים?</b><br>ב<b>שמות רבה</b> ט,ה נאמר: "ויבוא משה ואהרן אל פרעה" (שמות ז,י) (המדרש לומד מהקדמת משה לאהרן שבסדר זה נכנסו אל המלך ולא לפי גילם) - והלא אהרן היה לו ליכנס תחילה, שהרי היה גדול ממנו בשנים (אף שלא היה אהרן גדול בחוכמה ממשה), ולמה משה נכנס תחילה? - שהיה גדול ממנו בארץ מצרים, שנאמר: "גם האיש משה גדול מאוד בארץ מצרים" (שמות יא,ג). - דבר אחר: לפי שעשאו הקב"ה למשה אלוהים על אהרן, שנאמר: "ואתה תהיה לו לאלוהים" (שמות ד,טז), ודרך ארץ: הרב נכנס תחילה.<br><br>מכאן מוכח שהגדול בשנים נכנס תחילה.<br><br>ב<b>מסכת דרך ארץ</b> ה,ב נאמר: לכניסה - הגדול קודם, ליציאה - הקטן קודם.<br>וב<b>תוספתא מגילה</b> ג,כד שנו: אי זהו הידור שאמרה תורה: "והדרת פני זקן"? ...כניסה ויציאה.<br>וב<b>ספרי דברים</b> פסקה טו נאמר: "ואתן אותם ראשים עליכם" - שיהו מכובדים עליכם, ...ראשים בכניסה ויציאה, נכנס ראשון ויוצא אחרון / ראשון.<br><br>לפי המקורות האלה הגדול בחוכמה נכנס תחילה.<br><br><b>מטאטא - מבינה</b><br>ב<b>בראשית רבה</b> עט,ז נאמר: דלמא: רבי חייה רבה ורבי שמעון בן חלפותא אשכחון מילין מן הדין תרגומה (שכחו מילים מהתרגום הזה - שכחו תרגומן של כמה מילים מהמקרא) ואתון להדא אגורה דערבייה למלפנון מן תמן (ובאו לשוק של עֲרָב הזאת ללמוד אותן משם). ... (שמעו קולו של אחד מבאי השוק אומר לחברו:) אשאיל לי מביניך (זה פירוש הלשון שאמר), אשאיל לי מטאטיך (זה הלשון שאמר: השאל לי מטאטאך!), (והבינו מזה את הכתוב:) "וטאטיתיה במטאטא השמד" (ישעיהו יד,כג)...<br><br>המסופר בבראשית רבה דומה למסופר בירושלמי. בשני הסיפורים לא ידעו החכמים פירושה של המילה היחידאית במקרא "מטאטא", ובשניהם למדו החכמים את פירושה כששמעו את המילה בפי אחרים.</small><br>• • •
כאן התחלת מקבילה בירושלמי ברכות ב,א.
<br>מביאים ברייתא (בעניין הפסקה בקריאת "שמע"): <b>רבי מנא</b> (רבי מונא, תנא בדור החמישי) <b>אמר בשם רבי יודה</b> (בר אלעאי, מגדולי התנאים בדור הרביעי) <b>שאמר משם רבי יוסה הגלילי</b> (תנא בדור השלישי)<b>: הפסיק בה</b> – בקריאת "שמע", <b>כדי לקרות את כולה</b> – בשיעור זמן המספיק לקרוא את כל קריאת "שמע" מתחילתה ועד סופה, ולאחר שהפסיק המשיך וקרא מהמקום שהפסיק, <b>- לא יצא ידי חובתו</b> – של קריאת "שמע", וצריך לחזור ולקרוא מתחילת הקריאה. אבל אם הפסיק בשיעור זמן פחות מזה, והמשיך וקרא מהמקום שהפסיק - יצא ידי חובתו<b>.</b>
<br>ופוסקים הלכה: <b>רבי בא</b> (רבי אבא, אמורא בדור השלישי) אמר בשם <b>רב ירמיה</b> (בר אבא, אמורא בבלי בדור השני) שאמר <b>בשם רב</b> (אמורא בבלי בדור הראשון, מגדולי האמוראים)<b>: הלכה כרבי מנא שאמר משם רבי יהודה שאמר משם רבי יוסי הגלילי: הפסיק בה</b> (שתי המילים האחרונות הן אשגרה בטעות מלעיל, ואינן במקבילה)<b>.</b><br>
<br><b>רבי יוחנן</b> (גדול אמוראי ארץ ישראל בדור השני) אמר <b>בשם רבי שמעון בן יוצדק</b> (אמורא ארץ ישראלי בדור הראשון)<b>: אף ב</b>'<b>הלל</b>' <b>ובמגילה</b> (במקבילה: 'ובקריאת המגילה') <b>כן</b> – דינם של 'הלל' בימים שקוראים את ה'הלל' ושל קריאת המגילה (מגילת אסתר) בפורים זהה לזה של קריאת "שמע", שאם הפסיק בקריאתם כדי לקרות את כולם מתחילתם ועד סופם - לא יצא ידי חובתו<b>.</b><br>
<br>ומספרים: <b>אבא בר חונא</b> (במקבילה: 'בר רב הונא') (רבה בר רב הונא, אמורא בבלי בדור השני והשלישי) <b>ורב חסדא</b> (מגדולי אמוראי בבל בדור השני והשלישי) <b>הוון יתבין אמרין:</b> – היו יושבים ואומרים: <b>אף בתקיעות כן</b> – דינן של תקיעות השופר בראש השנה זהה לזה של קריאת "שמע"<b>. סלקון לבית רבי</b> (הסופר כתב 'ר'', וצריך לומר כמו במקבילה: '<b>רב</b>' - אמורא בבלי בדור הראשון, מגדולי האמוראים) <b>ושמעון</b> – עלו (הלכו שני החכמים) לבית של רב (הכוונה לבית מדרשו של רב בסורא) ושמעו את <b>רב חונה</b> (רב הונא, גדול אמוראי בבל בדור השני) שאמר <b>בשם רב: אפילו שמען עד תשע שעות</b> – אף אם שמע את תשע קולות השופר (שש תקיעות ושלוש תרועות שצריך לתקוע מן התורה) בתשע שעות שונות, ששהה בין הקולות, <b>- יצא</b> – ידי חובתו (שאין צורך שיהיו התקיעות סמוכות זו לזו, שדינן של התקיעות בראש השנה אינו זהה לזה של קריאת "שמע")<b>.</b>
<br><b>אמר רבי זעורה</b> (רבי זירא, מגדולי אמוראי ארץ ישראל בדור השלישי)<b>: עד דאנא תמן איצרכת לי</b> – עד שאני שם (כשעדיין הייתי בבבל) נצרכה לי (הייתי מסופק בה, בדינן של התקיעות שהפסיק בהן)<b>,</b> (צריך להוסיף כמו במקבילה: '<b>וכד</b>') <b>סלקית להכא שמעית</b> – וכאשר עליתי לכאן (כשהיגרתי מבבל לארץ ישראל), שמעתי <b>דאמר</b> (במקבילה אין מילה זו) <b>רבי יסא</b> (רבי אסי, אמורא ארץ ישראלי בדור השלישי) שאמר <b>בשם רבי יוחנן: אפילו שמען כל היום</b> – אף אם שמע את קולות השופר במשך כל היום, ששהה בין הקולות, <b>- יצא</b> – ידי חובתו, שכל קול וקול הוא דבר בפני עצמו (מה שאין כן קריאת "שמע" ו'הלל' וקריאת המגילה שהם יחידה אחת)<b>, והוא ששמען על סדר</b> – רק אם שמע את הקולות לפי הסדר הראוי, תקיעה תרועה תקיעה, שלוש פעמים - יצא<b>.</b><br>
<br><b>רבי יוסה</b> (מגדולי אמוראי ארץ ישראל בדור הרביעי) <b>בעי:</b> – שואל (מסתפק) / קובע: <b>היה זה צריך לפשוטה</b> (קול תקיעה רגיל ורצוף) <b>ראשונה וזה צריך לפשוטה אחרונה</b> – אם אדם אחד היה צריך לשמוע את התקיעה הראשונה שלפני התרועה, שעדיין לא שמע את התקיעה הראשונה, ואדם אחר היה צריך לשמוע את התקיעה השנייה שלאחר התרועה, שכבר שמע את התקיעה הראשונה והתרועה, <b>- תקיעה אחת מוציאה ידי שניהן</b> – אם שמעו תקיעה פשוטה, יצאו שניהם ידי חובתם באותה תקיעה, אף שכל אחד מהם היה צריך לשמוע תקיעה שונה (אין להכריע האם משפט זה הוא קביעה או בעיה)<b>.</b><br><br><small>ב<b>בבלי מגילה</b> יח,א-ב אמרו: תנו רבנן: קראה (את המגילה) סירוגים (בהפסקות) - יצא, סירוסים - לא יצא. רבי מונא אומר משום רבי יהודה: אף סירוגים, אם שהה כדי לגמור את כולה - חוזר לראש.<br>אמר רבי אבא אמר רב ירמיה בר אבא אמר רב: הלכה כרבי מונא שאמר משום רבי יהודה...<br><br>בבבלי: 'אם שהה כדי לגמור את כולה - חוזר לראש'. ובירושלמי: 'אם הפסיק כדי לקרות את כולה - לא יצא ידי חובתו'.<br><br>דברי רבי מונא בשם רבי יהודה נאמרו בקריאת המגילה ולא בקריאת "שמע" כמו שמוכח מהבבלי. ושם הובאו דברי רבי מונא בשלמותם בקרא את המגילה בסירוגין, שבמשנה ראש פרק ב במגילה נאמר: "קראה סירוגין - יצא", ונחלקו בברייתא תנא קמא ורבי מונא, שזה אומר שלעולם יצא, וזה אומר שאם שהה כדי לגמור את כולה - חוזר לראש. ואולם חכמי ארץ ישראל לא שמעו אלא את המאמר "אם שהה" (או "הפסיק"), ופירשוהו בקריאת "שמע" ("פירושים וחידושים בירושלמי").<br><br>בבבלי מגילה מובאת ברייתא אחת הפותחת בדברי תנא קמא ומסיימת בדעת היחיד של רבי מונא החולק עליו. בירושלמי מוצגים הדברים באופן שונה. מצד אחד מביא ירושלמי מגילה ברייתא, השונה רק את דעתו של תנא קמא בבבלי: "תני: סירוגים - יצא, סירוסים - לא יצא". מצד שני פותחת סוגיית ירושלמי ברכות, שהועברה גם לירושלמי מגילה, בברייתא עצמאית, השונה רק את דברי רבי מונא, ללא זיקה לדעת תנא קמא חולק.<br>סגנון הברייתא בבבלי נראה מורכב. במקום הניסוח בסיפא "חוזר לראש", היינו מצפים לניסוח התואם לרישא: "לא יצא" (ובדומה לכך מנוסחים דברי רבי מונא בירושלמי: "לא יצא ידי חובתו"). ושמא מעיד סגנון מנומר זה, כי מלכתחילה נשנו גם בבבלי שתי ברייתות עצמאיות, בדומה לירושלמי, ובברייתא בבבלי מגילה הורכבו דבריו של רבי מונא על גבי ברייתא אחרת והוצגו כדעת יחיד החולק על תנא קמא ("שלוש מחלוקות מוחלפות בבתי-מדרשותיהם של רב ושמואל", "מחקרי תלמוד" ב, עמודים 324-325).<br><br>ב<b>תוספתא ראש השנה</b> ב,טו שנו: סדר תקיעות - שלוש של שלוש שלוש, שש תקיעות ושלוש תרועות... שמע שש תקיעות ושלוש תרועות, אפילו בסירוגין (בשהיות גדולות בין הקולות), אפילו כל היום כולו (שתקע אחת בבוקר והאחרונה לפני השקיעה) - יצא.<br><br>ב<b>בבלי ראש השנה</b> לד,א-ב אמרו: אמר רבי יוחנן: שמע תשע תקיעות בתשע שעות ביום - יצא. - תניא נמי הכי: שמע תשע תקיעות בתשע שעות ביום - יצא...<br>ומי אמר רבי יוחנן הכי? והאמר רבי יוחנן משום רבי שמעון בן יהוצדק: ב'הלל' ובמגילה, אם שהה כדי לגמור את כולה - חוזר לראש! (ומדוע אינו אומר כן אף בתקיעת שופר?) - לא קשיא; הא - דידיה (שלדעתו אין ההפסקה מעכבת), הא - דרביה (רבי שמעון בן יהוצדק, הסבור שאין להפסיק).<br>ודידיה לא? והא רבי אבהו הווה שקיל ואזיל בתריה דרבי יוחנן, והווה קא קרי קרית "שמע". כי מטא למבואות המטונפות, פסק. בתר דחליף אמר ליה (רבי אבהו לרבי יוחנן): מהו לגמור / לגומרה? - אמר לו: אם שהית כדי לגמור את כולה - חזור לראש! - הכי קאמר ליה: לדידי לא סבירא לי (שההפסקה מעכבת). לדידך דסבירא לך, אם שהית כדי לגמור את כולה - חזור לראש.<br><br>יש מחלוקת בין הבבלי והירושלמי, שלפי הבבלי רבי יוחנן חולק על רבו רבי שמעון בן יהוצדק וסובר שגם בהפסיק כדי לקרותה כולה אינו חוזר, ולפי הירושלמי הוא עומד בשיטת רבו, אלא שהוא מחלק בין קריאת "שמע", 'הלל' ומגילה לתקיעות, שבאלה אם שהה אינו חוזר.<br>בבבלי נאמרו דברי רבי יוחנן משום רבי שמעון בן יהוצדק בסגנון אחר קצת מבירושלמי, שבבבלי אמרו: "ב'הלל' ובמגילה, אם שהה...", וכאן אמרו: "אף בהלל ובקריאת המגילה...", שחכמי ארץ ישראל חשבו שרבי שמעון בן יהוצדק בא להוסיף הלל ומגילה על קריאת "שמע" שבה נשא ונתן רבי מונא, ואולם חכמי בבל שידעו שדברי רבי מונא נאמרו במקורם ביחס למגילה השמיטו "אף" ושנו דברי רבי שמעון בן יהוצדק כשהם לעצמם ("פירושים וחידושים בירושלמי").</small><br>
<br>ומציעים שאלות: <b>רבי בון בר חייה</b> (אמורא ארץ ישראלי בדור השלישי) <b>בעי:</b> – שואל (מסתפק): <b>כגון</b> (אולי צריך לומר: 'כדי') <b>קרית "שמע" וברכותיה, היא ולא ברכותיה, ברכותיה ולא היא?</b> – אם הפסיק בקריאת "שמע" או בברכותיה, האם משערים לפי הזמן המספיק לקרוא את קריאת "שמע" עם ברכותיה, או שאם הפסיק בקריאת "שמע" - משערים לפי הזמן המספיק לקרוא את קריאת "שמע" בלי ברכותיה, ואם הפסיק בברכותיה - משערים לפי הזמן המספיק לקרוא את ברכותיה בלי קריאת "שמע"? - ועוד יש לשאול: <b>הפסיק שלישה וחזר והפסיק שלישה</b> (ברש"ס נוסף במקבילה 'וחזר והפסיק שלישה')<b>?</b> – אם הפסיק בקריאת "שמע" בשיעור זמן המספיק לקרוא שליש של קריאת "שמע", ואחרי שקרא עוד הפסיק שוב בקריאת "שמע" בשיעור זמן המספיק לקרוא שליש של קריאת "שמע", ואחרי שקרא עוד הפסיק שוב בקריאת "שמע" בשיעור זמן המספיק לקרוא שליש של קריאת "שמע", האם שלוש השהיות מצטרפות לכדי לקרוא את כולה ולא יצא ידי חובתו? - ועוד יש לשאול: <b>ובקורא משערים</b> (קובעים את השיעור) <b>ובכל</b> (במקבילה: 'או בכל') <b>אדם משערים?</b> – אם הפסיק בקריאת "שמע", האם משערים לפי הזמן המספיק לאותו אדם לקרוא את קריאת "שמע", או שמא משערים לפי הזמן המספיק לכל אדם ממוצע לקרוא את קריאת "שמע"?
<br>ומציעים תשובה: <b>אמר רבי מתניה</b> (אמורא ארץ ישראלי בדור החמישי)<b>: לא מסתברא בקורא?!</b> (בתמיהה) – וכי לא מסתבר בקורא?! (וכי לא מסתבר לומר שמשערים בקורא?! הרי בוודאי מסתבר שמשערים בקורא ולא בכל אדם! - רבי מתניה פושט את הספק השלישי של רבי בון בר חייה. שני הספקות הראשונים לא נפשטו)<br><br><small>עד כאן המקבילה בירושלמי ברכות.<br><br>ב<b>בבלי מגילה</b> יח,ב אמרו: אמר ליה אביי לרב יוסף: כדי לגמור את כולה - מהיכא דקאים (מהמקום שהוא עומד בו באותה שעה) לסופא (עד סוף המגילה), או דילמא מרישא לסופא? - אמר ליה: מסתברא מרישא לסופא, דאם כן (שאם עולה על דעתך: מהמקום שהוא עומד עד סוף המגילה), נתת דבריך לשיעורים (שבכל מקום שמפסיק יש שיעור אחר להפסקה, ואין חכמים קובעים שיעור שאינו קבוע).<br><br>מה שהסתפקו בבבלי בעניין קריאת המגילה לא הסתפקו בירושלמי בעניין קריאת "שמע" ולהיפך, אף שיש להסתפק בכל הספקות הללו בשני העניינים. פשיטת הספק בבבלי מנוגדת לפשיטת הספק בירושלמי.<br><br>סוגיית ירושלמי ברכות הועברה גם לירושלמי מגילה. מקורה של הסוגיה בברכות מוכח ממוקד דיונה, קריאת "שמע". חלקה הראשון הועבר למגילה מחמת דברי רבי יוחנן "אף ב'הלל' ובמגילה כן". חלקה השני של הסוגיה, מן "רבי אבהו שאל לרבי יוחנן", לא הועבר למגילה (למרות ההתייחסות למגילה שבסופה: "רבי אלעזר אמר: יצא, רבי יוחנן אמר: לא יצא. מה פליגין - בקרית "שמע", מפני שהיא עשויה פרקים פרקים; אבל ב'הלל' ובקריאת המגילה - אוף רבי אלעזר מודי") ("שלוש מחלוקות מוחלפות בבתי-מדרשותיהם של רב ושמואל", "מחקרי תלמוד" ב, עמוד 324, הערה 69).</small><br>• • •
במשנה שנינו: "קראה נתנמנם - יצא".
<br>מביאים מעשה: <b>מנשה הוה יתיב קומי</b> – היה יושב לפני <b>רבי זעורה</b> (רבי זירא, מגדולי אמוראי ארץ ישראל בדור השלישי) – והיה מנשה קורא את המגילה, <b>ואינמנם</b> – והתנמנם (רבי זעורה)<b>. אמר ליה:</b> – אמר לו (רבי זעורה למנשה): <b>חזור לך</b> – קרא שוב את המגילה!<b>, דלא כוונית</b> – (כיוון) שלא כיוונתי (את ליבי, כשנמנמתי, ולא יצאתי ידי חובתי. - רק בקרא מתנמנם - יצא, כדברי המשנה, אבל לא בשמע מתנמנם, והטעם הוא שבקרא מתנמנם עצם הקריאה מוכיחה שעדיין לא נשתקע בשינה)<b>.</b><br>• • •
במשנה שנינו: <b>"היה כותבה</b>, אם כיוין לבו - יצא, ואם לאו - לא יצא<b>".</b>
<br>מציעים היסק: <b>הדא אמרה</b> – זאת אומרת (יש להסיק מהמשנה)<b>, שהוא</b> – יום הפורים, <b>מותר בעשיית מלאכה</b> – שהרי הוא קורא את המגילה ביום הפורים תוך כדי שהוא עוסק במלאכת כתיבתה<b>.</b>
<br>ודוחים (את ההיסק שהוצע): <b>נֹאמַר: בארבעה עשר בכרכים</b> – המשנה מדברת במקרה שאחד מבני הכרכים קורא את המגילה בארבעה עשר באדר תוך כדי כתיבתה, שכן הכל יוצאים ידי חובת קריאת המגילה בארבעה עשר באדר (ירושלמי לעיל א,א ועוד), ויום זה אינו אסור בעשיית מלאכה לבני הכרכים, כיוון שהם עושים את יום הפורים בחמישה עשר באדר, ולכן אין להסיק מהמשנה שיום הפורים מותר בעשיית מלאכה<b>.</b><br>• • •<br><br>במשנה שנינו: <b>"ודורשה</b>, אם כיוין לבו - יצא, ואם לאו - לא יצא<b>".</b>
<br>מצמצמים את תחולת הקביעה: <b>ובלבד שלא יפליג</b> (ירחיק) <b>עצמו לעיניינות אחרים</b> – הקורא את המגילה תוך כדי דרשתו יוצא ידי חובה רק אם הוא דורש בעניינה של המגילה ואינו מרחיק את עצמו מעניינה של המגילה ודורש בעניינים אחרים<b>.</b><br>• • •<br><br>במשנה שנינו: <b>"ומגיהה</b>, אם כיוין לבו - יצא, ואם לאו - לא יצא<b>".</b>
<br>מציעים ברייתא: <b>תני:</b> – שונה (התנא): <b>אין מדקדקין</b> (מקפידים) <b>בטעיותיה</b> – מי שקורא את המגילה וטועה בקריאתה אינו צריך לחזור ולקרוא מה שטעה (ודווקא בטעויות שאין משמעות העניין משתנה בהן, כגון 'יהודים' ו'יהודיים' כמסופר בהמשך, אבל לא בטעויות שמשמעות העניין משתנה בהן (הראשונים))<b>.</b>
<br>ומספרים: <b>רבי</b> (הסופר כתב 'ר'', וצריך לומר: '<b>רב</b>'. בירושלמי ברכות ו,ו נזכר אמורא זה בלא תואר) <b>יצחק בר אבא בר מחסיה ורב חננאל</b> (אמוראים בבליים בדור השני) <b>הוון יתיבין קומי</b> – היו יושבים לפני <b>רב</b> (אמורא בבלי בדור הראשון, מגדולי האמוראים)<b>. חד אמר:</b> – (חכם) אחד אמר (קרא במגילה): <b>'יהודים'</b> – ביו"ד אחת, במקום שמילה זו נכתבת בשתי יו"דים: "יהודיים" (אסתר ד,ז; ח,א; ח,ז; ח,יג; ט,טו; ט,יח)<b>, וחד אמר:</b> – ו(חכם) אחד אמר (קרא במגילה): <b>'יהודיים'</b> – בשתי יו"דים, במקום שמילה זו נכתבת בשתי יו"דים<b>, ולא חזר חד מינהון</b> – ולא חזר אחד מהם (שלא החזיר רב אף לא אחד מהם לקרוא את המילה)<b>.</b>
<br>ומספרים עוד: <b>רבי יוחנן</b> (גדול אמוראי ארץ ישראל בדור השני) <b>הוה קרי כולה</b> – היה קורא כולה (כל המגילה) <b>'יהודים'</b> – ביו"ד אחת, אף במקום שמילה זו נכתבת בשתי יו"דים<b>.</b><br><br><small>במגילת אסתר יש שש היקרויות של המילה 'יהודים' שיש בה מסורת של קרי וכתיב, שהיא נכתבת בשתי יו"דים: "יהודיים", אך נקראת כאילו יש בה רק יו"ד אחת: "יְהוּדִים". הסמכת המעשה בקריאת יהודים / יהודיים לברייתא מלמדת, שלדעת עורך הסוגיה, חילוף זה הוא בבחינת טעות, ולא נעשה בכוונת מכוון.<br><br>הירושלמי לא השמיענו כאן מי משני הקוראים את המגילה אמר כהלכה, זה שאמר 'יהודים' או זה שאמר 'יהודיים', אלא רק השמיענו שמי שטעה אינו צריך לחזור, ולפיכך הדגיש שאיש מהם לא חזר. ואפשר שמי שסיפר את סיפור המעשה לא ידע האם קוראים 'יהודים' או 'יהודיים', אך רב בוודאי ידע מי משני הקוראים את המגילה אמר כהלכה, ומן העובדה שלא החזיר אף לא אחד מהם, ניתן להסיק שאין מדקדקים בטעויותיה (על פי "בית יוסף", "אורח חיים" סימן תרצ).</small><br>
<br><b>רבי חלבו</b> (אמורא בדור השלישי) אמר בשם <b>רב ירמיה</b> (בר אבא, אמורא בבלי בדור השני) שאמר <b>בשם רב: כתוב אחד אומר: 'ספר'</b> – "וּמַאֲמַר אֶסְתֵּר קִיַּם דִּבְרֵי הַפֻּרִים הָאֵלֶּה וְנִכְתָּב בַּ<b>סֵּפֶר</b>" (אסתר ט,לב) - מגילת אסתר נכתבה בספר. הרי שדינה של מגילת אסתר כמו ספרים (מגילות של תורה, נביאים וכתובים) שדיני כתיבתם ותפירתם נאמרו בירושלמי לעיל א,ח ("הלכה למשה מסיני, שיהו כותבין בעורות, וכותבין בדיו, ומסרגלין בקנה, ותופרין בגידין")<b>, וכתוב אחר אומר: "איגרת"</b> – "וַתִּכְתֹּב אֶסְתֵּר הַמַּלְכָּה... וּמָרְדֳּכַי הַיְּהוּדִי... לְקַיֵּם אֵת <b>אִגֶּרֶת</b> הַפּוּרִים הַזֹּאת הַשֵּׁנִית" (אסתר ט,כט) - "איגרת הפורים" היא המגילה כמו שהיא כתובה לפנינו. הרי שאין דינה של מגילת אסתר כמו ספרים אלא כמו איגרת, שאפשר לכותבה ולתופרה בכל צורה שהיא<b>. הא כיצד?</b> – איך יתיישבו שני הכתובים הללו? <b>קֹל</b> (קֻלָּה) <b>היקילו בתפירתה</b> – חכמים הקלו בהלכה של תפירת היריעות של מגילת אסתר<b>, שאם תפר בה</b> – יריעות זו לזו, <b>שנים או שלשה תַּכִּים</b> (תפרים) – בלבד, <b>שהיא כשירה</b> – ואינו צריך לתפור תפרים נוספים כדי שיהיו היריעות מחוברות בשלמות מראשן עד סופן, שבדבר זה אין דינה של מגילת אסתר כמו ספרים אלא כמו איגרת. אבל בשאר הדברים דינה כמו ספרים<b>.</b><br><br><small>ב<b>בבלי מגילה</b> יט,א אמרו: אמר רבי חלבו אמר רב חמא בר גוריא אמר רב: מגילה נקראת ספר ונקראת איגרת. נקראת ספר, שאם תפרה בחוטי פשתן (ולא בגידי בהמות כמו שתופרים ספר תורה) - פסולה (כשם שספר תורה שנתפר כך - פסול), ונקראת איגרת, שאם הטיל בה (בתפריה) שלושה חוטי / חכי (צריך לומר: תכי) גידים - כשירה (ואין צריך לתפור את היריעות בשלמות כמו בספר תורה).</small><br>• • •

Halakhah 3

<big><strong>משנה</strong></big><br><b>בן עיר</b> – שזמנו לקרוא את המגילה בארבעה עשר באדר, <b>שהלך לכרך</b> – המוקף חומה, שקוראים בו את המגילה בחמישה עשר באדר, <b>ובן כרך</b> – שזמנו לקרוא את המגילה בחמישה עשר באדר, <b>שהלך לעיר</b> – שקוראים בה את המגילה בארבעה עשר באדר<b>, אם עתיד לחזור למקומו</b> – שאין בדעתו להשתקע במקום שהלך אליו, <b>- קורא כמקומו</b> (בכתב יד אחד של המשנה: '<b>כ</b>מקומו', ובכתב יד שני של המשנה: '<b>ב</b>מקומו') – כאנשי מקומו, בן עיר בארבעה עשר באדר אף על פי שהוא בכרך, ובן כרך בחמישה עשר באדר אף על פי שהוא בעיר<b>, ואם לאו</b> – שאינו עתיד לחזור למקומו, שבדעתו להשתקע במקום שהלך אליו, <b>- קורא עמהם</b> – עם אנשי המקום שהלך אליו (כך פירוש דברי המשנה לפי רבי יוסי בירושלמי. זה הפירוש הפשוט בדברי המשנה, שכל אחד קורא לפי המקום שבו הוא גר, ואף אם הוא שוהה במקום אחר, אין הוא קורא בזמן הקריאה במקום אחר אלא בזמן הקריאה במקומו. אומנם אם אינו מתכוון לחזור עוד למקומו, שעקר דירתו למקום אחר, הרי שעכשיו זה מקומו, וקורא עימהם)<b>.</b><br>
<big><strong>תלמוד</strong></big><br>במשנה שנינו: "בן עיר שהלך לכרך ובן כרך שהלך לעיר, אם עתיד לחזור למקומו - קורא <b>כ</b>מקומו / <b>ב</b>מקומו, ואם לאו - קורא עמהם".
<br>מציעים קושיה: <b>ניחא</b> – (הדבר) נוח <b>בן כרך שהלך לעיר</b> – הדין במקרה זה מובן<b>, שזמנו מואחר</b> – זמן קריאתו של בן כרך מאוחר לזמן הקריאה בעיר, ולכן הלשון "אם עתיד לחזור למקומו - קורא <b>ב</b>מקומו, ואם לאו - קורא עמהם" מתאים למקרה של בן כרך הנמצא בעיר בארבעה עשר, שאם יחזור לכרך באופן שיוכל לקרוא בכרך בחמישה עשר - קורא בכרך בחמישה עשר, ואם לאו - קורא בעיר בארבעה עשר<b>;</b> אבל <b>בן עיר שהלך לכרך</b> – הדין במקרה זה אינו מובן! <b>- ואֵין זמנו מוקדם?!</b> (בתמיהה) – הרי זמן קריאתו של בן עיר מוקדם לזמן הקריאה בכרך, ולכן אין הלשון "אם עתיד לחזור למקומו - קורא <b>ב</b>מקומו, ואם לאו - קורא עמהם" מתאים למקרה של בן עיר הנמצא בכרך בחמישה עשר, שכן שוב לא יחזור לעיר באופן שיוכל לקרוא בעיר בארבעה עשר! (קושיה זו היא לפי הנוסח במשנה '<b>ב</b>מקומו')
<br>ומתרצים את הקושיה (בהגהת נוסח המשנה): <b>אמר רבי יודן</b> (אמורא ארץ ישראלי בדור הרביעי)<b>: לית כאן</b> – אין כאן (דבר זה אינו צריך להיות כאן) <b>בן עיר שהלך לכרך</b> – יש להגיה את המשנה ולמחוק דבר זה מהמשנה<b>.</b>
<br>ומציעים ברייתא המסייעת לאמור לפני כן: <b>ותניי דבית רבי</b> (רבי יהודה הנשיא, תנא בדור החמישי) <b>כן:</b> – ושונים (התנאים) של בית רבי כך: <b>בן כרך שהלך לעיר</b> – הם שונים בברייתא שלהם רק "בן כרך שהלך לעיר". ברייתא זו מסייעת להגהה שרבי יודן מגיה את המשנה<b>.</b>
<br>ומתרצים עוד את הקושיה: <b>אמר רבי יוסי</b> (מגדולי אמוראי ארץ ישראל בדור הרביעי)<b>: אוף</b> (צריך לומר: '<b>אית</b>', וכן הוא בראשונים) <b>כאן</b> – יש כאן (יש לקיים את נוסח המשנה ואין להגיה אותה)<b>, בעתיד להשתקע עמהן</b> – במקרה שבדעתו להתיישב ישיבת קבע עם אנשי המקום שהלך אליו. וכך הוא פירוש לשון המשנה "אם עתיד לחזור למקומו - קורא <b>כ</b>מקומו, ואם לאו - קורא עמהם": אם אין בדעתו להשתקע במקום שהלך אליו - קורא כאנשי מקומו, בן עיר בארבעה עשר אף על פי שהוא בכרך, ובן כרך בחמישה עשר אף על פי שהוא בעיר, ואם בדעתו להשתקע במקום שהלך אליו - קורא עם אנשי המקום שהלך אליו. - רבי יוסי אומר שאין צורך למחוק "בן עיר שהלך לכרך", מפני שאין פירושו של "אם עתיד לחזור" שעתיד לחזור למקומו לפורים זה, אלא פירושו שאין הוא עתיד להשתקע בכרך. "בן עיר שהלך לכרך" שדעתו להשתקע שם - קורא איפוא בחמישה עשר, ואם לאו - קורא <b>כ</b>מקומו ("מבוא לנוסח המשנה", עמוד 63. - תירוץ זה הוא לפי הנוסח במשנה '<b>כ</b>מקומו')<b>.</b><br>
<br>ומביאים ברייתא: <b>אמר רבי יוסה</b> (בר חלפתא, תנא בדור הרביעי)<b>: והוא שיצא קודם לשהאיר</b> ה<b>מזרח</b> (הזמן של הארת המזרח הוא הזמן של עליית עמוד השחר, שהוא סוף הלילה ותחילת היום) – בן עיר שהלך לכרך, רק אם יצא מהעיר בארבעה עשר לפני שהאיר המזרח, הדבר תלוי בדעתו, שאם אין בדעתו להשתקע בכרך - קורא בארבעה עשר, ואם בדעתו להשתקע בכרך - קורא בחמישה עשר<b>, אבל אם יצא לאחר שהאיר המזרח - כבר נפטר</b> (נראה שהוא אשגרה בטעות מלהלן, וכאן צריך לומר: 'כבר <b>נתחייב</b>') – בן עיר שהלך לכרך, אם יצא מהעיר בארבעה עשר לאחר שהאיר המזרח, אפילו בדעתו להשתקע בכרך - אינו קורא בחמישה עשר, שכיוון שהיה בעיר כשהאיר המזרח, כבר חלה עליו חובת הקריאה בארבעה עשר (עיקר מצוות קריאת המגילה הוא ביום, ומשעלה עמוד השחר כבר נחשב יום. ראה משנה להלן ב,ד) (רבי יוסה שאמר מימרה זו אינו רבי יוסי האמורא שלעיל, כי לא ייתכן שרב נחמן בר יעקב שקדם לרבי יוסי האמורא יקשה עליו כלהלן)<b>.</b>
<br>ומציעים קושיה: <b>רב נחמן בר יעקב</b> (רב נחמן, אמורא בבלי בדור השני והשלישי) <b>בעי</b> – שואל (מקשה על דברי רבי יוסה בברייתא)<b>: מעתה</b> – אם כן (אם הדברים שלפני כן נכונים, שאם יצא לאחר שהאיר המזרח - כבר נתחייב, מתעורר קושי כמוצע בהמשך)<b>, גר שמל</b> – ביום הפורים, <b>לאחר שהאיר המזרח - כבר נפטר!</b> – כיוון שעדיין היה גוי כשהאיר המזרח, כבר לא חלה עליו חובת קריאת המגילה באותו יום, ולכן נפטר מלקרוא כשנעשה גר לאחר שהאיר המזרח! (אין מתרצים קושיה זו)<br>
<br>ומציעים קביעה: <b>רבי בון בר חייה</b> (אמורא ארץ ישראלי בדור השלישי) <b>בעי</b> – שואל (חוקר ואומר, קובע)<b>: בן עיר שעקר דירתו</b> – עבר לגור בכרך, <b>לילי חמשה עשר - נתחייב כאן [וכאן</b> (כן הוא בראשונים)<b>]</b> – חלה עליו חובת הקריאה בעיר בארבעה עשר ובכרך בחמישה עשר, כיוון שכשהאיר המזרח בארבעה עשר עדיין היתה דירתו בעיר, וכשהאיר המזרח בחמישה עשר כבר השתקע בכרך<b>. ובן כרך שעקר דירתו</b> – עבר לגור בעיר, <b>בליל ארבע</b>ה <b>עשר</b> (צריך לומר: '<b>לילי חמשה עשר</b>', וכן הוא בריא"ז, וכן הגיה ב"שערי תורת ארץ ישראל". - הסופר במסירה שלפנינו השמיט מ'עשר' עד 'עשר' בשל שוויון סופות, ומגיה השלים כמו שהוא בראשונים) <b>- נפטר מיכן ומיכן</b> – לא חלה עליו חובת הקריאה בעיר בארבעה עשר ולא בכרך בחמישה עשר, כיוון שכשהאיר המזרח בארבעה עשר עדיין היתה דירתו בכרך, וכשהאיר המזרח בחמישה עשר כבר השתקע בעיר (אבל בן כרך שעקר דירתו בליל ארבעה עשר קורא בארבעה עשר כבן עיר)<b>.</b>
ושואלים: <b>בן עיר</b> – שהלך לכרך ואין בדעתו להשתקע בכרך, שקורא בארבעה עשר<b>, מהו שיוציא בן כרך ידי חובתו?</b> – האם בן עיר זה מוציא את בן כרך ידי חובתו בקריאת המגילה בחמישה עשר?
<br>ופושטים את השאלה (על סמך מקור תנאי): <b>ייבא כהדא:</b> – יהא (הדין) בה כמו זאת (המשנה): <b>כל שאינו חייב בדבר - אינו מוציא את הרבים ידי חובתן</b> (משנה ראש השנה ג,ח) – מכלל הלכתי זה עולה התשובה לשאלה: בן עיר אינו מוציא את בן כרך, שהרי בן עיר אינו חייב בקריאת המגילה בחמישה עשר<b>.</b>
<br>ושואלים עוד: <b>בן כרך</b> – שהלך לעיר ואין בדעתו להשתקע בעיר, שקורא בחמישה עשר<b>, מהו שיוציא את בן עיר ידי חובתו?</b> – האם בן כרך זה מוציא את בן עיר ידי חובתו בקריאת המגילה בארבעה עשר?
<br>ופושטים את השאלה (על סמך מקור תנאי): <b>ייבא כהדא:</b> – יהא (הדין) בה כמו זאת (המשנה): <b>כל שאינו חייב בדבר - אינו מוציא את הרבים ידי חובתן</b> (משנה ראש השנה ג,ח) – מכלל הלכתי זה עולה התשובה לשאלה: בן כרך אינו מוציא את בן עיר, שהרי בן כרך אינו חייב בקריאת המגילה בארבעה עשר<b>.</b>
<br>ומציעים פיתרון חלופי לשאלה השנייה: <b>או ייבה כהיא דאמר</b> – יהא (הדין) בה כמו (המימרה) ההיא שאומר <b>רבי חלבו</b> (אמורא בדור השלישי) שאמר בשם <b>רב חונה</b> (רב הונא, גדול אמוראי בבל בדור השני) שאמר בשם (צריך להוסיף כמו במקומות אחרים: '<b>רב</b>' - אמורא בבלי בדור הראשון, מגדולי האמוראים) שאמר <b>בשם רבי חייה רבה</b> – הגדול (בדור המעבר שבין התנאים לאמוראים)<b>: הכל יוצאין בארבעה עשר שהוא זמן קריאתה</b> – ארבעה עשר באדר הוא עיקר זמן קריאת המגילה בכל המקומות, ולכן הכול יוצאים ידי חובת קריאתה ביום הזה, אפילו בני כרכים. ולכן בן כרך מוציא את בן עיר ידי חובתו בקריאת המגילה בארבעה עשר, אף על פי שאין זמנו של בן כרך עדיין, שהרי מכל מקום חיוב קריאת המגילה מוטל על הכול בארבעה עשר<b>.</b><br>
<br>ומציעים בעיה: <b>רבי יודן</b> (אמורא ארץ ישראלי בדור הרביעי) <b>בעי</b> – שואל (מסתפק)<b>: בן עיר שנתן</b> (המילים 'בן עיר ש' נוספו במסירה שלפנינו על ידי מגיה כמו שהוא בראשונים) <b>דעתו לעקור דירתו לילי חמשה עשר</b> – חשב לעבור לגור בכרך בליל חמישה עשר<b>?</b> – מה הדין במקרה זה? האם הוא קורא בארבעה עשר או שמא בחמישה עשר?
<br>ופושטים את הבעיה על פי מקור תנאי: <b>לא מתניתא היא:</b> – (ו)לא משנה (מקור תנאי, והוא המשנה כאן) היא: <b>בן עיר שהלך לכרך?!</b> (בתמיהה) – הרי יש לפשוט את הבעיה על פי משנתנו: בן עיר שהלך לכרך ובדעתו להשתקע בכרך - קורא בחמישה עשר! ("רבי יודן בעי... לא מתניתא היא: בן עיר שהלך לכרך?!" - אבל רבי יודן עצמו מוחק ממשנתנו בבא זו ("אמר רבי יודן: לית כאן בן עיר שהלך לכרך") ("מבוא לנוסח המשנה", עמוד 63))
<br>ודוחים את פשיטת הבעיה (על ידי העמדת המקור התנאי והבעיה במקרים שונים): <b>מתניתה</b> – המשנה (המקור התנאי, והוא המשנה כאן), <b>- בשהיה בכרך</b> – במשנה מדובר במקרה של בן עיר שהלך לכרך והיה בו בארבעה עשר, ולכן אם בדעתו להשתקע בכרך - קורא בחמישה עשר<b>. מה צריכה ליה</b> – מה (ש)נצרך לו (הדבר שבו רבי יודן מסופק), <b>- בשהיה בעיר</b> – בבעיה מדובר במקרה של בן עיר שהיה עדיין בעיר בארבעה עשר, אלא שנתן דעתו (חשב) לעקור דירתו מהעיר לכרך בליל חמישה עשר, שאפשר שהואיל ועדיין לא עקר מהעיר, עדיין בן עיר הוא ויקרא בארבעה עשר, ואפשר שהולכים אחר דעתו והוא נחשב מעתה כבן כרך ולא יקרא בעיר אלא ימתין עד שיהיה בכרך ויקרא עימהם (רבי יודן השואל התייחס למקרה השונה מזה שנידון במשנה, ולכן אי אפשר להסיק את הדין מהמשנה. - לעיל אמרו שבן עיר שעקר דירתו לכרך בליל חמישה עשר נתחייב כאן וכאן, משום ששם מדובר שבארבעה עשר עדיין לא נתן דעתו לעקור דירתו לכרך, ואילו כאן מדובר שבארבעה עשר נתן דעתו לעקור דירתו לכרך. - אין פושטים את הבעיה של רבי יודן)<b>.</b><br>
<br>ומביאים ברייתא: <b>אבל מפרשי ימים</b> (מפליגים למרחקי ימים) <b>והולכי מדברות קוראין כדרכן</b> (מילה זו אינה בברייתא שבתוספתא, ונראה שהיא אשגרה בטעות מהמשנה ברכות א,ג בעניין קריאת "שמע": "כל אדם קורין כדרכן שנאמר 'ובלכתך בדרך'") <b>בארבעה עשר</b> – המפרשים בים או ההולכים במדבר, אף על פי שהם בני כרכים, קוראים את המגילה בארבעה עשר כרוב העולם, ואין אומרים שמכיוון שיצאו לים או למדבר ועכשיו אינם לא בני עיר ולא בני כרך יהיו פטורים לגמרי מקריאת המגילה<b>.</b>
<br><b>אמר רבי מנא</b> (השני, מגדולי אמוראי ארץ ישראל בדור החמישי)<b>: בעתיד לחזור למקומו</b> – בן עיר המפרש בים או ההולך במדבר קורא בארבעה עשר רק במקרה שבדעתו לחזור למקומו. אבל במקרה שבדעתו לגור בכרך, אינו קורא כלל, שהרי כבר נעקר מן העיר ולכלל בן כרך לא בא (אבל בן כרך המפרש בים או ההולך במדבר קורא בארבעה עשר בין אם עתיד לחזור למקומו ובין אם לאו)<b>.</b><br>
<br><b>אמר רבי פינחס</b> (אמורא ארץ ישראלי בדור הרביעי)<b>:</b> נאמר (בתקנת ימי הפורים): <b>"עַל כֵּן הַיְּהוּדִים הַפְּרָזִים</b> הַיֹּשְׁבִים בְּעָרֵי הַפְּרָזוֹת עֹשִׂים אֵת יוֹם אַרְבָּעָה עָשָׂר לְחֹדֶשׁ אֲדָר שִׂמְחָה וּמִשְׁתֶּה וְיוֹם טוֹב<b>"</b> (אסתר ט,יט) – מכאן שהפרזים (בני הערים שאינן מוקפות חומה) קוראים את המגילה בארבעה עשר באדר; ויש לדרוש את כפל הלשון: "הפרזים" הם התושבים הקבועים של ערי הפרזות, ו"היושבים בערי הפרזות" הם המתעכבים בערי הפרזות בדרך ארעי ושוהים בהן בארבעה עשר באדר, <b>- פרוז</b> (יושב עיר פרזות) <b>היה באותה שעה</b> – המתעכבים בערי הפרזות בדרך ארעי, אף שאינם מהתושבים הקבועים של ערי הפרזות, נקראים פרוזים לעניין קריאת המגילה, וגם הם קוראים בארבעה עשר באדר. ולכן בן כרך שהלך לעיר ואינו עתיד לחזור למקומו - קורא בארבעה עשר עם אנשי העיר שהלך אליה, כי פרוז בן יומו נקרא פרוז (מימרה זו מוסבת על דברי המשנה: "<b>בן כרך שהלך לעיר... ואם לאו</b> (אם אין עתיד לחזור למקומו) <b>- קורא עמהם</b>", ולפי ההבנה הראשונה של המשנה לעיל (בהצעת הקושיה "ניחא בן כרך שהלך לעיר..."). אבל לפי פירוש המשנה לדעת רבי יוסי לעיל ("בעתיד להשתקע עמהן") אין טעמו של רבי פינחס מתאים, משום שבן כרך שהלך לעיר ובדעתו להשתקע בעיר אין ראוי להיקרא פרוז בן יומו. - כך פירש מימרה זו ב"ספר ניר")<b>.</b><br><br><small>ב<b>תוספתא מגילה</b> א,ב שנו: היוצאים בשיירה והמפרשים בספינה קורים בארבעה עשר (אף על פי שהם בני כפר או בני כרך, אין קוראים כבני מקומם, אלא כרוב העולם (ראשונים)).<br><br>בירושלמי הביאו את הברייתא שבתוספתא, והוסיפו בראשה את המילה "אבל", להבליט את הניגוד בין בן כרך שהלך לעיר, שאם עתיד לחזור למקומו - קורא בחמישה עשר, ובין מפרשי ימים והולכי מדברות, שאף על פי שהם בני כרכים, קוראים בארבעה עשר.<br><br>ב<b>בבלי מגילה</b> יט,א אמרו: אמר רבא / רבה: לא שנו (שאם עתיד לחזור למקומו - קורא כמקומו) אלא שעתיד לחזור בלילי ארבעה עשר, אבל אין עתיד לחזור בלילי ארבעה עשר - קורא עימהם.<br>אמר רבא / רבה: מנא אמינא לה? דכתיב: "על כן היהודים הפרזים היושבים בערי הפרזות" - מכדי כתיב: "היהודים הפרזים", למה לי למיכתב: "היושבים בערי הפרזות"? הא קא משמע לן, דפרוז בן יומו (מי שהוא יושב עתה בערי הפרזות) נקרא פרוז. - אשכחן פרוז, מוקף מנא לן? - מדפרוז בן יומו נקרא פרוז, מוקף בן יומו נקרא מוקף.<br><br>אפשר לפרש את דברי רבא בשלוש דרכים:<br><b>א.</b> דברי רבא מוסבים על בן עיר שהלך לכרך, שזמן הקריאה של בן עיר נקבע לפי מקום הימצאו בליל ארבעה עשר, שזה זמנו האמיתי, שאם עתיד לחזור למקומו בליל ארבעה עשר, נשאר עליו החיוב לקרוא עם אנשי מקומו, אך אם עתיד להישאר בכרך בליל ארבעה עשר, חל עליו חיוב לקרוא בחמישה עשר עם אנשי הכרך. ומזה נלמד לבן כרך שהלך לעיר, שזמנו נקבע לפי מקום הימצאו בליל חמישה עשר, שאם עתיד לחזור למקומו בזמן זה, נשאר עליו החיוב לקרוא עם אנשי מקומו, אך אם עתיד להישאר בעיר בזמן זה, חל עליו חיוב לקרוא בארבעה עשר עם אנשי העיר.<br><b>ב.</b> דברי רבא מוסבים על בן כרך שהלך לעיר, שזמן הקריאה של בן כרך נקבע לפי מקום הימצאו בזמן קריאת אנשי העיר שהלך אליה, שאם ישהה בעיר בליל ארבעה עשר, קורא עימהם בארבעה עשר, אך אם ישוב לכרך קודם לכן, קורא עם אנשי מקומו בחמישה עשר. ומזה נלמד לבן עיר שהלך לכרך, שזמנו נקבע לפי מקום הימצאו בזמן קריאת אנשי הכרך שהלך אליו, שאם ישהה בכרך בליל חמישה עשר, קורא עימהם, אך אם ישוב לעיר קודם לכן, קורא עם אנשי מקומו בארבעה עשר.<br><b>ג.</b> דברי רבא מוסבים גם על בן עיר שהלך לכרך וגם על בן כרך שהלך לעיר, שלכולם זמן הקריאה נקבע לפי מקום הימצאם בליל ארבעה עשר. בן עיר שהלך לכרך, אם שוהה בכרך בליל ארבעה עשר, נפקע ממנו חיובו כבן עיר, וחל עליו חיוב לקרוא עם בני הכרך בחמישה עשר, ואף אם יחזור לעירו במשך יום ארבעה עשר, קורא כבני הכרך, מפני ששם שהה בזמן החיוב שהוא ליל ארבעה עשר. ובן כרך שהלך לעיר, אם שוהה בעיר בליל ארבעה עשר, נפקע ממנו חיובו כבן כרך, וחל עליו חיוב לקרוא עם בני העיר בארבעה עשר.</small><br>• • •

Halakhah 4

<b>מאיכן קורא אדם את המגילה ויוצא בה ידי חובתו? רבי מאיר</b> (גדול התנאים בדור הרביעי) <b>אומר: כולה</b> – מתחילתה ועד סופה<b>. רבי יהודה</b> (בר אלעאי, מגדולי התנאים בדור הרביעי) <b>אומר: מ"אִישׁ יְהוּדִי</b> הָיָה בְּשׁוּשַׁן הַבִּירָה וּשְׁמוֹ מָרְדֳּכַי...<b>"</b> (אסתר ב,ה ואילך) – שהוא הפתיחה לסיפור המעשה של המגילה, ובו מסופר על מרדכי ועל אסתר שנבחרה למלכה<b>. ורבי יוסי</b> (בר חלפתא, תנא בדור הרביעי) <b>אומר: מ"אַחַר הַדְּבָרִים הָאֵלֶּה</b> גִּדַּל הַמֶּלֶךְ אֲחַשְׁוֵרוֹשׁ אֶת הָמָן...<b>"</b> (אסתר ג,א ואילך) – שהוא תחילת העלילה העיקרית של המגילה, ובו מסופר על המן שעלה לגדולה ועל גזירתו<b>.</b><br>• • •
במשנה שנינו: <b>"מאיכן קורא אדם את המגילה ויוצא בה ידי חובתו? רבי מאיר אומר: את כולה. רבי יהודה אומר: מ"איש יהודי". רבי יוסה אומר: מ"אחר הדברים האלה".</b>
<br>מציעים מקורות לדעות השונות: <b>רבי אבהו</b> (אמורא ארץ ישראלי בדור השלישי) אמר <b>בשם רבי לעזר</b> (אמורא בדור השני)<b>:</b> נאמר בתקנת ימי הפורים: "עַל כֵּן עַל כָּל דִּבְרֵי הָאִגֶּרֶת הַזֹּאת וּמָה רָאוּ עַל כָּכָה וּמָה הִגִּיעַ אֲלֵיהֶם" - היהודים קיבלו עליהם לחגוג את חג הפורים, בגלל מה שכתוב באיגרת (כינוי למגילת אסתר) שכתב מרדכי ושלח אל היהודים, שממנה מתבאר מה ראו היהודים לחגוג את חג הפורים ומה קרה להם שקיבלו עליהם לחגוג את חג הפורים. <b>מאן דאמר:</b> – מי שאומר: <b>כולה - "עַל כֵּן עַל כָּל דִּבְרֵי הָאִגֶּרֶת הַזֹּאת"</b> (אסתר ט,כו) – מכאן שקוראים את כל המגילה כולה<b>. מאן דאמר:</b> – (ו)מי שאומר: <b>מ"איש יהודי" - "וּמָה רָאוּ עַל כָּכָה"</b> (שם) – במגילה נכתב מה ראו מרדכי ואסתר לעשות מה שעשו, ומכאן שמתחילים לקרוא את המגילה מ"איש יהודי" שבו מסופר על מרדכי ועל אסתר<b>. מאן דאמר:</b> – (ו)מי שאומר: <b>מ"אחר הדברים האלה" - "וּמָה הִגִּיעַ אֲלֵיהֶם"</b> (שם) – במגילה נכתב מה קרה ליהודים על ידי המן, ומכאן שמתחילים לקרוא את המגילה מ"אחר הדברים האלה" שבו מסופר על המן שעלה לגדולה ועל גזירתו<b>.</b>
<br>ומציעים מקורות אחרים לדעות השונות: <b>רבי סימון</b> (רבי שמעון בן פזי, אמורא ארץ ישראלי בדור השני והשלישי) אמר <b>בשם רבי יהושע בן לוי</b> (אמורא ארץ ישראלי בדור הראשון)<b>:</b> נאמר בסיום המגילה: "וְכָל מַעֲשֵׂה תָקְפּוֹ וּגְבוּרָתוֹ וּפָרָשַׁת גְּדֻלַּת מָרְדֳּכַי אֲשֶׁר גִּדְּלוֹ הַמֶּלֶךְ הֲלוֹא הֵם כְּתוּבִים עַל סֵפֶר דִּבְרֵי הַיָּמִים לְמַלְכֵי מָדַי וּפָרָס" - כל המעשים הגדולים והמלחמות שעשה אחשוורוש, והסיפור על מרדכי שאחשוורוש מינה אותו להיות משנה למלך, כלולים בתוך קורות מלכי מדיי ופרס. <b>מאן דאמר:</b> – מי שאומר: <b>כולה - "וְכָל מַעֲשֵׂה תָקְפּוֹ וּגְבוּרָתוֹ"</b> (אסתר י,ב) – מכאן שקוראים את כל המגילה כולה מתחילתה ("וַיְהִי בִּימֵי אֲחַשְׁוֵרוֹשׁ, הוּא אֲחַשְׁוֵרוֹשׁ הַמֹּלֵךְ מֵהֹדּוּ וְעַד כּוּשׁ...") שבה מסופר על גדולתו של אחשוורוש<b>. מאן דאמר:</b> – (ו)מי שאומר: <b>מ"איש יהודי" - "וּפָרָשַׁת גְּדֻלַּת מָרְדֳּכַי"</b> (שם) – מכאן שמתחילים לקרוא את המגילה מ"איש יהודי" שבו מסופר על מרדכי, שסופו שעלה לגדולה<b>. ומאן דאמר:</b> – ומי שאומר: <b>מ"אחר הדברים האלה" - "אֲשֶׁר גִּדְּלוֹ הַמֶּלֶךְ"</b> (שם) – מכאן שמתחילים לקרוא את המגילה מ"אחר הדברים האלה גִּדַּל הַמֶּלֶךְ אֲחַשְׁוֵרוֹשׁ אֶת הָמָן..." שבו מסופר על המן שאחשוורוש העלהו לגדולה<b>.</b>
<br>ומציעים מקור אחר: <b>רבי יוסי בירבי בון</b> (מגדולי אמוראי ארץ ישראל בדור החמישי) אמר <b>בשם רבי יהושע בן לוי:</b> נאמר בתקנת ימי הפורים: "וַתִּכְתֹּב אֶסְתֵּר הַמַּלְכָּה בַת אֲבִיחַיִל וּמָרְדֳּכַי הַיְּהוּדִי אֶת כָּל תֹּקֶף לְקַיֵּם אֵת אִגֶּרֶת הַפּוּרִים הַזֹּאת הַשֵּׁנִית" - אסתר ומרדכי כתבו בפעם השנייה באיגרת (כינוי למגילת אסתר) את המאורעות הגדולים ושלחו ליהודים כדי שיחגגו את ימי הפורים לדורות. <b>"תֹּקֶף", "כָּל תֹּקֶף", "אֶת כָּל תֹּקֶף"</b> (אסתר ט,כט) – המילה "כל" והמילה "את" באות לרבות<b>. "תֹּקֶף" - זה תוקפו של המן</b> – מכאן שקוראים את המגילה מ"אחר הדברים האלה גִּדַּל הַמֶּלֶךְ אֲחַשְׁוֵרוֹשׁ אֶת הָמָן..." שבו מסופר על המן שעלה לגדולה<b>, "כָּל תֹּקֶף" - זה תוקפו של מרדכי</b> – מכאן שקוראים את המגילה גם מ"איש יהודי" שבו מסופר על מרדכי, שסופו שעלה לגדולה (המילה "כל" באה לרבות, שמלבד תוקפו של המן יש לקרוא גם על תוקפו של מרדכי)<b>, "אֶת כָּל תֹּקֶף" - זה תוקפו של אחשורוש</b> – מכאן שקוראים את המגילה גם מתחילתה ("וַיְהִי בִּימֵי אֲחַשְׁוֵרוֹשׁ, הוּא אֲחַשְׁוֵרוֹשׁ הַמֹּלֵךְ מֵהֹדּוּ וְעַד כּוּשׁ...") שבה מסופר על גדולתו של אחשוורוש (המילה "את" באה לרבות, שמלבד תוקפו של המן ותוקפו של מרדכי יש לקרוא גם על תוקפו של אחשוורוש. מקור זה הוא לדעה שקוראים את כל המגילה כולה)<b>.</b><br>
<br>ומציעים ברייתא: <b>תני:</b> – שונה (התנא): <b>רבי שמעון בן יוחי</b> (תנא בדור הרביעי) <b>אומר: מ"בַּלַּיְלָה הַהוּא</b> נָדְדָה שְׁנַת הַמֶּלֶךְ...<b>"</b> (אסתר ו,א ואילך) – שהוא תחילת עיקר העלילה שבמגילה, ובו מסופר על תחילת מפלתו של המן<b>.</b>
<br>ומסבירים: <b>ממקום שהיתה מפלתו של המן, משם היתה גדולתו של מרדכי</b> – יש לקרוא על גדולתו של מרדכי, וכיוון שבמקום (באותו עניין) שבו מסופר על תחילת מפלתו של המן, שם מסופר על תחילת גדולתו של מרדכי (שם מסופר שהמן הרכיב את מרדכי ברחוב העיר וכיבד אותו), לכן מתחילים לקרוא את המגילה מ"בלילה ההוא" (המשפט "ממקום שהיתה..." אינו מגוף הברייתא (השווה לברייתא שבתוספתא ובבבלי) אלא פירוש סתם התלמוד ("תוספתא כפשוטה"))<b>.</b><br><br><small>ב<b>תוספתא מגילה</b> ב,ט שנו: מצוות מגילה - מתחילתה ועד סופה; דברי רבי מאיר. רבי יהודה אומר: מ"איש יהודי". רבי יוסה אומר: מ"אחר הדברים האלה". רבי שמעון אומר: מ"בלילה ההוא". אבל הכול מודים שמצוותה לגמור עד סוף.<br><br>ב<b>בבלי מגילה</b> יט,א אמרו: "מהיכן קורא אדם את המגילה" וכו'. - תניא: רבי שמעון בן יוחי אומר: מ"בלילה ההוא".<br>אמר רבי יוחנן: וכולם מקרא אחד דרשו: "ותכתוב אסתר המלכה בת אביחיל ומרדכי היהודי את כל תוקף...". מאן דאמר: כולה - תוקפו של אחשוורוש. מאן דאמר: מ"איש יהודי" - תוקפו של מרדכי. מאן דאמר: מ"אחר הדברים האלה" - תוקפו של המן. מאן דאמר: מב"לילה ההוא" - תוקפו של נס.<br>רב הונא אמר מהכא: "ומה ראו על ככה, ומה הגיע אליהם". מאן דאמר: כולה - מה ראה אחשוורוש להשתמש בכלים של בית המקדש? "על ככה", משום דמלו שבעין שנין (לגלות בבל) למאי דחשיב ולא איפרוק (ישראל, וחשב שאין להם תקומה); "ומה הגיע אליהם", דקטל ושתי / בא שטן וריקד ביניהם והרג את ושתי. מאן דאמר: מ"איש יהודי" - מה ראה מרדכי שנתקנא בהמן? "על ככה", משום דשווי (המן) נפשיה עבודה זרה; "ומה הגיע אליהם", דאתרחיש ניסא. מאן דאמר: מ"אחר הדברים האלה" - מה ראה המן שנתקנא בכל היהודים? "על ככה", משום "ומרדכי לא יכרע ולא ישתחווה"; "ומה הגיע אליהם", ש"תלו אותו ואת בניו על העץ". מאן דאמר: מ"בלילה ההוא" - מה ראה אחשוורוש להביא את ספר הזכרונות? "על ככה", משום דזמינתיה אסתר להמן בהדיה; "ומה הגיע אליהם", דאתרחיש ניסא.<br><br>הדרשות בבבלי שונות מהדרשות בירושלמי.</small>
ופוסקים הלכה: <b>רבי בא</b> (רבי אבא, אמורא בדור השלישי) אמר בשם <b>רב ירמיה</b> (בר אבא, אמורא בבלי בדור השני) שאמר <b>בשם רב</b> (אמורא בבלי בדור הראשון, מגדולי האמוראים)<b>: הלכה כרבי מאיר, דהוא אמר:</b> – שהוא אומר: <b>כולה.</b><br>
<br>כאן התחלת מקבילה בירושלמי עירובין ו,ה ותעניות ד,א.
<br><b>רבי זעורה</b> (רבי זירא, מגדולי אמוראי ארץ ישראל בדור השלישי) אמר <b>בשם רבי יוחנן</b> (גדול אמוראי ארץ ישראל בדור השני)<b>: בעירובין ובתענית ציבור נהגו הכל כרבי מאיר</b> – בעירובין ובתענית ציבור חלוקים רבי מאיר וחכמים, והכול נהגו כרבי מאיר ולא כחכמים. בתוספתא עירובין ו,ו שנו: "משתתפים במבוי ומערבים בחצרות, שלא לשכוח עיקר העירוב; דברי רבי מאיר. וחכמים אומרים: או מערבים או משתתפים". במחלוקת בעירובין נהגו הכול כרבי מאיר, ועושים גם עירובי חצרות וגם שיתופי מבואות. ובתוספתא תעניות ג,א שנו: "בשלושה פרקים (בתעניות, במעמדות וביום הכיפורים) כוהנים נושאים כפיהם ארבע פעמים ביום, בשחר, בחצות (במוסף או בתפילה נוספת), במנחה ובנעילה; דברי רבי מאיר. וחכמים אומרים: במנחה ובנעילה לא היה שם נשיאות כפיים". גם במחלוקת בתענית ציבור נהגו הכול כרבי מאיר, והכוהנים נושאים כפיהם בשלושה פרקים ארבע פעמים ביום<b>.</b>
<br><b>רבי יעקב בר אחא</b> (אמורא ארץ ישראלי בדור השלישי והרביעי) אמר <b>בשם רבי יוחנן: אף במגילת אסתר נהגו הכל כרבי מאיר</b> – גם במחלוקת במגילת אסתר ששנינו כאן נהגו הכול כרבי מאיר, וקוראים את המגילה כולה, מתחילתה ועד סופה<b>.</b><br><br><small>עד כאן המקבילה בירושלמי עירובין ותעניות.</small>
<b>רבי חלבו</b> (אמורא בדור השלישי) אמר בשם <b>רב מתנה</b> (הראשון, אמורא בבלי בדור השני) שאמר בשם <b>יוסי בר מנישא</b> (רב יוסף בריה דרב מנשיא, אמורא בבלי בדור השני) שאמר <b>בשם רב</b> (אמורא בבלי בדור הראשון, מגדולי האמוראים)<b>: בין כמאן דאמר:</b> – בין כמי שאומר: <b>כולה, בין כמאן דאמר:</b> – (ו)בין כמי שאומר: <b>מ"איש יהודי", בין כמאן דאמר:</b> – (ו)בין כמי שאומר: <b>מ"אחר הדברים האלה"</b> – לכל הדעות האלו, אף לדעות שאין צריך לקרוא את המגילה כולה<b>, ובלבד מספר שלם</b> – יוצאים ידי חובת קריאת המגילה רק אם כל המגילה כולה כתובה לפני הקורא<b>.</b><br><br><small>ב<b>בבלי מגילה</b> יט,א אמרו: אמר רבי חלבו אמר רב חמא בר גוריא אמר רב: הלכה כדברי האומר: כולה. ואפילו למאן דאמר: מ"איש יהודי" - צריכה שתהא כתובה כולה.</small><br>
<br><b>רבי חלבו</b> אמר בשם <b>רב מתנה</b> שאמר בשם <b>יוסי בר מניישא</b> שאמר <b>בשם רב: אם היתה כתובה חומשין</b> – מגילה אסתר שהיתה כתובה חמישה ספרים (חמש מגילות), במקום ספר אחד שלם, ובכל ספר היה כתוב חלק ממנה, וחומשים אלה היו כתובים כדין מגילה לכל דבר (במגילת אסתר יש חמישה סדרים, ואלו הם: א. "וַיְהִי בִּימֵי אֲחַשְׁוֵרוֹשׁ" (א,א); ב. "אִישׁ יְהוּדִי" (ב,ה); ג. "וַיֹּאמֶר הָמָן לַמֶּלֶךְ אֲחַשְׁוֵרוֹשׁ יֶשְׁנוֹ עַם אֶחָד" (ג,ח); ד. "וַיִּקַּח הָמָן אֶת הַלְּבוּשׁ וְאֶת הַסּוּס וַיַּלְבֵּשׁ אֶת מָרְדֳּכָי" (ו,יא); ה. "לַיְּהוּדִים הָיְתָה אוֹרָה וְשִׂמְחָה" (ח,טז). ולפי זה אפשר שבכל ספר היה כתוב סדר אחד מהמגילה. - כן פירש ב"עלי תמר"), <b>- אין קוראין בה ברבים</b> – מהטעם האמור להלן<b>.</b>
<br><b>אמר רבי תנחומא</b> (בר אבא, אמורא ארץ ישראלי בדור החמישי)<b>: מפני ההדיוטות</b> (פשוטים, שאינם מומחים (מקור המילה ביוונית)) – שלא יהיו ההדיוטות שיראו קריאת חומש אחד של המגילה אומרים שראו שיוצאים ידי חובת קריאת המגילה בקריאת חלק ממנה<b>.</b><br><br><small>ב<b>בבלי גיטין</b> ס,א אמרו: שלחו ליה בני גלילא לרבי חלבו: מהו לקרות בחומשים בבית הכנסת (במקום בספר תורה שלם)? לא הווה בידיה. אתא שייליה לרבי יצחק נפחא, ולא הווה בידיה. אתא שאיל בי מדרשא, ופשטוה מהא דאמר רבי שמואל בר נחמני אמר רבי יונתן: ספר תורה שחסר יריעה אחת - אין קורים בו (משמע שאין קוראים בציבור בדבר חסר). - ולא היא, התם חסר במילתיה (שהרי חסרה בו יריעה), הכא לא חסר במילתיה (שהרי הוא חומש שלם).<br>רבה ורב יוסף דאמרי תרוייהו: אין קורים בחומשים בבית הכנסת משום / מפני כבוד הציבור (שמא יאמרו שאין לציבור ספר תורה וייפגע כבוד הציבור).<br><br>בבבלי אמרו שאין קוראים בציבור בתורה הכתובה חומשים, ובירושלמי אמרו שאין קוראים בציבור במגילה הכתובה חומשים.</small><br>
<br><b>עולא בירייה</b> (אמורא ארץ ישראלי בדור השלישי, מן בירייה, יישוב בגליל העליון) אמר בשם <b>רבי לעזר</b> (אמורא בדור השני) שאמר <b>בשם רבי חנינה</b> (בר חמא, אמורא ארץ ישראלי בדור הראשון)<b>: רגיל</b> (צריך לומר: '<b>מגילה</b>', כלשון המימרה המקבילה במסכת סופרים יד,טו, וכן הגיהו ב"אהבת ציון וירושלים"; ב"תיקוני נוסחאות בירושלמי", עמוד 54; וב"שערי תורת ארץ ישראל") <b>צריך לקרותה</b> – לקרוא את המגילה, <b>בלילה</b> – בליל הפורים, <b>ולשנותה ביום</b> – ביום הפורים<b>.</b>
<br>ומציעים קביעה פרשנית שנדחית בהמשך: <b>הוינן סברין מימר:</b> – היינו סוברים לומר: <b>לשנות משנתה</b> – "לשנותה" פירושו: ללמוד את מה שנשנה בעל פה על המגילה (מדרש הכתובים של המגילה, לימוד הלכות קריאת המגילה שנשנו במשנה ומשא ומתן על ההלכות. - הכוונה שצריך לשנות משנתה ביום מלבד לקרותה ביום, שכן עיקר מצוות קריאת המגילה הוא ביום, ראה משנה להלן ב,ד. לפי זה באה המימרה להוסיף על המשנה להלן קריאה בלילה ומשנה ביום. - היינו סוברים לומר כך, משום שמן הכתוב באסתר ט,כח שלמדו ממנו שצריך לקרוא את המגילה בפורים למדו להלן שיש לקבוע מסכת בפני עצמה במשנה לימי הפורים, ולכן צריך לשנות משנתה כשם שצריך לקרותה)<b>.</b>
<br>ודוחים את הקביעה שהוצעה לפני כן בהצעת פרשנות אחרת: <b>אמר רבי אבא מרי בבלייה</b> – הבבלי (אמורא זה נזכר רק כאן. הוא נזכר בדפוס ראשון של מדרש שמואל יג,ט, אבל במקבילה בירושלמי ברכות ז,א: רבי אבא מרי אחוי דרבי יוסי (אמורא ארץ ישראלי בדור הרביעי))<b>: לשנות קרייתה</b> – "לשנותה" פירושו: לקרוא את המגילה פעם שנייה (לפי זה באה המימרה להוסיף על המשנה להלן ב,ד רק קריאה בלילה. - לשורש 'שנה' שני מובנים: א. עשה שנית, חזר; ב. למד. ומכאן שני הפירושים שניתנו למילה "לשנותה")<b>.</b><br><br><small>ב<b>בבלי מגילה</b> ד,א אמרו: אמר רבי יהושע בן לוי: חייב אדם לקרות את המגילה בלילה ולשנותה ביום, שנאמר: "אֱלֹהַי, אֶקְרָא יוֹמָם וְלֹא תַעֲנֶה וְלַיְלָה וְלֹא דוּמִיָּה לִי" (תהילים כב,ג) (הרי קריאה ביום ובלילה). - סבור מינה: למקרי בליליא, ולמיתנא מתניתא דידה ביממא. - אמר להו רבי ירמיה: לדידי מיפרשא לי משמיה דרבי יהושע בן לוי / מיניה דרבי חייא בר אבא: כמאן דאמר: איעבור פרשתא דא ואיתנייה.<br>איתמר נמי: אמר רבי חלבו אמר עולא ביראה אמר רבי אלעזר: חייב אדם לקרות את המגילה בלילה ולשנותה ביום, שנאמר: "לְמַעַן יְזַמֶּרְךָ כָבוֹד וְלֹא יִדֹּם, ה' אֱלֹהַי, לְעוֹלָם אוֹדֶךָּ" (תהילים ל,יג).<br><br>קריאת המגילה בלילה אינה נזכרת בספרות התנאים. בתקופת התנאים מצאנו שבשעת סכנה קראו את המגילה בלילה, והחכמים ציינו שלא יצאו בזה ידי חובה (תוספתא מגילה ב,ד).<br>בבבלי הובאו שתי מסורות אמוראיות ארץ ישראליות בדבר הקריאה בלילה וביום וסמכו את הדבר על מקראות. בירושלמי הובאה רק מסורת אחת מהן ובלא סמך.<br>בשלשלת המסירה שבירושלמי לא נזכר רבי חלבו, אך הוא נזכר בשלשלת המסירה הדומה שבמימרה הבאה שהובאה אגב המימרה כאן. בשלשלת המסירה שבבבלי לא נזכר רבי חנינה.</small>
כיוון שהביאו לעיל מימרה שאמר עולא בירייה בשם רבי לעזר שאמר בשם רבי חנינה, מביאים מימרה נוספת בשם אמוראים אלה, אף על פי שאין קשר ענייני בין המימרות. מימרה זו מובאת בירושלמי מועד קטן ג,ז, וגם שם היא מובאת מטעם זה. שלשלת מוסרים זו אינה מצויה בשום מקום אחר בתלמוד. תופעה זו, של הבאת מימרות מפני שכולן מיוחסות לאותו חכם או לאותה שלשלת מוסרים אף על פי שאין קשר ענייני ביניהן, מצויה בהרבה מקומות באגדות הירושלמי (על פי "לחקר הגופים הזרים האגדיים בירושלמי", "תרביץ" סד, עמוד 257 והערה 113; "לדרכי שילובן של האגדות בירושלמי", "אסופות" יא, עמוד רא והערה 23).<br>
<br><b>רבי ברכיה</b> (אמורא ארץ ישראלי בדור הרביעי) אמר בשם <b>רבי חלבו</b> (אמורא בדור השלישי) שאמר בשם <b>עולא בירייה</b> שאמר בשם <b>רבי לעזר</b> שאמר <b>בשם רבי חנינה: עתיד הקב"ה להיעשות ראש חוּלָה</b> (ראש המחול, מנהל המחולות, המנצח על המחולות) <b>לצדיקים לעתיד לבוא</b> – באחרית הימים יחולל וירקוד הקב"ה עם הצדיקים, כשהוא באמצע מעגל החוגגים והצדיקים מסביבו. ראש המחול הוא המנצח על הריקודים, ומקומו במרכז העיגול, והכול רוקדים סביבו ומסתכלים בו<b>. -</b> ומציעים מקור לקביעה: <b>מה טעמא?</b> – מה הטעם? (מה המקור בכתוב לדבר זה?) נאמר: <b>"שִׁיתוּ לִבְּכֶם לְחֵילָה"</b> (תהילים מח,יד) – שימו ליבכם לחֵיל (חומה) של ירושלים (כתוב לפניו: "יִשְׂמַח הַר צִיּוֹן, תָּגֵלְנָה בְּנוֹת יְהוּדָה... סֹבּוּ צִיּוֹן וְהַקִּיפוּהָ..." (תהילים מח,יב-יג) - החוגגים שייאספו בהר ציון ישמחו וייצאו במחול, וגם בנות יהודה החוגגות יגילו וייצאו במחול, והחוגגים יקיפו את ירושלים סביב), <b>- 'לחולה' כתיב</b> – כתוב (הכתיב הוא 'לחולה' - שימו ליבכם למחול שעתיד להיות. - בספרים שלפנינו גם הכתיב הוא "לחילה". אפשר שהיה לפני בעל המדרש נוסח אחר, או שהכוונה היא: דרוש כאילו כך הוא הכתיב)<b>. - והצדיקים מראין אותו באצבע</b> – מצביעים על הקב"ה בשעת הריקוד (במקבילה במדרשי האגדה: '<b>והם חלים</b> (רוקדים) <b>לפניו בעלמות</b> <b>ומראים עליו באצבע</b>'), <b>ואומרים: "כִּי זֶה אֱלֹהִים אֱלֹהֵינוּ עוֹלָם וָעֶד</b>, <b>הוּא יְנַהֲגֵנוּ עַל מוּת"</b> (תהילים מח,טו) – ה' הוא אלוהינו לעולם ("על מות" - לא נתברר הפירוש). ודרשו לשון "זה", שהוא כינוי רומז למי שמראים עליו. ודרשו "הוא ינהגנו על מות", שהקב"ה ינהל את הרוקדים בעלמות<b>.</b>
<br>ומבארים את המילים "על מות" בכמה דרכים (מחלוקת בספרים האם היא מילה אחת או שתי מילים, ולפי הפירושים כאן היא מילה אחת): <b>פירוש אחד:</b> <b>"עלמות" - בעלימות</b> (מגיה במסירה שלפנינו הוסיף 'בזריזות'. ובמקבילות בירושלמי מועד קטן ובמדרשי האגדה נוסף '"עלמות" - בזריזות') – הקב"ה ינהיג אותנו (בריקוד) בחוזק ("עלמות" - עַלְמוּת (כוח עלומים))<b>; פירוש שני:</b> <b>"עלמות" - כאילין עלמות</b> (צריך לומר כמו במקבילות: '<b>עולימתא</b>') – הקב"ה ינהיג אותנו (בריקוד) בזריזות כמו העֲלָמוֹת (נערות, נשים צעירות) האלו המחוללות ומרקדות בזריזות ("עלמות" - עֲלָמוֹת). העלמות האלה היו משתתפות קבועות במשתה בריקודים ובזמר<b>. פירוש שלישי:</b> <b>תירגם עקילס</b> – מתרגם התורה ליוונית בהשגחת חכמי יבנה (ירושלמי לעיל א,ח)<b>: אתאנסייא</b> (מילה יוונית שפירושה: חיי נצח, אלמוות)<b>, עולם שאין בו מות</b> – הקב"ה ינהיג אותנו בעולם העתיד שיש בו חיים נצחיים (עקילס תרגם את המילה "עלמות" כאילו היה כתוב 'אַלְמָוֶת' בחילוף אותיות א ו-ע. ואפשר שעקילס תרגם "על מות" - למעלה מן המוות)<b>. פירוש רביעי:</b> <b>והצדיקים מראין אותו באצבע ואומרים: "כי זה אלהים אלהינו עולם ועד הוא ינהגנו עלמות"</b> (תהילים מח,טו) (משפט זה חוזר על האמור לעיל, ונראה שהוא ייתור) [צריך להוסיף כמו במקבילה במדרשי האגדה: <b>"עלמות" - בשני עולמות</b>] <b>- הוא ינהגנו</b> (במקבילה בירושלמי מועד קטן בהעתקה ראשונה: 'הוא ניהגנו') <b>בעולם הזה, הוא ינהגנו לעתיד לבוא</b> (במקבילה בירושלמי מועד קטן בהעתקה שנייה: 'לעולם הבא') – הקב"ה ינהיג אותנו בשני העולמות, העולם הזה והעולם הבא ("עלמות" - עולמות), כלומר, כשם שהוא הנהיג אותנו בעולם הזה, כך הוא ינהיג אותנו גם לעולם הבא. כך יהיו הצדיקים אומרים לעתיד לבוא (הנוסח 'הוא ניהגנו (בעבר) בעולם הזה' במועד קטן בהעתקה ראשונה הוא הנכון. כאן ובמועד קטן בהעתקה שנייה נכתב 'הוא ינהגנו (בעתיד) בעולם הזה' בהשפעת הפסוק המצוטט לפני כן ובהשפעת המשך המשפט. הנוסח 'לעתיד לבוא' כאן ובמועד קטן בהעתקה ראשונה מתאים לנוסח הדרשה בתחילתה: 'עתיד הקב"ה להיעשות ראש חולה לצדיקים לעתיד לבוא'. במועד קטן בהעתקה שנייה נכתב 'לעולם הבא' בהשפעת ההנגדה ל'בעולם הזה')<b>.</b><br><br><small>ב<b>בבלי תענית</b> לא,א אמרו: אמר רבי חלבו אמר עולא ביראה אמר רבי אלעזר: עתיד הקב"ה לעשות מחול לצדיקים בגן עדן, והוא עומד באמצע / יושב ביניהם, וכל אחד ואחד (מהצדיקים) מראה עליו (על הקב"ה) באצבעו, שנאמר: "ואמר ביום ההוא: הנה אלוהינו, זה קיווינו לו ויושיענו, זה ה' קיווינו לו, נגילה ונשמחה בישועתו" (ישעיהו כה,ט) (כל אחד יאמר "זה אלוהינו" כמראה באצבע).<br><br>ב<b>ויקרא רבה</b> יא,ט, ב<b>שיר השירים רבה</b> פרשה א פסוק ג וב<b>קוהלת רבה</b> פרשה א פסוק יא נאמר: רבי ברכיה ורבי חלבו ועולא ביראה ורבי אלעזר בשם רבי חנינה: עתיד הקב"ה להיות / לֵיעָשׂוֹת ראש חולה לצדיקים לעתיד לבוא. הדא היא דכתיב: / מה טעם? / שנאמר: "שיתו ליבכם לחילה" (תהילים מח,יד), לחולה כתיב. והם חלים (רוקדים) לפניו בעלמות (בזריזות, בכוח נעורים) / כעלמות ומראים עליו כאילו (כביכול (להרחקת ההגשמה)) באצבע / ומרמזים אלו לאלו באצבע ואומרים: "כי זה אלוהים אלוהינו עולם ועד, הוא ינהגנו עלמות" (תהילים מח,טו). "עלמות" - בעלמות (בכוח נעורים); "עלמות" - בזריזות; "עלמות" - כאילין עולימתא, היך מה דאת אמר: "בתוך עלמות תופפות" (תהילים סח,כו); "עלמות" - תירגם עקילס: איתנסיאה (חיי נצח, אלמוות) - עולם שאין בו מוות; "עלמות" - בשני עולמות, ינהגנו / ניהגנו בעולם הזה, ינהגנו לעולם הבא.<br><br>וב<b>מדרש תהילים</b> מח,ה נאמר: "שיתו ליבכם לחילה" - לאותה חולה שהיא עתידה להיות. "כי זה אלוהים אלוהינו" - מהו "כי זה"? - רבי ברכיה ורבי חלבו ורבי אלעזר בשם רבי חנינא אמר: עתיד הקב"ה לעשות מחול לצדיקים לעתיד לבוא, והקב"ה חל עימהם, והם מראים אותו באצבע, שנאמר: "הנה אלוהינו זה" (ישעיהו כה,ט), לכך נאמר: "כי זה אלוהים אלוהינו". "הוא ינהגנו על מות" - בשני עולמות.<br><br>"לעשות מחול" בבבלי ובמדרש תהילים הוא שיבוש במקום "ליעשות ראש מחול" בירושלמי ובמדרשי האגדה.<br><br>פשיטת אצבע ("מראים אותו באצבע") בליווי הקריאה "זה הוא" הוא צורה שכיחה של קילוס בעולם העתיק. קילוס זה היה נוהג גם בשעת המשתאות ("יוונית ויוונות בארץ ישראל", עמוד 161; "מחקרים בתורת ארץ ישראל", עמוד 437).</small>
<b>רבי חלבו</b> (אמורא בדור השלישי) אמר בשם <b>רב חמא בר גוריא</b> (אמורא בבלי בדור השני) שאמר <b>בשם רב</b> (אמורא בבלי בדור הראשון, מגדולי האמוראים)<b>;</b> וכן (צריך להוסיף: '<b>רבי</b>', וכן כתבו ב"אהבת ציון וירושלים" וב"שערי תורת ארץ ישראל") <b>חמא בר עוקבא</b> (אמורא ארץ ישראלי בדור השלישי) אמר <b>בשם רבי יוסי בן חנינה</b> (אמורא ארץ ישראלי בדור השני)<b>: "</b>וְהַיָּמִים הָאֵלֶּה נִזְכָּרִים וְנַעֲשִׂים בְּכָל דּוֹר וָדוֹר <b>מִשְׁפָּחָה וּמִשְׁפָּחָה"</b> (אסתר ט,כח) – (היהודים קיבלו על עצמם) שיהיו זוכרים את ימי הפורים ושומרים לעשותם (לעיל א,א דרשו: '"נזכרים" בקריאה'); ויש לדרוש את כפל הלשון "משפחה ומשפחה": משפחת הכהונה ומשפחת הלווייה צריכים לקרוא את המגילה, <b>- מיכן</b> – מזה אנו למדים, <b>למשמרות כהונה ולויה</b> – שעובדים במקדש ביום הפורים, <b>שיהו בטילין</b> (אינם עובדים, שובתים) – מפסיקים את עבודתם לקריאת המגילה<b>.</b>
<br><b>אמר רבי חלבו: מיכן</b> – מזה אנו למדים, <b>לבית הוועד</b> (מקום ישיבת החכמים) <b>שיהא בטל</b> – החכמים מפסיקים את הלימוד וההוראה בבית הוועד לקריאת המגילה. וכך אנו למדים: אם עבודה שבמקדש שהיא חמורה - מבטלים אותה מפני מקרא מגילה, תלמוד תורה - לא כל שכן?<b>.</b><br><br><small>ב<b>בבלי מגילה</b> ג,א אמרו: "משפחה ומשפחה" - למאי אתא? - אמר רבי יוסי בר חנינא: להביא משפחות כהונה ולווייה שמבטלים עבודתם ובאים לשמוע מקרא מגילה.<br>איתמר נמי: אמר רב יהודה אמר רב: כוהנים בעבודתם ולוויים בדוכנם (שעומדים על הדוכן במקדש ושרים) וישראל במעמדם (שבאים למקדש כנציגי העם בעבודת הקודש) - כולם מבטלים (מפסיקים) עבודתם ובאים לשמוע מקרא מגילה.<br>תניא נמי הכי: כוהנים בעבודתם ולוויים בדוכנם וישראל במעמדם - כולם מבטלים עבודתם ובאים לשמוע מקרא מגילה. מכאן סמכו (החכמים) של בית רבי שהיו מבטלים תלמוד תורה ובאים לשמוע מקרא מגילה, קול וחומר מעבודה (שבמקדש): מה עבודה שהיא חמורה - מבטלים (מפני מקרא מגילה), תלמוד תורה - לא כל שכן?!<br><br>בשני התלמודים אמרו בשם רבי יוסי בר חנינא ובשם רב שכוהנים ולוויים מבטלים עבודתם למקרא מגילה. בירושלמי אמרו שמכאן למדו שבית הוועד בטל, ובבבלי אמרו שמכאן סמכו של בית רבי שהיו מבטלים תלמוד תורה.</small><br>
<br><b>שמעון בר בא</b> (אמורא בדור השלישי) אמר <b>בשם רבי יוחנן</b> (גדול אמוראי ארץ ישראל בדור השני)<b>: "וְזִכְרָם לֹא יָסוּף מִזַּרְעָם"</b> (אסתר ט,כח) – זכרם של ימי הפורים לא יכלה (לא יהיה לו סוף) גם בעתיד הרחוק; <b>- מיכן שקבעו לה</b> (צריך לומר: 'לה<b>ם</b>', וכן הוא ברבנו חננאל) <b>חכמים מסכת</b> – מכתוב זה למדו חכמים שיש לקבוע מסכת בפני עצמה במשנה לימי הפורים, כיוון שעל ידי כך "זכרם לא יסוף מזרעם" (רק חלק ממסכת מגילה (חלקו הראשון של הפרק הראשון ומחציתו הראשונה של הפרק השני) עוסק בהלכות קריאת המגילה בפורים, ורובה הגדול של המסכת (הפרק השלישי והפרק הרביעי) עוסק בהלכות בית הכנסת וקריאת התורה. כדי לקבוע מסכת בפני עצמה במשנה לימי הפורים היה צורך לצרף להלכות קריאת המגילה את הלכות בית הכנסת וקריאת התורה, כי אין מסכת במשנה פחות משלושה פרקים)<b>.</b><br>• • •

Halakhah 5

<big><strong>משנה</strong></big><br><b>הכל כשירין לקרות את המגילה</b> – ולהוציא את האחרים ידי חובתם<b>, חוץ מחרש, שוטה וקטן</b> – לפי שהם עצמם פטורים ממצוות קריאת מגילה<b>. רבי יהודה</b> (בר אלעאי, מגדולי התנאים בדור הרביעי) <b>מכשיר בקטן</b> – קטן כשר לקרוא את המגילה לפני הציבור ולהוציא את האחרים ידי חובתם, שלדעתו קטן חייב במצוות קריאת המגילה<b>.</b>
<br><b>אין קורין את המגילה</b> – ביום<b>, לא מולין</b> – בן ביום השמיני ללידתו, <b>ולא טובלין</b> – את האיזוב במים לפני שמזים, <b>ולא מזין</b> – מי אפר פרה אדומה על מי שנטמא בטומאת מת, שטעון הזאה ביום השלישי וביום השביעי (בכתב יד אחד של המשנה: 'ולא טובלים ולא מזים', ובכתב יד שני: 'ולא מזין ולא טובלין')<b>, וכן שומרת יום כנגד יום</b> – אישה הרואה דם לאחר שבעת ימי נידתה, בתוך אחד עשר יום שבין סוף הנידה שעברה לתחילת הנידה הבאה, צריכה לשמור יום אחד בטהרה כנגד יום הטומאה, שהיא טובלת למחרת היום הטמא, ואם אינה רואה בו דם - הרי היא טהורה לערב, <b>לא תטבול</b> – למחרת היום הטמא<b>, עד שתנץ החמה</b> – מוסב על כל אלה השנויים למעלה<b>. וכולן</b> – כל אלו שמצוותם ביום, <b>שעשו</b> – אם עשו את מצוותם, <b>משעלה עמוד השחר</b> – שהוא כשיעור שעה לפני הנץ החמה, <b>- כשר</b> – שמשעלה עמוד השחר כבר נחשב יום, ולא אמרו חכמים "עד שתנץ החמה" אלא כדי לצאת מספק לילה, לפי שאין הכל בקיאים בזמן תחילת עליית עמוד השחר<b>.</b><br>• • •
<big><strong>תלמוד</strong></big><br>במשנה שנינו: <b>"הכל כשירין לקרות את המגילה, חוץ מחרש, שוטה וקטן".</b>
<br>וב<b>משנה ברכות</b> ב,ג שנינו: הקורא את "שמע" ולא השמיע לאוזנו (שקרא בלחש והוא עצמו לא שמע) - יצא (ידי חובת קריאת "שמע"). רבי יוסי אומר: לא יצא.
<br>כאן התחלת מקבילה בירושלמי ברכות ב,ג ותרומות א,ב.
<br>מציעים זיהוי למקור התנאי: <b>אמר רב מתנה</b> (אמורא בבלי בדור השני)<b>: דרבי יוסי</b> (בר חלפתא, תנא בדור הרביעי) <b>היא</b> – של רבי יוסי היא (המשנה כאן היא כדעת רבי יוסי במשנה במסכת ברכות, שכן חרש האמור במשנה כאן אינו חרש האמור בכל מקום שאינו לא שומע ולא מדבר (משנה תרומות א,ב), אלא הוא מדבר ואינו שומע, שהרי המשנה מדברת במי שהוא קורא את המגילה לפני ציבור, ומכל מקום שווה דינו לשוטה וקטן, שאינו מוציא את האחרים ידי חובתם, כיוון שהוא עצמו אינו יוצא בקריאתו, מפני שאינו יכול להשמיע לאוזנו מה שהוא מדבר, כמו שאמר רבי יוסי בעניין קריאת "שמע", שהקורא ולא השמיע לאוזנו - לא יצא)<b>.</b>
<br><b>אמר רבי יוסה</b> (מגדולי אמוראי ארץ ישראל בדור הרביעי)<b>: הוינן סברין מימר:</b> – היינו סוברים (חושבים) לומר (להציע צמצום של תחולת המחלוקת): <b>מה פליגין רבי יוסה ורבנ</b>י<b>ן</b> – מה (ש)חלוקים רבי יוסי והחכמים (תנא קמא במשנה במסכת ברכות), <b>- ב"שמע"</b> – בקריאת "שמע"<b>, דכתיב בה</b> – שכתוב בה <b>"שְׁמַע"</b> (דברים ו,ד) – ויש לדרוש מן הכתוב, שהקורא את "שמע" חייב להשמיע את הדברים בקול לאוזניו, ואין די בעיון או בלחישה בלבד, וחלוקים רבי יוסי והחכמים כשקרא ולא השמיע לאוזנו, האם יצא או שלא יצא<b>; הא</b> – אבל <b>שאר כל המצות - לא</b> – אין חלוקים רבי יוסי והחכמים, שרבי יוסי מודה בשאר כל המצוות שיש בהן קריאה או דיבור (כגון ברכת המזון), שאם לא השמיע לאוזנו מה שהוא מדבר - יצא<b>.</b> ויש לדחות את ההצעה שהוצעה (בהצעת היסק מדברי אמורא): <b>מן מה דרב מתנה אמר:</b> – ממה שרב מתנה אומר: <b>דרבי יוסי היא</b> – של רבי יוסי היא (המשנה כאן היא כדעת רבי יוסי), <b>- הדא אמרה:</b> – זאת אומרת: <b>היא "שמע", היא שאר כל המצות</b> – רבי יוסי והחכמים חלוקים בין בקריאת "שמע" ובין בשאר כל המצוות, שלא כפי שהיינו סוברים לומר<b>.</b>
<br>ומסבירים: <b>ומה טעמא דרבי יוסה?</b> – ומה הטעם של רבי יוסי? (מה המקור בכתוב לדברי רבי יוסי בשאר כל המצוות, שאם לא השמיע לאוזנו מה שהוא מדבר - לא יצא?) <b>"וְהַאֲזַנְתָּ לְמִצְוֹתָיו"</b> (שמות טו,כו) – אם תקיימו את מצוות ה' (ה' ימנע וירחיק מכם את כל המחלות והמכות שהיו במצרים); ויש לדרוש מן הכתוב הזה המדבר בכל המצוות: <b>- שַׁמַּע אזניך מה שפיך מדבר</b> – כל מצווה שיש בה השמעת דברים - אתה חייב להשמיע את הדברים בקול לאוזניך, ומי שלא השמיע לאוזנו מה שהוא מדבר - לא יצא<b>.</b><br>
<br>ומציעים הגהה למקור תנאי: <b>רב חסדא</b> (מגדולי אמוראי בבל בדור השני והשלישי) <b>אמר: לית כאן חרש</b> – אין כאן חרש (חרש אינו צריך להיות כאן, שיש להגיה את נוסח המשנה כאן ואין לגרוס בה "חרש", משום שחרש האמור בכל מקום אינו לא שומע ולא מדבר (משנה תרומות א,ב), וכיוון שהמשנה כאן מדברת במי שקורא את המגילה לפני ציבור, אי אפשר שהיא תדבר בחרש שאינו שומע ואינו מדבר. רב חסדא חלוק על רב מתנה שאמר שהמשנה כאן היא כדעת רבי יוסי)<b>, באשגרת</b> (במקבילות: 'אשגרת') <b>לשון</b> (צריך לומר בארמית: 'לישן') <b>היא מתניתא</b> – השגרת לשון (שטף הדיבור מתוך הרגל) היא המשנה (הביטוי "חרש, שוטה וקטן" נהפך למליצה והשלושה נזכרים יחד בכמה מקומות, שכן לרוב מתאימים שם כל השלושה, ומסדר המשנה כאן נגרר אחריהם גם במקום שה"חרש" אינו מתאים, שהרי חרש שאינו שומע ואינו מדבר אינו יכול לקרוא מגילה)<b>.</b><br>
<br>ב<b>משנה תרומות</b> א,א שנינו: חמישה לא יתרומו (אסור להם להפריש תרומה), ואם תרמו (אם הפרישו תרומה) - אין תרומתם תרומה: החרש (שאינו שומע ואינו מדבר), והשוטה, והקטן, והתורם את שאינו שלו (שלא ברשות בעלים). נוכרי שתרם את של ישראל אפילו ברשות - אין תרומתו תרומה.
<br>ו<b>שם</b> א,ב שנינו: חרש המדבר ואינו שומע לא יתרום, ואם תרם - תרומתו תרומה. חרש שדיברו בו חכמים בכל מקום - שאינו לא שומע ולא מדבר.
<br>ו<b>שם</b> א,ו שנינו: חמישה לא יתרומו, ואם תרמו - תרומתם תרומה: האילם (ששומע ואינו מדבר), והשיכור, והערום, והסומא, ובעל קרי לא יתרומו, ואם תרמו - תרומתם תרומה.
<br><b>אמר רבי יוסה</b> (מגדולי אמוראי ארץ ישראל בדור הרביעי)<b>: מסתברא יודה רב חסדא בתרומות דהיא דרבי יוסי</b> – מסתבר שיודה רב חסדא ב(משנת) תרומות שהיא של רבי יוסי (אף על פי שרב חסדא חלוק על רב מתנה שאמר שהמשנה כאן היא כדעת רבי יוסי, הוא מסכים שהמשנה במסכת תרומות, שחרש המדבר ואינו שומע שתרם - תרומתו תרומה, היא כדעת רבי יוסי. - במקבילות אמרו בקטע שלפני הסוגיה: "למי נצרכה? - לרבי יוסי..." - המשנה במסכת תרומות נצרכה לדעת רבי יוסי, שלדעתו, שהקורא את "שמע" ולא השמיע לאוזנו - לא יצא, נצרכה המשנה במסכת תרומות לומר, שחרש המדבר ואינו שומע שתרם - תרומתו תרומה, אף על פי שלא שמע את דיבורו (הפרשת תרומה נעשית בדיבור של קריאת שֵם לתרומה, ויש לתורם לשמוע את דיבורו, כבשאר העניינים הטעונים דיבור))<b>.</b>
<br>ומציעים מסורת (המאשרת את הקביעה שלפני כן): <b>אתא</b> – בא <b>רבי חנניה</b> (רבי חיננא, אמורא ארץ ישראלי בדור השלישי) ואמר <b>בשם רב חסדא: דרבי יוסה היא</b> – המסורת שהובאה בשם רב חסדא מאשרת את הקביעה שמקורה בסברה שאמר רבי יוסי (האמורא), שדעתו של רב חסדא היא שהמשנה במסכת תרומות היא כדעת רבי יוסי<b>.</b><br>
<br><b>אמר רבי יוסה בירבי בון</b> (מגדולי אמוראי ארץ ישראל בדור החמישי)<b>: על כורחך את אמר</b> – על כורחך אתה אומר, <b>דהיא דרבי יוסה</b> – שהיא של רבי יוסי (שהמשנה במסכת תרומות היא כדעת רבי יוסי, כמו שנמסר בשם רב חסדא)<b>, דתנינן חמשתי קדמייתא ולא תנינתֵהּ עמהון</b> (צריך לומר: 'עמה<b>י</b>ן') – ששנינו החמש הראשונות (הכוונה לדברים הראשונים שנזכרו במשנה תרומות א,א: "חמישה לא יתרומו, ואם תרמו - אין תרומתן תרומה") ולא שנינו אותו (הכוונה לחרש המדבר ואינו שומע) איתם<b>,</b> ויש להקשות: <b>אם</b> (בכתב יד רומי בברכות: 'אִין', ובמקבילה בתרומות: 'ואִין') <b>משם</b> (משום) <b>שאין תרומתו</b> (צריך לומר כמו במקבילה בברכות: 'תרומת<b>ן</b>') <b>תרומה</b> – אם תאמר, שלא שנה אותו איתם, כיוון שדינם שונה, שהחמישה הראשונים אין תרומתם תרומה, וחרש המדבר ואינו שומע תרומתו תרומה<b>, דתנינן</b> (צריך לומר כמו במקבילות: '<b>וה</b>תנינן') <b>חמשתי אחרייתא ולא תנינתֵהּ עמהון</b> (צריך לומר: 'עמה<b>י</b>ן')<b>!</b> – והרי שנינו החמש האחרונות (הכוונה לדברים האחרונים שנזכרו במשנה תרומות א,ו: "חמישה לא יתרומו, ואם תרמו - תרומתן תרומה") ולא שנינו אותו (הכוונה לחרש המדבר ואינו שומע) איתם! (שכיוון שדינם שווה, היה לו לשנות אותו עימהם, ולא היה לו לשנות אותו בפני עצמו) ויש להסיק: <b>הוי</b> – הוֹוֶה (נמצא) <b>סופך מימר</b> – סופך (עתיד אתה) לומר<b>, דרבי יוסה היא</b> – המשנה במסכת תרומות, שחרש המדבר ואינו שומע שתרם - תרומתו תרומה, היא של רבי יוסי, ולכן שנה התנא אותו בפני עצמו, ולא שנה אותו עם החמישה האחרונים, כיוון שדינו של חרש שנוי במחלוקת תנאים האם נדרשת השמעה לאוזניו, ואילו דינם של חמישה אלה מוסכם לדעת הכול (עם חמישה אלה נמנה אילם ששומע ואינו מדבר. אילם לא יתרום לכתחילה מפני שאינו יכול לקרוא לתרומה שֵם ("ברכת המצוות", "סידרא" כז-כח, עמודים 37-38). - יש להגיה 'עמהין' תחת 'עמהון' מפני שהלשונות 'קדמייתא' ו'אחרייתא' מלמדים שבלשון נקבה עסיקינן, והכוונה ל'מילין'. ואף על פי שמה שהיה אמור להיות שנוי עימהן, והוא "חרש המדבר ואינו שומע", אמור בלשון זכר, הרי ההתייחסות למכלול הדברים האמורים במשנה היא בלשון נקבה. וכל הדברים האלה אמורים לגבי לשון הירושלמי, אבל בתרגום יש לתרגם ללשון זכר, כי "מילה" בארמית היא "דבר" בעברית ("אוצר לשונות ירושלמיים", עמוד 559, הערה 1019))<b>.</b><br><br><small>עד כאן המקבילה בירושלמי ברכות ותרומות.<br>הסוגיה מ"אמר רב מתנה" עד סופה מקורה במגילה והועתקה לתרומות ולברכות.<br><br>ב<b>בבלי ברכות</b> טו,א אמרו: משנה. הקורא את "שמע" ולא השמיע לאוזנו - יצא. רבי יוסי אומר: לא יצא.<br>תלמוד. מאי טעמא דרבי יוסי? - משום דכתיב: "שמע" - השמע לאוזנך מה שאתה מוציא מפיך.<br>תנן התם: חרש המדבר ואינו שומע - לא יתרום, ואם תרם - תרומתו תרומה. - מאן תנא חרש המדבר ואינו שומע - דיעבד אין, לכתחילה לא? - אמר רב חסדא: רבי יוסי היא, דתנן: הקורא את "שמע" ולא השמיע לאוזנו - יצא; דברי רבי יהודה. רבי יוסי אומר: לא יצא. והני מילי (שאמר רבי יוסי שלא יצא אפילו בדיעבד) קריאת "שמע" דאורייתא, אבל ברכת תרומה דרבנן - לא / דיעבד שפיר דמי (יצא ידי ברכה בדיעבד).<br>וממאי דרבי יוסי היא? דילמא רבי יהודה היא, ואמר גבי קריאת "שמע" נמי - דיעבד אין, לכתחילה לא (כמו ברכת תרומה)! תדע, דקתני: הקורא - דיעבד אין, לכתחילה לא! - אמרי: האי דקתני: הקורא - להודיעך כוחו דרבי יוסי, דאמר: דיעבד נמי לא, דאי רבי יהודה - אפילו לכתחילה נמי יצא.<br>במאי אוקימתא? (במה העמדת את המשנה בתרומות?) כרבי יוסי... אלא הא דתני רבי יהודה בריה דרבי שמעון בן פזי: חרש המדבר ואינו שומע - תורם לכתחילה. מני?... השתא דאתית להכי (לגלות ברייתא בעניין קריאת "שמע", שלרבי יהודה אם לא השמיע לאוזנו - יצא בדיעבד, ולרבי מאיר אף לכתחילה אינו צריך להשמיע לאוזנו)... ולא קשיא, הא (הברייתא המתירה לחרש לתרום לכתחילה) - רבי מאיר, הא - רבי יהודה (המשנה האוסרת לחרש לתרום לכתחילה).<br><br>וב<b>בבלי ברכות</b> טו,א-ב ו<b>מגילה</b> יט,ב-כ,א אמרו: תנן התם: הכל כשרים לקרות את המגילה, חוץ מחרש, שוטה וקטן. ורבי יהודה מכשיר בקטן. - מאן תנא חרש - דיעבד נמי לא? - אמר רב מתנה: רבי יוסי היא, דתנן: הקורא את "שמע" ולא השמיע לאוזנו - יצא; דברי רבי יהודה. רבי יוסי אומר: לא יצא.<br>וממאי דרבי יוסי היא, ודיעבד נמי לא? דילמא רבי יהודה היא, ולכתחילה הוא דלא, הא דיעבד שפיר דמי! - לא סלקא דעתך, דקתני חרש דומיא דשוטה וקטן, מה שוטה וקטן - דיעבד נמי לא, אף חרש - דיעבד נמי לא. - ודילמא הא כדאיתא והא כדאיתא (ואין דיניהם שווים)? - ומי מצית לאוקמה כרבי יהודה? והא מדקתני סיפא: רבי יהודה מכשיר בקטן, מכלל דרישא לאו רבי יהודה היא! - ודילמא כולה רבי יהודה היא, ותרי גווני קטן, וחסורי מחסרא והכי קתני: הכל כשרים לקרות את המגילה, חוץ מחרש, שוטה וקטן. במה דברים אמורים? - בקטן שלא הגיע לחינוך, אבל קטן שהגיע לחינוך - אפילו לכתחילה (רשאי לקרוא), דברי רבי יהודה, שרבי יהודה מכשיר בקטן.<br>במאי אוקימתא? (במה העמדת את המשנה במגילה?) כרבי יהודה, ודיעבד אין, לכתחילה לא. אלא הא דתני רבי יהודה בריה דרבי שמעון בן פזי: חרש המדבר ואינו שומע - תורם לכתחילה. מני?... השתא דאתית להכי... ולא קשיא, הא - רבי יהודה, הא - רבי מאיר.<br><br>בשני התלמודים אמרו, שרב חסדא אמר שהמשנה בתרומות בעניין חרש המדבר ואינו שומע היא כרבי יוסי, ורב מתנה אמר שהמשנה במגילה בעניין חרש המדבר ואינו שומע היא כרבי יוסי.<br>בסתמא דגמרא בבבלי, בתחילה ("במאי אוקימתא") העמידו את המשנה בתרומות כרבי יוסי, ובקריאת "שמע" רבי יוסי סבור שבדיעבד לא יצא ורבי יהודה סבור שאף לכתחילה יוצא, ובסוף ("השתא דאתית להכי") העמידו את המשנה בתרומות כרבי יהודה, ובקריאת "שמע" רבי יוסי סבור שבדיעבד לא יצא ורבי יהודה סבור שבדיעבד יצא ורבי מאיר סבור שאף לכתחילה יוצא.<br>בסתמא דגמרא בבבלי, הן בתחילה ("במאי אוקימתא") והן בסוף ("השתא דאתית להכי") העמידו את המשנה במגילה כרבי יהודה, ובקריאת "שמע" רבי יוסי סבור שבדיעבד לא יצא ורבי יהודה סבור שבדיעבד יצא ורבי מאיר סבור שאף לכתחילה יוצא.<br>בירושלמי אין הברייתא שמובאת בבבלי ששנה האמורא הארץ ישראלי רבי יהודה בריה דרבי שמעון בן פזי וחולקת על המשנה במסכת תרומות.<br>בבבלי אין המאמר שמובא בירושלמי שאמר האמורא הבבלי רב חסדא שיש להגיה את נוסח המשנה במסכת מגילה ואין לגרוס בה "חרש".<br><br>שני התלמודים כורכים את המשנה בתרומות א,ב במחלוקת התנאים האם בקריאת "שמע" יש צורך בהשמעה לאוזניו. בירושלמי לא נאמר מהו הדיבור שעל התורם להשמיע לאוזניו. ואילו בבבלי (ברכות טו,א) נתבאר, שהדיבור הנדון הוא אמירת ברכה על ההפרשה, והואיל ולכתחילה יש למברך להשמיע לאוזניו את ברכתו, לכן המדבר ואינו שומע לא יתרום, כדי שלא תיפסד הברכה, אבל בדיעבד אין שמיעת האוזן מעכבת.<br>ברם, הסיפא של המשנה ("אם תרם - תרומתו תרומה") אינו מתיישב יפה בהסבר זה, כי הואיל ולעולם אין ברכת המצוות מעכבת את קיום המצווה, אין כלל צורך לומר שאם בירך שלא כהלכה תרומתו תרומה, אבל כך היה לו לומר: אם תרם ובירך - ברכתו ברכה. יתר על כן, אף האיסור לכתחילה אינו נהיר, כי לא מצינו במצוות אחרות שחירש מנוע מלקיימן בשל אי יכולתו לברך עליהן, ולכן אין סיבה למנוע את החירש מלתרום.<br>לכן נראים הדברים שהמשנה אינה מכוּונת כל עיקר לברכה שקודם התרומה, אלא לתרומה עצמה. הפרשת התרומה נעשית בדיבור של קריאת שֵם לתרומה, ולכתחילה יש לתורם לשמוע את דיבורו, כבשאר העניינים הטעונים דיבור. לכן חירש לא יתרום לכתחילה, אך בדיעבד דיבורו דיבור אפילו אינו שומעו.<br>מצינו בתוספתא מעשר שני ד,יד מחלוקת תנאים בשאלת ההפרשה בלא דיבור. לדעת רבי יהודה קריאת שֵם מעכבת אפילו בדיעבד, ואילו רבי יוסי סבור שבדיעבד אינה מעכבת. מעתה יש לקיים את הצעתנו כי לשיטת המשנה יש לתרום לכתחילה בדיבור הנשמע לאוזן, וחירש שאינו שומע את דיבורו לא יתרום, אף שבדיעבד תרומתו תרומה (כרבי יוסי) ("ברכת המצוות", "סידרא" כז-כח, עמודים 34-37).</small><br>• • •
במשנה שנינו: <b>"רבי יהודה מכשיר בקטן".</b>
<br>מביאים ברייתא: <b>אמר רבי יהודה: קטן הייתי וקריתיה</b> – את המגילה, <b>לפני רבי טרפון</b> (תנא בדור השני) <b>בלוד</b> (עיר במישור החוף)<b>. אמרו לו</b> – החכמים לרבי יהודה<b>: קטן הייתה</b> (היית) – באותה שעה שאתה מעיד עליה, <b>ואין עידות לקטן</b> – קטן אינו יכול להעיד כשנעשה גדול על מה שראה כשהיה קטן, שמא לא דקדק יפה במה שראה (אפשר שהאמינו לו שכך הוא ראה את המעשה, אלא שלא סמכו עליו משום שהעריכו שבהיותו קטן יש סבירות גדולה שהוא לא שם לב לפרטים שהם בעלי חשיבות הלכתית, שייתכן שאחרים קראו את המגילה עם הקטן והציבור יצא ידי חובתו בקריאת האחרים ולא בקריאת הקטן ("מועדי ישראל בתקופת המשנה והתלמוד", עמוד 338))<b>.</b>
<br><b>אמר רבי</b> (רבי יהודה הנשיא, תנא בדור החמישי)<b>: מעשה שקריתיה</b> – את המגילה כשהייתי קטן, <b>לפני רבי יודה באושה</b> (עיר בגליל התחתון)<b>. אמרו לו</b> – החכמים לרבי<b>: אין זו ראייה</b> – שקטן כשר לקרוא את המגילה<b>. הוא שהוא מתיר</b> – רבי יהודה הוא זה שהוא מכשיר בקטן, והוא נהג כדעתו, והחכמים חלוקים עליו, ואין מביאים ראיה מן המתיר שכך הלכה<b>.</b>
<br><b>מיכן והילך</b> – אחרי עדותו של רבי, אף על פי שדחו אותה, <b>נהגו הרבים לקרותה</b> (צריך לומר כמו בהבאת הירושלמי בראבי"ה: 'נהגו <b>לקרותה ברבים</b>' ("תוספתא כפשוטה")) <b>בבית הכנסת</b> – נהגו שהקטן קורא ברבים, שיש הרבה שקוראים, משום שגם גדולים קוראים איתו, ואין לחשוש שמא ישמע מן הקטן בלבד (במגילה נהגו שמספר אנשים קוראים יחד ("במגילה - אפילו עשרה קורים" (ברייתא בבבלי מגילה כא,ב)), וקטן יכול לקרוא רק כשמספר אנשים קוראים יחד)<b>.</b><br><br><small>ב<b>תוספתא מגילה</b> ב,ח שנו: אמר רבי יהודה: קטן הייתי וקריתיה לפני רבי טרפון בלוד, וקיבלני. - אמר רבי: קטן הייתי וקריתיה לפני רבי יהודה באושה, והיו שם זקנים ולא אמר אחד מהם דבר. אמרו לו: אין מביאים ראיה מן המתיר. - מיכן ואילך הנהיגו שיהו קטנים קורים אותה לרבים (כלומר, ברבים, במקום שאף הגדולים קוראים, ואין חוששים שמא ישמע מן הקטן בלבד).<br><br>ב<b>בבלי מגילה</b> כ,א אמרו: תניא: אמר רבי יהודה: קטן הייתי וקריתיה למעלה מרבי טרפון (בפניו) בלוד. אמרו לו: אין מביאים ראיה מן הקטן.<br>תניא: אמר רבי: קטן הייתי וקריתיה למעלה מרבי יהודה וזקנים באושא. אמרו לו: אין מביאים ראיה מן המתיר.<br>ולימרו ליה (כשם שאמרו לרבי יהודה): אין מביאים ראיה מן הקטן! - חדא ועוד קאמרו ליה: חדא - דקטן היית, ועוד: אין מביאים ראיה מן המתיר.<br><br>לולא הגמרא "חדא ועוד קאמרו ליה" שהוא דוחק, הייתי אומר, שהטעם שהחכמים שהתווכחו עם רבי לא השיבו לו כשם שהשיבו החכמים לרבי יהודה הוא משום שהם סוברים שמביאים ראיה מן הקטן, שקטן נאמן בענייני דרבנן ("מקורות ומסורות", מועד ג, עמוד תצד).</small><br>
<br><b>בר קפרא</b> (בדור המעבר שבין התנאים לאמוראים) <b>אמר: צריך לקרותה</b> – את המגילה, <b>לפני נשים ולפני קטנים, שאף אותם היו במִסְפָּק</b> (בסכנה. - מגיה הגיה בטעות 'בספק', מפני שלא הבין מה זה 'מספק') – גם הנשים והקטנים היו בסכנה בגלל הגזירה שגזר המן להשמיד את כל היהודים, שנאמר: "לְהַשְׁמִיד לַהֲרֹג וּלְאַבֵּד אֶת כָּל הַיְּהוּדִים, מִנַּעַר וְעַד זָקֵן, טַף וְנָשִׁים" (אסתר ג,יג)<b>.</b>
<br>ומספרים: <b>רבי יהושע בן לוי</b> (אמורא ארץ ישראלי בדור הראשון) <b>עבד כן</b> – עשה כך (כמו שאמר בר קפרא)<b>, מכנש בנוי ובני בייתיה וקרי לה קומיהון</b> – היה מכנס את בניו (הקטנים) ובני ביתו (אשתו ובנותיו) וקורא אותה (את המגילה) לפניהם<b>.</b><br><br><small>במובאה מהירושלמי שבראשונים נוסף כאן: "רבי יונה אבוה דרבי מנא היה מתכוין לקרותה לפני הנשים שבביתו, שהכל היו ב[מ]ספק".<br><br>ב<b>בבלי מגילה</b> ד,א אמרו: אמר רבי יהושע בן לוי: נשים חייבות במקרא מגילה, שאף הן היו באותו הנס (אף הנשים היו בכלל הגזירה שגזר המן להשמיד את כל היהודים (פירוש זה מסתייע מניסוחו של בר קפרא בירושלמי "שאף אותם היו במִסְפָּק")).<br><br>בירושלמי: צריך לקרותה לפני נשים ולפני קטנים. ובבבלי: נשים חייבות במקרא מגילה.<br><br>ב<b>תוספתא מגילה</b> ב,ז שנו: נשים ועבדים וקטנים פטורים (מקריאת המגילה).<br><br>התלמודים חלוקים על התוספתא.<br>אפשר לדייק מן המשנה הקובעת ש"הכל כשירים לקרות את המגילה, חוץ מחרש, שוטה וקטן" שנשים חייבות במקרא מגילה, שכן מן המשנה משמע שנשים יכולות להוציא אחרים ידי חובתם, ואין אדם יכול להוציא את חברו בקיום מצווה אלא אם כן הוא עצמו חייב בה. וכן דייק הבבלי ערכין ב,ב-ג,א מן המשנה.</small><br>• • •
במשנה שנינו: <b>"אין קורין את המגילה... עד שתנץ החמה".</b>
<br>מציעים פסוק כמקור לקביעה: <b>דכתיב:</b> – שכתוב (בנצחון היהודים על אויביהם): <b>"</b>וּבִשְׁנֵים עָשָׂר חֹדֶשׁ הוּא חֹדֶשׁ אֲדָר בִּשְׁלוֹשָׁה עָשָׂר יוֹם בּוֹ... <b>בַּיּוֹם אֲשֶׁר שִׂבְּרוּ אֹיְבֵי הַיְּהוּדִים לִשְׁלוֹט בָּהֶם</b>, וְנַהֲפוֹךְ הוּא אֲשֶׁר יִשְׁלְטוּ הַיְּהוּדִים הֵמָּה בְּשֹׂנְאֵיהֶם<b>"</b> (אסתר ט,א) – באותו יום שבו קיוו אויבי היהודים להשמיד את היהודים, נהפך הדבר והיהודים השמידו ביום הזה את אויביהם. ויש ללמוד מכאן שקוראים את המגילה ביום ולא בלילה, שכן תיקנו את הקריאה כדי לזכור את הנס שהיה בימי מרדכי ואסתר, והנס היה ביום ולא בלילה, שהרי בפסוק הזה כתוב "ביום", ועל כן זכירתו צריכה להיות ביום<b>.</b><br><br><small>ב<b>בבלי מגילה</b> כ,א אמרו: "אין קורים את המגילה... עד שתנץ החמה". - מנלן? דכתיב: "והימים האלה נזכרים ונעשים" (אסתר ט,כח), ביום - אין, בלילה - לא.<br>לימא תהווי תיובתא דרבי יהושע בן לוי, דאמר רבי יהושע בן לוי: חייב אדם לקרות את המגילה בלילה ולשנותה ביום (ואילו במשנה שנינו שקוראים אותה ביום בלבד)! - כי קתני מתניתין אדיום (על קריאת היום, ולא נדון כלל דין קריאתה בלילה).<br><br>בבבלי, שלא כבירושלמי, למדו שקריאת המגילה ביום מהכתוב "והימים האלה נזכרים", שממנו למדו שיש לקרוא את המגילה בימי הפורים.</small><br>• • •
במשנה שנינו: <b>"ולא מולים</b>... עד שתנץ החמה<b>".</b>
<br>מציעים פסוק כמקור לקביעה: <b>דכתיב:</b> – שכתוב (בפרשת טומאת היולדת וטיהורה): <b>"וּבַיּוֹם הַשְּׁמִינִי יִמּוֹל בְּשַׂר עָרְלָתוֹ"</b> (ויקרא יב,ג) – ביום השמיני ללידת בן ימולו את עורלת בשרו (יחתכו את העור המכסה את אבר הזכרות) של הבן הנולד. ויש ללמוד מכאן שמלים ביום, שמשמעות "ביום השמיני" היא ביום דווקא ולא בלילה<b>.</b><br><br><small>ב<b>בבלי מגילה</b> כ,א אמרו: "ולא מלים... עד שתנץ החמה". - דכתיב: "וביום השמיני יימול בשר עורלתו" (ויקרא יב,ג).</small><br>• • •
במשנה שנינו: <b>"ולא טובלין</b> ולא מזין... עד שתנץ החמה<b>".</b>
<br>וב<b>משנה פרה</b> יב,יא שנינו: טבל את האיזוב ביום והיזה ביום - כשר (וכך הוא עיקר מצוותו. ומה שנקטה המשנה "כשר", לשון דיעבד, הוא משום סיפא). (טבל את האיזוב) ביום והיזה בלילה, בלילה והיזה ביום - פסול (ההזאה פסולה)... שאין מזים עד שתנץ החמה. וכולם שעשו משעלה עמוד השחר - כשר.
<br>מציעים פסוק כמקור לקביעה: <b>דכתיב:</b> – שכתוב (בטהרה מטומאת מת במי אפר פרה אדומה): <b>"</b>וְלָקַח אֵזוֹב <b>וְטָבַל</b> בַּמַּיִם אִישׁ טָהוֹר <b>וְהִזָּה</b> עַל הָאֹהֶל וְעַל כָּל הַכֵּלִים וְעַל הַנְּפָשׁוֹת אֲשֶׁר הָיוּ שָׁם...<b>"</b> (במדבר יט,יח) – כוהן טהור ייקח איזוב ויטבול אותו במים שמעורב בהם אפר הפרה, ויזרוק מים אלו על האוהל שבו היה המת ועל הכלים ועל האנשים שהיו בתוך האוהל. הכתוב הזה הקיש (השווה) טבילה להזאה, <b>- מה הזייה ביום</b> – כמו שהזאת המים על המת היא ביום דווקא ולא בלילה, כאמור להלן<b>, אף טבילה ביום</b> – גם טבילת האיזוב במים לפני שמזים היא ביום דווקא ולא בלילה<b>.</b>
<br>ושואלים: <b>מניין שההזיה ביום?</b> – מאיפה למדים שמזים ביום דווקא ולא בלילה?
<br>ומשיבים: <b>דכתיב:</b> – שכתוב: <b>"וְהִזָּה הַטָּהֹר עַל הַטָּמֵא בַּיּוֹם הַשְּׁלִישִׁי</b> וּבַיּוֹם הַשְּׁבִיעִי<b>"</b> (במדבר יט,יט) – האיש הטהור יזה על האיש הטמא או על הדבר הטמא ביום השלישי וביום השביעי מיום ההיטמאות. ויש ללמוד מכאן שמזים ביום דווקא ולא בלילה<b>.</b><br><br><small>הקטע הזה שעוסק בטבילת האיזוב ובהזאת המים מלמד ש"לא טובלים" שבמשנה עניינו טבילת האיזוב ואין עניינו טבילת הטמא להיטהר, וכן כתבו ראשונים.<br>דברי המשנה במסכת פרה בסופה "שאין מזים עד שתנץ החמה. וכולם שעשו משעלה עמוד השחר - כשר" הם העברה מהמשנה כאן במסכת מגילה. המעביר העתיק "שאין מזים" והיה צריך להעתיק גם "שאין טובלים".<br><br>ב<b>בבלי מגילה</b> כ,א אמרו: "ולא טובלים ולא מזים... עד שתנץ החמה". - דכתיב: "והיזה הטהור על הטמא ביום השלישי וביום השביעי" (במדבר יט,יט), ואיתקש טבילה להזאה.</small><br>• • •<br><br>במשנה שנינו: "וכן שומרת יום כנגד יום לא תטבול, עד שתנץ החמה".
<br>כאן התחלת מקבילה בירושלמי שבת ב,א.
<br>מביאים ברייתא: <b>כל מחוייבי טבילות טובלין כדרכן ביום</b> – הטמאים המסיימים את שבעת ימי טומאתם וחייבים לטבול, כגון זב וזבה ומצורע ובועל נידה וטמא מת - רשאים לטבול ביום השביעי לטומאתם אבל לא בליל היום השביעי (הלשון כאן 'טובלין כדרכן' והלשון להלן 'טובלת כדרכה' הם אשגרה ממקומות שבהם מדברים בטבילה בשבת וביום טוב וביום הכיפורים ובתשעה באב, ששם הכוונה, שאף על פי שימים אלה אסורים ברחיצה, התירו בהם לטמאים לטבול את כל הגוף במקווה לשם טהרה. לכן יש למחוק כאן את המילים 'כדרכן' ו'כדרכה'. בברייתות שבבבלי המקבילות לברייתא כאן אין מילים אלו)<b>, חוץ מן הנידה ויולדת שאינן טובלות אלא בלילה</b> – נידה שטמאה שבעה ימים לאחר שראתה דם ויולדת זכר שטמאה שבעה ימים לאחר שילדה רשאיות לטבול בליל היום השמיני לטומאתן אבל לא ביום השביעי, ויולדת נקבה שטמאה ארבעה עשר ימים לאחר שילדה רשאית לטבול בליל היום החמישה עשר לטומאתה אבל לא ביום הארבעה עשר<b>. נידה שעיבר</b> (שעבר) <b>זמנה</b> – שלא טבלה בליל היום השמיני לטומאתה, <b>טובלת בין ביום ובין בלילה</b> – רשאית לטבול מהיום השמיני ואילך אפילו ביום (שאר הטמאים שעבר זמנם, שלא טבלו ביום השביעי לטומאתם, רשאים לטבול מהיום השמיני ואילך אפילו בלילה)<b>.</b>
<br>ומספרים: <b>דרשַׁהּ</b> – דרש אותה (את ההלכה שבברייתא) <b>רבי חייא בר בא</b> (אמורא ארץ ישראלי בדור השלישי) <b>לצורייא</b> – לצוריים (לאנשי צור - עיר בגליל הלבנוני על חוף ים התיכון)<b>: נידה שעיבר זמנה טובלת בין ביום בין בלילה.</b>
<br>ומציעים מימרה המיוחסת לחכמי בבל עלומי שֵׁם: <b>תמן אמרין:</b> – שם (בבבל) אומרים: <b>אפילו עיבר זמנה - לא</b> – אינה רשאית לטבול אלא בלילה<b>, מפני חמותה, מפני כלתה</b> – מחמת החשש שמא חמותה וכלתה שיראו אותה טובלת ביום יוציאו עליה לעז שטבלה ביום השביעי ולא עלתה לה הטבילה ועדיין נידה היא, שכן חמותה וכלתה דרכן לשנוא אותה ("עין יפה" בבבלי נידה סז,ב)<b>.</b>
<br>ומקשים: <b>אשה אחת משל בית רבותינו</b> (במקבילה: 'משל רבותינו') – רבי יהודה נשיאה (הנשיא בדור הראשון והשני לאמוראים) ובית דינו, <b>ראו אותה טובלת כדרכה ביום</b> – והרי נידה בזמנה אינה טובלת ביום אלא בלילה<b>!</b>
<br>ומתרצים את הקושיה: <b>נֹאמַר: מעוברת זמן הוות</b> (במקבילה: 'הייתה', וב"שרידי הירושלמי": 'היית') – במקרה זה מדובר באישה שהיתה נידה שעבר זמנה, ולכן טבלה ביום (הגרסה בהבאת הירושלמי בר"ח היא 'ואמרו' במקום 'נאמר', ולפי זה אין כאן קושיה ותירוץ אלא סיפור מעשה)<b>.</b><br><br><small>ב<b>בבלי שבת</b> קכא,א אמרו: תניא: הזב והזבה והמצורע והמצורעת ובועל נידה וטמא מת - טבילתם ביום, נידה ויולדת - טבילתן בלילה.<br>וב<b>בבלי פסחים</b> צ,ב אמרו: תניא: כל חייבי טבילות - טבילתם ביום, נידה ויולדת - טבילתן בלילה.<br><br>ב<b>בבלי נידה</b> סז,ב אמרו: אמר רב: נידה בזמנה - אינה טובלת אלא בלילה, ושלא בזמנה - טובלת בין ביום בין בלילה. ורבי יוחנן אמר: בין בזמנה בין שלא בזמנה - אינה טובלת אלא בלילה, משום סרך (היגררות של) בתה (שיש לחשוש שבת תראה את אימה טובלת ביום, ומאחר שאין הבת יודעת שזו טבילה שלא בזמנה, עלולה היא לכשתינשא לטבול אף טבילה בזמנה ביום ולא בלילה, ולא תעלה לה טבילה זו לטהרתה, שעדיין נידה היא).<br>ואף רב הדר ביה (חזר בו מהוראתו), דאמר רב חייא בר אשי אמר רב: נידה, בין בזמנה בין שלא בזמנה - אינה טובלת אלא בלילה, משום סרך בתה.<br><br>דברי רב בבבלי הם כדברי הברייתא ורבי חייא בר בא בירושלמי, ודברי רבי יוחנן בבבלי הם כדברי חכמי בבל ("תמן אמרין") בירושלמי.<br>בבבלי: משום סרך בתה. ובירושלמי: מפני חמותה, מפני כלתה.<br><br><b>דרשה לצורייא</b><br>חכמים (אמוראים) מארץ ישראל הגיעו לצור ועסקו שם בהוראת הלכה, בהעלאת פתרונות לבעיות של בני המקום, במדרש הפסוקים וכיוצא באלה ("הגליל בתקופת המשנה", עמוד 154).<br><br><b>רבותינו</b><br>ב<b>ירושלמי גיטין</b> ז,ג ו<b>נידה</b> ג,ד אמרו: מנו רבותינו? רבי יהודה הנשיא (רבי יהודה נשיאה) ובית דינו.<br><br>הדבר מסתבר שגם כאן "רבותינו" פירושו רבי יהודה נשיאה ובית דינו (על פי "אוצר לשונות ירושלמיים", עמוד 1273, הערה 33).</small>
ומביאים מחלוקת אמוראים: <b>נידה</b> – שסיימה את שבעת ימי טומאתה, <b>שנאנסה וטבלה</b> – שטבלה במקווה באונס, שלא ברצונה, כגון שנפלה לתוך המקווה, או שירדה למקווה להקר את גופה במים ולא התכוונה לטבול לשם טהרה (בבלי חולין לא,ב), <b>- רבי שמי</b> (במקבילה בלי תואר 'רבי'. ונראה שהוא רב שימי בר חייא, אמורא בבלי בדור השני. אבל רבי שמי הוא אמורא ארץ ישראלי בדור הרביעי והחמישי, ולא ייתכן שמסר בשם רב) אמר <b>בשם רב</b> (אמורא בבלי בדור הראשון, מגדולי האמוראים)<b>: טהורה לביתה</b> – היא מותרת לשמש עם בעלה, שלהיטהר לבעלה אינה צריכה להתכוון לטבול לשם טהרה, <b>וטמיאה לטהרות</b> – היא עדיין אסורה לאכול דברים שצריך לאוכלם בטהרה, כגון תרומה וקודשים, משום שעשו חכמים מעלה בטהרות שהטובל צריך להתכוון לטבול לשם טהרה<b>. רבי לעזר</b> (אמורא בדור השני) אמר <b>בשם רבי חנינה</b> (בר חמא, אמורא ארץ ישראלי בדור הראשון)<b>: טמיאה בין לביתה בין לטהרות</b> – היא עדיין אסורה אף לשמש עם בעלה, שאף להיטהר לבעלה היא צריכה להתכוון לטבול לשם טהרה<b>.</b>
<br>ומציעים פסוק כמקור לקביעה: <b>מה טעמא?</b> – מה הטעם? (מה המקור בכתוב לדבר זה שאמר רבי לעזר בשם רבי חנינה שהטובל צריך להתכוון לטבול לשם טהרה אף שלא בטהרות?) - כתוב (בפרשת צרעת בגדים): <b>"</b>וְהַבֶּגֶד... אֲשֶׁר תְּכַבֵּס וְסָר מֵהֶם הַנָּגַע <b>וְכֻבַּס שֵׁנִית וְטָהֵר"</b> (ויקרא יג,נח) – הבגד שיש בו הנגע, שכיבסו אותו קודם ההסגר השני וייעלם ממנו הנגע לגמרי תוך ימי ההסגר, יכובס פעם שנייה (על ידי טבילת הבגד במקווה) ויהיה טהור מטומאתו. ויש ללמוד מן המילה היתירה "שנית" שהוקשה התכבוסת השנייה לתכבוסת הראשונה, <b>- מה הראשונה לדעת</b> (בכוונה, מרצון) – כמו שהכיבוס הראשון (כיבוס של ממש, רחיצת הבגד מלכלוך) קודם ההסגר השני הוא לדעת המכבס, כאמור להלן<b>, אף השנייה לדעת</b> – גם הכיבוס השני (טבילת הבגד במקווה לטהרו) צריך להיות לדעת המטביל, שהמטביל צריך להתכוון להטביל לשם טהרה, אף שהבגד הוא חולין. ומכאן למדים שהטובל צריך להתכוון לטבול לשם טהרה אף שלא בטהרות<b>.</b>
<br>ושואלים: <b>מניין שהראשונה לדעת?</b> – מאיפה למדים שהכיבוס הראשון קודם ההסגר השני הוא לדעת המכבס?
<br>ומשיבים: כתוב (בפרשת צרעת בגדים): <b>"וְצִוָּה הַכֹּהֵן וְכִבְּסוּ</b> אֵת אֲשֶׁר בּוֹ הַנָּגַע וְהִסְגִּירוֹ שִׁבְעַת יָמִים שֵׁנִית<b>"</b> (ויקרא יג,נד) – הבגד שיש בו הנגע<b>,</b> אם לא פשה הנגע בשבעת ימי ההסגר הראשונים, יכובס (כיבוס של ממש), ואחרי הכיבוס ישים הכוהן את הבגד בהסגר שבעת ימים נוספים; ויש ללמוד מן הכתוב: <b>- לדעת</b> – הכיבוס הראשון קודם ההסגר השני הוא לדעת המכבס, שכן הכיבוס הראשון נעשה בציוויו של הכוהן<b>.</b><br><br><small>ב<b>בבלי חולין</b> לא,א-ב אמרו: איתמר: נידה שנאנסה וטבלה - רב אמר: טהורה לביתה ואסורה לאכול בתרומה (אם היא כוהנת). רבי יוחנן אמר: אף לביתה לא טהרה / אסורה.<br>...רבי יוחנן דאמר כרבי יונתן בן יוסף (תנא בדור הרביעי); דתניא: רבי יונתן בן יוסף אומר: "וכובס שנית וטהר" (ויקרא יג,נח) - מה תלמוד לומר "שנית"? מקיש תכבוסת שנייה לתכבוסת ראשונה. מה תכבוסת ראשונה - לדעת, אף תכבוסת שנייה - לדעת.<br><br>דעת רב שווה בשני התלמודים. דעת רבי יוחנן בבבלי היא דעת רבי לעזר בשם רבי חנינה בירושלמי.<br>לפי הבבלי, לדעת רב נידה שנאנסה וטבלה מותרת באכילת חולין, כי הוא סובר שטבילה לחולין אינה צריכה כוונה, ולדעת רבי יוחנן אסורה אף באכילת חולין, כי הוא סובר שטבילה צריכה כוונה אף לחולין. בירושלמי נקטו בין בדברי רב ובין בדברי רבי חנינה בלשון "טמיאה לטהרות" ולא חילקו בין חולין לתרומה. "טהרות" הן אף חולין הנאכלים בטהרה. שיטת הירושלמי היא שאף טבילה לאכילת חולין בטהרה צריכה כוונה לשם טבילה (ראה ירושלמי חגיגה ב,ו).<br>בבבלי לא אמרו מניין שהתכבוסת הראשונה לדעת.</small><br>
<br>במשנה שנינו: "...וכולן שעשו משעלה עמוד השחר - כשר".
<br>ב<b>ספרא</b> "אמור" פרשה ט נאמר: עיברוה בלילה... יכול תהא מעוברת! תלמוד לומר: "אשר תקראו אותם מקראי קודש אלה הם מועדיי", אין אלה מועדיי.
<br>וב<b>תוספתא סנהדרין</b> ב,יג שנו: אין מעברים את השנה בלילה, ואם עיברוה - אינה מעוברת.
<br>שואלים: <b>ואנן חמיי רבנ</b>י<b>ן מקדמין לעיבורה!</b> – והרי אנחנו רואים את החכמים מקדימים (משכימים מעלות השחר) לעיבור (להיכנס למקום המיוחד שבו היו דנים ומחליטים בעניין עיבור השנה)! (ומדוע הם עושים כך? והרי עיבור השנה הוא דבר שמצוותו ביום ואין לדון ולהחליט בעניין זה לכתחילה משעלה עמוד השחר אלא משתנץ החמה! - כך פירשו כאן "קורבן העדה" ו"ספר ניר")
<br>ומשיבים: <b>רבי נחמן</b> (אמורא ארץ ישראלי בדור החמישי) אמר <b>בשם רבי מנא</b> (השני, מגדולי אמוראי ארץ ישראל בדור החמישי)<b>: מצוה להקדים כדי לזרז במצות</b> – הם היו מקדימים לעיבור השנה כדי להזדרז בקיום המצווה, אבל לא היו דנים ומחליטים בעניין עיבור השנה אלא משתנץ החמה<b>.</b><br><br><small>ב<b>בבלי סנהדרין</b> יא,ב שנו: תנו רבנן: אין מעברים את השנה אלא ביום, ואם עיברוה בלילה - אינה מעוברת.<br><br>עד כאן המקבילה בירושלמי שבת.<br><br>חלקה הראשון של הסוגיה שבמקבילה, העוסק בטבילת טמאים ביום, מקורו כאן על משנתנו האומרת ששומרת יום כנגד יום טובלת ביום ככל מחויבי טבילות. חלקה השני של הסוגיה שבמקבילה, העוסק בנידה שנאנסה וטבלה, מקורו כנראה בירושלמי במסכת אחרת שאינה בידינו (אולי מסכת חולין כמו בבבלי, ששם עסקו בצורך בכוונה בטבילה לחולין אגב המשנה שם ב,ג שמדברת בצורך בכוונה בשחיטת חולין), ומשם הועתק חלק זה לכאן משום חלקה הראשון של הסוגיה שדן בטבילת נידה. גם הקטע האחרון של הסוגיה שבמקבילה, העוסק בעיבור השנה, מקורו כאן על משנתנו שדבר שמצוותו ביום אין לעשותו בלילה.<br>בירושלמי שבת לפני תחילת המקבילה אמרו: "אמר רבי יוחנן: ירדו לה בשיטת רבי ישמעאל. כמה דרבי ישמעאל אמר: תינוק שעיבר זמנו נימול בין ביום בין בלילה, כך (ב"שרידי הירושלמי": וכה) עיבר זמנה (תרומה טמאה שהיא כקודשים שעבר זמנם) נשרפת בין ביום בין בלילה".<br>נראה שהסוגיה שבמקבילה הועתקה ממגילה לשבת, בשל דמיון הלשון "תינוק שעיבר זמנו נימול בין ביום בין בלילה" שבירושלמי שבת ללשון "נידה שעיבר זמנה טובלת בין ביום בין בלילה" שבירושלמי כאן. וכשהועתקה הסוגיה הועתק לא רק חלקה הראשון העוסק בטבילת טמאים ביום אלא גם חלקה השני העוסק בנידה שנאנסה וטבלה וגם הקטע האחרון "ואנן חמיי..." הקשור למשנה כאן. תופעה זו של העתקת יתר רגילה בירושלמי.<br><br><b>ואנן חמיי רבנ</b>י<b>ן מקדמין לעיבורה!</b><br>ב"אהבת ציון וירושלים" בשבת מגיה 'לעובדה' (במקום 'לעיבורה'), והוא מפרש שהכוונה לקריאת המגילה. ומלשונו של רמב"ם הלכות מילה א,ח ("כל היום כשר למילה, ואף על פי כן מצווה להקדים בתחילת היום, שזריזים מקדימים למצוות") נראה שהוא מפרשה במילה. וליברמן (גליונות הרש"ל) מגיה 'לציבורה', וכתב שהכוונה למשנתנו שאמרה שכל היום כשר לקריאת המגילה, ולמה מקדימים החכמים לציבור? ("אוצר לשונות ירושלמיים", עמוד 876, הערה 822).<br>אפשר שגרסת הירושלמי שלפני רמב"ם היתה 'לגזורה' (=למילה) במקום 'לעיבורה'.</small><br>• • •

Halakhah 6

<big><strong>משנה</strong></big><br><b>כל היום כשר לקריאת המגילה</b> (התנא תפס את הדין הראשון שבמשנה הקודמת, והוא הדין לאחרים שנמנו שם)<b>, ולקריאת ההלל</b> – במועדים ובחנוכה<b>, ולתקיעת שופר</b> – בראש השנה וביובל<b>, ולנטילת לולב</b> – בחג הסוכות<b>, ולתפילת המוספין</b> – בימים שיש בהם קורבן מוסף: בשבת ובמועדים ובראש חודש (במשנה ברכות ד,א שנינו: "ו(תפילה) של מוספים - כל היום")<b>, ולמוספין</b> – להקרבת קורבנות המוספים בשבת ובמועדים ובראש חודש (מוספים אין להם זמן וניתן להקריבם כל היום)<b>, לוידוי פרים</b> – פר של כוהן משוח ופר של העלם דבר של ציבור, שהמביאים אותם מתוודים עליהם את החטא שהביאום עליו<b>, ולוידוי מעשר</b> – שמתוודים על מתן המעשרות בשנה הרביעית ובשנה השביעית של השמיטה (ביעור המעשרות נהג גם לאחר החורבן, שהרי המשיכו להפריש תרומות ומעשרות לאחר החורבן, אבל וידוי המעשר נהג בימי המקדש בלבד)<b>, ולוידוי יום הכיפורים</b> – שהכוהן הגדול מתוודה על קורבנות היום (שני וידויים על פרו של הכוהן הגדול ווידוי שלישי על השעיר המשתלח)<b>, לסמיכה</b> – שהמביאים קורבן סומכים את הידיים על ראש הקורבן לפני השחיטה<b>, לשחיטה</b> – של קורבנות בהמה<b>, לתנופה</b> – של האימורים והחזה בקורבן שלמים, ושל קורבנות מנחה, ושל קורבן העומר<b>, ולהגשה</b> – של קורבן מנחה לקרן דרומית מערבית של המזבח<b>, לקמיצה</b> – מקורבן מנחה מלוא הקומץ<b>, להקטרה</b> – של הקומץ מקורבן מנחה<b>, למליקה</b> – של קורבנות עוף<b>, לקבלה</b> – של דם הקורבן במזרק<b>, להזייה</b> – לזריקת דם הקורבן על המזבח החיצון או על המזבח הפנימי בהיכל או על הפרוכת<b>, ולהשקיית סוטה</b> – שמשקים אותה את המים המאררים<b>, ולעריפת העגלה</b> – כשנמצא חלל בשדה ולא נודע מי הרג אותו<b>, ולטהרת מצורע</b> – כל אלו שנשנו במשנתנו מצוותם ביום והם כשרים כל היום<b>.</b><br><br><small>מן המעשים הנעשים ביום שנזכרו במשנה הקודמת לא הזכירה המשנה כאן אלא את קריאת המגילה, מפני שההלכות שבמשנה כאן נסדרו לפנינו במשנת מגילה. קריאת המגילה משמשת מעין כותרת להלכות במשנה הקודמת ובמשנתנו ("משנת ארץ ישראל", תענית ומגילה, עמוד 305).<br>תפילת המוספים נקבעה כנגד קורבן המוסף שקרב במקדש. מן הראוי היה להקדים את ההלכה על קורבן המוסף להלכה על תפילת המוסף, אלא שהמשנה שנתה תחילה את ההלכות שנהגו בימי חכמי המשנה, כגון קריאת המגילה וקריאת ה'הלל', ולאחריהן את ההלכות שנהגו במקדש ולא נהגו עוד לאחר החורבן (שם, עמוד 307).</small><br>• • •
<big><strong>תלמוד</strong></big><br>במשנה שנינו: <b>"כל היום כשר לקריאת המגילה".</b>
<br>מציעים פסוק כמקור לקביעה: <b>דכתיב:</b> – שכתוב (בנצחון היהודים על אויביהם): <b>"</b>וּבִשְׁנֵים עָשָׂר חֹדֶשׁ הוּא חֹדֶשׁ אֲדָר בִּשְׁלוֹשָׁה עָשָׂר יוֹם בּוֹ... <b>בַּיּוֹם אֲשֶׁר שִׂבְּרוּ אֹיְבֵי הַיְּהוּדִים לִשְׁלוֹט בָּהֶם</b>, וְנַהֲפוֹךְ הוּא אֲשֶׁר יִשְׁלְטוּ הַיְּהוּדִים הֵמָּה בְּשֹׂנְאֵיהֶם<b>"</b> (אסתר ט,א) – באותו יום שבו קיוו אויבי היהודים להשמיד את היהודים, נהפך הדבר והיהודים השמידו ביום הזה את אויביהם. ויש ללמוד מכאן שקוראים את המגילה ביום ולא בלילה, שכן תיקנו את הקריאה כדי לזכור את הנס שהיה בימי מרדכי ואסתר, והנס היה ביום ולא בלילה, שכן בפסוק הזה כתוב "ביום" (פסוק זה הוצע לעיל כמקור לקביעה במשנה שאין קוראים את המגילה עד שתנץ החמה)<b>.</b><br>
<br>במשנה שנינו: <b>"</b>כל היום כשר <b>לקריאת ההלל".</b>
<br>מציעים פסוק כמקור לקביעה: <b>דכתיב:</b> – שכתוב (במזמורי ה'הלל'): <b>"זֶה הַיּוֹם עָשָׂה י'י נָגִילָה וְנִשְׂמְחָה בוֹ"</b> (תהילים קיח,כד) – זה היום שקבע אותו ה' ליום חג והודיה, ולכן עלינו לגיל ולשמוח ביום הזה. ויש ללמוד מכאן שקוראים את ההלל ביום<b>.</b><br>
<br>במשנה שנינו: <b>"</b>כל היום כשר <b>לתקיעת שופר".</b>
<br>מציעים פסוק כמקור לקביעה: <b>דכתיב:</b> – שכתוב (במוסף של ראש השנה): <b>"</b>וּבַחֹדֶשׁ הַשְּׁבִיעִי בְּאֶחָד לַחֹדֶשׁ... <b>יוֹם תְּרוּעָה יִהְיֶה לָכֶם"</b> (במדבר כט,א) – באחד בחודש תשרי תתקעו בשופר. ויש ללמוד מכאן שתוקעים בשופר ביום<b>.</b><br>
<br>במשנה שנינו: <b>"</b>כל היום כשר <b>לנטילת לולב".</b>
<br>מציעים פסוק כמקור לקביעה: <b>דכתיב:</b> – שכתוב (בחג הסוכות): <b>"וּלְקַחְתֶּם לָכֶם בַּיּוֹם הָרִאשׁוֹן</b> פְּרִי עֵץ הָדָר, כַּפֹּת תְּמָרִים וַעֲנַף עֵץ עָבֹת וְעַרְבֵי נָחַל<b>"</b> (ויקרא כג,מ) – כל אחד מכם ייקח ביום הראשון של חג הסוכות אתרוג ולולב והדס וערבה. ויש ללמוד מכאן שנוטלים לולב ביום<b>.</b><br>
<br>במשנה שנינו: <b>"</b>כל היום כשר <b>לתפילת המוספין, ולמוספין".</b>
<br>מציעים פסוק כמקור לקביעה: <b>דכתיב:</b> – שכתוב (בסיום פרשת הקורבנות): <b>"...בְּיוֹם צַוֹּתוֹ אֶת בְּנֵי יִשְׂרָאֵל</b> לְהַקְרִיב אֶת קָרְבְּנֵיהֶם לה' בְּמִדְבַּר סִינָי<b>"</b> (ויקרא ז,לח) – (את תורת הקורבנות הזאת ציווה ה' את משה) באותו זמן שבו ציווה ה' את בני ישראל במדבר סיני שיקריבו לו את קורבנותיהם. ויש לדרוש את הכתוב, שה' ציווה את בני ישראל להקריב את קורבניהם ביום, ומכאן שמקריבים קורבנות ביום. ותפילת המוספים, שנקבעה כנגד קורבן המוסף שקרב במקדש, דינה כמוספים<b>.</b>
במשנה שנינו: <b>"</b>כל היום כשר <b>לסמיכה, לשחיטה, לתנופה, להגשה, לקמיצה, להקטרה, למליקה, לקבלה, להזייה".</b>
<br>מציעים פסוק כמקור לקביעה: <b>דכתיב:</b> – שכתוב (בסיום פרשת הקורבנות): <b>"...בְּיוֹם צַוֹּתוֹ אֶת בְּנֵי יִשְׂרָאֵל</b> לְהַקְרִיב אֶת קָרְבְּנֵיהֶם לה' בְּמִדְבַּר סִינָי<b>"</b> (ויקרא ז,לח) – (את תורת הקורבנות הזאת ציווה ה' את משה) באותו זמן שבו ציווה ה' את בני ישראל במדבר סיני שיקריבו לו את קורבנותיהם. ויש ללמוד מכאן שכל עבודות הקורבנות נעשות ביום<b>.</b><br><br><small>ב<b>ספרא</b> "צו" פרשה יא נאמר: "ביום צוותו את בני ישראל להקריב את קורבניהם" - למדנו לכל הקורבנות שאין כשירים אלא ביום.<br><br>ב<b>בבלי מגילה</b> כ,ב אמרו: "כל היום כשר לקריאת המגילה" - מנלן? - דכתיב: "והימים האלה נזכרים ונעשים" (אסתר ט,כח).<br>"ולקריאת ההלל" - אמר רבה / רבא: "ממזרח שמש עד מבואו מהולל שם ה'" (תהילים קיג,ג). רבי יצחק בר אבדימי אמר: "זה היום עשה ה'" (תהילים קיח,כד).<br>"ולתקיעת שופר" - דכתיב: "יום תרועה יהיה לכם" (במדבר כט,א).<br>"ולנטילת לולב" - דכתיב: "ולקחתם לכם ביום הראשון" (ויקרא כג,מ).<br>"ולתפילת המוספים ולמוספים" - דתניא: "דבר יום ביומו" (ויקרא כג,לז) - מלמד שכל היום כולו כשר למוספים. ותפילת המוספים כמוספים שוויוה רבנן.<br>"ולווידוי פרים" - דכתיב: "ועשה לפר כאשר עשה לפר החטאת כן יעשה לו וכיפר עליהם" (ויקרא ד,כ), ויליף 'כפרה' 'כפרה' מיום הכיפורים.<br>"ולווידוי מעשר" - דכתיב: "ואמרת לפני ה' אלוהיך: ביערתי הקודש מן הבית" (דברים כו,יג), וסמיך ליה: "היום הזה ה' אלוהיך מצווך לעשות" (דברים כו,טז).<br>"ולווידוי יום הכיפורים" - דתניא: "וכיפר בעדו ובעד ביתו" (ויקרא טז,יא) - בכפרת דברים (בווידוי) הכתוב מדבר (ולא בכפרה שבהקרבת הקורבן), וכתיב: "כי ביום הזה יכפר עליכם" (ויקרא טז,ל).<br>"לסמיכה ולשחיטה" - דכתיב: "וסמך ושחט" (ויקרא ג,ח), איתקש סמיכה לשחיטה, וכתיב בשחיטה: "ביום זבחכם ייאכל" (ויקרא יט,ו).<br>"ולתנופה" - דכתיב: "ועשיתם ביום הניפכם את העומר" (ויקרא כג,יב).<br>"ולהגשה" - דאיתקש לתנופה, דכתיב: "ולקח הכוהן מיד האישה את מנחת הקנאות והניף את המנחה לפני ה' והקריב אותה אל המזבח" (במדבר ה,כה).<br>"ולקמיצה ולהקטרה ולמליקה ולקבלה ולהזייה" - דכתיב: "ביום צוותו את בני ישראל להקריב את קורבניהם" (ויקרא ז,לח).<br>"ולהשקיית הסוטה" - אתיא 'תורה' 'תורה'. כתיב הכא: "ועשה לה הכוהן את כל התורה הזאת" (במדבר ה,ל), וכתיב התם: "על פי התורה אשר יורוך ועל המשפט אשר יאמרו לך" (דברים יז,יא), מה משפט ביום (שאין עושים דין אלא ביום), אף השקיית סוטה ביום.<br>"ולעריפת העגלה" - אמרי דבי רבי ינאי: 'כפרה' כתיב בה כקודשים (ובקורבנות כבר למדנו שכל מעשיהם ביום).<br>"ולטהרת המצורע" - דכתיב: "זאת תהיה תורת המצורע ביום טהרתו" (ויקרא יד,ב).<br><br>הירושלמי מביא כמקור לכל ההלכות בדיני הקורבנות את הפסוק "ביום צוותו...". אבל הבבלי מביא מקורות אחרים לכמה מההלכות האלו.<br>הירושלמי לא הביא מקורות לווידוי פרים ולווידוי מעשר ולווידוי יום הכיפורים ולהשקיית סוטה ולעריפת עגלה ולטהרת מצורע.</small><br>• • •

Halakhah 7

<big><strong>משנה</strong></big><br><b>כל הלילה</b> – עד עלות השחר, <b>כשר לקצירת העומר</b> – במוצאי יום טוב הראשון של חג הפסח, ו<b>להקטר חלבים ואיברים</b> – העלאה על המזבח לשם שריפה של איברי קורבן עולה ושל חלבי שאר הקורבנות שנזרק דמם ביום, שמצוותם להעלותם על המזבח באותו יום ובלילה שלאחריו<b>.</b><br><br><small>המשנה כאן שנתה דברים שנעשים במקדש.<br>משנתנו קובעת שהקטרת איברים כשרה כל הלילה, ואינה מזכירה את ההגבלה עד חצות (משנה ברכות א,א). אולי זו הלכה קדומה שנאמרה לפני שהתחדשה ההלכה שאמרו חכמים עד חצות כדי להרחיק את האדם מן העבירה. המשנה לא מנתה את כל המעשים הנעשים בלילה, אלא הביאה מצוות אחדות לדוגמה ("משנת ארץ ישראל", תענית ומגילה, עמוד 314).</small><br>
<br><b>זה הכלל:</b> – כך הוא סיכום הדברים: <b>דבר שמצותו ביום - כשר כל היום</b> – ואין לעשותו בלילה<b>, ושמצוותו</b> (בכתבי היד של המשנה: 'ודבר שמצוותו') <b>בלילה - כשר כל הלילה</b> – ואין לעשותו ביום<b>.</b><br>• • •
<big><strong>תלמוד</strong></big><br>מביאים ברייתא: <b>כל הלילה כשר לספירת העומר</b> – שהיא דבר שמצוותו בלילה ולא ביום (במדרשי ההלכה נאמר: "שבע שבתות תמימות תהיינה" (ויקרא כג,טו) - אימתי הן תמימות? בזמן שמתחיל לספור מבערב) (אין זו פסקה מן המשנה (במשנה: "כל הלילה כשר לקצירת העומר"), אלא ברייתא הנסמכת על המשנה, וברייתא זו מתפרשת להלן ("תלמוד ירושלמי במהדורת האקדמיה ללשון העברית", "תרביץ" עא, עמוד 593, הערה 129))<b>.</b>
<br>ומציעים זיהוי למקור התנאי: <b>אמר רבי יוחנן</b> (גדול אמוראי ארץ ישראל בדור השני)<b>: דרבי אלעזר ברבי שמעון</b> (תנא בדור החמישי) <b>היא</b> – של רבי אלעזר ברבי שמעון היא (המשנה, שאמרה שקצירת העומר היא דבר שמצוותו בלילה, היא כדעת רבי אלעזר ברבי שמעון)<b>, דרבי לעזר בירבי שמעון אמר: מ</b>"<b>הָחֵל</b>" <b>לקצור</b> "<b>תָּחֵל לִסְפֹּר</b>" – בדברים טז,ט נאמר: "שִׁבְעָה שָׁבֻעֹת תִּסְפָּר לָךְ, מֵהָחֵל חֶרְמֵשׁ בַּקָּמָה תָּחֵל לִסְפֹּר שִׁבְעָה שָׁבֻעוֹת" - כל אחד חייב לספור שבעה שבועות מהיום שמתחילים להניף חרמש (מגל) על התבואה שבשדות, כלומר, מתחילת הקציר. והכוונה לקצירת העומר שמקריבים במקדש, שהעומר נקרא "ראשית קצירכם" (ויקרא כג,י) - הקציר הראשון של התבואה. ומכאן שמתחילים לספור מן הזמן שבו מתחילים לקצור את העומר, והוא ממוצאי יום טוב הראשון של חג הפסח. וכיוון שספירת העומר מצוותה בלילה, כאמור בברייתא, גם קצירת העומר מצוותה בלילה (קצירה היא דבר שבא ללמד ונמצא למד). לכן המשנה היא כדעת רבי אלעזר ברבי שמעון<b>.</b>
<br>ומציעים קושיה: <b>מעתה</b> – אם כן (אם הדברים שלפני כן נכונים, שלמדים קצירת העומר מספירת העומר, מתעורר קושי)<b>, יֵצֵא לו</b> – שליח בית דין שקוצר את העומר, <b>חוץ לתחום</b> – של העיר ביום טוב הראשון של חג הפסח, כדי שיגיע לפני תחילת הלילה למקום הקצירה<b>, כיון שחשיכה</b> – כשיתחיל הלילה של שישה עשר בניסן, <b>יתחיל לקצור</b> – את העומר מיד, שהרי למדים קצירת העומר מספירת העומר, וכשם שהספירה צריכה להיות לכתחילה בתחילת הלילה (במדרשי ההלכה נאמר: "שבע שבתות תמימות תהיינה" (ויקרא כג,טו) - אימתי הן תמימות? בזמן שמתחיל לספור מבערב), כך גם הקצירה צריכה להיות לכתחילה בתחילת הלילה<b>!</b> – ולמה אמרו שכל הלילה כשר לקצירת העומר?
<br>ומתרצים: <b>איפשר</b> (= אי אפשר) <b>לו לכווין</b> – אין אדם יכול לקבוע בדיוק את הרגע של תחילת הלילה, ולכן אין הקוצר את העומר יוצא חוץ לתחום ביום טוב<b>. לפיכך כל הלילה כשר</b> – לקצירה (וכן לספירה). אבל אם נקצר העומר ביום - פסול<b>.</b><br><br><small>ב<b>ספרא</b> "אמור" פרשה י; ב<b>ספרי דברים</b> פסקה קלו וב<b>בבלי מנחות</b> סו,א נאמר: יכול יקצור (את העומר) ויביא (יקריב אותו בזמנו), ויספור (יתחיל לספור) אימתי / כל זמן שירצה (אפילו לאחר זמן)! תלמוד לומר: "מהחל חרמש בקמה תחל לספור" (דברים טז,ט) (הרי שהספירה מתחילה משעת קצירת העומר ולא לאחר הקצירה).<br>יכול יקצור ויספור (יתחיל לספור בזמן קצירת העומר), ויביא אימתי / כל זמן שירצה! תלמוד לומר: "מיום הביאכם... תספרו" (ויקרא כג,טו-טז) (הרי שהספירה מתחילה מיום ההבאה ולא קודם ההבאה).<br>יכול יקצור ביום ויספור ביום ויביא ביום (שלוש הפעולות הללו יהיו נעשות ביום שישה עשר בניסן ולא בלילו)! תלמוד לומר: "שבע שבתות תמימות תהיינה" (ויקרא כג,טו) - אימתי הן תמימות? בזמן שמתחיל / משמתחיל (לספור) מבערב (ולא ביום).<br>יכול יקצור בלילה ויספור בלילה ויביא בלילה! תלמוד לומר: "מיום הביאכם" (שם) - אין הבאה אלא ביום. הא כיצד? קצירה וספירה בלילה והבאה ביום.</small>
ומביאים ברייתא: <b>היה</b> – כוהן, <b>מקריב מנחת העומר</b> – ביום שישה עשר בניסן, <b>וניטמאת</b> – המנחה, <b>בידו, אומר</b> – לכוהנים שיביאו לו מנחה אחרת, <b>ומביאין לו</b> – הכוהנים, <b>אחרת</b> – מנחה אחרת תחתיה, שהם מכינים מנחה אחרת מתבואה שנקצרה שלא לשם העומר ומביאים לו והוא מקריב אותה. ואף על פי שהעומר, שהוא קורבן ציבור, קרב בטומאה, יש להקריב אותו בטהרה אם אפשר<b>. ואם לאו</b> – אם אי אפשר להביא לו מנחה אחרת<b>, אומרים לו</b> – הכוהנים<b>:</b> "<b>הֱוֵי</b> (הֱיֵה) <b>פיקח</b> (חכם ונבון) <b>ושתוק</b>!<b>, הוי פיקח ושתוק</b>!" – ואל תספר שנטמאה המנחה. והוא מקריב את המנחה שנטמאה<b>; דברי רבי</b> (רבי יהודה הנשיא, תנא בדור החמישי)<b>. רבי לעזר בירבי שמעון אומר: לעולם</b> – בין אם אפשר להביא לו מנחה אחרת ובין אם לא, <b>אומרים לו:</b> "<b>הוי פיקח ושתוק</b>!"<b>, שאין עומר שנקצר שלא למצותו כשר</b> – תבואה שנקצרה שלא לשם העומר - פסולה למנחת העומר, ולכן אין מביאים לו מנחה אחרת. אבל רבי סובר, שתבואה שנקצרה שלא לשם העומר - כשרה למנחת העומר, ולכן לדעתו מביאים לו מנחה אחרת<b>.</b>
<br>ומציעים הסבר לשיטת רבי לעזר בירבי שמעון: <b>סבר</b> – סובר <b>רבי לעזר בירבי שמעון</b> – שאומר שתבואה שנקצרה שלא לשם העומר - פסולה למנחת העומר<b>, שאין העומר בא מן העלייה</b> (חדר בקומה עליונה בבניין) – מתבואה ישנה של השנה שעברה המונחת בעלייה שנקצרה שלא לשם העומר, אלא הוא בא מתבואה חדשה שנקצרה לשם העומר (אבל רבי סובר שעומר הבא מן העלייה - כשר)<b>.</b><br>
<br>ומציעים קשר בין דעותיהם של שני חכמים: <b>אמר רבי יוחנן: אתיא דרבי לעזר ברבי שמעון</b> – באה (הולכת שיטתו) של רבי לעזר בירבי שמעון, <b>כשיטת רבי עקיבה רבו של אביו</b> – רבי שמעון בן יוחאי, אביו של רבי לעזר בירבי שמעון, שהיה תלמידו של רבי עקיבה<b>,</b> ומציעים מראה מקום לדברי רבי עקיבה: <b>דתנינן תמן:</b> – ששנינו שם (משנה שבת יט,א): <b>כלל אמר רבי עקיבה</b> (תנא בדור השלישי, מגדולי התנאים) – בעניין מלאכות לצורך מצווה הדוחות את השבת<b>: כל מלאכה</b> – האסורה בשבת, <b>שאֶיפשר לה לעשות</b> (להיעשות) <b>מערב שבת - אינה דוחה את השבת</b> – אסור לעשותה בשבת<b>. וכל מלאכה</b> – האסורה בשבת, <b>שאי אֶיפשר לה להיעשות מערב שבת - דוחה את השבת</b> – מותר לעשותה בשבת. הכלל שאמר רבי עקיבה, שנשנה בעניין מילה בשבת, נשנה גם במסכת פסחים ו,ב בעניין קורבן פסח בשבת, וכן במסכת מנחות יא,ג בעניין מנחת כוהן גדול בשבת. גם קצירת העומר היא מלאכה לצורך מצווה הדוחה את השבת, ומכיוון שרבי לעזר בירבי שמעון אומר לעיל שקצירת העומר מצוותה בלילה במוצאי יום טוב הראשון של חג הפסח, ואם נקצר העומר שלא במוצאי יום טוב הראשון של חג הפסח - פסול, הרי שקצירת העומר היא מלאכה שאי אפשר לה להיעשות מערב שבת (אין הכוונה ליום שלפני שבת, מפני שהוא יום טוב הראשון של חג הפסח ואסור לקצור בו, אלא הכוונה לימים שלפני שבת שמותר לקצור בהם), וכיוון שקצירת העומר דוחה את השבת, הרי שרבי לעזר בירבי שמעון הולך כשיטת רבי עקיבה<b>.</b>
<br>ומציעים קושיה ממשנה (על המשנה במסכת שבת): <b>והא תנינן:</b> – והרי שנינו (משנה ראש השנה א,ו): <b>מעשה שעברו</b> – בדרכם לבית דין, <b>יותר מארבעים זוג</b> – כיתות של עדים שראו את הירח החדש, ומעשה זה היה בשבת, <b>ועיכבן רבי עקיבה בלוד</b> (עיר במישור החוף) – שלא ילכו למקום בית הדין ביבנה (עיר במישור החוף בדרום) להעיד לפני בית הדין, כדי שלא יחללו את השבת ביציאה חוץ לתחום<b>!</b> – והרי קידוש החודש דוחה שבת, וכיוון שהליכת העדים לבית דין היא דבר שאי אפשר לה להיעשות מערב שבת, כי העדים ראו את הירח החדש בליל שבת, לא היה לו לרבי עקיבה לעכב אותם, שכן לשיטתו במשנה במסכת שבת מלאכה שאי אפשר לה להיעשות מערב שבת - דוחה את השבת. נמצא שיש סתירה בין המשנה במסכת ראש השנה ובין המשנה במסכת שבת.
<br>ומתרצים את הקושיה (בהצעת דיוק מהמשנה): <b>מפני שהיו ארבעים זוג</b> – רבי עקיבה עיכב אותם רק מפני שהיו ארבעים כיתות של עדים, והואיל והיה הדבר מפורסם כל כך, יש לשער שוודאי ראו את הירח גם במקום שבית הדין יושבים, ולכן לא היה צורך בעדים האלו<b>, אבל אם היה זוג אחד - לא היה מעכבו</b> – אילו היתה רק כת אחת של עדים - לא היה רבי עקיבה מעכב אותה, שהואיל ולא היה הדבר מפורסם כל כך, אפשר שלא ראו את הירח במקום שבית הדין יושבים, והיה צורך בעדים האלו. לכן אין סתירה בין המשנה במסכת ראש השנה ובין המשנה במסכת שבת<b>.</b>
ושואלים: <b>קצירת היום, מה את עבד לַהּ?</b> – מה אתה עושה אותה? (איך אתה דן את המקרה של עומר שנקצר ביום שישה עשר בניסן?) <b>כקצירת הלילה או כבא מן העלייה?</b> – האם יש לדמות את המקרה של עומר שנקצר ביום למקרה של עומר שנקצר כמצוותו בליל שישה עשר בניסן, או שיש לדמות את המקרה של עומר שנקצר ביום למקרה של עומר שבא מן העלייה? ומפרטים את ההשלכות ההלכתיות של שתי האפשרויות הנזכרות: <b>אין תימר:</b> – אם תאמר: <b>כקצירת הלילה</b> – יש לדמות את המקרה של עומר שנקצר ביום למקרה של עומר שנקצר בלילה, ולכן הוא כשר לדעת הכול, <b>-</b> יש להסיק: <b>אשכחת אמר:</b> – נמצאת אומר: <b>הדא</b> (צריך לומר: '<b>ח</b>דא') <b>פלגו</b> – מחלוקת אחת <b>בין רבי לעזר בירבי שמעון ובין רבנ</b>י<b>ן</b> – ובין החכמים (רבי החולק לעיל על רבי לעזר בירבי שמעון)<b>, דרבנ</b>י<b>ן אמרין:</b> – שהחכמים אומרים: <b>קצירת היום כקצירת הלילה</b> (נראה שצריך לומר: '<b>הבא מן העלייה - כשר</b>')<b>, ורבי לעזר בירבי שמעון אומר: אין קצירת היום כקצירת הלילה</b> (נראה שצריך לומר: '<b>הבא מן העלייה - פסול</b>') – שלא נחלקו רבי ורבי לעזר ברבי שמעון בעומר הנקצר ביום אלא רק בעומר הבא מן העלייה (הגרסה במסירה שלפנינו היא העתקה בטעות מלהלן)<b>. אין תימר:</b> – (ו)אם תאמר: <b>כבא מן העלייה</b> – יש לדמות את המקרה של עומר שנקצר ביום למקרה של עומר שבא מן העלייה, <b>-</b> יש להסיק: <b>אשכחת אמר:</b> – נמצאת אומר: <b>תרתין פלגוון</b> – שתי מחלוקות <b>בין רבי אלעזר בירבי שמעון ורבנ</b>י<b>ן</b> – והחכמים<b>, דרבנ</b>י<b>ן אמרי</b> (צריך לומר: 'אמרי<b>ן</b>')<b>:</b> – שהחכמים אומרים: <b>קצירת היום כקצירת הלילה</b> – ולכן לדעתם עומר שנקצר ביום - כשר<b>, ורבי לעזר בירבי שמעון אומר: אין קצירת היום כקצירת הלילה</b> – ולכן לדעתו עומר שנקצר ביום - פסול<b>, ורבנ</b>י<b>ן אמרי</b> (צריך לומר: 'אמרי<b>ן</b>')<b>:</b> – והחכמים אומרים: <b>הבא מן העלייה - כשר, ורבי לעזר בירבי שמעון אומר: הבא מן העלייה - פסול</b> – שנחלקו רבי ורבי לעזר ברבי שמעון גם בעומר הנקצר ביום וגם בעומר הבא מן העלייה. - השאלה נשארת ללא הכרעה<b>.</b><br><br><small>שאלה זו ששאלו, האם נחלקו רבי ורבי אלעזר ברבי שמעון גם בעומר שנקצר ביום, היא לפי סתם הירושלמי לעיל שנחלקו בעומר הבא מן העלייה. אבל לפי רבי יוחנן לעיל נחלקו רבי ורבי אלעזר ברבי שמעון בכל עומר שנקצר שלא כמצוותו במוצאי יום טוב הראשון של חג הפסח.<br><br>ב<b>משנה מנחות</b> י,ט שנינו: מצוותו (מצוות העומר) לקצור בלילה (במוצאי יום טוב הראשון של חג הפסח). נקצר ביום (ביום שישה עשר בניסן) - כשר. ודוחה את השבת.<br><br>ב<b>תוספתא מנחות</b> ג,ז שנו: היה מקריב את העומר ונטמאה, אומר ומביאים אחרת תחתיה. אין שם אלא הוא, אומרים לו: "הווי פיקח ושתוק!"; דברי רבי אלעזר ברבי שמעון. רבי אומר: בין כך ובין כך אומרים לו: "הווי פיקח ושתוק!", שהעומר שקצרוהו שלא כמצוותו - פסול.<br><br>בשני התלמודים מוחלפת המחלוקת.<br><br>וב<b>תוספתא מנחות</b> י,לג שנו: מצווה (מצוות העומר) להביא מן החדש. אין להם - יביאו מן העלייה.<br><br>ב<b>בבלי מנחות</b> עב,א אמרו: "נקצר ביום - כשר". - והתנן: "כל הלילה כשר לקצירת העומר ולהקטר חלבים ואיברים. זה הכלל: דבר שמצוותו ביום - כשר כל היום, דבר שמצוותו בלילה - כשר כל הלילה". קתני לילה (דבר שמצוותו בלילה) דומיא דיום (דבר שמצוותו ביום), מה דיום - בלילה לא (אם נעשו בלילה, לא התקיימה מצוותם), אף דלילה - ביום נמי לא (אם נעשו ביום, לא התקיימה מצוותם)!<br>אמר רבה: לא קשיא, הא (משנת מנחות האומרת שמצווה של לילה, כגון קצירת העומר, כשרה אם נעשתה ביום) - רבי, והא (משנת מגילה האומרת שמצווה של לילה שנעשתה ביום פסולה) - רבי אלעזר ברבי שמעון, דתניא: היה עומד ומקריב מנחת העומר ונטמאת, אם יש אחרת (מנחה מתבואה אחרת מן החדש) - אומר לו (החכם למביא העומר): "הבא אחרת תחתיה!", ואם לאו - אומר לו: "הווי פיקח ושתוק!"; דברי רבי. רבי אלעזר ברבי שמעון אומר: בין כך ובין כך - אומר לו: "הווי פיקח ושתוק!", שכל העומר שנקצר שלא כמצוותו (שלא נקצר כמצוותו בלילה של מוצאי יום טוב הראשון של חג הפסח) - פסול.<br>אמר רבה בר בר חנה אמר רבי יוחנן: רבי אלעזר ברבי שמעון כשיטת רבי עקיבא רבו של אביו אמרה, דתנן: "כלל אמר רבי עקיבא: כל מלאכה שאפשר לה ליעשות מערב שבת - אינה דוחה את השבת", וסבר לה כרבי ישמעאל, דאמר: קצירת העומר מצווה, דתנן: "רבי ישמעאל אומר: מה חריש (האסור בשבת) - רשות, אף קציר (האסור בשבת) - רשות, יצא (מכלל איסור שבת) קציר העומר שהיא מצווה". ואי סלקא דעתך נקצר שלא כמצוותו - כשר, אמאי דחי שבת? נקצריה מערב שבת (הרי זו מלאכה שאפשר לעשותה מערב שבת, שאינה דוחה את השבת)! אלא מדדחי שבת, שמע מינה: נקצר שלא כמצוותו - פסול.<br><br>לפי רבה בבבלי נחלקו רבי ורבי אלעזר ברבי שמעון בעומר שנקצר ביום, שלדעת רבי נקצר ביום - כשר, ולדעת רבי אלעזר ברבי שמעון נקצר ביום - פסול. אבל לפי סתם הירושלמי לעיל (בהצעת הסבר לשיטת רבי לעזר בירבי שמעון בברייתא) נחלקו רבי ורבי אלעזר ברבי שמעון בעומר הבא מן העלייה, ושאלו בירושלמי האם נחלקו גם בעומר שנקצר ביום, ולא הכריעו. ולפי רבי יוחנן בשני התלמודים נחלקו רבי ורבי אלעזר ברבי שמעון בכל עומר שנקצר שלא כמצוותו במוצאי יום טוב הראשון של חג הפסח.</small>
כאן התחלת מקבילה בירושלמי ראש השנה א,ט.
<br>ומציעים בעיה: <b>רבי שמעון בן לקיש</b> (מגדולי אמוראי ארץ ישראל בדור השני) <b>בעי</b> – שואל (מסתפק)<b>: קצירת העומר, מהו שידחה</b> (צריך לומר כמו במקבילה: 'ש<b>ת</b>דחה') <b>את השבת ביום?</b> – כשחל שישה עשר בניסן להיות בשבת, ולא קצרו בלילה כמצוותו של העומר, האם מותר לקצור בשבת ביום, שאף הקצירה ביום דוחה את השבת, או שמא אסור לקצור בשבת ביום, שרק הקצירה בלילה דוחה את השבת? (הבעיה היא לדעת מי שסובר שעומר שנקצר ביום - כשר)
<br>ופושטים את הבעיה (בהצעת משנה): <b>התיב</b> – השיב (תשובה על הבעיה) <b>רבי אביי</b> (אמורא ארץ ישראלי בדור השני)<b>: והתנינן:</b> – והרי שנינו (משנה מנחות י,ט, בעניין העומר): <b>מצותו</b> – של העומר, <b>לקצור בלילה</b> – במוצאי יום טוב הראשון של פסח<b>. נקצר ביום</b> – ביום שישה עשר בניסן, <b>- כשר</b> – לעומר בדיעבד<b>. ודוחה את השבת</b> – רבי אביי סבור, שכוונת המשנה היא, שאף הקצירה ביום דוחה את השבת, ולכן, אם לא קצרו בשבת בלילה, מותר לקצור בשבת ביום<b>.</b>
<br><b>ולא קבליה</b> (צריך לומר: 'ולא קבלה') – ולא קיבל אותה (רבי שמעון בן לקיש לא קיבל את תשובתו של רבי אביי על הבעיה, מפני שהתקשה רבי שמעון בן לקיש בכוונת המשנה הזו עצמה, האם ההלכה "ודוחה את השבת" מוסבת על "מצוותו לקצור בלילה", ורק הקצירה בלילה דוחה את השבת, או שמא היא מוסבת אף על "נקצר ביום - כשר", ואף הקצירה ביום דוחה את השבת)<b>.</b>
<br><b>אמר רבי אחא</b> (אמורא ארץ ישראלי בדור הרביעי)<b>: חזר ביה</b> – חזר בו (מהדעה שהחזיק בה לפני כן, ש"לא קבליה") <b>רבי שמעון בן לקיש</b> – וקיבל את תשובתו של רבי אביי על הבעיה, <b>מן הדא</b> – מזאת (חזר בו מחמת המשנה הזאת (משנה מנחות י,ג) המוצעת בהמשך, שמספרת כיצד היו עושים את קצירת העומר)<b>: כיון שחשיכה</b> – כשהתחיל ליל שישה עשר בניסן<b>, א</b>ו<b>מר להן</b> – שליח בית דין שקוצר את העומר שואל את בני העיירות הסמוכות למקום הקצירה שנתכנסו לשם בשעת הקצירה<b>: בא השמש?</b> – שקע השמש? <b>אומרים: הין</b> – כולם עונים לו: כן<b>. בא השמש? אומרים: הין</b>... – שליח בית דין שואל אותם כמה שאלות. כל שאלה הוא שואל שלוש פעמים, ועל כל שאלה הם עונים לו בכל פעם "הן". ושנינו שם: <b>בשבת</b> – אם שישה עשר בניסן חל בשבת, <b>אומר להם:</b> – שליח בית דין שואל אותם עוד: <b>שבת זו?</b> – אקצור בשבת זו? <b>- אומרים: הין</b> – כולם עונים לו: כן<b>. - שבת זו? - אומרים: הין</b> – כך שלוש פעמים<b>.</b> ויש להציע פרשנות למקור הנידון (כדי לפשוט את הבעיה): <b>מה אנן קיימין?</b> – (ב)מה אנחנו עומדים (עוסקים)? (במה ההלכה ששנינו במשנה מנחות י,ט: "ודוחה את השבת" מדברת?) <b>אם ללילה</b> – אם נאמרה הלכה זו לעניין לילה, שהקצירה בלילה דוחה את השבת, <b>- כבר הוא אמור</b> – כבר שנינו במשנה מנחות י,ג, המספרת כיצד היו עושים את קצירת העומר, שהקצירה בלילה דוחה את השבת<b>. אלא אם אינו עניין ללילה</b> – אם אין בהלכה זו צורך לעניין לילה<b>, תניהו</b> (צריך להוסיף כמו במקבילה: '<b>עניין</b>') <b>ליום</b> – השתמש בהלכה זו לעניין יום, שהקצירה ביום דוחה את השבת, ולכן, אם לא קצרו בשבת בלילה, מותר לקצור בשבת ביום<b>.</b><br><br><small>ב<b>תוספתא מנחות</b> י,כג שנו: יום הנף שחל להיות בשבת דוחה את השבת בקצירת העומר. כיצד הם עושים? - ...כיוון שחשיכה, אומר להם: בשבת זו? בשבת זו? בשבת זו? ...והם אומרים: הן, הן, הן...<br><br>מהתוספתא רואים, שעיקרו של הסיפור כיצד היו עושים את קצירת העומר בא ללמד שקצירת העומר דוחה את השבת, שכן התוספתא מספרת סיפור זה לאחר שהיא אומרת שקצירת העומר דוחה את השבת. בכך יוטעם מה שאמרו בירושלמי כאן: "אם ללילה - כבר הוא אמור".<br><br>לפי הבבלי מנחות עב,ב, לדברי התנא במשנה מנחות י,ט שעומר שנקצר ביום - כשר, אין קצירת העומר דוחה שבת, שהרי אפשר לקוצרו מערב שבת, אלא שכוונת המשנה שם האומרת "דוחה את השבת" היא, שהקרבת העומר דוחה שבת. אבל בירושלמי כאן אמרו, שלדעת האומר נקצר ביום - כשר, הקצירה דוחה שבת אף ביום.<br><br>בירושלמי כאן השתמשו בביאור משנה במידת "אם אינו עניין ל... תנהו עניין ל...", שהיא מהמידות שהתורה נדרשת בהן.</small><br>
<br>ומציעים בעיה נוספת: <b>דבר שהוא דוחה את השבת ביום</b> – דבר מצווה שמותר לעשותו בשבת ביום ולא בלילה (משום שמצוותו ביום)<b>, מכשיריו מהו שידחו את השבת בלילה?</b> – האם מכשיריו של הדבר דוחים את השבת בלילה? (האם מותר לעשות אף בשבת בלילה (בליל השבת) את האמצעים המסייעים לעשייתו של הדבר, משום שהלילה והיום הם יום אחד, או שמא מותר לעשות אותם רק בשבת ביום, משום שהדבר דוחה את השבת רק ביום? (להלן מובאות דוגמאות. - הבעיה היא במכשירים שאי אפשר לעשותם מערב שבת שהם דוחים את השבת, אבל מכשירים שאפשר לעשותם מערב שבת אינם דוחים את השבת לשיטת רבי עקיבה))
<br>ופושטים את הבעיה (בהצעת משנה): <b>והא תנינן:</b> – והרי שנינו (משנה תמיד א,ג, בתיאור הקרבת קורבן התמיד של שחר): <b>העמידו עושי חביתין לעשות חביתן</b> (גם במקבילה ובכמה כתבי יד של המשנה ושל הבבלי: 'חביתן') – כוונת המשנה שהעמידו איש בלשכת עושי חביתים לחמם מים להכנת מנחת החביתים של הכוהן הגדול (מנחת החביתים באה רבוכה, שהסולת חלוטה במים רותחים, ולשים אותה בהם). הקרבת מנחת החביתים דוחה את השבת ביום, וחימום מים להכנתה היה בעוד לילה, ומשמע אפילו בשבת (לישתה ועריכתה ואפייתה של מנחת החביתים דוחות את השבת ביום, ואי אפשר לעשות עבודות אלו בלילה, כי מאחר שנעשות בכלי שרת, הרי נפסלות בלינה. ראה משנה מנחות יא,ג וירושלמי שקלים ז,ו ובבלי תמיד). מכאן יש ללמוד, שדבר שהוא דוחה את השבת ביום, מכשיריו דוחים את השבת בלילה<b>.</b>
<br>ודוחים את פשיטת הבעיה (בהצעת פרשנות למשנה): <b>תיפתר</b> – תתפרש (המשנה), <b>בחול</b> – משנה זו מדברת במקרה של יום שאינו שבת, אבל בשבת - אפשר שחימום מים להכנת מנחת החביתים היה ביום ולא בלילה. ולכן אין ללמוד מכאן, שדבר שהוא דוחה את השבת ביום, מכשיריו דוחים את השבת בלילה<b>.</b>
<br>ודוחים את הפרשנות שהוצעה למשנה (בהצעת ברייתא): <b>תנה</b> – שנה (ברייתא) <b>רבי חייה בר אדא: זהו סדר תמיד לעבודת בית אלהינו, בין בחול בין בשבת</b> – כך נאמר בברייתא למסכת תמיד (שהיתה לפני אמורא זה ששנה אותה) בסיום תיאור הקרבת קורבן התמיד של שחר. הרי שסדר התמיד המתואר במסכת זו היה אף בשבת, ובכללו הכנת מנחת החביתים. ולכן יש ללמוד מהמשנה, שדבר שהוא דוחה את השבת ביום, מכשיריו דוחים את השבת בלילה<b>.</b><br><br><small>הסיום הקדום של מסכת תמיד היה: "זה הוא סדר תמיד לעבודת בית אלוהינו" (משנה תמיד ז,ג). סיום זה כבר היה לפני שונה הברייתא בירושלמי כאן ובמקבילה ("מבוא לנוסח המשנה", עמוד 979). הוא הוסיף בברייתא שלו: "בין בחול בין בשבת" ("מבואות לספרות התנאים", עמוד 30).<br><br>תנאים נחלקו בעניין מכשירי מצווה. לדעת רבי אליעזר מכשירי מצווה דוחים את השבת כשם שהמצווה עצמה דוחה את השבת, אבל לדעת רבי יהושע ורבי עקיבא, מכשירי מצווה שאפשר לעשותם מערב שבת - אינם דוחים את השבת, אבל מכשירי מצווה שאי אפשר לעשותם מערב שבת - דוחים את השבת.<br>מחלוקת זו נשנית במשנה פסחים ו,א-ב בעניין מכשירי קורבן פסח בשבת. דעת רבי אליעזר היא, שמכשירי קורבן פסח דוחים שבת. גם מכשירי שתי הלחם (אפייתם) דוחים את השבת לרבי אליעזר, כמובא בברייתא בבבלי שבת קלא,א.<br>מחלוקת רבי אליעזר ורבי עקיבא נשנית במשנה שבת יט,א גם בעניין מכשירי מילה בשבת. ולא מכשירי מילה בלבד דוחים שבת לדעת רבי אליעזר, אלא גם מכשירי לולב, מכשירי סוכה, מכשירי מצה ומכשירי שופר. בירושלמי שבת יט,א חולקים אמוראים בדעת רבי אליעזר, האם מכשירי מצוות אלו בלבד דוחים שבת, או כל מכשירי מצווה דוחים שבת.<br>מחלוקת זו, שנמסרה בשם רבי אליעזר ורבי יהושע ורבי עקיבא, בוודאי מקורה בזמן קדום הרבה לדורם, שהרי בזמן שבית המקדש היה קיים הקריבו קורבנות בכל שבת ושבת והוצרכו להחליט האם מכשירי קורבן דוחים את השבת כקורבן עצמו.<br>רבי אליעזר השמותי, כשאר חברי בית שמאי, נטה למסורת הכוהנים בענייני בית המקדש וקורבנות. ולכן יש לשער, שההלכה על מכשירי קורבן שדוחים את השבת, שנמסרה בשמו, קדומה היא, והיא מסורת הכוהנים בבית המקדש עצמו.<br>בניגוד להשקפת הכוהנים, יש לשער, שבית הלל נקטו בשיטה שנקבעה בבית המדרש על שם רבי יהושע ורבי עקיבא. בימי רבי אליעזר ורבי יהושע ורבי עקיבא נתגלעה המחלוקת בעניין זה בבית המדרש, ברם איסור מכשירי קורבן בשבת היה מסורת קבועה לבית הלל כמו שהיתרם היה מסורת שמותית.<br>ההשערה שרבי אליעזר, המתיר מכשירי מצווה, מוסר בהלכה זו את שיטתם של כוהני המקדש ובית שמאי, מתאשרת לפי שתי מסורות שנשתמרו במשנתנו, האחת במשנה עירובין י,יג, והשנייה במשנה תמיד א,ג.<br>בעירובין שנינו: "חותכים יבלת במקדש (כוהן שעלתה בו יבלת, הואיל והיא מעכבת את עבודתו במקדש, שעושה אותו לבעל מום, רשאי הוא לחתוך אותה בשבת), אבל לא במדינה". בבבלי אמרו, שמשנתנו רבי אליעזר היא, שאמר מכשירי מצווה דוחים את השבת. ואף שמשנתנו רבי אליעזר היא, הרי אין להטיל ספק בעדותה שנהגו למעשה במקדש שמכשירי קורבן דוחים את השבת.<br>עוד הוכחה שנהגו במקדש להקל במכשירי קורבן, כדברי רבי אליעזר, יש להביא מהמשנה בתמיד שבה נאמר: "העמידו עושי חביתים לעשות חביתים", ואמרו בבבלי: "להחם חמין לרביכה", וגם הירושלמי פירש כן את המשנה. וכבר הקשה ב"אור שמח" (בית הבחירה ח,יא), מדוע התירו לחמם מים בשבת להכנת מנחת החביתים, והרי אפשר לחמם מערב שבת.<br>מכל האמור ברור, שהכוהנים במקדש נהגו כבית שמאי וכדברי רבי אליעזר, ולא כרבי עקיבא, והם סברו שמכשירי קורבן דוחים את השבת כקורבן עצמו, ולכן נהגו להעמיד עושי חביתים להחם חמין לרביכה, אף על פי שאפשר לעשות זאת מערב שבת ("הפרושים ואנשי כנסת הגדולה"; "משנתו של רבי אליעזר בן הורקנוס").</small><br>
<br>ופושטים עוד את הבעיה (בהצעת משנה): <b>והא תנינן:</b> – והרי שנינו (משנה מנחות י,ד, בעניין העומר): <b>קצרוהו</b> – קצרו את העומר, היינו את השיבולים, <b>ונתנוהו בקופות</b> – הכניסו את השיבולים בסלים, <b>והביאוהו בעזרה</b> (צריך לומר: '<b>ל</b>עזרה') – לחצר בית המקדש<b>, והיו מהבהבין אותו באור</b> – היו קולים שם את השיבולים באש<b>, כדי לקיים בו מצות קלי</b> (חמש מילים אלו הושלמו במסירה שלפנינו מהמשנה במנחות על ידי מגיה) – שכתוב: "וְאִם תַּקְרִיב מִנְחַת בִּכּוּרִים לה', אָבִיב קָלוּי בָּאֵשׁ... תַּקְרִיב אֵת מִנְחַת בִּכּוּרֶיךָ" (ויקרא ב,יד), ופירשו חכמים, שבמנחת העומר הכתוב מדבר. הקרבת מנחת העומר דוחה את השבת ביום, והבהוב השיבולים האמור במשנה זו היה בלילה לאחר הקצירה, ומשמע אפילו בשבת (הירושלמי קיצר והביא רק את תחילתה של המשנה, שהם דברי רבי מאיר הסובר שהיו מהבהבים את גרעיני השעורה בעודם בשיבולים, אבל חכמים סוברים שהיו קולים את גרעיני השעורה אחרי שהוציאו אותם מהשיבולים. בהמשך המשנה שנינו, שלאחר הקלייה טחנו את גרעיני השעורה. אף הטחינה האמורה במשנה זו היתה בלילה לאחר הקצירה, ומשמע אפילו בשבת). מכאן יש ללמוד, שדבר שהוא דוחה את השבת ביום, מכשיריו דוחים את השבת בלילה<b>.</b>
<br>ודוחים את פשיטת הבעיה: <b>אמר רבי יוסה</b> (מגדולי אמוראי ארץ ישראל בדור הרביעי)<b>: מכיון שהתחיל במצוה, אומרים לו:</b> "<b>מרוק</b>!" – משום שהתחיל את מצוות העומר בלילה, שמצוותו לקצור בלילה, ואפילו בשבת, אומרים לו שיגמור את המצווה בלילה, ולכן אף ההבהוב, שהוא גמר המצווה, היה בלילה, שהכול הוא מצווה אחת, ואין הדיחוי לחצי מצווה. ולכן אין ללמוד מכאן למכשיריו של דבר הדוחה את השבת ביום, כשאין מתחילים את מצוותו בלילה<b>.</b>
<br>ומציעים קושיה (בהצעת מקרה שממנו מקשים על רבי יוסה כדי לפרוך את הטיעון שהעלה): <b>התיב</b> – השיב (הקשה) <b>רבי יודן קפודקייא</b> (אמורא ארץ ישראלי בדור הרביעי, מקפדוקיה שבאסיה הקטנה) <b>קומי</b> – לפני <b>רבי יוסי: הגע עצמך שבא מן העלייה</b> – שער בנפשך שהביאו את העומר מהתבואה הישנה שבעלייה (חדר בקומה עליונה בבניין) ולא מהתבואה החדשה<b>.</b> ומפרטים את הקושיה: <b>כיון שלא התחיל במצוה, אין אומרים לו:</b> "<b>מָרֵק</b>!"<b>?!</b> (בתמיהה) – וכי, משום שלא התחיל את מצוות העומר בלילה, שלא קצר, אין אומרים לו שיגמור את המצווה בלילה ויהבהב?! והרי ודאי, שאף על פי שלא התחיל את מצוות העומר בלילה, מכל מקום מהבהב בלילה, ואפילו בשבת. ולכן יש ללמוד מהמשנה, שדבר שהוא דוחה את השבת ביום, מכשיריו דוחים את השבת בלילה.<br>
<br>ופושטים עוד את הבעיה (בהצעת משנה): <b>התיב</b> – השיב (תשובה על הבעיה) <b>רבי יעקב בר סוסי</b> (אמורא ארץ ישראלי בדור הרביעי) <b>קומי</b> – לפני <b>רבי יוסה: והא תנינן:</b> – והרי שנינו (משנה ראש השנה א,ט, בעניין עדי החודש): <b>שעל מהלך לילה ויום מחללין את השבת ויוצאין לעדות החודש</b> – אם אין עדי החודש (העדים שראו את הירח החדש) רחוקים ממקום בית הדין אלא מהלך לילה ויום (דרך שעובר ההולך בזמן של לילה ויום), העדים מותרים לחלל את השבת וללכת חוץ לתחום אף בשבת בלילה להעיד לפני בית הדין, כדי שיקדשו בית הדין את החודש בשבת ביום על פי עדותם, שקידוש החודש דוחה את השבת ביום (שאין מקדשים את החודש בלילה אלא ביום). מכאן יש ללמוד, שדבר שהוא דוחה את השבת ביום, מכשיריו דוחים את השבת בלילה<b>.</b>
<br>ודוחים את פשיטת הבעיה: <b>אמר ליה:</b> – אמר לו (רבי יוסה לרבי יעקב בר סוסי): <b>מכיון שהיום צריך ללילה והלילה צריך ליום, כמי שכולו יום</b> – משום שכדי שיגיעו עדי החודש לבית הדין ויקדשו בית הדין את החודש ביום על פי עדותם, הם צריכים ללכת אף בלילה שלפני היום, שאם לא ילכו בלילה שלפני היום אלא ביום בלבד - לא יגיעו לבית הדין באותו היום, הרי שהלילה נחשב כמו היום, ולכן הם מותרים ללכת אף בשבת בלילה. ולכן אין ללמוד מכאן למכשיריו של דבר הדוחה את השבת ביום, כשאין צריכים לעשות אותם בלילה כדי שייעשה הדבר ביום<b>.</b>
<br>ודוחים עוד את פשיטת הבעיה (שהשיב רבי יעקב בר סוסי): <b>אמר רבי יוסה בירבי בון</b> (מגדולי אמוראי ארץ ישראל בדור החמישי)<b>: ולא למפריעו הוא קָדֵש</b> (במקבילה כאן ולהלן: 'קדוש')<b>?!</b> (בתמיהה) – וכי אין החודש מתקדש למפרע (לשעבר)?! <b>מכיון שהוא קדש למפריעו, הוא יום הוא לילה</b> – משום שהחודש מתקדש למפרע, שכשבית הדין מקדשים את החודש ביום, החודש מתקדש מתחילת הלילה שהיה קודם היום, לכן אין הבדל בין היום והלילה, וגם הלילה דינו כדין היום, ולכן עדי החודש מותרים ללכת אף בשבת בלילה. ולכן אין ללמוד מכאן למכשיריו של דבר הדוחה את השבת ביום<b>.</b><br><br><small>המילים "והלילה צריך ליום" שאמר רבי יוסה יתירות. ונראה שהוא אשגרה ממה שאמרו בירושלמי פסחים א,ג: "אמר רבי יוסה: מכיון שזה צריך לזה וזה צריך לזה, כמי שכולן אחד".<br><br>עד כאן המקבילה בירושלמי ראש השנה.<br>במקבילה שתי בעיות על מכשירי מצווה הדוחים את השבת. בעיה אחת היא בעניין קצירת העומר, והבעיה השנייה נפשטת מעניין קצירת העומר. המקבילה מקורה במגילה, והיא המשך לעניין קצירת העומר שנידון כאן לעיל, ומכאן הועתקה המקבילה לראש השנה בשל המשנה במסכת ראש השנה שממנה פשטו את הבעיה השנייה. ואפשר שהמקבילה מקורה בירושלמי מנחות (שהיה ואבד) פרק י העוסק בדיני הקרבת העומר.<br><br>אף על פי שהסוגיה (מ"כל הלילה כשר לספירת העומר" עד סוף הפרק) הובאה במגילה בעניין ספירת העומר, הסוגיה עצמה עוסקת בעיקרה בקצירת העומר, ויש לסוגיה זיקה עיקרית למשנת מנחות פרק י ("סוגיות ארץ ישראליות לסדר קדשים" (עבודה), חלק ב, עמוד 34).</small><br>• • •

Chapter 3



Halakhah 1

<big><strong>משנה</strong></big><br>אגב דיני קריאת המגילה שנשנו בשני הפרקים הראשונים במסכתנו, נשנו בשני הפרקים האחרונים הלכות קריאת התורה, וכהקדמה להן סודרו בתחילת פרק זה (הלכות א-ג) דיני קדושת בית הכנסת.<br><b>בני העיר שמכרו רחובה של</b> ה<b>עיר</b> – הרחבה שבעיר, שהיא רכושם המשותף של בני העיר, והם מוציאים את התיבה לרחבה בתעניות ציבור ומתפללים בה וקוראים בה בספר תורה, ולכן יש בה קצת קדושה, <b>- לוקחין בדמיה בית הכנסת</b> – רשאים לקנות בדמי הרחבה בית כנסת, שקדושתו מרובה מקדושת הרחבה, לפי שעל ידי כך מעלים בקדושת הדמים, וכן בכולם<b>;</b> מכרו <b>בית הכנסת</b> – שבעיר, שהוא רכושם המשותף של בני העיר, <b>- לוקחין תיבה</b> – שבה מונחים ספרי התורה<b>;</b> מכרו <b>תיבה - לוקחין מטפחות</b> – שעליהן היו גוללים את ספרי התורה<b>;</b> מכרו <b>מטפחות - לוקחין ספרים</b> – ספרי נביאים וכתובים<b>;</b> מכרו <b>ספרים - לוקחין תורה</b> – ספר תורה<b>. אבל אם מכרו תורה - לא יקחו ספרים</b> – שקדושתם פחותה מקדושת התורה, לפי שעל ידי כך מורידים מקדושת הדמים, וכן בכולם<b>;</b> מכרו <b>ספרים - לא יקחו מטפחות;</b> מכרו <b>מטפחות - לא יקחו תיבה;</b> מכרו <b>תיבה - לא יקחו בית הכנסת;</b> מכרו <b>בית הכנסת - לא יקחו את הרחוב; וכן במותריהן</b> – דבר זה מתפרש בתלמוד. זה הכלל: מעלים בקודש ולא מורידים (משנה שקלים ו,ד)<b>.</b><br>
<big><strong>תלמוד</strong></big><br>במשנה שנינו: <b>"בני העיר שמכרו רחובה של</b> ה<b>עיר</b> - לוקחין בדמיה בית הכנסת<b>".</b>
<br>מציעים זיהוי למקור התנאי: <b>אמר רבי יוחנן</b> (גדול אמוראי ארץ ישראל בדור השני)<b>: דרבי מנחם בירבי יוסה</b> (תנא בדור החמישי, בנו של התנא רבי יוסי) <b>היא</b> – של רבי מנחם בירבי יוסה היא (המשנה כאן היא כדעת רבי מנחם בירבי יוסה)<b>,</b> ומפרטים את שיטתו של החכם הנזכר: <b>דרבי מנחם בירבי יוסה אמר: רחובה של</b> ה<b>עיר יש לה קדושה, שכן מוציאין ספר תורה וקורין בו ברבים</b> – בתעניות ציבור מוציאים ספר תורה לרחבה שבעיר וקוראים בו בציבור, ולכן יש בה קצת קדושה<b>. ברם כרבנ</b>י<b>ן</b> – אבל כחכמים (לפי החכמים), <b>- עשו אותו</b> – דנו את המקרה הנידון, <b>כהרחק ארבע אמות</b> – כמו שדנו את המקרה של הרחק ארבע אמות האמור להלן (החכמים החולקים על רבי מנחם בירבי יוסה סוברים שהרחבה שבעיר, מכיוון שאינה משמשת מקום קבע לתפילה ולקריאת התורה, אין בה קדושה קבועה אלא קדושה זמנית, כמו הקדושה הזמנית שיש במקום תפילה מזדמנת, שיש לשהות לאחר התפילה כשיעור הרחק ארבע אמות לפני עשיית מעשה שיש בו מיאוס, כאמור להלן. ולכן אם בני העיר מוכרים את הרחבה שבעיר, הם רשאים לעשות בדמיה מה שהם רוצים)<b>.</b><br><br><small>ב<b>בבלי מגילה</b> כו,א אמרו: "בני העיר שמכרו רחובה של עיר". - אמר רבה בר בר חנה אמר רבי יוחנן: זו דברי רבי מנחם ברבי יוסי סתימתא (זו המשנה הסתומה (סתם משנה זו) היא דברי רבי פלוני), אבל חכמים אומרים: הרחוב אין בו משום קדושה. ורבי מנחם ברבי יוסי מאי טעמיה? - אמר רבי זירא: הואיל והעם מתפללים בו בתעניות ובמעמדות. - ורבנן? - ההוא אקראי בעלמא הוא.<br><br>לפי הבבלי, רבי יוחנן פסק הלכה שלא כרבי מנחם ברבי יוסי (כך משמעות המונח שאמר רבי יוחנן בבבלי: "זו דברי... אבל חכמים אומרים..."). אבל לפי הירושלמי, רבי יוחנן זיהה את המשנה כדעת רבי מנחם בירבי יוסה, אך לא פסק הלכה.</small>
כאן התחלת מקבילה בירושלמי ברכות ג,ה.
<br>דנים בהרחקת מעשה של מיאוס ממקום תפילה ובהרחקת מעשה תפילה ממקום של מיאוס.
<br><b>רבי ירמיה</b> (מגדולי אמוראי ארץ ישראל בדור השלישי והרביעי) אמר בשם <b>רבי שמואל בר חלף</b> (במקבילה: 'רבי שמואל בר חלפתא'. - אין ידועים אמוראים בשמות אלה) שאמר <b>בשם רב אדא בר אחוה</b> (בר אהבה, אמורא בבלי בדור הראשון והשני)<b>: המתפלל לא ירוק</b> – לאחר שהתפלל, <b>עד שיהלך ארבע אמות</b> – שלא ירוק במקום שהתפלל, בגלל קדושתו של מקום התפילה, אלא יהלך ארבע אמות מהמקום שהתפלל ושם ירוק<b>.</b>
<br><b>אמר רבי יוסה בירבי בון</b> (מגדולי אמוראי ארץ ישראל בדור החמישי)<b>: וכן הרוק(ין)[ק]</b> (תוקן כמו במקבילה) <b>אל יתפלל</b> – לאחר שירק, <b>עד שיהלך ארבע אמות</b> – שלא יתפלל במקום שירק, אלא יהלך ארבע אמות מהמקום שירק ושם יתפלל<b>.</b><br>
<br>ומציעים ברייתא: <b>תני:</b> – שונה (התנא): <b>המתפלל לא יטיל מים</b> – לא ישתין לאחר שהתפלל, <b>עד שיהלך ארבע אמות</b> – שלא ישתין במקום שהתפלל, בגלל קדושתו של מקום התפילה, אלא יהלך ארבע אמות מהמקום שהתפלל ושם ישתין<b>. וכן המיטיל מים אל יתפלל</b> – לאחר שהשתין, <b>עד שיהלך ארבע אמות</b> – שלא יתפלל במקום שהשתין, אלא יהלך ארבע אמות מהמקום שהשתין ושם יתפלל<b>.</b>
<br>ומרחיבים את תחולת הקביעה: <b>אמר רבי יעקב בר אחא</b> (אמורא ארץ ישראלי בדור השלישי והרביעי)<b>: לא סוף דבר עד שיהלך ארבע אמות</b> – לא דבר זה בלבד שאמור בברייתא, שהמטיל מים יהלך ארבע אמות מהמקום שהשתין ושם יתפלל<b>, אלא אפילו שהא</b> (שהה) <b>כדי הילוך ארבע אמות</b> – גם אם התעכב במקום שהשתין במשך שיעור זמן המספיק ללכת ארבע אמות - מתפלל במקום שהשתין (אם נבלעו מי הרגליים באדמה), שהקלו עליו שלא יהלך ארבע אמות<b>. אם אומר את</b> (אתה)<b>: עד שיהלך ארבע אמות יהא אסור</b> – אילו היית אתה אומר, שהמטיל מים יהא אסור להתפלל במקום שהשתין אם שהה כדי הילוך ארבע אמות, ואינו מותר להתפלל עד שיהלך ארבע אמות מהמקום שהשתין ושם יתפלל, מפני שאסור לעולם להתפלל במקום שהשתין<b>, אף אני אומר: אחר בא והיטיל שם</b> – אהיה אני אומר, שאף אם הלך ארבע אמות מהמקום שהשתין יהא אסור להתפלל שם, מפני שיש לחשוש שמא אדם אחר השתין שם לפני כן, ונמצא שלא יהא רשאי להתפלל בשום מקום, שלעולם יש לחשוש שמא מי שהוא השתין שם. אלא מוכח מכך שמותר להתפלל במקום שהשתין אם שהה כדי הילוך ארבע אמות. - וכן לא סוף דבר, שהמתפלל יהלך ארבע אמות מהמקום שהתפלל ושם ישתין, אלא אפילו שהה כדי הילוך ארבע אמות במקום שהתפלל - משתין במקום שהתפלל, בגלל שהתפילה המזדמנת אינה יוצרת קדושת מקום קבועה אלא זמנית (וזהו שאמרו לעיל לגבי רחובה של העיר שהחכמים "עשו אותו כהרחק ארבע אמות")<b>.</b><br><br><small>עד כאן המקבילה בירושלמי ברכות.<br>המקבילה מקורה בברכות, והובאה כאן משום שאמרו לעיל שהחכמים "עשו אותו כהרחק ארבע אמות".<br><br>הקשר בירושלמי כאן, בין דעת החכמים לעיל לגבי רחובה של העיר ובין המקבילה הדנה בהרחקת מעשה של מיאוס ממקום תפילה, מלמד, שדברי רבי יעקב בר אחא נאמרו לא רק על המאמר השני בברייתא: "המטיל מים אל יתפלל...", כפי שמוכח מהמשך דבריו: "אני אומר: אחר בא והטיל שם", אלא נאמרו גם על המאמר הראשון בברייתא: "המתפלל אל יטיל מים...", שאפילו שהה כדי הילוך ארבע אמות - משתין במקום שהתפלל, בגלל שאין למקום התפילה קדושה קבועה.<br><br>ב<b>תוספתא ברכות</b> ב,יט שנו: לא יטיל אדם את המים במקום שמתפלל, אלא אם כן ירחיק ארבע אמות. המטיל את המים לא יתפלל באותו מקום, אלא אם כן הרחיק ארבע אמות. יבשו או נבלעו (באדמה) - הרי זה מותר (להתפלל במקום שהשתין).<br><br>ב<b>בבלי מגילה</b> כז,ב אמרו: תני תנא קמיה דרב נחמן: המתפלל מרחיק ארבע אמות (ממקום תפילתו) ומשתין, והמשתין מרחיק ארבע אמות ומתפלל. - אמר ליה (רב נחמן): בשלמא משתין מרחיק ארבע אמות ומתפלל, דתנן: כמה ירחיק מהם (ממי הרגליים) ומן הצואה? - ארבע אמות. אלא המתפלל מרחיק ארבע אמות ומשתין, אי הכי, קדישתינהו לכולהו שבילי דנהרדעא (שבוודאי התפללו אנשים בכל שביל בה)! - תני: ישהה (במקום לאחר שהתפלל כשיעור מהלך ארבע אמות ולא ישתין מיד). - בשלמא משתין ישהה כדי הילוך ארבע אמות ויתפלל - משום ניצוצות (טיפות קטנות של מי רגליים שאולי עדיין נוטפות ממנו, וימתין עד שיפסקו), אלא המתפלל ישהה כדי הילוך ארבע אמות וישתין - מאי טעמא? - אמר רב אשי: שכל ארבע אמות תפילתו של אדם סדורה בפיו ורחושי מרחשן שפוותיה (ולכן צריך להפסיק זמן מסוים).<br><br>כמו בירושלמי, גם בבבלי הובאה הסוגיה הזו, הדנה בהרחקת מעשה של מיאוס ממקום תפילה, בהקשר לדעת החכמים (להלן הלכה ב) שבני העיר מוכרים מקום תפילה שאין בו קדושה קבועה והקונה רשאי להשתמש בו אפילו לדבר מאוס, כגון לבית הכיסא שמשתינים בו.<br><br>מלשון התוספתא משמע שצריך להרחיק ממש, ומטעם קדושת המקום אתינן עלה. ובבבלי מסיק ש"מרחיק ארבע אמות" פירושו שישהה כדי הילוך ארבע אמות, מפני שפחות משיעור זה עדיין תפילתו בפיו.<br>ונראה שהירושלמי חולק על טעם הבבלי, ומחמת קדושת המקום אתינן עלה, ולא מחמת שעדיין תפילתו בפיו. ואף על פי שגם בירושלמי הסיקו: "לא סוף דבר עד שיהלך ארבע אמות, אלא אפילו שהה כדי הילוך ארבע אמות", הרי מוכח מתוך הלשון שבאו להקל עליו, ואפילו לא זז מן המקום ושהה כדי הילוך ארבע אמות, מותר לו להטיל מים במקום שהתפלל, שהרי ברור שלא אסרו לו לאדם להטיל מים לעולם במקום שהתפלל בו, ונתנו בו שיעור של זמן. ודרך אגב למדנו, שלשיטת הירושלמי חלה על המקום שהתפלל שם מעין קדושה לשעה, עד כדי הילוך ארבע אמות אחרי התפילה. וכן מוכח מלשון הירושלמי במגילה: "רחובה של עיר יש לה קדושה... ברם כרבנין - עשו אותו כהרחק ארבע אמות", כלומר, שברחוב יש קדושה לשעה. והירושלמי מוכיח מכאן שבתפילת ארעי לא נתקדש המקום אלא לשעה קלה, כשיעור הרחק ארבע אמות. אבל בבבלי (מגילה כז,ב) אמרו: "אבל ארבע אמות דלא קביע קדושתייהו - לא", ומוכח מתוך המסקנה שם שאין בהם קדושה אלא בשעה שמתפללים בהם ממש ("תוספתא כפשוטה", זרעים א).<br><br>התלמוד הירושלמי מרחיב את הקו ההלכתי שבתוספתא, המרחיק דבר מיאוס ממקום תפילה, והוא מכליל בתוכו גם את איסור הרקיקה. אומנם רבי יעקב בר אחא מפרש את ההלכה המחייבת הרחקה של ארבע אמות, כזמן הליכה של ארבע אמות, והוא אינו מוכן לייחס קדושה קבועה למקום תפילה, קדושה שעלולה ליצור מציאות בלתי אפשרית לתפילה מזדמנת. ההלכה של הירושלמי נשענת על הבסיס העקרוני שנשענה עליו ההלכה שבתוספתא: התפילה יוצרת קדושת מקום, גם אם היא זמנית. מפתיחת הסוגיה ניתן ללמוד, שגישה זו היא דעת רבנן אף לגבי רחובה של העיר.<br>קדושת מקום תפילה היא פועל יוצא מנוכחות השכינה במחיצתו של המתפלל. ראיה מובהקת לכך היא העובדה, שההלכה נוגעת לתפילה בלבד ולא לקריאת "שמע". גם את קריאת "שמע" יש להרחיק ארבע אמות מדבר מיאוס, אולם לא מצאנו שיש להרחיק דבר מיאוס ממקום קריאת "שמע".<br>לעומת התלמוד הירושלמי, לפי רב אשי בתלמוד הבבלי, השהייה אינה נובעת מקדושה זמנית של מקום התפילה, אלא היא סייג למעשה התפילה המקודש, המתמשך מאליו, והתמשכות זו מחייבת שהות בין התפילה לבין פעילות שיש בה מיאוס. לו כפירושו של רב אשי, היינו צריכים למצוא הלכה דומה בקריאת "שמע", שגם ממנה יש להרחיק דבר מיאוס ("מקום השכינה בתודעת המתפלל", "תרביץ" סה, עמוד 323 והערה 26).</small><br>• • •
במשנה שנינו: "(בני העיר שמכרו) בית הכנסת...".
<br>מספרים: <b>ביישנאי שאלון לרבי אימי</b> (אמורא ארץ ישראלי בדור השלישי)<b>:</b> – אנשי בית שאן (עיר בבקעת הירדן) שאלו את רבי אימי: <b>מהו ליקח אבנים מבית הכנסת זו ולבנות בבית הכנסת אחרת?</b> – האם מותר לקחת אבנים מבית כנסת אחד שחרב ולבנות מהן בית כנסת אחר, שהרי אין כאן הורדה בקדושה? <b>אמר לון:</b> – אמר להם (רבי אימי): <b>אסור</b> – לקחת (טעמו של רבי אימי אמור להלן במאמרו של רבי חלבו)<b>.</b>
<br><b>אמר רבי חלבו</b> (אמורא בדור השלישי)<b>: לא אסר רבי אימי אלא מפני עגמת נפש</b> (צער עמוק) – מעיקר הדין מותר לקחת אבנים מבית כנסת אחד שחרב ולבנות מהן בית כנסת אחר, ולא אסר רבי אימי אלא כדי שיעמוד בית הכנסת שחרב בחורבנו ותהיה עגמת נפש לרואים את בית הכנסת בחורבנו וייתנו דעתם עליו לחזור ולבנות אותו (הטעם "מפני עגמת נפש" מקורו במשנה להלן הלכה ג כנימוק לאיסור לתלוש עשבים שעלו בבית כנסת שחרב)<b>.</b><br><br><small>ב<b>בבלי מגילה</b> כו,ב אמרו: רמי בר אבא היה בונה בית כנסת חדש. היה בית כנסת ישן, רצה לסתור אותו ולהביא לבינים וקורות ממנו ולהכניס לבית הכנסת הזה. וקא מיבעיא ליה הא דרב חסדא, דאמר רב חסדא: לא יסתור אדם בית כנסת עד שבונה בית כנסת אחר משום פשיעותא (רשלנות), כי האי גוונא (שמוציא מאחד ומכניס לשני) מאי? - אתא לקמיה דרב פפא / פפי ואסר ליה. אתא לקמיה לקמיה דרב הונא בר תחליפא ואסר ליה.<br><br>מקור נוסף של אבני בנייה היו מבנים נטושים שאת קירותיהם ניתן היה לפרק ולעשות באבניהם שימוש חוזר. הסיפור על אנשי בית שאן משקף את הנוהג לחזור ולהשתמש באבני בנייה ("בית המגורים הארץ ישראלי בתקופה הרומית-ביזאנטית", עמוד 132).</small><br>
<br>ומספרים עוד: <b>רבי גוריון</b> (אמורא ארץ ישראלי בדור הרביעי) <b>אמר: מוגדלאיי שאלון לרבי שמעון בן לקיש</b> (מגדולי אמוראי ארץ ישראל בדור השני)<b>:</b> – אנשי מגדל (עיר בחוף הכינרת ולרגלי הרי הגליל התחתון) שאלו את רבי שמעון בן לקיש: <b>מהו ליקח אבנים מעיר זו ולבנות בעיר אחרת?</b> – האם מותר לקחת אבנים מבית כנסת בעיר אחת ולבנות מהן בית כנסת בעיר אחרת, שהרי אין כאן הורדה בקדושה? <b>אמר לון:</b> – אמר להם (רבי שמעון בן לקיש): <b>אסיר</b> – אסור לקחת (הטעם אמור להלן בהוראתו של רבי אימי)<b>.</b>
<br><b>הורי</b> – הורה (פסק הלכה) <b>רבי אימי: אפילו ממזרחה למערבה</b> – אפילו לקחת אבנים מכותלו המזרחי של בית כנסת לכותלו המערבי של אותו בית כנסת, <b>- אסור, מפני חורבן אותו המקום</b> – מפני שלקיחת אבנים מכותלו המזרחי של בית כנסת תביא לחורבנו של אותו המקום בכותל שממנו נלקחו אבנים<b>.</b><br>
<br>ומציעים בעיה: <b>מהו למכור בית הכנסת וליקח בית המדרש?</b> – האם בני העיר רשאים למכור את בית הכנסת ולקנות בדמיו את בית המדרש, משום שקדושת בית המדרש מרובה מקדושת בית הכנסת, או שמא אין הם רשאים, משום שקדושת בית המדרש אינה מרובה מקדושת בית הכנסת?
<br>ומציעים היסק ממקור אמוראי כדי לפשוט את הבעיה: <b>מילתיה דרבי יהושע בן לוי</b> (אמורא ארץ ישראלי בדור הראשון) <b>אמרה:</b> – דבריו של רבי יהושע בן לוי אומרים (מדבריו להלן יש ללמוד): <b>שרי</b> – מותר (למכור בית הכנסת וליקח בית המדרש)<b>, דאמר רבי יהושע בן לוי:</b> נאמר (בחורבן המקדש וירושלים): <b>"וַיִּשְׂרֹף אֶת בֵּית י'י"</b> (מלכים ב כה,ט; ירמיהו נב,יג) <b>- זה בית המקדש, "וְאֶת בֵּית הַמֶּלֶךְ"</b> (שם) <b>- זה פלטין</b> (ארמון, היכל (מקור המילה ביוונית ובלטינית)) <b>של צדקיהו</b> (מלך יהודה)<b>, "וְאֵת כָּל בָּתֵי יְרוּשָׁלִַם"</b> (שם) – הבתים של פשוטי העם; ויש לדרוש: <b>- אֵילּוּ ארבע מאות ושמונים בתי כניסיות שהיו בירושלם</b> – בתי ירושלים שנשרפו בחורבן הבית השני הם בתי הכנסת הרבים שהיו בעיר (רבי יהושע בן לוי דורש את האמור בחורבן הבית הראשון כאילו הוא אמור בחורבן הבית השני)<b>; דאמר רבי פינחס</b> (אמורא ארץ ישראלי בדור הרביעי) <b>בשם רבי הושעיה</b> (מגדולי אמוראי ארץ ישראל בדור הראשון)<b>: ארבע מאות ושמונים בתי כניסיות היו בירושלם</b> – לפני חורבן הבית השני<b>, וכל אחת ואחת היה לה בית ספר</b> – מקום שמלמדים בו את הילדים את הקריאה ואת המקרא, <b>ובית תלמוד</b> – בית מדרש, מקום שנלמדת בו התורה שבעל פה: ההלכה, המדרש והאגדה<b>, בית ספר למקרא ובית תלמוד למשנה</b> (מסתבר שהכוונה למשנה במובן הרחב של תורה שבעל פה. יש לראות ב"בית תלמוד" מונח מקביל לבית מדרש ("בית המדרש בארץ ישראל בתקופת המשנה והתלמוד", "דברי הקונגרס העולמי השנים עשר למדעי היהדות" ב, עמוד 47, הערה 14))<b>, וכולהם</b> (וכולם) <b>עלה אספסיינוס</b> (קיסר רומי. צריך להוסיף כמו במקבילות שבמדרשי האגדה: '<b>והחריבם</b>'. - עד כאן מימרת רבי פינחס בשם רבי הושעיה המתארת את גודלה ופריחתה של ירושלים שלפני החורבן)<b>; "וְאֶת כָּל בֵּית גָּדוֹל</b> (בירמיהו: <b>"הַגָּדוֹל"</b>) <b>שָׂרַף בָּאֵשׁ"</b> (שם) – בתי האנשים הגדולים, העשירים והשרים; ויש לדרוש: <b>- זה מדרשו של רבן יוחנן בן זכיי</b> (גדול החכמים בדור הראשון לתנאים) – הבית הגדול שנשרף בחורבן הבית השני הוא בית מדרשו של רבן יוחנן בן זכיי שהיה בירושלים<b>, ששם היו מתנין</b> (מספרים) <b>גדוֹלותיו</b> (מעשיו החשובים) <b>של הקב"ה</b> – בבית המדרש היו לומדים את האגדה, ובה עסקו בסיפור גדולותיו של ה', ולכן נקרא בית המדרש "בית גדול / הגדול"<b>, כגון: "</b>וְהַמֶּלֶךְ מְדַבֵּר אֶל גֵּחֲזִי נַעַר אִישׁ הָאֱלֹהִים לֵאמֹר: <b>סַפְּרָה נָּא לִי אֵת כָּל הַגְּדֹלוֹת אֲשֶׁר עָשָׂה אֱלִישָׁע"</b> (מלכים ב ח,ד) – המלך דרש מגיחזי, משרתו של אלישע הנביא, שיספר על המעשים הגדולים (הניסים) שעשה הנביא. - מדבריו של רבי יהושע בן לוי, שבית מדרש נקרא "בית גדול" ובתי כנסת נקראים בתים סתם, יש ללמוד, שקדושת בית המדרש מרובה מקדושת בית הכנסת, ולכן מותר למכור בית הכנסת וליקח בית המדרש<b>.</b><br><br><small>ב<b>בבלי מגילה</b> כו,ב-כז,א אמרו: אמר רב פפי משמיה דרבא: מבי כנישתא לבי רבנן (לעשות מבית כנסת בית מדרש) - שרי, מבי רבנן לבי כנישתא - אסיר. ורב פפא משמיה דרבא אמר איפכא (שבית כנסת מקודש מבית מדרש).<br>אמר רב אחא בריה דרבא: כוותיה דרב פפי מסתברא, דאמר רבי יהושע בן לוי: בית הכנסת מותר לעשותו בית המדרש. שמע מינה.<br>דרש בר קפרא: מאי דכתיב: "וישרוף את בית ה' ואת בית המלך ואת כל בתי ירושלים ואת כל בית גדול שרף באש"? "את בית ה'" - זה בית המקדש; "ואת בית המלך" - אלו פלטרין של מלך; "ואת כל בתי ירושלים" - כמשמעו; "ואת כל בית גדול שרף באש" - פליגי בה רבי יוחנן ורבי יהושע בן לוי. חד אמר: מקום שמגדלים בו תורה, וחד אמר: מקום שמגדלים בו תפילה. - מאן דאמר: מקום שמגדלים בו תורה, דכתיב: "יגדיל תורה ויאדיר". ומאן דאמר: מקום שמגדלים בו תפילה, דכתיב: "ספרה נא לי את כל הגדולות אשר עשה אלישע", ואלישע כי עבד - ברחמי (בתפילה) הוא דעבד.<br>תסתיים דרבי יהושע בן לוי הוא דאמר: מקום שמגדלים בו תורה, דאמר רבי יהושע בן לוי: בית הכנסת מותר לעשותו בית המדרש. תסתיים.<br><br>הבבלי ידע שרבי יהושע בן לוי אמר שבית הכנסת מותר לעשותו בית המדרש, ומזה הבבלי למד שרבי יהושע בן לוי דרש "בית גדול" - בית מדרש. אבל הירושלמי ידע שרבי יהושע בן לוי דרש "בית גדול" - בית מדרש, ומזה הירושלמי למד שרבי יהושע בן לוי אמר שבית הכנסת מותר לעשותו בית המדרש.<br>בבבלי דרש בר קפרא "בתי ירושלם" כמשמעו, ורבי יוחנן דרש "בית גדול" - בית כנסת, ורבי יהושע בן לוי דרש "בית גדול" - בית מדרש. ובירושלמי דרש רבי יהושע בן לוי "בתי ירושלם" - בתי כנסיות, ו"בית גדול" - בית מדרש (של רבן יוחנן בן זכיי).<br>בבבלי דרשו "בית גדול" - מקום שמגדלים בו תורה / תפילה. ובירושלמי דרשו "בית גדול" - מקום שמספרים בו גדולותיו של הקב"ה.<br><br>לירושלמי, ואנו מניחים שכך היה במקור, רבי יהושע בן לוי אמר רק את הדרשה ומן הדרשה הוציאו אחר כך את ההלכה. ברם בבבלי חשבו את ההלכה למימרה עצמאית, ואילו את הדרשה מסרו כחלק ממחלוקת רבי יהושע בן לוי ורבי יוחנן בצורת "חד אמר... וחד אמר...", ולא ידעו איך דרש רבי יהושע בן לוי את הפסוק. וכשהמצרף המאוחר זיהה אחר כך את דרשת רבי יהושע בן לוי על יסוד ההלכה, הרי עשה להיפך ממה שנעשה במקור. במקור יצרו את ההלכה על יסוד הדרשה, ואילו הוא זיהה את הדרשה על יסוד ההלכה.<br>ברור שבר קפרא לא אמר "פליגי בה רבי יוחנן ורבי יהושע בן לוי...". הוא חי לפניהם. ומכיוון שלא מסתבר שבר קפרא דרש את כל הפסוק "וישרוף..." חוץ מהמילים האחרונות "ואת כל בית גדול", עלינו לומר שרבי יוחנן ורבי יהושע בן לוי חולקים איך דרש בר קפרא את סוף הפסוק.<br>הבבלי מביא בלא מחלוקת את דרשת בר קפרא "'ואת כל בתי ירושלים' - כמשמעו". אבל בירושלמי רבי יהושע בן לוי דורש (ומן הסתם שמע גם את זאת מבר קפרא) "'כל בתי ירושלים' - אלו ארבע מאות ושמונים בתי כנסיות". רבי יוחנן אינו יכול לדרוש כן. מסתבר שהוא דורש "כל בתי ירושלים" לבתי מדרשות, ההיפך מרבי יהושע בן לוי. נמצא שרבי יוחנן ורבי יהושע בן לוי חולקים גם בדרשת הפסוק "כל בתי ירושלים" ("מקורות ומסורות", מועד ג, עמוד תקט).</small><br>
<br>בבבלי נמסר דרשו של בר קפרא לכתוב "וישרוף...", אבל לסוף הכתוב "ואת כל בית גדול" לא נזכר מה בר קפרא דרש בו, אלא מובאת מחלוקת רבי יוחנן ורבי יהושע בן לוי, שרבי יהושע בן לוי דרשו: מקום שמגדלים בו תורה. והדעת נותנת שדרש כך רבי יהושע בן לוי משום בר קפרא. בירושלמי מובא גם דרשו של בר קפרא לראש הכתוב בשם רבי יהושע בן לוי ("מבוא לתלמודים", עמוד 150, הערה 18).<br><br><small><b>"וַיִּשְׂרֹף אֶת בֵּית י'י..."</b><br>ב<b>איכה רבה</b> פתיחתא יב נאמר: "וישרוף את בית ה'" (מלכים ב כה,ט) - זה בית המקדש; "ואת בית המלך" (שם) - זה פלטין של צדקיהו; "ואת כל בתי ירושלים" (שם) - אלו ארבע מאות ושמונים בתי כנסיות שהיו בירושלים, דאמר רבי פנחס בשם רבי הושעיא: ארבע מאות ושמונים בתי כנסיות היו בירושלים, חוץ מבית המקדש, מניין "מְלֵאֲתִי" (ישעיהו א,כא), בגימטריא הכי הווי (לפני החכמים היה כתיב חסר, בלי אל"ף, או שהאל"ף מרמזת לבית המקדש), וכל אחת ואחת היה לה בית ספר למקרא ובית תלמוד למשנה, וכולן עלה אספסיאנוס והחריבן; "ואת כל בית גדול" (מלכים ב כה,ט) - זה בית מדרשו של רבן יוחנן בן זכאי, ולמה קורא אותו "בית גדול"? ששם מתנים שבחו של הקב"ה.<br>וב<b>פסיקתא דרב כהנא</b> ד,י וב<b>פסיקתא רבתי</b> יד נאמר: "ואת כל בית גדול שרף באש" (מלכים ב כה,ט) - ולמה הוא קורא אותו "בית גדול"? אלא זה בית מדרשו של רבן יוחנן בן זכיי ששם היו מתנים גדולתו של הקב"ה.<br><br><b>ארבע מאות ושמונים בתי כניסיות היו בירושלם</b><br>ב<b>ירושלמי כתובות</b> יג,א אמרו: רבי פינחס בשם רבי הושעיה: ארבע מאות וששים (צריך לומר: 'ושמונים') בתי כניסיות היו בירושלם, וכל אחת ואחת היה לה בית ספר ובית תלמוד, בית ספר למקרא ובית תלמוד למשנה.<br>וב<b>בבלי כתובות</b> קה,א אמרו: אמר רבי פינחס אמר רבי אושעיא: שלוש מאות ותשעים וארבעה בתי דינים היו בירושלים, וכנגדם בתי כנסיות, וכנגדם בתי מדרשות, וכנגדם בתי סופרים.<br>וב<b>איכה רבה</b> ב,ב נאמר: רבי פינחס בשם רבי הושעיא אמר: ארבע מאות ושמונים בתי כנסיות היו בירושלים, חוץ מן בית המקדש, מניין "מְלֵאֲתִי", וכל אחד ואחד היה בית ספר ובית תלמוד, בית ספר למקרא ובית תלמוד למשנה, וכולם עלה אספסיינוס והחריבם.<br>וב<b>פסיקתא דרב כהנא</b> טו,ז וב<b>מדרש זוטא</b> איכה א,מב נאמר: רבי פינחס בשם רבי הושעיא אמר: ארבע מאות ושמונים בתי כנסיות היו בירושלם, וכל אחת ואחת יש בה בית ספר ובית תלמוד, בית ספר למקרא ובית תלמוד למשנה, וכולם עלה אספסיאנוס והחריבם.<br>וב<b>שיר השירים רבה</b> ה [יב] ב נאמר: רבי פינחס בשם רבי הושעיא רבה: ארבע מאות ושמונים בתי כנסיות היו בירושלם, מניין "מְלֵאֲתִי".<br><br>לפי הבבלי היו בירושלים 394 בתי כנסיות ו-394 בתי מדרשות. אבל לפי הירושלמי ומדרשי האגדה, היו בירושלים 480 בתי כנסיות, ולא היו בתי מדרשות, אלא בית מדרשו של רבן יוחנן בן זכאי.<br><br>המספרים נמסרו בלשון גוזמא, אך הם שמרו על גרעין של עובדה היסטורית. ואומנם אנו מוצאים, כי לא רק אנשי תורה עולים לירושלים לשמוע תורה מפי חכמים מובהקים, אלא אף צעירים חסרי כל ידיעה שנפשם חשקה בתורה ("בימי הבית ובימי המשנה", עמוד 84).<br><br><b>בית המדרש בארץ ישראל בתקופת המשנה והתלמוד</b><br>ככל הנראה תהליך בנייתם של בתי מדרש החל בסוף תקופת התנאים. המציאות החדשה חוללה שינוי בהוראתו של המונח "בית מדרש". אם במקורות התנאיים הוא מציין בדרך כלל את מסגרת הלימוד, הרי במקורות האמוראיים הוא מציין את המבנה. דוגמא אופיינית לשינוי שחל במעבר בין התקופות אפשר לראות בדיוני האמוראים על המשנה במסכת מגילה ג,א. המשנה דנה בקדושתו של בית הכנסת ובאפשרות להמירו בחפצים אחרים. המשנה אינה מזכירה את בית המדרש, אך האמוראים שואלים: "מהו למכור בית הכנסת וליקח בית המדרש?" (ירושלמי מגילה ג,א; בבלי מגילה כז,א). יש להניח, שהשאלה לא עלתה בתקופת התנאים מפני שבהיעדר בתי מדרש היא לא היתה שייכת. בתקופת האמוראים, לאחר שבתי מדרש הפכו למציאות רווחת, נידון גם מעמדו של בית המדרש ואף היחס בינו ובין בית הכנסת ("בית המדרש בארץ ישראל בתקופת המשנה והתלמוד", "דברי הקונגרס העולמי השנים עשר למדעי היהדות" ב, עמודים 50-51).</small><br>
<br>ומצמצמים את תחולת הקביעה: <b>רבי שמואל בר נחמן</b> (אמורא ארץ ישראלי בדור השני והשלישי) אמר <b>בשם רבי יונתן</b> (אמורא ארץ ישראלי בדור הראשון)<b>: הדא דאת אמר</b> – זאת שאתה אומר (דבר זה שאתה אומר, שבני העיר רשאים למכור בית הכנסת), <b>- בבית הכנסת של</b> ה<b>יחיד</b> – במקרה של בית הכנסת שאדם יחיד בנה אותו מכספו ומסר אותו לרשות בני העיר, שהוא רכושם המשותף של בני העיר, ולכן הם רשאים למוכרו<b>, אבל בבית הכנסת של</b> ה<b>רבים</b> – במקרה של בית הכנסת שבני אדם רבים בנו אותו מכספם, <b>- אסור</b> – אין בני העיר רשאים למוכרו<b>, אני אוֹמַר: אחד מסוף</b> (מקצה) <b>העולם קנוי בו</b> – ייתכן שגם אדם שאינו מבני העיר תרם מכספו לבניית בית הכנסת, ויש לו חלק קנוי בבית הכנסת, ואין בני העיר מוסמכים לייצג אותו במכירת בית הכנסת, ולכן אינם רשאים למוכרו<b>.</b>
<br>ומציעים קושיה מברייתא: <b>והא תני:</b> – והרי (התנא) שונה: <b>מעשה ברבי אלעזר בירבי צדוק</b> (הראשון, תנא בדור השני) <b>שלקח בית הכנסת של א[ל]כסנדריים</b> – של יהודי אלכסנדריה, שבאו לירושלים בימי הבית השני והקימו לעצמם בית כנסת, <b>ועשה בה צרכיו</b> – השתמש בבית הכנסת לצרכיו, שהלוקח בית הכנסת רשאי לעשות בו מה שירצה, משום שכשפקע ממנו שם בית כנסת אף קדושתו פקעה (כדעת רבי יהודה במשנה להלן הלכה ב, שהביא ראיה לדבריו ממעשה זה)<b>!</b> – מכאן שגם בית הכנסת של הרבים רשאים למוכרו. הרי שיש לפרוך את דברי רבי שמואל בר נחמן בשם רבי יונתן!
<br>ומציעים תירוץ לקושיה: <b>אלכסנדריים עשו אותה משל עצמן</b> – אנשי אלכסנדריה בנו את בית הכנסת מכספם, ולא היה לאחרים חלק קנוי בו, וכיוון שהיה שייך רק לאנשי אלכסנדריה, לכן היו רשאים למוכרו<b>.</b><br><br><small>ב<b>תוספתא מגילה</b> ב,יז שנו: אמר רבי יהודה: מעשה ברבי לעזר בי רבי צדוק שלקח בית הכנסת של אלכסנדריים שהיתה בירושלם, והיה עושה בה כל חפצו.<br><br>ב<b>בבלי מגילה</b> כו,א אמרו: "בית הכנסת - לוקחים תיבה". - אמר רבי שמואל בר נחמני אמר רבי יונתן: לא שנו (שמוכרים בית כנסת) אלא בית הכנסת של כפרים, אבל של כרכים, כיוון דמעלמא קא אתו ליה - הווה ליה דרבים ולא מצו מזבני ליה.<br>מיתיבי: / תא שמע: אמר רבי יהודה: מעשה בבית הכנסת של טרסיים (אורגים אומנים בעלי הכשרה מיוחדת, על שם האורגים מהעיר טרסוס) שהיתה בירושלם ומכרוה לרבי אלעזר בן עזריה, ועשה בו כל צורכו. והא התם דכרכים הווה! - ההיא בי כנישתא זוטא הוואי, ואינהו עבדוה.<br><br>בבבלי: בית הכנסת של כפרים ושל כרכים. בירושלמי: בית הכנסת של היחיד ושל הרבים.</small><br>
<br>כאן התחלת מקבילה בירושלמי נדרים ט,ב.
<br>בירושלמי נדרים הציעו לפני המקבילה את תחילת המשנה להלן הלכה ב, שדנה גם היא במכירת בית הכנסת.
<br>ומציעים שאלה: <b>עד כדון</b> – עד עכשיו, <b>- בשבנייה לשם בית הכנסת</b> – הדין במקרה שנבנה הבית מתחילה לשם בית הכנסת פשוט, שבמקרה זה חלה עליו קדושת בית הכנסת, ולכן כשמוכרים אותו אסורים לקנות בדמיו דבר שקדושתו פחותה מקדושת בית הכנסת<b>. בנייה לשם חצר והקדישה, מהו?</b> – מה הדין במקרה שנבנה הבית מתחילה לשם איזה שימוש שהוא ואחר כך הוקדש לשם בית הכנסת? האם במקרה זה חלה עליו קדושת בית הכנסת?
<br>ומציעים פשיטת השאלה (ממקור תנאי): <b>נישמעינה מן הדא:</b> – נשמע (נלמד) אותה מזאת (מהמשנה במסכת נדרים ט,ב): מי שאמר: <b>קונם לבית הזה שאיני נכנס</b> – שנדר שלא ייכנס לבית מסוים<b>, ונעשה בית הכנסת</b> – אותו בית נעשה אחר כך בית הכנסת, שהוקדש לשם בית הכנסת (עד כאן קטע מהמשנה. במקרה זה נחלקו רבי אליעזר והחכמים, שלדעת רבי אליעזר פותחים בנולד, שיכול החכם להתיר את הנדר בפתח שהוא בדבר שלא היה קיים בשעת הנדר אלא שנולד ונתחדש אחר כך, ולדעת החכמים אין פותחים בנולד)<b>.</b> ויש להסיק: <b>הדא אמרה:</b> – זאת אומרת: <b>בנייה לשם חצר והקדישה - קדשה</b> – חלה עליו קדושת בית הכנסת, שאילו לא חלה עליו קדושת בית הכנסת, לא נולד דבר שלא היה קיים בשעת הנדר, ואין כאן פתח להתרת הנדר<b>.</b>
<br>ושואלים: <b>אימתי קדשה?</b> – מתיי חלה הקדושה במקרה שנבנה הבית מתחילה לשם חצר ואחר כך הוקדש לשם בית הכנסת? <b>מיד?</b> (מגיה הוסיף במסירה שלפנינו 'או', ואין צורך) <b>בשעת התשמיש?</b> – האם חלה הקדושה מיד כשהוקדש לשם בית הכנסת, או שמא לא חלה הקדושה אלא בשעה שמשתמשים בו לבית הכנסת (שמתפללים בו)?
<br>ומציעים פשיטת השאלה (ממקור תנאי): <b>נישמעינה מן הדא:</b> – נשמע (נלמד) אותה מזאת (מהברייתא להלן): <b>העושה תיבה לשם ספר</b> – להניח בה ספר תורה, <b>ומטפחות לשם ספר</b> – לגלול עליהן ספר תורה<b>, עד שלא נשתמש בהן הספר</b> – לפני שהניח ספר תורה בתיבה ולפני שגלל ספר תורה על המטפחות, <b>- מותר להשתמש בהן הדיוט</b> – מותר להשתמש בתיבה ובמטפחות שימוש של חול, שלא חלה קדושה עליהן כשהוקדשו לשם ספר תורה<b>, משנשתמש בהן הספר</b> – לאחר שהניח ספר תורה בתיבה ולאחר שגלל ספר תורה על המטפחות, <b>- אסור להשתמש בהן הדיוט</b> – אסור להשתמש בתיבה ובמטפחות שימוש של חול, שחלה קדושה עליהן בשעה שהשתמש בהן ספר תורה (עד כאן הברייתא)<b>.</b> ויש לדון: (מגיה במסירה שלפנינו הוסיף 'ומה') <b>אם אֵילּוּ שנעשו לשם ספר</b> – תיבה ומטפחות ספרים שנעשו מתחילה לשם ספר תורה ולא לשם דבר אחר, <b>- אינן קְדֵישות</b> (במקבילה: 'קדושות') <b>אלא בשעת התשמיש</b> – לא נהיות קדושות אלא בשעה שהשתמש בהן ספר תורה<b>, זו שבנייה לשם חצר</b> – בית הכנסת שנבנה מתחילה לשם חצר ואחר כך הוקדש לשם בית הכנסת, <b>- לא כל שכן?!</b> – בוודאי ובוודאי שלא חלה קדושה עליו אלא בשעה שמשתמשים בו לבית הכנסת.<br>
<br>ומציעים בעיה: <b>אֵילּוּ שעשאן לשם חולין והקדישן</b> – תיבה ומטפחות ספרים שנעשו מתחילה לשם שימוש של חול ואחר כך הוקדשו לשם ספר תורה<b>, מה הן?</b> – מה דינם? האם חלה קדושה עליהם, או שמא לא חלה קדושה עליהן כיוון שלא נעשו מתחילה לשם ספר תורה?
<br>ופושטים את הבעיה: <b>כמה דאת אמר תמן:</b> – כמו שאתה אומר שם (לפני כן בסוגיה, במקרה של בית כנסת): <b>בנייה לשם חצר והקדישה - קדשה</b> – חלה קדושה עליו בשעה שמשתמשים בו לבית הכנסת<b>, והכא</b> – גם כאן (הדין הבא לפני כן חל גם במקרה הנידון של תיבה ומטפחות ספרים), <b>עשאם לשם חולין והקדישן - קדש</b> (צריך לומר כמו במקבילה: 'קדש<b>ו</b>') – חלה קדושה עליהן בשעה שמשתמשים בהן לספר תורה<b>.</b><br><br><small>עד כאן המקבילה בירושלמי נדרים.<br>המקבילה מקורה במגילה, ומכאן הועתקה המקבילה לנדרים בשל המשנה במסכת נדרים שממנה פשטו את השאלה הראשונה.<br><br>ב<b>תוספתא מגילה</b> ב,יג שנו: העושה תיבה ומטפחות לספר, עד שלא נשתמש בהן גבוה - רשיי להשתמש בהן הדיוט (שאין ההזמנה בלבד מקדשת את החפץ אלא השימוש בו), ומשנשתמש בהן גבוה - אין רשיי להשתמש בהן הדיוט.</small><br>• • •
כאן התחלת מקבילה בירושלמי יומא ג,ו.
<br>שואלים: <b>כלי שרת</b> – כלי הקודש שהכוהנים והלוויים שירתו בהם במשכן או במקדש<b>, מאימתי הם קְדֵישין?</b> – ממתיי הם נהיים קדושים? (ממתיי חלה עליהם קדושת כלי שרת לקדש דברים הניתנים בהם?) <b>מיד או בשעת התשמיש?</b> – האם חלה עליהם הקדושה מיד כשהוקדשו לשם כלי שרת (וזהו בשעת עשייתם, שכלי שרת צריך להקדישם בעשייתם ולעשותם לשם כלי שרת (תוספתא מנחות ט,כא; ירושלמי יומא ג,ו)), או שמא לא חלה הקדושה עליהם אלא בשעה שמשתמשים בהם במקדש בפעם הראשונה?
<br>ומשיבים (בהצעת ההשלכות של שתי האפשרויות שהוצעו בשאלה): <b>אין תימר:</b> – אם תאמר: <b>מיד</b> – הקדושה חלה על כלי שרת מיד כשהוקדשו, <b>- ניחא</b> – (הדבר) נוח (שכיוון שחלה הקדושה עליהם כשהוקדשו, הם מקדשים אחרים בשעה שמשתמשים בהם)<b>. אין תימר:</b> – (ו)אם תאמר: <b>בשעת התשמיש</b> – הקדושה חלה על כלי שרת בשעה שמשתמשים בהם, <b>-</b> יש לשאול: <b>כאחת</b> (ביחד) <b>הם קדישים ומתקדשין</b> (צריך לומר כאן ולהלן: '<b>ומקדשין</b>')<b>?</b> – וכי בשעה שמשתמשים בהם, גם חלה הקדושה עליהם וגם הם מקדשים דברים הניתנים בהם?! והרי מסתבר, שקודם הכלי נהיה קודש ואחר כך הוא מקדש! ולכן אין לך לומר שהקדושה חלה על כלי שרת בשעה שמשתמשים בהם.
<br>ומעירים: <b>ניחא</b> – (הדבר) נוח, <b>של משה</b> – המקרה של כלי השרת שעשה משה והשתמשו בהם במשכן מובן, שאם תאמר שהקדושה חלה על כלי שרת בשעת התשמיש, אין לשאול במקרה זה: "כאחת הם קדישים ומקדשים?"<b>, שנתקדשו בשמן המשחה ובדם</b> (המילה 'וב<b>ד</b>ם' אינה במקבילה והיא שיבוש של המילה 'ב<b>ר</b>ם' להלן) – משה קידש את כלי השרת שעשה על ידי משיחתם בשמן המשחה לפני שהשתמשו בהם (רק אהרן ובניו נתקדשו בשמן המשחה ובדם (הזאה של דם קורבנות המילואים שעל המזבח), אבל המשכן וכליו נתקדשו בשמן המשחה ולא בדם. ראה ויקרא פרק ח)<b>. ושל</b> (במקבילה: '<b>ברם</b> של') <b>שלמה</b> – המקרה של כלי השרת שעשה שלמה והשתמשו בהם במקדש ראשון, שלא נתקדשו בשמן המשחה, אינו מובן, שאם תאמר שהקדושה חלה על כלי שרת בשעת התשמיש, <b>-</b> יש לשאול במקרה זה: <b>כאחת הם קדישים ומתקדשין?</b> – וכי בשעה שהשתמשו בהם, גם חלה הקדושה עליהם וגם הם מקדשים דברים הניתנים בהם?!
<br>ומביאים ברייתא: <b>בכניסתן לארץ</b> – כשנבנה הבית הראשון לאחר שנכנסו ישראל לארץ, <b>היו מפנין מתוך של משה לתוך של שלמה</b> – היו מוציאים מתוך כלים של קודש שעשה משה במשכן דברים שניתנו בהם והתקדשו והיו מכניסים אותם לתוך כלים של חול שעשה שלמה, ובאופן זה היו הכלים של חול מתקדשים. ולאחר שנהיו הכלים קדושים, הם קידשו דברים שניתנו בהם<b>. לא היה שם של משה</b> – אם אבדו או שנשברו כלי השרת שעשה משה, ואי אפשר לקדש באופן זה את כלי השרת שעשה שלמה, <b>- כאחת הם קדישים ומתקדשים</b> – על כורחך יש לומר, שבשעה שהשתמשו בכלי השרת שעשה שלמה, גם חלה הקדושה עליהם וגם קידשו דברים הניתנים בהם<b>. בעלייתן מן הגולה</b> – כשנבנה הבית השני לאחר שעלו ישראל מבבל, <b>היו מפנין מתוך של שלמה לתוך שלהן</b> – היו מוציאים מתוך כלים של קודש שעשה שלמה במקדש ראשון דברים שניתנו בהם והתקדשו והיו מכניסים אותם לתוך כלים של חול שעשו עולי הגולה, ובאופן זה היו הכלים של חול מתקדשים. ולאחר שנהיו הכלים קדושים, הם קידשו דברים שניתנו בהם (משמע שכלי השרת שהיו במקדש ראשון לא נתחללו בגלות בבל, אבל אולי חזרו וקידשום)<b>. לא היה שם של שלמה</b> – אם אבדו או שנשברו כלי השרת שעשה שלמה, ואי אפשר לקדש באופן זה את כלי השרת שעשו עולי הגולה, <b>- כאחת הם קדישים ומתקדשים</b> – על כורחך יש לומר, שבשעה שהשתמשו בכלי השרת שעשו עולי הגולה, גם חלה הקדושה עליהם וגם קידשו דברים הניתנים בהם<b>.</b><br><br><small>ב<b>ספרי במדבר</b> פסקה מד נאמר: רבי אומר: "וימשחם ויקדש אותם" - למה נאמר? והלא כבר נאמר: "וימשח אותו ויקדש אותו..."! ומה תלמוד לומר: "וימשחם ויקדש אותם"? מגיד שבמשיחתם של אלו הוקדשו כל הכלים לעתיד לבוא (אותה משיחה הועילה גם לכלים בדורות הבאים ואינם צריכים משיחה).<br>וב<b>פסיקתא דרב כהנא</b> א,ו וב<b>במדבר רבה</b> יב,טו נאמר: "וימשח אותו ויקדש אותו..." (במדבר ז,א) - מכיוון דכתיב: "וימשח אותו ויקדש אותו...", לאיזה דבר נאמר: "וימשחם ויקדש אותם" (שם)? ..."וימשחם" - משיחה בעולם הזה ומשיחה לעולם הבא. מגיד שבמשיחתם של אלו הוקדשו כל הכלים לעתיד לבוא.<br><br>לפי המקורות האלה, הקדושה חלה מאליה על כלי שרת מיד כשהוקדשו.<br><br>ב<b>שמות רבה</b> טו,כד נאמר: צא ולמד מכלי השרת (שנתקדשו בדורות שאחרי משה). משה קידש את המשכן ואת כל כליו. מי היה מקדשם (את הכלים בדורות שאחרי משה)? יכול היה משה לבוא ולקדשם?! (והלוא כבר מת משה!) אלא מה היו עושים? היה הכוהן מקבל בו דבר של קודש והכלי מתקדש.<br><br>לפי המקור הזה, הקדושה חלה על כלי שרת בשעת התשמיש, אם מפנים מתוך של קודש לתוך של חול.<br><br>ב<b>בבלי יומא</b> יב,ב; <b>סנהדרין</b> טז,ב ו<b>שבועות</b> טו,א אמרו: תניא: כל הכלים (של המקדש) שעשה משה - משיחתם מקדשתם, מכאן ואילך (לאחר ימי משה) - עבודתם מחנכתם (כשמשתמשים בכלי קודש חדש בעבודת הקודש, הוא מתקדש באותה עבודה, ואין צורך למשוח אותו בשמן המשחה).<br><br>לפי המקור הזה, הקדושה חלה על כלי שרת בשעת התשמיש, וכאחת הם קדישים ומקדשים.</small>
ומביאים ברייתא: <b>אבנים שחצבן לשם מת</b> – כדי לבנות בהן מצבה לשמו של אדם מת מסוים, <b>- אסורות בהנייה</b> – שכיוון שהכין אותן לשם מת, הרי זה כאילו השתמש בהן עבור מת, ודבר שמשמש למת נאסר בהנאה<b>, לשם חי ולשם מת</b> – שחצב אבנים כדי לבנות בהן מצבה לשמו של אדם שיצטרך להם, הן לאדם שמכין לו בחייו והן לאדם שכבר מת, <b>- מותרות בהנייה</b> – כיוון שלא הכין אותן לשם מת מסוים, ורק כשישתמשו בהן עבור מת ייאסרו בהנאה<b>.</b><br><br><small>ב<b>מסכת שמחות</b> יג,ט נאמר: אבנים שחצבן לשם חי - יימכרו, לשם מת - לא יימכרו.</small><br>
<br>ומביאים ברייתא נוספת: <b>הזורק כלי</b> – בגד, הראוי לתכריך למת, <b>לפני מיטתו של מת</b> – מחמת צערו על המת, <b>לתוך ארבע אמות</b> (מגיה במסירה שלפנינו הוסיף 'שלו', ואינה במקבילה) – של המת, <b>- אסור בהנייה</b> – שדבר שהוא בתוך ארבע אמותיו של המת נתפס על ידו להיאסר בהנאה<b>, חוץ לארבע אמות</b> – של המת, <b>- מותר בהנייה.</b><br><br><small>עד כאן המקבילה בירושלמי יומא.<br>המקבילה מקורה ביומא, ומשם הועתקה לכאן.<br>עניין כלי שרת מובא כאן בשל הדמיון בין השאלה בפתיחת עניין זה ובין השאלה לעיל בפתיחת עניין בית הכנסת שבנאה לשם חצר.<br>בירושלמי יומא ישנה סוגיה העוסקת בנושא "הזמנה מילתא היא או לאו מילתא היא" (כלשון הבבלי), והמקבילה שם היא חלקה האחרון של סוגיה זו. עניין כלי שרת (ולא רק מה שמובא כאן בעניין זה) מובא בירושלמי יומא משום שייכותו לנושא "הזמנה מילתא היא". גם שתי הברייתות "אבנים שחצבן לשם מת" ו"הזורק כלי לפני מיטתו של מת" מובאות בירושלמי יומא משום שייכותן לנושא "הזמנה מילתא היא". ברייתות דומות לשתי הברייתות הללו מובאות בבבלי סנהדרין מז,ב-מח,ב בסוגיה שגם היא עוסקת בנושא "הזמנה מילתא היא".<br>"הזמנה מילתא היא" - הזמנת חפץ לתשמיש האוסרו בהנאה או המתפיסו בקדושה אוסרת את החפץ בהנאה או מתפיסה אותו בקדושה כבר משעת ההזמנה.</small><br>• • •
דנים בקדושתם של חפצים הקשורים לבית הכנסת שלא נזכרו במשנה.
<br><b>כל כלי</b> (חפצי) <b>בית הכנסת - כבית הכנסת</b> – יש להם הקדושה המיוחסת לבית הכנסת עצמו<b>. ספסלה</b> – הספסל (מקור המילה בלטינית), <b>וקלטירה</b> – הספה (מקור המילה ביוונית), <b>- כבית הכנסת</b> – דומים בקדושתם לבית הכנסת (מסתבר שהספסלים של בית הכנסת הנזכרים כאן הם של עץ)<b>. כילה דעל ארונא</b> – הכילה (וילון, פרוכת) שעל הארון (שפרוסה על ארון הקודש, שבו החזיקו את ספר התורה), <b>- כארונא</b> – כמו הארון (דומה בקדושתה לארון, והיא התיבה שנזכרה במשנה. - קדושת הארון מרובה מקדושת בית הכנסת)<b>.</b>
<br>ומספרים: <b>רבי אבהו</b> (אמורא ארץ ישראלי בדור השלישי) <b>יהב גולתה תחתוי ההן בילן</b> – נתן (נהג לתת) את הגלימה (בגד ארוך) תחת הוילון הזה (הפרוכת שעל הארון. מקור המילה 'בילן' ביוונית. - מנהגם של החכמים היה להתפלל כשהם לבושים בבגדם העליון היפה והחשוב. כך היה מנהגם של רב לפי הירושלמי ברכות ד,א ותעניות ד,א ושל רב יהודה לפי הבבלי ברכות ל,ב ושל רב כהנא לפי הבבלי שבת י,א. משום כך סבר רבי אבהו שהבגד שהיה לובש אותו בשעת התפילה דינו כמו כלי של הארון)<b>.</b><br>
<br><b>רב יהודה</b> (מגדולי אמוראי בבל בדור השני) אמר <b>בשם שמואל</b> (מגדולי אמוראי בבל בדור הראשון)<b>: בימה</b> – מתקן מוגבה מעץ שעמד באמצע אולם בית הכנסת, ועליו עמדו הקוראים בתורה, <b>ולווחין</b> – קרשים על הבימה כעין שולחן שעליהם הונח ספר התורה כשקראו בו, <b>אין בהן משום קדושת ארון, יש בהן משום קדושת בית הכנסת</b> – מפני שהם חלק של פנים בית הכנסת בכלל ואינם קשורים לארון הקודש דווקא<b>. אינגלין</b> (צריך לומר: '<b>אנלגין</b>'. - שיכול אותיות רגיל במילים השאולות מיוונית ללשון חכמים) – דוכן קריאה; מעמד של עץ עשוי בצורת מדף משופע, הניצב על גבי עמוד, לשים עליו ספר לקריאה (מקור המילה 'אנלגין' ביוונית), <b>אין בו משום קדושת ארון, יש בו משום קדושת בית הכנסת.</b><br>
<br>ומספרים: <b>רבי ירמיה</b> (מגדולי אמוראי ארץ ישראל בדור השלישי והרביעי) <b>אזל לגוולנה</b> – הלך לגוולן (לגולן, יישוב בארץ הבשן)<b>. חמתון יהבין מכושא בגו ארונה</b> – ראה אותם (את אנשי המקום) נותנים מכוש (מעדר) בתוך הארון (הכניסו לתוך ארון הקודש, שבו החזיקו את ספר התורה, את הכלי הזה לשם שמירתו הבטוחה. - בירושלמי ביצה ה,ב נזכר 'מקושה דכנישתא' - המקוש שעל הדלת בבית הכנסת. אולי 'מכושא' הוא כלי לדפיקה בדלת)<b>. אתא שאל</b> – בא (רבי ירמיה) ושאל <b>לרבי אימי</b> (אמורא ארץ ישראלי בדור השלישי) – שאל אותו האם מותר להשתמש בארון לכלי זה<b>. אמר ליה:</b> – אמר לו (רבי אמי): <b>אני אוֹמַר: לכך</b> – לעשות כך, <b>התנו עליו מבתחילה</b> (צריך לומר: 'מתחילה') – תושבי המקום הסכימו מראש לנהוג כך (מסתבר שכלי זה היה חשוב לאנשי גוולנא, שהפקידו אותו במקום קדוש זה ("הריהוט והפנים של בית הכנסת העתיק", "קתדרה" 60, עמוד 57). - במדרש תהילים ז,ח נזכר פעמון של זהב ומכישו של מרגליות. אולי ה'מכושא' של אנשי גוולנא היה חפץ יקר ערך כעין זה)<b>.</b>
<br>ומספרים עוד: <b>רבי יונה</b> (מגדולי אמוראי ארץ ישראל בדור הרביעי) <b>עבד ליה מגדל ואתני עלוי, עילייא דסיפרין וארעייא דמאנין</b> – עשה לו (לעצמו) מגדל (ארון מדפים) והתנה עליו, (החלק, המדף) העליון של (מיועד ל-) ספרים (ספרי מקרא) ו(החלק, המדף) התחתון של (מיועד ל-) כלים (רבי יונה בנה ארון זה כנראה בבית הכנסת, והתנה את שימושו בכך שספרי הקודש יונחו במדפים העליונים, ודברים אחרים, חפצי בית הכנסת, במדפים התחתונים, כדי להפריד בין קודש לחול או בין דרגות שונות של קדושה ("הריהוט והפנים של בית הכנסת העתיק", "קתדרה" 60, עמוד 57))<b>.</b><br><br><small>ב<b>בבלי מגילה</b> לב,א אמרו: אמר רבי זירא אמר רב מתנה אמר שמואל: הלוחות והבימות אין בהם משום קדושה (אין בהם משום קדושת ארון).<br><br><b>אנלגין</b><br>ב<b>משנה כלים</b> טז,ז שנינו: ...האנגלין (צריך לומר: 'אנלגין') של הספר... - הרי אלו טהורים.<br>וב<b>תוספתא כלים</b> (בבא קמא) ב,ג שנו: אולולגין (צריך לומר: 'אנלגין') פרוסה (חלקה, שלא היה לה בית קיבול) - טהורה, מגופפת (שהיה לה שפה מסביב כולה) - הרי זו טמיאה (משום שהשפה עשתה אותה לבית קיבול).<br>וב<b>תוספתא כלים</b> (בבא בתרא) ו,ט שנו: רבי אליעזר ברבי צדוק אומר: אלולננין (צריך לומר: 'אנלגין') של ספר - טהור.<br><br>מכיוון שטבלת האנלגין היתה בשיפוע, דבר המקל על הקריאה, היתה לה שפה למטה שמונעת מן הספר להחליק מעליו. ומאחר שהספרים שבהם מדובר היו לרוב בצורת מגילה, כדי שלא יתגלגלו לצדדים הוסיפו לאנלגין שפות בצדדים ("תרבות חומרית בארץ ישראל בימי התלמוד" ב, עמוד 84, הערה 25). <br><br><b>רבי ירמיה אזל לגוולנה</b><br>ב<b>ירושלמי עבודה זרה</b> ב,ד אמרו: רבי ירמיה אזל לגובלנה, הורי ב...<br><br>ב<b>משנה סוטה</b> ט,טו שנינו: בעקבות המשיח ...הגליל יחרב והגבלן יישום...<br>וב<b>בבלי סנהדרין</b> צז,א, ב<b>שיר השירים רבה</b> ב [יג] ד וב<b>פסיקתא דרב כהנא</b> ה,ט נאמר: דור שבן דוד בא בו ...הגליל יחרב והגבלן יישום...<br><br>גולן / גוולן / גבלן הוא יישוב בארץ הבשן (בירושלמי כאן ועבודה זרה) וגם חבל ארץ בחלקו הצפוני של עבר הירדן המזרחי (במשנה סוטה ובמקבילותיה).</small><br>• • •
במשנה שנינו: <b>"</b>בני העיר שמכרו... <b>מטפחות - לוקחין ספרים".</b>
<br><b>אפילו מטפחות תורה וחומשין</b> – אף אם מכרו מטפחות של ספר תורה או של חומש תורה (חומשים הם מגילות שכתוב בהן אחד מחמשת הספרים של התורה), <b>- לוקח בהן נביאים וכתובים</b> – רשאים לקנות בדמיהן ספרי נביאים או כתובים, לפי שקדושת ספרים ואפילו נביאים וכתובים מרובה מקדושת מטפחות ואפילו מטפחות תורה וחומשים, כיוון שקדושת ספרים היא משום עצמם וקדושת מטפחות היא רק משום שהן משמשות לדבר שיש בו קדושה, וקדושה קלה חמורה מתשמישי קדושה חמורה<b>.</b><br>• • •
במשנה שנינו: <b>"</b>מכרו... <b>ספרים - לא יקחו מטפחות".</b>
<br><b>אפילו נביאים וכתובים</b> – אף אם מכרו ספרי נביאים וכתובים, <b>- אינו</b> (מילה זו נוספה במסירה שלפנינו על ידי מגיה) <b>לוקח בהן מטפחות תורה וחומשים</b> – אינם רשאים לקנות בדמיהם מטפחות של ספר תורה או של חומש תורה, לפי שקדושת מטפחות ואפילו מטפחות תורה וחומשים פחותה מקדושת ספרים ואפילו נביאים וכתובים<b>.</b><br>
<br>ומביאים ברייתא: <b>כורכים</b> (עוטפים) <b>תורה במטפחות תורה, חומשים במטפחות חומשים,</b> (במסירה שלפנינו נוסף על ידי מגיה 'נביאים במטפחות נביאים', ואינו בברייתא המקבילה שבתוספתא, אף שהדין נכון) <b>תורה וחומשים במטפחות נביאים וכתובים</b> – לפי שעל ידי כך מעלים בקדושת המטפחות<b>, אבל לא נביאים וכתובים במטפחות תורה וחומשים</b> – לפי שעל ידי כך מורידים בקדושת המטפחות<b>. נותנין</b> (מניחים) <b>תורה על גבי תורה, וחומשים על גבי חומשים, תורה וחומשין על גבי נביאים וכתובים</b> – מפני שדבר שקדושתו חמורה יכול להשתמש בדבר שקדושתו קלה<b>, אבל לא נביאים וכתובים על גבי תורה וחומשין</b> – מפני שדבר שקדושתו קלה אינו יכול להשתמש בדבר שקדושתו חמורה<b>.</b>
<br>ומעירים: <b>רבי ירמיה</b> (מגדולי אמוראי ארץ ישראל בדור השלישי והרביעי) אמר <b>בשם רבי זעורה</b> (רבי זירא, מגדולי אמוראי ארץ ישראל בדור השלישי)<b>: תורה וחומשין ערק תנייה מינה</b> – ברח התנא ממנה (כלומר, התנא השתמט מן הדיון בעניין הזה של תורה וחומשים, שלא אמר האם כורכים חומשים במטפחות תורה ונותנים חומשים על גבי תורה, מפני שקדושתם שווה (כדעת רבי שמואל בר רב יצחק להלן), או שמא אין כורכים חומשים במטפחות תורה ואין נותנים חומשים על גבי תורה, מפני שקדושת חומשים קלה מקדושת תורה)<b>.</b><br><br><small>ב<b>תוספתא מגילה</b> ג,כ שנו: נותנים תורה על גבי תורה, וחומשים על גבי חומשים, תורה וחומשים על גבי נביאים, אבל לא נביאים על גבי תורה וחומשים.<br>מכרכים תורה במטפחות תורה, וחומשים במטפחות חומשים, תורה וחומשים במטפחות נביאים, אבל לא נביאים במטפחות תורה וחומשים.<br><br>ב<b>בבלי מגילה</b> כז,א אמרו: גוללים ספר תורה במטפחות חומשים, וחומשים במטפחות נביאים וכתובים, אבל לא נביאים וכתובים במטפחות חומשים, ולא חומשים במטפחות ספר תורה.<br>מניחים תורה על גבי תורה, ותורה על גבי חומשים, וחומשים על גבי נביאים וכתובים, אבל לא נביאים וכתובים על גבי חומשים, ולא חומשים על גבי תורה.<br><br>דעת התנא בברייתא שבבבלי, שאין כורכים חומשים במטפחות תורה ואין נותנים חומשים על גבי תורה.<br>"כתובים" נזכרים בברייתא שבירושלמי ובבבלי אבל לא בברייתא שבתוספתא. בראשונה נקראו נביאים וכתובים יחד בשם "נביאים".</small>
ומביאים ברייתא: <b>כותבין תורה</b> ו<b>נביאים כאחת</b> – בספר אחד, שכשהם בספר אחד אין בזה משום גנאי כשגוללים אותו שהנביאים נתונים על התורה<b>; דברי רבי מאיר</b> (גדול התנאים בדור הרביעי)<b>. וחכמים אומרים: אין כותבין תורה ונביאים כאחת</b> – בספר אחד, שאף כשהם בספר אחד יש בזה משום גנאי כשגוללים אותו שהנביאים נתונים על התורה<b>, אבל כותבין נביאים וכתובים כאחת</b> – שכן נותנים כתובים על נביאים<b>.</b><br><br><small>ב<b>מסכת סופרים</b> ג,א וב<b>מסכת ספר תורה</b> ג,א נאמר: עושה אדם תורה ונביאים כאחת; דברי רבי יהודה. וחכמים אומרים: תורה בפני עצמה ונביאים בפני עצמם.<br><br>ב<b>בבלי בבא בתרא</b> יג,ב אמרו: תנו רבנן: מדבק אדם תורה נביאים וכתובים כאחת (ועושה אותם ספר אחד); דברי רבי מאיר. רבי יהודה אומר: תורה בפני עצמה, ונביאים בפני עצמם, וכתובים בפני עצמם. וחכמים אומרים: כל אחד ואחד בפני עצמו.<br><br>דעות התנאים במסכתות הקטנות ובתלמודים אינן מתאימות זו לזו.<br><br>נראה שחכמים שבירושלמי הוא רבי יהודה בברייתא שבבבלי, והוא מתיר נביאים וכתובים, וצריך לומר: "נביאים וכתובים בפני עצמם", וחכמים בברייתא שבבבלי אוסרים גם זה, וזה פירוש "כל אחד ואחד" - תורה ונביאים וכתובים ("מבואות לספרות האמוראים", עמוד 232).</small><br>
<br><b>רבי ירמיה</b> אמר <b>בשם רבי שמואל בר רב יצחק</b> (אמורא בדור השלישי)<b>: תורה וחומשין קדושה אחת הן</b> – קדושת חומשים שווה לקדושת ספר תורה<b>.</b>
<br>ומביאים ברייתא חולקת: <b>אין עושין תורה חומשין</b> – אסור לחתוך ספר תורה ולעשות ממנו חמישה חומשי תורה, לפי שאין מורידים מקדושה חמורה לקדושה קלה (טעם זה מפורש בברייתא המקבילה במסכתות הקטנות)<b>, אבל עושין חומשין תורה</b> – מותר לחבר חמישה חומשי תורה ולעשות מהם ספר תורה, לפי שמעלים מקדושה קלה לקדושה חמורה. לפי ברייתא זו, קדושת חומשים קלה מקדושת ספר תורה, שלא כרבי ירמיה בשם רבי שמואל בר רב יצחק<b>.</b>
<br>ומציעים היסק: <b>אמר רבי יוסה</b> (מגדולי אמוראי ארץ ישראל בדור הרביעי)<b>: הדא אמרה:</b> – זאת אומרת (יש להסיק מהברייתא): <b>תורה שעשאה חומשין</b> – סופר שכתב תורה חומשים, שסיים חומש בסוף דף והתחיל חומש שאחריו בראש דף, <b>- בקדושתה היא</b> – יש לתורה זו קדושת ספר תורה, שאם תאמר שאין לתורה זו קדושת ספר תורה אלא רק קדושת חומשים, מדוע הברייתא אומרת שאין עושים מתורה זו חומשים, אלא מכאן שיש לתורה זו קדושת ספר תורה, ולכן אין עושים מתורה זו חומשים (הברייתא שאומרת שאין עושים תורה חומשים מדברת במקרה שהסופר כתב את התורה חומשים, שכן רק במקרה זה ניתן לחתוך ספר תורה ולעשות ממנו חומשים. בירושלמי לעיל א,ח אמרו, שצריך הסופר בכתיבת תורה שיהא גומר חומש באמצע הדף ומתחיל חומש שאחריו באמצע הדף, ומניח ביניהם רווח ארבע שורות, ואינו רשאי לסיים חומש בסוף דף או להתחיל חומש בראש דף, כדי שלא יבוא לחתוך תורה בין חומש לחומש. אך מהברייתא כאן יש להסיק, שאם הסופר לא עשה כך אלא עשה תורה חומשים, מכל מקום בקדושתה היא. - כך פירש ב"ספר ניר")<b>.</b><br><br><small>ב<b>מסכת סופרים</b> ג,ג וב<b>מסכת ספר תורה</b> ג,ג נאמר: אין עושים תורה חומשים, שאין מורידים מקדושה חמורה לקדושה קלה; אבל עושים חומשים תורה, אימתי? בזמן שמידתם ושיטתם שווים.</small><br>
<br><b>רבי שמואל בר נחמן</b> (אמורא ארץ ישראלי בדור השני והשלישי) אמר <b>בשם רבי יונתן</b> (אמורא ארץ ישראלי בדור הראשון)<b>: תורה חסירה</b> – ספר תורה שחסרה בו יריעה אחת, <b>אין קוראין בה ברבים</b> – משום כבוד הציבור, שגנאי הוא לציבור כשקוראים בספר תורה שאינו שלם<b>.</b>
<br>ומציעים קושיה מברייתא: <b>והא תני:</b> – והרי (התנא) שונה (בעניין כתיבת מגילה, שיש בה פרשה אחת מן התורה או יותר, לתינוק להתלמד בה): <b>ב'בְּרֵאשִׁית' - עד המבול</b> – מותר לעשות מגילה של ספר 'בראשית' שכתוב בה מתחילת הספר עד פרשת המבול, שהוא עניין אחד שלם, אף ששאר הספר חסר בה<b>, ב'וַיִּקְרָא' - עד "וַיְהִי בַּיּוֹם הַשְּׁמִינִי"</b> (ויקרא ט,א) – מותר לעשות מגילה של ספר 'ויקרא' שכתוב בה מתחילת הספר עד "ויהי ביום השמיני", שהוא עניין אחד שלם, אף ששאר הספר חסר בה<b>, ב'וַיְדַבֵּר' - עד "וַיְהִי בִּנְסֹעַ הָאָרֹן"</b> (במדבר י,לה) – מותר לעשות מגילה של ספר 'במדבר' שכתוב בה מתחילת הספר עד "ויהי בנסוע הארון", שהוא עניין אחד שלם, אף ששאר הספר חסר בה<b>!</b> – משמע מכאן, שאם מותר לעשות מגילות כאלו, מותר לקרוא בהן ברבים, אף שהן חסרות. הרי שיש לפרוך את דברי רבי שמואל בר נחמן בשם רבי יונתן! (עד כאן הברייתא כפי שהיא במקבילות במסכתות הקטנות ובבבלי, והאמור להלן אינו מן הברייתא אלא הוא תירוץ לקושיה)
<br>ומתרצים את הקושיה: <b>מותר לקרות בו ברבים?!</b> – וכי הברייתא אומרת שמותר לקרוא במגילות כאלו ברבים?! הרי הברייתא מתירה רק לכתוב מגילות כאלו לתינוקות כדי להתלמד בהן, אבל לקרוא בהן ברבים בוודאי אסור (כך פירש ב"עלי תמר").<br><br><small>ב<b>מסכת סופרים</b> ה,יא וב<b>מסכת ספר תורה</b> ה,י נאמר: אין עושים מגילה לתינוקות. רבי יהודה אומר: עושים מן 'בראשית' עד המבול, מן 'ויקרא' עד "ויהי ביום השמיני", ושאר כל הספרים - אסור, ואם עתיד להוסיף עליהם - מותר.<br><br>ב<b>בבלי גיטין</b> ס,א אמרו: אין כותבים מגילה (שכתוב בה רק חלק מן התורה) לתינוק להתלמד בה, ואם דעתו (של הכותב) להשלים (ולכתוב ספר שלם) - מותר. רבי יהודה אומר: ב'בראשית' - עד דור המבול, בתורת כוהנים (ספר 'ויקרא') - עד "ויהי ביום השמיני".<br><br>הברייתא שבירושלמי היא דברי רבי יהודה בברייתות המקבילות שבמסכתות הקטנות ובבבלי.<br>בברייתא שבירושלמי נאמר: "ב'וַיְדַבֵּר' - עד 'וַיְהִי בִּנְסֹעַ הָאָרֹן'", ואינו בברייתות המקבילות.<br>מהברייתות הללו משמע שהיו נוהגים להתחיל ללמד תינוקות בספר 'בראשית' או בספר 'ויקרא'. הטעם לכתיבת חלקו הראשון של ספר 'במדבר' לדברי הברייתא הירושלמי הוא מפני שחלק זה נחשב ספר בפני עצמו.</small><br>
<br>ומציעים מעשה המתקשר לאמור לפני כן: <b>הדא</b> (צריך לומר: '<b>כ</b>הדא' ("אוצר לשונות ירושלמיים"))<b>:</b> – כמו זאת (כמו המעשה הזה): <b>ארסקינס אוקיד אוריתא דצנבראי</b> – אורסיקינוס (שהיה שר צבא רומי) שרף את ספר התורה של אנשי צינברי (עיר בחוף הדרומי מערבי של ים כינרת. - מעשה זה אירע בימי מרד גאלוס)<b>. אתון שאלון</b> – באו (אנשי צינברי, כיוון שנשרף ספר התורה שלהם, ולא היה להם ספר תורה אחר) (ו)שאלו <b>לרבי יונה ולרבי יוסה</b> (גדולי אמוראי ארץ ישראל בדור הרביעי)<b>: מהו לקרות בספר ברבים?</b> – האם מותר לקרוא בציבור בספר חומש? <b>אמרון לון:</b> – אמרו להם (רבי יונה ורבי יוסה): <b>אסיר</b> – אסור (לקרוא בציבור בחומש)<b>.</b>
<br>ומעירים: <b>לא דאסיר, אלא מן גו דנפשהון עגימה, אינון זבנין להון אחורי</b> – לא שאסור, אלא מתוך שנפשם עגומה (עצובה), הם קונים להם אחר (מן הדין מותר לקרוא בציבור בחומש, וכל מה שאסרו לקרוא אינו איסור גמור אלא כדי שיצטערו שספר התורה נשרף ואין להם במה לקרוא ויתעוררו לקנות ספר תורה אחר)<b>.</b><br><br><small>אורסיקינוס היה מצביא רומי שנשלח על ידי גאלוס (שהיה קיסר רומי שישב באנטיוכיה ושלט במזרח האימפריה הרומית בקשיחות ובאכזריות) לדכא את מרד יהודי ארץ ישראל בשלטון הרומי בשנת 351-2 למניינם. בספרות חכמים אין זכר למרידה, אלא רק לדיכוי ולפעולות עונשין של הצבא הרומי.<br><br>ב<b>בבלי גיטין</b> ס,א אמרו: שלחו ליה בני גלילא לרבי חלבו: מהו לקרות בחומשים בבית הכנסת? לא הווה בידיה. אתא שייליה לרבי יצחק נפחא, ולא הווה בידיה. אתא שאיל בי מדרשא, ופשטוה מהא דאמר רבי שמואל בר נחמני אמר רבי יונתן: ספר תורה שחסר יריעה אחת - אין קורים בו (משמע שאין קוראים בציבור בדבר חסר). - ולא היא. התם - חסר במילתיה (שהרי חסרה בו יריעה), הכא - לא חסר במילתיה (שהרי הוא חומש שלם).<br>רבה ורב יוסף דאמרי תרווייהו: אין קורים בחומשים בבית הכנסת משום / מפני כבוד הציבור.<br><br>ניתן לבאר את איסור הקריאה בציבור מתוך חומשים כנובע מכך שאחר שנתקבלה כחובה הקריאה מספר תורה שלם, היינו חמשת חומשי תורה כתובים על גבי מגילה אחת, נתפשה המגילה הקטנה של החומש כביטוי של חוסר כבוד ביחס לקריאה בציבור ("המעבר ממגילה לקודקס ורישומו בקריאת התורה", "סיני" קז, עמוד רנא).<br><br>שאלת בני הגליל בבבלי "מהו לקרות בחומשים בבית הכנסת?" היתה במקרה שיש להם ספר תורה, ולכן אמרו בבבלי שאין קוראים בחומשים בבית הכנסת מפני כבוד הציבור. ואילו שאלת אנשי צינברי "מהו לקרות בספר (בחומש) ברבים?" היתה במקרה שאין להם ספר תורה, ולכן אמרו בירושלמי שאין קוראים בחומש ברבים מפני עגמת נפש.<br>בשני התלמודים מובאות באותו הקשר השאלה על קריאה בחומש ברבים ומימרת רבי שמואל בר נחמן בשם רבי יונתן על ספר תורה שחסר.</small><br>• • •
במשנה שנינו: <b>"וכן במותריהם".</b>
<br>מפרשים את המשנה: <b>ממה שגבו גבאי צדקה</b> (ממונים על גביית כספי צדקה) <b>והותירו</b> – פירוש המשנה הוא, שאם גבו פרנסי העיר מבני העיר מעות לצורך קדושה חמורה והותירו מן המעות הללו, אסור להשתמש במותר לקדושה קלה, לפי שאסור להוריד את המותר מקדושתו (נראה שהביטוי 'גבאי צדקה' בא כאן בשל הדיון להלן בענייני צדקה, וכאן צריך לומר: 'פרנסי העיר'. - עסקני הציבור השונים בעיר היהודית בתקופת המשנה והתלמוד כונו "פרנסים". מונח זה מתאר פקידים ועסקנים ברמות שונות, ובהם גבאי הצדקה)<b>.</b><br><br><small>ב<b>תוספתא מגילה</b> ב,יב שנו: אמר רבי יהודה: במה דברים אמורים? בזמן שלא התנו עימהם פרנסי אותה העיר, אבל אם התנו עימהם פרנסי אותה העיר - רשאים לשנותו לכל דבר שירצו.<br><br>ב<b>בבלי מגילה</b> כז,א אמרו: "וכן במותריהן". - אמר רבא / רבה: לא שנו (שיש קדושה במותר של דברים מקודשים) אלא שמכרו (דבר שבקדושה) והותירו (דמים), אבל גבו (לצורך דבר שבקדושה) והותירו - מותר (להשתמש במותר לצורך אחר, שעדיין לא נתפסו הדמים בקדושה).<br>איתיביה אביי: במה דברים אמורים (שאסור להוריד מותר של דבר מקודש מקדושתו)? שלא התנו, אבל התנו - אפילו לדוכסוסיא נמי מותר. היכי דמי? אילימא שמכרו והותירו - כי התנו מאי הווי? (כיצד רשאים הם להתנות להוריד דבר מקדושתו?) אלא לאו שגבו והותירו, וטעמא דהתנו, הא לא התנו - לא!<br>לעולם שמכרו והותירו, והכי קאמר: במה דברים אמורים? שלא התנו (שתפקע הקדושה מהדמים) שבעה טובי העיר במעמד אנשי אותה העיר (באסיפת תושבי העיר), אבל התנו שבעה טובי העיר במעמד אנשי אותה העיר - אפילו לדוכסוסיא נמי מותר.<br><br>מתוך דברי הבבלי משמע שהברייתא (דברי רבי יהודה בתוספתא) נסמכה לפסקה שבמשנתנו ג,א: "וכן במותריהם". ולפי הירושלמי (שאמר: "וכן במותריהם" - "ממה שגבו גבאי צדקה והותירו") ואביי בבבלי הברייתא מתפרשת כפשוטה: במה דברים אמורים שאסור להוריד את המותר מקדושתו? בזמן שלא התנו עימהם הפרנסים בשעת הגבייה שהם יכולים להשתמש במותר לדברים אחרים, וגבו סתם לבית הכנסת וכדומה, אבל אם התנו ואמרו שאם יותירו ישתמשו בהם לצרכים אחרים, הדמים חולין. ולרבא הכוונה לדמים שנותרו מן המכירה אחרי שקנו בהם קדושה אחרת ובהם יכולים לעשות מה שירצו, משום שגוף הנמכר נתחלל על הדמים שלקחו בהם קדושה אחרת, ולפיכך מועיל תנאי על הנותר, אבל על הדמים עצמם לא מועיל תנאי, שהרי עליהם נתחלל בית הכנסת ("תוספתא כפשוטה").</small><br>
<br>ומציעים מעשה המתקשר לאמור לפני כן: <b>כהדא:</b> – כמו זאת (כמו המעשה הזה): <b>רבי חייה בר בא</b> (אמורא ארץ ישראלי בדור השלישי) <b>אזל לחמץ</b> – הלך לחומץ (עיר בסוריה)<b>, ויהבו ליה פריטין מפלגה ליתמייא ולארמלאתא</b> – ונתנו לו פרוטות (כסף) לחלק ליתומים ולאלמנות<b>. נפק ופלגון לרבנ</b>י<b>ן</b> – יצא וחילק אותן (את הפרוטות) לחכמים (נראה שהקשר בין 'כהדא' לקטע שלפניו הוא רופף ("הטרמינולוגיה של הירושלמי", עמוד 259). - עובדה זו מעידה לא רק על דאגתו לתלמידי חכמים עניים אלא גם על מצבם הדחוק ("חכמי המשנה והתלמוד: הגותם פועלם ומנהיגותם", עמוד 431))<b>.</b>
<br>ושואלים: <b>מהו שיהא צריך להפריש תחתיהן?</b> – האם רבי חייה בר בא צריך להפריש פרוטות אחרות משלו לחלק ליתומים ולאלמנות במקום הפרוטות שחילק לחכמים, מפני שהיה אסור לו לשנות מצדקה אחת לצדקה אחרת שלא מדעת הנותנים, או שמא אין צריך להפריש תחתיהן, מפני שהיה מותר לו לשנות מצדקה אחת לצדקה אחרת, הואיל והנותנים נתנו על דעת שישנה לכל מה שירצה?
<br>ומשיבים (בהצעת מחלוקת אמוראים): <b>רבי בא בר ממל</b> (אמורא ארץ ישראלי בדור השני והשלישי) <b>אמר: צריך להפריש תחתיהן. רבי זעורה</b> (רבי זירא, מגדולי אמוראי ארץ ישראל בדור השלישי) <b>אמר: צריך להפריש תחתיהן. רבי אילא</b> (רבי אלעאי, אמורא ארץ ישראלי בדור השלישי) <b>אמר: אינו צריך להפריש תחתיהן. רבי יסא</b> (רבי אסי, (אמורא ארץ ישראלי בדור השלישי) אמר <b>בשם רבי לעזר</b> (אמורא בדור השני) <b>אומר</b> (מילה זו יתירה, כי אצל "רבי פלוני בשם רבי פלוני" דרך הירושלמי הוא להחסיר "אמר")<b>: אינו צריך להפריש תחתיהן.</b><br>
<br><b>רבי יעקב בר אחא</b> (אמורא ארץ ישראלי בדור השלישי והרביעי) אמר בשם <b>רבי יסא</b> שאמר בשם <b>רבי לעזר</b> שאמר <b>בשם רבי חנינה</b> (בר חמא, אמורא ארץ ישראלי בדור הראשון)<b>: כל המצות</b> (צריך לומר: 'המ<b>ע</b>ות', כמו בירושלמי לעיל א,ג) – שאדם פוסק ליתן צדקה<b>, עד שלא יינתנו לגיזברין</b> (ממונים על אוצר הכסף (מקור המילה בפרסית)) <b>- את</b> (אתה) – הפוסק צדקה, <b>רשאי לשנותם</b> – לדבר אחר (לצדקה אחרת)<b>, משניתנו לגיזברין - אין את רשאי לשנותן</b> – לדבר אחר, אלא מדעתם (בהסכמתם של הגזברים)<b>.</b><br><br><small>ב<b>תוספתא מגילה</b> ב,טו שנו: הפוסק צדקה, עד שלא זכו בה הפרנסים - רשיי לשנותה לדבר אחר, משזכו בה הפרנסים - אין רשיי לשנותה לדבר אחר אלא מדעתם.<br><br>ב<b>ירושלמי מגילה</b> א,ג אמרו: כל המעות עד שלא יינתנו לגיזברין - את רשאי לשנותן, משניתנו לגזברין - אין את רשאי לשנותן.<br><br>ב<b>בבלי ערכין</b> ו,א אמרו: תנו רבנן: האומר: 'סלע זו לצדקה', עד שלא באתה ליד גבאי - מותר לשנותה, משבאתה ליד גבאי - אסור לשנותה.</small><br>• • •

Halakhah 2

<b>אין מוכרין את של</b> ה<b>רבים</b> – דבר של הרבים (כגון ספר תורה, תיבה ומטפחות, כפירוש הירושלמי להלן בהלכה ב), <b>ליחיד, מפני שמורידין אותו מקדושתו</b> – שדבר של הרבים קדושתו יתירה מדבר של יחיד<b>; דברי רבי מאיר</b> (גדול התנאים בדור הרביעי)<b>. אמרו לו</b> – החכמים<b>: אם כן</b> – אם אתה אוסר למכור דבר של הרבים ליחיד<b>, אף לא מעיר גדולה לעיר קטנה</b> – בדין שתאסור למכור אף דבר של עיר גדולה לעיר קטנה, לפי שדבר של עיר גדולה קדושתו מרובה מקדושת דבר של עיר קטנה, וכיוון שמותר למכור דבר של עיר גדולה לעיר קטנה, מותר למכור אף דבר של הרבים ליחיד<b>.</b><br>• • •
מביאים ברייתא: <b>שלשה מבית הכנסת</b> (צריך לומר: 'שלשה מ<b>בני</b> הכנסת') <b>כבית הכנסת</b> – שלושה מאנשי בית הכנסת שמונו על ידי אנשי בית הכנסת לעסוק בענייני בית הכנסת מוסמכים לפעול בשם כל אנשי בית הכנסת (כגון מכירת וקניית דברים של בית הכנסת)<b>, ושבעה מבני העיר כעיר</b> – שבעה מבני העיר שמונו על ידי בני העיר לעסוק בענייני העיר מוסמכים לפעול בשם כל בני העיר (כגון למכור ולקנות דברים של העיר. חבר זה של שבעה אנשים מכונה בשם שבעה טובי העיר או פרנסי העיר)<b>.</b>
<br>ומציעים פרשנות לברייתא: <b>מה אנן קיימין?</b> – (ב)מה אנחנו עומדים (עוסקים)? (באיזה מקרה יש להעמיד את הברייתא?) ומציעים שתי אפשרויות שנדחות: <b>אם בשקיבלו עליהן</b> – אם מדובר במקרה שקיבלו עליהם הציבור כל מה שיעשו השלושה מבני הכנסת או השבעה מבני העיר, יש להקשות על כך: <b>- אפילו אחד!</b> – אף אם אחד מבני הכנסת או אחד מבני העיר יעשה כל מה שקיבלו עליהם הציבור שיעשה - מה שיעשה עשוי! <b>אם בשלא קיבלו עליהן</b> – אם מדובר במקרה שלא קיבלו עליהם הציבור מה שיעשו השלושה מבני הכנסת או השבעה מבני העיר, יש להקשות על כך: <b>- אפילו כמה!</b> – אף אם הרבה מבני הכנסת או הרבה מבני העיר יעשו מה שלא קיבלו עליהם הציבור שיעשו - מה שיעשו אינו כלום! ומציעים את הפירוש הנכון: <b>אלא כן אנן קיימין</b> – (ב)כך אנחנו עומדים (עוסקים), <b>- בסתם</b> – מדובר במקרה שקיבלו עליהם הציבור שהשלושה מבני הכנסת או השבעה מבני העיר יפקחו על ענייני בית הכנסת או ענייני העיר בלבד, אבל לא קיבלו עליהם הציבור מה שיעשו (כגון מכירת וקניית דברים של בית הכנסת או של העיר). במקרה זה, אף אם השלושה מבני הכנסת או השבעה מבני העיר יעשו מה שלא קיבלו עליהם הציבור שיעשו - מה שיעשו עשוי<b>.</b>
ומביאים ברייתא: <b>בן עיר שפסק</b> (קצב) – לתת סכום כסף לצדקה, <b>בעיר אחרת</b> – כשהלך אליה, <b>- נותן עמהן</b> – עם בני העיר האחרת בשביל עניי אותה העיר, כדי שלא יחשדוהו שפוסק ואינו נותן<b>. בני העיר שפסקו</b> – לתת סכום כסף לצדקה, <b>בעיר אחרת</b> – כשהלכו אליה יחד (כגון לאסיפת ציבור או בתענית ציבור), <b>- נותנין במקומן</b> – בעירם בשביל עניי עירם, שאין דינם של רבים שפסקו בעיר אחרת כדין יחיד<b>.</b>
<br><b>רבי חייה</b> (בר אבא, אמורא ארץ ישראלי בדור השלישי) אמר <b>בשם רבי יוחנן</b> (גדול אמוראי ארץ ישראל בדור השני)<b>: כגון ההן סיפסלא</b> (צריך לומר: '<b>פיסקולא</b>' ("יוונית ויוונות בארץ ישראל", עמוד 136; "מחקרים בתורת ארץ ישראל", עמוד 585)) <b>דמעוניא</b> – כגון הפסיקה (ההתחייבות לנדב צדקה) הזאת של אנשי בית מעון (יישוב בשולי הרי הגליל התחתון וסמוך לים כינרת, מעל העיר טבריה. - אנשי בית מעון הלכו יחד לטבריה ופסקו בה ונתנו בעירם מכיוון שהם בני עיר אחרת. - הפסיקה היא מגבית שנערכה במעמד ציבורי למטרה קבועה או כמבצע מיוחד)<b>.</b>
<br>ומציעים מעשה המתקשר לאמור לפני כן (לברייתא): <b>כהדא:</b> – כמו זאת (כמו המעשה הזה): <b>רבי חלבו</b> (אמורא בדור השלישי) <b>הוה דרש בציפורין</b> – היה דורש (דרשה פומבית) בציפורי<b>. פסק תמן</b> – פסק (לתת צדקה) שם (בציפורי)<b>, אתא בעי למיתן הכא</b> – בא (חזר) ורצה לתת (את הצדקה שפסק) כאן (בטבריה עירו. - יוצא מכאן שרובו של הירושלמי נסדר בטבריה ("מבואות לספרות האמוראים", עמוד 275))<b>. אמר ליה</b> – אמר לו <b>רבי אימי</b> (רבי אמי, אמורא ארץ ישראלי בדור השלישי)<b>: יחידיי את</b> – יחידי אתה (יחיד שפסק בעיר אחרת - נותן עם בני העיר האחרת ולא בעירו)<b>.</b><br><br><small>ב<b>תוספתא מגילה</b> ב,טו שנו: יחיד שפסק צדקה בעירו - נותנה לעניי עירו, בעיר אחרת - נותנה לעניי עיר אחרת. הפרנסים שפסקו צדקה בעירם - נותנים אותה לעניי עירם, בעיר אחרת - נותנים אותה לעניי עיר אחרת (שדינם כיחיד).<br><br>נראה שרבי חלבו היה פרנס בטבריה, וסבר שדין הפרנס כדין הציבור, ואמר לו רבי אימי: יחידיי את, כמפורש בתוספתא ("תוספתא כפשוטה").<br><br>ב<b>בבלי מגילה</b> כז,א אמרו: אמר רבה בר בר חנה אמר רבי יוחנן: בני העיר שהלכו (יחד) לעיר אחרת ופסקו עליהם צדקה (שעשו שם מגבית וגם הם נדבו לצדקה) - נותנים (את הכסף שנדבו לגבאי אותה עיר, כדי שלא יחשדו בהם שאינם נותנים את נדריהם), וכשהם באים (למקומם) מביאים אותה עימהם (שהם מקבלים בחזרה את הכסף שפסקו) ומפרנסים בה עניי עירם.<br>תניא נמי הכי: בני העיר שהלכו לעיר אחרת ופסקו עליהם צדקה - נותנים, וכשהם באים מביאים אותה עימהם ומפרנסים בה עניי עירם. ויחיד שהלך לעיר אחרת ופסקו עליו צדקה - תינתן לעניי אותה העיר (שפסקו עליו צדקה, ואינו רשאי לקחת את הכסף לתת לאנשי עירו).<br><br>הברייתא שבבבלי הוסיפה על הברייתא שבירושלמי ובתוספתא, שבני העיר נותנים את הצדקה בעיר האחרת, וכשהם באים לעירם מביאים אותה עימהם.</small>
ומביאים ברייתא: <b>העושה נר ומנורה לבית הכנסת, עד שלא נשתכח שֵׁם הבעלים מהן</b> – אם זוכרים עדיין מי הוא שנדב את הנר ואת המנורה לבית הכנסת, <b>- אין את</b> (אתה) <b>רשאי לשנותן למקום אחר</b> – אסור לשנות את ייעודן של הנר ושל המנורה לבית כנסת אחר או לדבר מצווה אחר, מפני שכשמשנה יש בכך עלבון לבעלים<b>, אם</b> (מילה זו יתירה) <b>משנשתכח שם הבעלים מהן - את</b> (אתה) <b>רשאי לשנותן למקום אחר.</b>
<br><b>רבי חייה</b> אמר <b>בשם רבי יוחנן: אם היה שם הבעלים</b> – שעשה את הנר ואת המנורה לבית הכנסת, <b>חקוק</b> (חרות) <b>עליהן</b> – על הנר ועל המנורה, <b>- כמי שלא נשתכח שם הבעלים מהן</b> – שהרי הבעלים ידוע, ולכן אין אתה רשאי לשנותן למקום אחר לעולם<b>.</b>
<br>ומציעים מעשה המתקשר לאמור לפני כן: <b>כהדא:</b> – כמו זאת (כמו המעשה הזה): <b>אנטולינוס</b> (אנטונינוס, קיסר רומי) <b>עשה מנורה לבית הכנסת. שמע רבי</b> (רבי יהודה הנשיא, תנא בדור החמישי) – שאנטונינוס עשה מנורה לבית הכנסת, <b>ואמר: ברוך אלהים אשר נתן בליבו</b> – של אנטונינוס רצון ומחשבה <b>לעשות מנורה לבית הכנסת</b> – רבי שיבח את המעשה הנדיב שעשה אנטונינוס<b>.</b>
<br>ומציעים שאלה: <b>רבי שמואל בר רב יצחק</b> (אמורא בדור השלישי) <b>בעי</b> – שואל (מסתפק)<b>: מה אמר רבי? ברוך אלהים? ברוך אלהינו? -</b> ומציעים את ההשלכות של שתי האפשרויות שהוצעו לפני כן: <b>אִין אמר:</b> – אם אמר (רבי): <b>ברוך אלהים -</b> יש להסיק: <b>הדא אמרה</b> – זאת אומרת, <b>דאיתגייר</b> (מגיה במסירה שלפנינו מחק 'ד' וכתב 'דלא') <b>אנטולינוס</b> – שהתגייר אנטונינוס ('אלוהים' בלא כינוי משמע שהאלוהים של רבי הוא גם של אנטונינוס, ומכאן שהתגייר אנטונינוס)<b>. אִין אמר:</b> – אם אמר (רבי): <b>ברוך אלהינו -</b> יש להסיק: <b>הדא אמרה</b> – זאת אומרת, <b>דלא</b> (מגיה במסירה שלפנינו מחק 'דלא' וכתב 'ד' בראש המילה שלאחריה) <b>אתגייר אנטולינוס</b> – שלא התגייר אנטונינוס ('אלוהינו' בכינוי משמע שהאלוהים של רבי אינו של אנטונינוס, ומכאן שלא התגייר אנטונינוס. - אין מכריעים בין שתי האפשרויות)<b>.</b><br><br><small>יש לפקפק בהגהותיו של המגיה בירושלמי כאן ("שוב על כתב יד ליידן של הירושלמי", "תרביץ" כ, עמודים 108-109).<br><br>מקור הברכה שאמר רבי הוא בעזרא ז,כז: "בָּרוּךְ ה' אֱלֹהֵי אֲבוֹתֵינוּ אֲשֶׁר נָתַן כָּזֹאת בְּלֵב הַמֶּלֶךְ לְפָאֵר אֶת בֵּית ה' אֲשֶׁר בִּירוּשָׁלִָם". ומזה ראיה שהגרסה הנכונה היא כמו במסירה שלפנינו: "אין אמר: ברוך אלהינו - הדא אמרה דלא אתגייר אנטולינוס", וכמו שבירך עזרא על נדבת המלך הגוי: "בָּרוּךְ ה' אֱלֹהֵי אֲבוֹתֵינוּ" ("עלי תמר").<br><br>ב<b>תוספתא מגילה</b> ב,יד שנו: העושה מנורה ונר לבית הכנסת, עד שלא נשתקע (נשתכח) שם הבעלים מהן - אין רשיי לשנותן לדבר אחר, משנשתקע שם הבעלים מהן - רשיי לשנותן לדבר אחר.<br><br>ב<b>בבלי ערכין</b> ו,ב אמרו: תנו רבנן: ישראל שהתנדב מנורה או נר לבית הכנסת - אסור לשנותה.<br>סבר רבי חייא בר אבא למימר: לא שנא לדבר הרשות ולא שנא לדבר מצווה. - אמר ליה רבי אמי: הכי אמר רבי יוחנן: לא שנו אלא לדבר הרשות, אבל לדבר מצווה - מותר לשנותה, מדאמר רבי אסי אמר רבי יוחנן: גוי שהתנדב מנורה או נר לבית הכנסת, עד שלא נשתקע שם בעליה ממנה - אסור לשנותה, משנשתקע שם בעליה ממנה - מותר לשנותה. למאי? (לְמה אסור לשנותה קודם שנשתקע שם הבעלים?) אילימא לדבר הרשות, מאי איריא גוי? אפילו ישראל (אם התנדב מנורה) נמי (אסור לשנותה לדבר הרשות)! אלא לאו לדבר מצווה (אסור לשנות לדבר מצווה קודם שנשתקע שם הבעלים, רק אם המתנדב הוא גוי, אבל לא ישראל), וטעמא דגוי הוא דפעי (צועק כשמשנים את נדבתו ומוחה על כך), אבל ישראל דלא פעי (אינו צועק כשמשנים את נדבתו לצורך מצווה אחרת) - שפיר דמי (יפה ונכון הדבר).<br><br><b>נר ומנורה לבית הכנסת</b><br>נר התמיד נתלה מעל לארון הקודש. מנורה הוצבה בצמוד לארון הקודש, או שהיו שתי מנורות משני צידי ארון הקודש ("הריהוט והפנים של בית הכנסת העתיק", "קתדרה" 60, עמוד 76).</small><br>• • •
כאן התחלת מקבילות בירושלמי מגילה א,י וסנהדרין י,ג.
<br><b>אית מילין</b> (צריך להוסיף כמו במקבילות: '<b>אמרין</b>') – יש דברים אומרים (יש דברים שנוכל ללמוד מהם), <b>דאתגייר אנטנינוס</b> – שהתגייר אנטונינוס<b>, ואית מילין אמרין</b> – ויש דברים אומרים (ויש דברים שנוכל ללמוד מהם), <b>דלא אתגייר אנטנינוס</b> – שלא התגייר אנטונינוס (משפט זה נשמט במסירה שלפנינו בשל שוויון סופות, והושלם לנכון על ידי מגיה כמו שהוא במקבילות. - וצריך לומר: 'אמרן', שהוא לשון נקבה, תחת 'אמרין', כי 'מילה' בארמית הוא שם ממין נקבה)<b>.</b>
<br>ומביאים מעשה אחד: <b>ראו אותו</b> – את אנטונינוס, <b>יוצא</b> – חוץ לבית (ברשות הרבים או בחצר), <b>במנעל פחוּת</b> (גרוע) – קרוע, שבור, <b>ביום הכיפורים</b> – ולא נעל נעליים ביום הכיפורים, שאסור בנעילת הסנדל. יש ללמוד ממעשה זה שהתגייר אנטונינוס (הפירוש המקובל הוא שהחכמים למדו ממעשה זה שאנטונינוס לא נתגייר. שום אדם הרגיל אצל התלמוד לא יקבל פירוש זה, מאחר והירושלמי יומא ח,א מביא כמה מעשים בגדולי החכמים שנעלו סנדלים ביום הכיפורים מפני שהיו אסטניסים ולא היו יכולים להלך יחפים. טענת אסטניסות בפי הקיסר הרומי היתה מתקבלת יפה על דעת החכמים, ומעולם לא היה עולה על דעתם להסיק שלא נתגייר מפני שנעל נעליים ביום הכיפורים. זרות הפירוש תתחוור עוד יותר אם נשים אל ליבנו, שהקיסר נעל מנעל פחות, והיא ממש על פי ההלכה ("יוונית ויוונות בארץ ישראל", עמוד 60, הערה 92))<b>.</b>
<br>ותמהים: <b>מה את שמע מינה?</b> – מה (איך) אתה שומע (לומד זאת) ממנה? (כיצד אפשר להסיק ממעשה זה שהתגייר אנטונינוס?) ומחזקים את התמיהה: <b>שכן אפילו יריאי שמים</b> (כינוי לגרים למחצה) – שהניחו את עבודת האלילים ואחזו במקצת מן המצוות, אבל לא נימולו ולא עברו ליהדות כגירי הצדק, ואינם גרים אמיתיים, <b>יוצאין בכך</b> – במנעל פחות, ואינם נועלים נעליים ביום הכיפורים. ולכן אין ללמוד ממעשה זה שהיה אנטונינוס גר גמור<b>.</b><br>
<br>ומביאים מעשה שני: <b>אנטולינוס אמר לרבי: מייכלתי את מן ליויתן בעלמא דאתי?</b> – האם מאכיל אותי אתה מן לוויתן (תיתן לי חלק בסעודת לוויתן) בעולם הבא? <b>אמר ליה:</b> – אמר לו (רבי): <b>אין</b> – הן<b>. אמר ליה:</b> – אמר לו (אנטונינוס): <b>מן אימר פיסחא לא אוכלתני, ומן ליויתן את מייכיל לי?!</b> – מטלה הפסח (קורבן הפסח) לא האכלתני (לא הזמנת אותי להשתתף בסעודת הפסח), ומן לוויתן אתה מאכיל אותי?! (בעניין קורבן הפסח שאמר אנטונינוס לרבי, אפשר שהקריבו באותם הימים, שכן מותר להקריב קורבן פסח בזמן הזה, ואפשר שלא הקריבו באותם הימים, וכוונת הדברים אילו היו מקריבים קורבן פסח) <b>אמר ליה:</b> – אמר לו (רבי): <b>ומה נעביד לך</b> – ומה אעשה לך<b>, וכתיב ביה</b> – וכתוב בו (בטלה הפסח)<b>: "וְכָל עָרֵל לֹא יֹאכַל בּוֹ"</b> (שמות יב,מח) – מי שלא נימול אינו רשאי לאכול מן הפסח<b>.</b>
<br><b>כיון דשמע מיניה כן, אזל וגזר</b> – כיוון ששמע (אנטונינוס) ממנו כך (שלא יקבל חלק בפסח רק לכשיתגייר גירות שלימה), הלך ומל (את עצמו)<b>. אתא לגביה</b> – בא (אנטונינוס) אצלו (אצל רבי)<b>, אמר ליה:</b> – אמר לו (אנטונינוס): <b>רבי, חמי גזורתי</b> – ראה את מילתי (איבר הזכרות של נימול)<b>. אמר ליה:</b> – אמר לו (רבי): <b>בדידי לא איסתכלית מימיי</b> – בשלי (במילתי) לא הסתכלתי מימיי (מחמת צניעות)<b>, אלא בדידך</b> – אלא בשלך (במילתך)<b>?!</b> (בתמיהה) – וכי במילתך אסתכל?! (רבי נמנע מלהסתכל במילתו של אנטונינוס)<br>
<br>כאן התחלת מקבילה גם בירושלמי עבודה זרה ג,א.
<br><b>ולמה נקרא שמו</b> – של רבי, <b>רבינו הקדוש? שלא הביט במילתו מימיו.</b>
<br><b>ולמה נקרא שמו</b> – של נחום בירבי סימאי (רבי מנחם בר סימאי, אמורא ארץ ישראלי בדור הראשון), <b>נחום איש ק</b>ו<b>דש</b> (<b>ה</b>)<b>קדשים? שלא הביט בצורת מטבע מימיו</b> – לא היה מסתכל בצורות האלילים הטבועות במטבעותיהם של גויים (משפט זה נשמט במסירה שלפנינו בשל שוויון סופות, והושלם על ידי מגיה כמו שהוא במקבילות)<b>.</b><br><br><small>עד כאן המקבילה בירושלמי עבודה זרה.</small><br>
<br>ומציעים היסק: <b>הדא אמרה</b> – זאת אומרת (יש להסיק ממעשה זה), <b>דאיתגייר אנטולינוס</b> – שהתגייר אנטונינוס (שהרי מל את עצמו לשם גירות)<b>.</b><br>
<br>ומציעים דבריהם של חכמים כדי להוכיח טענה מסוימת: <b>מיליהון דרבנ</b>י<b>ן אמרין</b> (צריך לומר: 'אמרן', שהוא לשון נקבה, כי 'מילה' בארמית הוא שם ממין נקבה) – דבריהם של החכמים אומרים (יש מאמר של החכמים שנוכל ללמוד ממנו), <b>דלא</b> (מגיה במסירה שלפנינו מחק 'דלא' וכתב 'ד' בראש המילה שלאחריה, וכן הגיה במקבילה במגילה) <b>איתגייר אנטולינוס</b> – שלא התגייר אנטונינוס<b>, דאמר רבי חזקיה</b> (אמורא ארץ ישראלי בדור הרביעי) בשם <b>רבי אבהו</b> (אמורא ארץ ישראלי בדור השלישי) שאמר <b>בשם רבי לעזר</b> (אמורא בדור השני)<b>: אם באין הן גירי צדק</b> (כינוי לגויים שקיבלו את דת ישראל מתוך הכרה) <b>לעתיד לבוא</b> (כינוי לאחרית הימים, ימות המשיח) – אם יבואו גויים לעתיד לבוא להתגייר ולהיות גרים גמורים<b>, אנטולינוס בא בראשם</b> – לפני כולם, כי היה מיריאי שמים. יש ללמוד ממאמר זה שאנטונינוס לא נתגייר בימי חייו<b>.</b><br><br><small>עד כאן המקבילות בירושלמי מגילה וסנהדרין.<br><br>ודאי הוא שגרסת הסופר במסירה שלפנינו ("מיליהון דרבנן אמרין דלא איתגייר אנטולינוס") נכונה, אלא שהמגיה טעה בכוונת המאמר "אם באין הן גירי צדק לעתיד לבוא" ופירשו: אם יחיו גירי צדק לעתיד לבוא, אנטונינוס יבוא בראשם, ומכאן שאנטונינוס נתגייר. ברם פירוש זה לא ייתכן, כי לא מצאנו בשום מקום בדברי חז"ל שחכם מן החכמים יפקפק בתחיית המתים של גירי צדק, וכיצד אפשר לומר: אם באין הן גירי צדק לעתיד לבוא, וכי יש להטיל ספק בדבר?! לפיכך ברור ש"באים" פירושו כאן "באים להתגייר", ואמר רבי אלעזר כמסתפק, שאם באין הן גירי צדק לעתיד לבוא, כלומר, אם יבואו גירי צדק להתגייר לימות המשיח, אנטונינוס יהיה בראשם, ולפי זה ברור שאנטונינוס לא התגייר בחייו, ואין לתקן את גרסת הסופר במסירה שלפנינו ("שוב על כתב יד ליידן של הירושלמי", "תרביץ" כ, עמודים 108-109. וכן כתב ב"יוונית ויוונות בארץ ישראל", עמודים 59-61).<br><br>משני המעשים לעיל הוכיחו שאנטונינוס התגייר (אלא שדחו את ההוכחה מהמעשה הראשון), ועל כך אמרו בתחילה: "אית מילין אמרין דאתגייר אנטונינוס". ומהמאמר של החכמים הוכיחו שאנטונינוס לא התגייר, ועל כך אמרו בתחילה: "אית מילין אמרין דלא אתגייר אנטונינוס".<br><br><b>יריאי שמים</b><br>החכמים החשיבו ביותר גרים למחצה, והם מכונים בספרות התלמודית "יראי ה'", "יראי שמים". הם נטשו עבודה זרה שלהם וקיבלו את אמונת אחדותו של אלוהים, אך לא נתגיירו ליהדות, ורק מקצת מצוות נתחבבו עליהם ("יוונית ויוונות בארץ ישראל", עמודים 59-61).</small><br>• • •
כיוון שדנו לעיל בכתיבת חלקים מהתורה, דנים כאן בכתיבת מילים מפסוקים.
<br>שואלים: <b>מהו מיכתוב תריי תלת מילין מן פסוקא?</b> – מהו לכתוב שתיים שלוש מילים מן פסוק? (האם מותר לכתוב כמה מילים מכתוב במקרא כסדרו לצורכי חול, או שמא צריך לשנות את סדר המילים בכתוב?)
<br>ומשיבים (בהצעת מעשי אמוראים): <b>מר עוקבה</b> (אמורא בבלי בדור השני שעלה לארץ ישראל ונסמך) <b>מ</b>(<b>י</b>)<b>שלח כתב לריש גלותא דהוה דמיך וקאים בזימרין</b> – (היה) שולח (שלח) מכתב לראש הגולה (בבבל) שהיה שוכב וקם בשירים (בשוכבו ובקומו היו מזמרים לפניו)<b>: יִשְׂרָאֵל אַל תִּשְׂמַח כָּעַמִּים אֶל גִּיל</b> – בהושע ט,א (על עונש הגלות) כתוב: "אַל תִּשְׂמַח יִשְׂרָאֵל אֶל גִּיל כָּעַמִּים" - לא יהיה לך, ישראל, שמחה וגיל כגויים. ויונתן תרגם 'אל גיל' כמו 'אַל גיל', כלומר, לא יהיה גיל. - מר עוקבה שכתב שש מילים מכתוב שינה את סדר המילים בכתוב<b>.</b>
<br><b>רבי אחא</b> (אמורא ארץ ישראלי בדור הרביעי) <b>כתב: "זֵכֶר צַדִּיק לִבְרָכָה"</b> (משלי י,ז) – שמו של הצדיק יהיה לברכה. - רבי אחא שכתב שלוש מילים מכתוב לא שינה את סדר המילים בכתוב<b>.</b>
<br><b>רבי זעורה</b> (רבי זירא, מגדולי אמוראי ארץ ישראל בדור השלישי) <b>כתב: "וְלֹא זָכַר יוֹאָשׁ הַמֶּלֶךְ"</b> – בדברי הימים ב כד,כב כתוב: "וְלֹא זָכַר יוֹאָשׁ הַמֶּלֶךְ הַחֶסֶד אֲשֶׁר עָשָׂה יְהוֹיָדָע אָבִיו עִמּוֹ". - רבי זעורה שכתב שלוש מילים מכתוב לא שינה את סדר המילים בכתוב (המילים "ולא זכר" מוקפות (מחוברות במקף) ולכן הן נחשבות כמילה אחת)<b>.</b>
<br><b>רבי ירמיה</b> (מגדולי אמוראי ארץ ישראל בדור השלישי והרביעי) <b>משלח כתב</b> – (היה) שולח (שלח) מכתב <b>לרבי יודן נשייא</b> (הנשיא בדור הרביעי לאמוראים)<b>: "לִשְׂנֹא אֶת אֹהֲבֶיךָ" "ולְאַהֲבָה אֶת שֹׂנְאֶיךָ"</b> – בשמואל ב יט,ז כתוב: "לְאַהֲבָה אֶת שֹׂנְאֶיךָ וְלִשְׂנֹא אֶת אֹהֲבֶיךָ" - אתה מעיד על עצמך שאתה אוהב את שונאיך ושונא את אוהביך (כך הוכיח יואב את דויד אחרי מות אבשלום). - רבי ירמיה שכתב שש מילים מכתוב הפך את סדר הביטויים בכתוב<b>.</b><br>
<br><b>רבי חייה</b> (בר בא) ו<b>רבי יסי</b> (רבי אסי) ו<b>רבי אימי</b> (רבי אמי) (אמוראים ארץ ישראלים בדור השלישי) <b>דנון לתמר</b> – דנו (שפטו בבית הדין היהודי) את תמר (אישה אחת שכך שמה, שזינתה ונענשה, כנראה במלקות, על עבירת הזנות)<b>. אזלת וקרבת עליהון לאנטיפוטה דקיסרין</b> – הלכה (תמר) והתלוננה עליהם (על שלושת האמוראים שפסקו את דינה) לפני האנטיפוט (מילה יוונית: פרוקונסול - בעל משרה שלטונית) של קיסריה (עיר על חוף ים התיכון)<b>. שלחון וכתבון</b> – שלחו וכתבו <b>לרבי אבהו</b> – שישב בקיסריה, כדי להשתדל בשבילם אצל האנטיפוט של קיסריה (רבי אבהו שלט בחוכמה יוונית והיה בעל מהלכים אצל השלטונות)<b>. שלח רבי אבהו וכתב להון</b> – וכתב להם (השיב להם בכתב רמזים כדי להסתיר את הדבר)<b>: כבר</b> (הסופר במסירה שלפנינו כתב 'תרי' (=הרי) ומגיה מחק וכתב 'כבר') <b>פ</b>י<b>יסנו</b> (שידלנו, שכנענו) <b>לשלשה ליטורין</b> (רטורים - פרקליטים, נואמים. ויש גורס: 'ליקטורין' - פקידים של האנטיפוט) – שטענו לפני האנטיפוט<b>, ל</b>"<b>טוב ילד</b>"<b>,</b> "<b>טוב למד</b>"<b>, ו</b>"<b>תרשיש</b>" <b>-</b> והתלמוד מפענח את השמות היווניים של הליטורים שרבי אבהו רמז עליהם: <b>אבדוקיס</b> (צריך לומר: 'אבדוקוס'. ויש גורס: 'אבטיקנוס') – תרגומו הוא: "טוב ילד" - מי שיולד ומוציא דברים בקלות<b>, אבמסיס</b> (צריך לומר: 'אבמתיס') – תרגומו הוא: "טוב למד" - מי שלומד וקולט בקלות<b>, תלתסיס</b> (צריך לומר: 'תלסיוס') – תרגומו הוא: "תרשיש" - איש הים (רבי אבהו תרגם לעברית את הרכבי שמות התואר היווניים)<b>. אבל תמר תמרורים</b> (אפשר שבמילה 'תמרורים' נרמז שמה היווני תנמריון, כשמה של יצאנית אתונאית ידועה. תמר זו היתה בוודאי יצאנית, ועל כן נידונה. ואולי גם נגזר שמה תמר משמה היווני ("אגדות האמוראים", עמוד 103, הערה ט 2). - ואולי תמר זו כונתה כך על שם תמר המקראית שזינתה ונידונה לשריפה כמסופר בבראשית פרק לח. - בהבאת הירושלמי בראשונים: 'תמרורית') <b>בתמרוריה היא עומדת</b> – עומדת במריה ("תמר תמרורים בתמרוריה" הוא משחק לשון נופל על לשון)<b>, וביקשנו למתקה</b> – לתקן אותה ולהחזיר אותה למוטב (מכיוון שנקט לעיל לשון מרירות, נקט כאן לשון מתיקות)<b>, ו</b>"<b>לַשָּׁוְא צָרַף צָרוֹף</b>" (ירמיהו ו,כט) – הצורף צרף את הכסף לשווא, כי הסיגים לא נותקו מן הכסף. כלומר, כל העמל היה לשווא. - רבי אבהו שכתב שלוש מילים מכתוב לא שינה את סדר המילים בכתוב<b>.</b><br>
<br><b>רבי מנא</b> (השני, מגדולי אמוראי ארץ ישראל בדור החמישי) <b>משלח כתב</b> – (היה) שולח מכתב <b>לרבי הושעיה בירבי שמי</b> (אמורא ארץ ישראלי בדור החמישי)<b>: רֵאשִׁיתְךָ מִצְעָר</b> (בהבאת הירושלמי בראשונים נוסף 'הָיָה')<b>, מְאֹד תסגא אַחֲרִיתְךָ</b> – באיוב ח,ז כתוב: "וְהָיָה רֵאשִׁיתְךָ מִצְעָר, וְאַחֲרִיתְךָ יִשְׂגֶּה מְאֹד" - בעבר היה לך מעט, אבל בעתיד יהיה לך הרבה מאוד. - רבי מנא שכתב שש מילים מכתוב שינה את סדר המילים בכתוב<b>.</b><br><br><small>יש ללמוד ממעשי האמוראים שהוצעו כאן, ששתיים שלוש מילים מפסוק כותבים בלא שינוי, אבל ארבע מילים ויותר אין כותבים בלא שינוי, והוא כדברי ברייתא בבבלי גיטין.<br><br>ב<b>בבלי גיטין</b> ו,ב אמרו: ...שלח ליה (רבי אביתר) לרב יהודה (במכתב): בני אדם העולים משם (מבבל) לכאן (לארץ ישראל), הם קיימו בעצמן (את הפסוק): "וייתנו הילד בזונה והילדה מכרו ביין וישתו" (יואל ד,ג) (שהם מפקירים את בני משפחתם), וכתב ליה (את המילים הללו) בלא שירטוט.<br>אמר רבי יצחק: שתיים (שתי מילים מפסוק) כותבים (בלא שרטוט), שלוש (מילים) אין כותבים (בלא שרטוט). - במתניתא תנא: שלוש כותבים, ארבע אין כותבים.<br>ו<b>שם</b> ז,א אמרו: שלח ליה מר עוקבא לרבי אלעזר: בני אדם העומדים עליי (שמציקים לי) ובידי למוסרם למלכות, מהו? שירטט (רבי אלעזר) וכתב ליה: "אמרתי אשמרה דרכיי מחטוא בלשוני, אשמרה לפי מחסום בעוד רשע לנגדי" (תהילים לט,ב) - אף על פי שרשע לנגדי, אשמרה לפי מחסום. שלח ליה (מר עוקבא): קא מצערי לי טובא, ולא מצינא דאיקום בהו! שלח ליה (רבי אלעזר): "דום לה' והתחולל לו" (תהילים לז,ז) - דום לה' (ואל תעשה דבר) והוא יפילם לך חללים חללים, השכם והערב עליהם לבית המדרש והם כלים מאיליהם...<br>שלחו ליה למר עוקבא: זמרא מנא לן דאסיר (בזמן הזה לאחר החורבן)? שירטט וכתב להו: "אל תשמח ישראל אל גיל כעמים" (הושע ט,א).<br><br>לפי הבבלי מותר לכתוב מילים מפסוק בשרטוט. אבל בירושלמי לא הזכירו שרטוט.<br><br>אורח חייהם הפזרני של ראשי הגולה ניכר יפה מכמה סיפורים המספרים על החיים בבית פנימה. בירושלמי מגילה: "מר עוקבה משלח כתב לריש גלותא דהוה דמיך וקאים בזימרין: ישראל אל תשמח כעמים אל גיל". עוקבה היה כנראה אמורא ארץ ישראלי (תוארו לא היה "מר"), ששמע על נוהג זר ליהדות שהיה נוהג בבית ראש הגולה ומחה נגדו בכתב. אומנם בבבלי גיטין נאמר רק: "שלחו ליה למר עוקבא: זמרא מנא לן דאסיר? שרטט וכתב להו: 'אל תשמח ישראל אל גיל כעמים'". דומה שמדובר בשני התלמודים על אותו מקרה מחאה עצמו. אלא שלפי המסורת שבבבלי הנשאל הוא מר עוקבא, הוא ראש הגולה, והוא המשיב בעצמו. לשון הבבלי קשה. אפשר ששמו של עוקבא האמורא, ששמו לא היה ידוע בבבל, נהפך בידי מעתיקים לשם הרווח יותר מר עוקבא. לפי דברי הירושלמי היו בערב ובבוקר מרקדים ומזמרים לפני השליט, ולכן מובנת מחאתו של תלמיד חכמים. ואילו דברי הבבלי תמוהים גם משום שאין רקע לשאלה האמורה. לפיכך רשאים אנו להניח בעקבות הירושלמי שמדובר בשפחות-משרתות שהיו מרקדות בבית ראש הגולה ("ראשות הגולה בבבל בימי המשנה והתלמוד", עמודים 157-158).<br><br><b>אזלת וקרבת עליהון לאנטיפוטה דקיסרין</b><br>בכל התקופה שלאחר החורבן צמצמו הגבלות יסודיות את השלטון העצמי המשפטי האזרחי. הגבלה שהקשתה לעיתים על המשפט היהודי, היתה האפשרות, שיהודים שראו עצמם מקופחים בידי השופט היהודי, יכולים היו לפנות לנציב הרומי ולהתלונן על השופט היהודי. בייחוד יכלו לעשות זאת נידונים על עבירות שלא נראו כלל כעבירות בעיני שופט רומי, כגון אדם שהולקה על שבעל נוכרית או אישה שנידונה על עבירה של זנות, או תלונה על שופט שלא פסק לפי מושגי המשפט הרומי ("בשלהי הבית השני ובתקופת המשנה", עמוד 27).</small><br>• • •
<big><strong>תלמוד</strong></big><br>הסוגיה כאן שייכת להלכה א.
<br>במשנה בסוף הלכה א שנינו: "אין מוכרין את של הרבים ליחיד, מפני שמורידין אותו מקדושתו; דברי רבי מאיר".
<br>דוחים את המשנה: <b>אמר רבי יוחנן</b> (גדול אמוראי ארץ ישראל בדור השני)<b>: לית כָּן</b> – אין כאן (דבר זה אינו צריך להיות כאן) <b>[</b>יש להשלים כמו בהבאת הירושלמי ברמב"ן ובראב"ד: '<b>בית הכנסת</b>'<b>]</b> – אין מדובר במשנה בסוף הלכה א במכירת בית הכנסת (כאן לא פורט מה שהמונח 'לית כאן' שולל, אולם יש ראשונים הגורסים פירוט כזה, ונראה שגרסתם עיקרית ("הטרמינולוגיה של הירושלמי", עמוד 356, הערה 390))<b>.</b> ומסבירים את הדחייה בדרך שאלה: <b>מה אנן קיימין?</b> – (ב)מה אנחנו עומדים (עוסקים)? <b>אם כרבי מאיר</b> – במשנה שבהלכה ב, <b>- אין מוכרין בית הכנסת אלא על תנאי!</b> – למה אין מוכרים בית כנסת של רבים ליחיד? הרי על תנאי מוכרים אפילו לדברים של חול! <b>אם כרבנ</b>י<b>ן</b> – כחכמים (במשנה שבהלכה ב), <b>- מוכרין אותו ממכר עולם חוץ מארבעה דברים!</b> – הרי מוכרים אותו ממכר עולם חוץ מלדברים של ביזיון! ואם לחול מוכרים, לבית הכנסת של יחיד, לא כל שכן?! (המשנה בסוף הלכה א היא דברי רבי מאיר, אך הירושלמי שאל "אם כרבי מאיר... אם כרבנין..." כדי להסביר שלדברי הכול יש לדחות את המשנה)
<br>ומציעים פרשנות למשנה המבוססת על אוקימתא: <b>רבי חייה</b> (בר אבא, אמורא ארץ ישראלי בדור השלישי) אמר <b>בשם רבי יוחנן: תיפתר</b> – תתפרש (המשנה) <b>בספר תורה</b> – אין פירוש "את של הרבים" - בית הכנסת של הרבים, אלא: ספר תורה של הרבים, והוא הדין כל הדברים שנזכרו במשנה בהלכה א: תיבה, מטפחות וספרים ("מבוא לנוסח המשנה", עמוד 265). וכיוון שאין מדובר במשנה בסוף הלכה א במכירת בית הכנסת אלא במכירת ספר תורה, אין לדחות את המשנה<b>.</b><br><br><small>ב<b>בבלי מגילה</b> כז,ב אמרו: <b>משנה</b>. אין מוכרים את של הרבים ליחיד, מפני שמורידים אותו מקדושתו; דברי רבי מאיר. אמרו לו: אם כן, אף לא מעיר גדולה לעיר קטנה. <br><b>תלמוד</b>. שפיר קאמרי ליה רבנן לרבי מאיר! - ורבי מאיר: מעיר גדולה לעיר קטנה - מעיקרא איכא קדושה והשתא נמי איכא קדושה, מרבים ליחיד - ליכא קדושה. - ורבנן: אי איכא למיחש, כי האי גוונא (מעיר גדולה לעיר קטנה) נמי איכא למיחש / נמי לא, משום דכתיב: "ברוב עם הדרת מלך" (משלי יד,כח).<br><br>הבבלי מפרש את המשנה בבית הכנסת ואינו מפרשה בספר תורה. לפי הבבלי, רבי מאיר אוסר למכור בית הכנסת של הרבים ליחיד, כלומר, לתפילתו של היחיד, שייחד אותו לעצמו לתפילתו.</small><br>• • •

Halakhah 3

<big><strong>משנה</strong></big><br><b>אין מוכרין בית הכנסת אלא על תנאי אימתי שירצו יחזירוהו</b> – יש להתנות שכשירצו יחזירו אותו לשמש בית כנסת, כדי להראות שמכרוהו מאונס ובדעתם לחזור ולקחתו מיד הלוקח לכשירווח להם. אבל אם מוכרים ואין מתנים תנאי זה, נראה כאילו עושים את בית הכנסת סחורה וזלזול הוא<b>; דברי רבי מאיר</b> (גדול התנאים בדור הרביעי)<b>.</b>
<br><b>וחכמים אומרים: מוכרין אותו ממכר עולם</b> – מותר למוכרו מכירה מוחלטת, ואף לכל צרכיו של הקונה<b>, חוץ מארבעה דברים</b> – אסור למוכרו לצורך ארבעה דברים שלהלן שיש בהם ביזיון: <b>- למרחץ</b> – לשם הקמת בית מרחץ בתוכו, שבני אדם מתפשטים בו ושוהים בו עירומים, <b>ולבורסקי</b> – לשם הקמת בית מלאכה לעורות בתוכו, שמעבדים בו עורות, ויש בו ריחות רעים (מקור המילה 'בורסקי' ביוונית), <b>ולטבילה</b> – לשם הקמת מקווה לטבילה בתוכו, <b>ולבית המים</b> – לשם הקמת משתנה בתוכו, שמטילים בו שתן<b>.</b>
<br><b>רבי יהודה</b> (בר אלעאי, מגדולי התנאים בדור הרביעי) <b>אומר: מוכרין אותו לשם חצר</b> – בלא לנקוב לשם איזה שימוש הקונה מתכוון<b>, והלוקח מה שירצה יעשה</b> – לאחר שיקנה הוא רשאי לעשות בבית הכנסת מה שירצה<b>.</b><br>• • •<br><br><big><strong>משנה</strong></big><br><b>ועוד אמר רבי יהודה: בית הכנסת שחרב - אין מספידין לתוכו</b> (בתוכו)<b>, ואין מפשילין</b> (פותלים, שוזרים) <b>לתוכו חבלים</b> – והוא הדין שאר מלאכות, אלא שהפשלת חבלים צריכה מקום רחב ידיים, ושטחו של בית הכנסת ראוי למלאכה זו<b>, ואין פורשין לתוכו מצודות</b> (רשתות לצוד חיה ועופות)<b>, ואין שוטחין על גגו פירות</b> – לייבשם<b>, ואין עושין אותו קפנדריא</b> (דרך קצרה (מקור המילה בלטינית)) – אין עוברים בו כדי לקצר את הדרך<b>, שנאמר: "וַהֲשִׁמּוֹתִי אֶת מִקְדְּשֵׁיכֶם"</b> (ויקרא כו,לא) – מקדשיכם יהיו שוממים; ומשמע מלשון זה: <b>- קדושתן אף כשהן שומימין</b> – אף לאחר שחרבו והם שוממים, הם קרויים מקדשים. ולשון רבים של "מקדשיכם" בא לרבות בתי כנסיות, שאף כשחרבו יש לנהוג בהם כבמקדש ששמם<b>. עלו</b> (צמחו, גדלו) <b>בו עשבים</b> – בבית הכנסת שחרב, <b>- לא יתלוש</b> – אותם כדי להאכיל לבהמתו<b>, מפני עגמת נפש</b> (צער עמוק) – כדי שתהיה עגמת נפש לרואים את העשבים וייתנו דעתם על בית הכנסת לחזור ולבנותו<b>.</b><br>• • •
<big><strong>תלמוד</strong></big><br>במשנה שנינו: "ועוד אמר רבי יהודה: בית הכנסת שחרב - אין מספידין לתוכו...".
<br>מצמצמים את תחולת הקביעה: <b>הדא דאת אמר</b> – זאת שאתה אומר (דבר זה שאתה אומר, שבית הכנסת שחרב - אין עושים בו את הדברים שנמנו במשנתנו), <b>- בבית הכנסת של</b> ה<b>יחיד</b> – במקרה של בית הכנסת של היחיד (שייחד אותו לעצמו לתפילתו), שרק כשהוא חרב אין עושים בו את הדברים שנמנו במשנתנו, אבל כשהוא בנוי עושים בו את הדברים שנמנו במשנתנו<b>, אבל בבית הכנסת של</b> ה<b>רבים</b> – במקרה של בית הכנסת של הרבים, <b>- אפילו בנוי אסור</b> – אפילו כשהוא בנוי אין עושים בו את הדברים שנמנו במשנתנו<b>.</b><br><br><small>ב<b>תוספתא מגילה</b> ב,יח שנו: בתי כנסיות... ומספידים בהם הספד של רבים. אמר רבי יהודה: במה דברים אמורים (שמספידים בהם)? ביישובם, אבל בחורבנם - מניחים אותם (ואין מספידים בהם)...<br><br>לפי פשוטה (של התוספתא) פירושה שלא התירו בהם הספד של רבים אלא ביישובם, אבל בחורבנם אין מספידים בהם כלל, אלא מניחים אותם עזובים. ומתוך הברייתא מוכח שבבית הכנסת של רבים עסיקינן. ולפי משנתנו ג,ג בחרב דווקא אין מספידים בו הספד של רבים, כמפורש כאן (בתוספתא), אבל ביישובו מותר.<br>והירושלמי ("הדא דאת אמר - בבית הכנסת של יחיד, אבל בבית הכנסת של רבים - אפילו בנוי אסור") פירש את משנתנו "בית הכנסת שחרב" - שחרב דווקא. והעמידוהו בשל יחיד, ובבית כנסת זה אין מספידים בו לא הספד של יחיד ולא הספד של רבים, אבל כשהוא בנוי מספידים בו בין יחיד בין רבים. ברם בבית כנסת של רבים אפילו בנוי אין מספידים בו הספד של יחיד. ובהספד של רבים הכל מודים שמותר בבית הכנסת, ואפילו הוא של רבים, ובלבד שהוא ביישובו, ולא בחורבנו, לדעת רבי יהודה כמפורש כאן ("תוספתא כפשוטה").<br><br>ב<b>בבלי מגילה</b> כח,א-ב אמרו: תנו רבנן: בתי כנסיות... מספידים בהם הספד של רבים. אמר רבי יהודה: אימתי? - ביישובם, אבל בחורבנם - מניחים אותם...<br>'ומספידים בהם הספד של רבים'. - הראה רב חסדא: כגון הספד שנמצא בו רב ששת (שכיוון שהוא נמצא במקום, בוודאי רבים באים). הראה רב ששת: כגון הספד שנמצא בו רב חסדא. - רפרם הספיד את כלתו בבית הכנסת, אמר: אם משום כבודי, ואם משום כבוד המת, באו כל העולם (והספד זה הספד של רבים הוא). - רבי זירא הספיד חכם בבית הכנסת, אמר: אם משום כבודי, ואם משום כבוד המת, באו כל העולם.<br><br>במשנתנו נאמר: "ועוד אמר רבי יהודה: בית הכנסת שחרב - אין מספידים לתוכו ואין מפשילים לתוכו חבלים... שנאמר: 'והשימותי את מקדשיכם' - קדושתם אף כשהם שוממים". לפי רבי יהודה במשנתנו, בית הכנסת שחרב עומד בקדושתו שהיתה לו כשהיה בנוי, ואין עושים בו מעשים שאסור לעשותם בבית הכנסת בנוי. הרי שפשוטה של משנתנו "בית הכנסת שחרב" - אף על פי שחרב, ו"אין מספידים לתוכו" כוונתו להספד של יחיד, ואין עושים כן לא בחרב ולא בבנוי, והוא הדין שאר הדברים שנמנו. ולפי רבי יהודה בברייתא שבתוספתא ובבבלי, מותר להספיד הספד של רבים בבית הכנסת בנוי.<br>יש להתפלא על הירושלמי שפירש את משנתנו "בית הכנסת שחרב" - שחרב דווקא, וזה שלא כפשוטה של המשנה.<br>ב"שדה יהושע" וב"שערי תורת ארץ ישראל" הגיהו: 'הדא דאת אמר - בבית הכנסת של <b>רבים</b>, אבל בבית הכנסת של <b>יחיד</b> - אפילו בנוי <b>מותר</b>'.<br><br>כסגנון הלשון שאמרו כאן: "הדא דאת אמר - בבית הכנסת של יחיד, אבל בבית הכנסת של רבים - אפילו בנוי אסור", אמרו גם לעיל בהלכה א: "הדא דאת אמר - בבית הכנסת של יחיד, אבל בבית הכנסת של רבים - אסור", אלא שהפירוש של הביטויים "בית הכנסת של יחיד" ו"בית הכנסת של רבים" שפירשנו שם אינו מתאים לכאן: פירשנו שם, ש"בית הכנסת של יחיד" הוא בית הכנסת שאדם יחיד בנה אותו מכספו ומסר אותו לרשות בני העיר, ו"בית הכנסת של רבים" הוא בית הכנסת שבני אדם רבים בנו אותו מכספם. אין טעם לחלק בין בית הכנסת הזה ובין בית הכנסת הזה לעניין הדברים שנמנו במשנתנו, כיוון ששניהם רבים מתפללים בהם, ולכן קדושת שניהם שווה.<br>אפשר שהלשון כאן הוא אשגרה בטעות מהלשון לעיל בהלכה א, וכאן צריך לומר כך: '<b>הדא דאת אמר</b> (שאין מספידים בבית הכנסת אף על פי שחרב) <b>- בשל יחיד</b> (בהספד של יחיד)<b>, אבל בשל רבים</b> (בהספד של רבים) <b>- בנוי מותר</b>', ובשל דמיון הלשונות הושגר לכאן הלשון מלעיל תוך שינוי של סוף הלשון. וכן תיקן את הלשון ב"ספר ניר".<br><br><b>הספד של יחיד והספד של רבים</b><br>על פי המקורות שבהספד נראה לשער, שלאחר זמן (זמן רב לאחר השבעה) היו שני סוגים של הספד: הספד יחיד והספד רבים (שנקרא גם עירור). על המשנה (מועד קטן א,ה) "לא יעורר אדם על מתו ולא יספידנו קודם לרגל שלושים יום" נאמר בירושלמי: "אי זהו העירור? - מזכירתו בין המתים. אי זה הוא ההספד? - שהוא עושה לו הספד בפני עצמו". וכן שנינו בברייתא בבבלי מגילה כח,א-ב: "בתי כנסיות... אין מספידים בהם הספד של יחיד. אבל... מספידים בהם הספד של רבים". כלומר, פעמים היו עורכים הספד לנפטר יחיד, ופעמים הספד למספר מתים כאחד. ייתכן שהספדן היה עובר ממקום למקום כדי לתת את שירותיו כמספיד, וכשבא לעיר או לכפר שנמצאו בהם מספר אנשים שרצו להספיד את קרוביהם, היה עורך "הספד של רבים".<br>בבבל קיבל המושג "הספד של רבים" משמעות שונה, והבינו אותו כהספד שהמספיד בו הוא אדם חשוב, ולכן נוכחים אנשים רבים בהספד. כך אנו קוראים בבבלי מגילה כח,ב (הובא לעיל) על הברייתא הנזכרת ("קץ החיים", עמודים 212-213).</small><br>
<br>במשנה שנינו: "ואין שוטחין על גגו פירות".
<br><b>אמר רבי חייה בר בא</b> (אמורא ארץ ישראלי בדור השלישי)<b>: רבי יוחנן</b> (גדול אמוראי ארץ ישראל בדור השני) <b>מיקל לנשייא דשטחן בגדיהון על אוירא דבי מדרשא</b> (הסופר במסירה שלפנינו כתב 'כנישתא' ומחק וכתב 'מדרשא') – רבי יוחנן (היה) מבזה את הנשים ששוטחות (פורסות) בגדיהן באוויר (בחלל) של בית המדרש (כדי שיתייבשו לאחר כיבוסם)<b>.</b><br>• • •
במשנה שנינו: "ואין עושין אותו קפנדריא".
<br><b>שמואל</b> (מגדולי אמוראי בבל בדור הראשון) <b>אמר: נכנס</b> – לבית הכנסת דרך פתח אחד, <b>שלא לעשותו קפנדריא - מותר לעשותו כקפ</b>(<b>ו</b>)<b>נדריא</b> – כשיוצא מבית הכנסת, מותר לו לצאת דרך פתח אחר, אף שבכך הוא מקצר את הדרך שהולך בה לצרכיו, שהרי לא לשם זה נכנס<b>.</b><br><br><small>ב<b>בבלי מגילה</b> כט,א אמרו: אמר רב נחמן אמר רבה בר אבוה: הנכנס לבית הכנסת על מנת שלא לעשותו קפנדריא - מותר לעשותו קפנדריא. - ואמר רבי חלבו אמר רב הונא: הנכנס לבית הכנסת להתפלל - מותר / מצווה לעשותו קפנדריא, שנאמר: "ובבוא עם הארץ לפני ה' במועדים, הבא דרך שער צפון להשתחוות ייצא דרך שער נגב..." (יחזקאל מו,ט) (משמע שדרך כבוד היא שאין יוצאים מאותו פתח אלא מפתח אחר).</small><br>
<br>ומציעים ברייתא: <b>תני:</b> – שונה (התנא): <b>בתי כניסיות ובתי מדרשות אין נוהגין בהן קלות ראש</b> (זלזול) – כמפורט להלן<b>: לא אוכלין ולא שותין בהן, ולא מטיילין</b> (שׂוחקים, משתעשעים) <b>בהן, ולא ישינים בהן, ולא נכנסין בהן</b> – כדי שיהיו מגינים בהם, <b>לא בחמה</b> – בשעת החמה (החום), <b>בימות החמה</b> – בעונת הקיץ, <b>ולא בגשמים</b> – בשעת הגשמים, <b>בימות הגשמים</b> – בעונת החורף ('בחמה בימות החמה' הוא כפל גרסה ו'בגשמים בימות הגשמים' הוא כפל גרסה. וראה הלשון בתוספתא ובבבלי)<b>, אבל שונין</b> – במשנה, <b>ודורשין בהן</b> – דרשה פומבית<b>.</b><br><br><small>ב<b>תוספתא מגילה</b> ב,יח שנו: בתי כנסיות אין נוהגים בהם קלות ראש: לא ייכנס בהם בחמה מפני החמה ובצינה מפני הצינה ובגשמים מפני הגשמים, ואין אוכלים בהם, ואין שותים בהם, ואין ישינים בהם, ואין מטיילים בהם, ואין ניאותים (נהנים) בהם, אבל קורים (בתורה) ושונים ודורשים בהם.<br><br>ב<b>בבלי מגילה</b> כח,א-ב אמרו: תנו רבנן: בתי כנסיות אין נוהגים בהם קלות ראש: אין אוכלים בהם, ואין שותים בהם, ואין ניאותים בהם, ואין מטיילים בהם, ואין נכנסים בהם בחמה מפני החמה ובגשמים מפני הגשמים. אבל קורים בהם ושונים בהם.<br><br>נדירותו היחסית של הביטוי 'בתי כנסיות ובתי מדרשות' בספרות התנאים, לעומת שכיחותו הרבה בספרות האמוראים, מלמדת על איחורו היחסי. לפיכך נראה שמקורו של הביטוי בסוף תקופת התנאים והוא משקף את המציאות של תקופה זו. כמו כן אין להוציא מכלל אפשרות שבחלק מהמקורות הנוסח המקורי התייחס ל'בתי כנסיות' בלבד, ולאחר מכן נוסף בדרך אשגרה 'בתי כנסיות ובתי מדרשות'. תופעה מעין זו משתקפת בהלכה המופיעה בתוספתא מגילה: 'בתי כנסיות אין נוהגין בהן קלות ראש', ואילו בירושלמי: 'בתי כנסיות ובתי מדרשות אין נוהגין בהן קלות ראש' ("בית המדרש בארץ ישראל בתקופת המשנה והתלמוד", "דברי הקונגרס העולמי השנים עשר למדעי היהדות" ב, עמוד 49).<br><br>התפילה אינה נמנית כלל בין הדברים שיש לעשותם בבית הכנסת, כי בית הכנסת בראשיתו שימש לשם קריאת התורה ולימוד המצוות ולא לשם התפילה.</small><br>
<br><b>רבי יהושע בן לוי</b> (אמורא ארץ ישראלי בדור הראשון) <b>אמר: בתי כניסיות ובתי מדרשות לחכמים ולתלמידיהם</b> – התירו לחכמים ולתלמידיהם להשתמש וליהנות מבתי כנסת ומבתי מדרש, שמותר להם לאכול ולשתות ולישון בהם, אבל לא התירו לשאר הציבור. הטעם הוא, שבתי כנסיות עשויים על תנאי זה שידורו בהם חכמים ותלמידיהם<b>.</b>
<br>ומספרים: <b>רבי חייה</b> (בר אבא) ו<b>רבי יסא</b> (רבי אסי) (אמוראים ארץ ישראלים בדור השלישי) <b>מיקבלין</b> (צריך לומר: 'מתקבלין') <b>בגו כנישתא</b> – (היו) מתקבלים (מתאכסנים) בתוך בית הכנסת (מפני שהתירו לחכמים להשתמש וליהנות מבתי כנסת)<b>.</b>
<br>ומספרים עוד: <b>רבי אימי</b> (רבי אמי, אמורא ארץ ישראלי בדור השלישי) <b>מפקד לספרייא</b> – (היה) מצַווה (מורה) את הסופרים (סופרי בית הכנסת)<b>: אין אתא בר נש גבכון מלכלך באוריתא</b> – אם בא אדם אצלכם מלוחלח (מורטב, נעשה לח) בתורה (שיש בו קצת תורה)<b>, תהוון מקבלין ליה ולחמריה ולמנוי</b> – תהיו מקבלים (מארחים) אותו ואת חמורו ואת כליו (בתחום בית הכנסת, מפני שאף לכל מי שיש בו ריח תורה התירו להשתמש וליהנות מבתי כנסת. - במקומות רבים היו מצויים ליד בית הכנסת חדרים לאכסון עוברי אורח. - הלשון 'חמור וכליו' מופיע בכמה מקומות)<b>.</b><br><br><small>סופר בית הכנסת היה מתעסק בקריאת התורה בבית הכנסת, ושימש כלבלר הכותב ספרי תורה והמטפל בהגהתם.</small><br>
<br>ומספרים עוד: <b>רבי ברכיה</b> (אמורא ארץ ישראלי בדור הרביעי) <b>אזל לכנישתא דבית שאן</b> – הלך לבית הכנסת של בית שאן<b>. חמא חד בר נש משזיג ידוי ורגלוי מן גורנה</b> – ראה אדם אחד רוחץ ידיו ורגליו מן הכיור (כלי אבן גדול לרחיצה במים, שהיה של בית הכנסת)<b>. אמר ליה:</b> – אמר לו (רבי ברכיה): <b>אסיר לך</b> – אסור לך (לרחוץ מן הכיור של בית הכנסת)<b>. למחר חמתֵא</b> (צריך לומר: 'חמתה') <b>ההוא גוברא משזיג ידוי וריגלוי מן גורנה</b> – למחר ראהו אותו האיש (את רבי ברכיה) רוחץ ידיו ורגליו מן הכיור (של בית הכנסת)<b>. אמר ליה:</b> – אמר לו (אותו האיש): <b>רבי, לך שרי, ולי אסיר?!</b> – לך מותר, ולי אסור?! <b>אמר ליה:</b> – אמר לו (רבי ברכיה): <b>אין</b> – הן (לי מותר, ולך אסור)<b>. אמר ליה:</b> – אמר לו (אותו האיש): <b>למה?</b> – מדוע לך מותר ולי אסור? <b>אמר ליה:</b> – אמר לו (רבי ברכיה): <b>כן אמר</b> – כך אמר <b>רבי יהושע בן לוי: בתי כניסיות ובתי מדרשות לחכמים ולתלמידיהם</b> – וכיוון שאני חכם, מותר לי, אבל אתה שאינך חכם או תלמיד חכמים, אסור לך<b>.</b><br><br><small>ב<b>בבלי מגילה</b> כח,ב אמרו: 'ואין ניאותים בהם'. - אמר רבא: חכמים ותלמידיהם מותרים. דאמר רבי יהושע בן לוי: מאי בי רבנן? (מה טעם קוראים לבית המדרש בית חכמים?) ביתא דרבנן (מכיוון שהם מצויים תדיר בבית המדרש, הרי שבית המדרש הוא להם כביתם, ולכן התירו להם לנהוג בו כבביתם).<br><br><b>לא אוכלין ולא שותין בהן, ולא ישינים בהן</b><br>ב<b>ירושלמי ברכות</b> ב,ח סיפרו: רבי מיישא ורבי שמואל בר רב יצחק הוון יתבין אכלין בחדא מן אילין כנישתא עילייתה (היו יושבים ואוכלים באחת מאלה בתי הכנסיות העליונים).<br>וב<b>בבלי פסחים</b> קא,א אמרו: ושמואל, למה לי לקדושי בבי כנישתא? - לאפוקי אורחים ידי חובתן, דאכלו ושתו וגנו בבי כנישתא (וכיוון שבית הכנסת הוא מקום דירתם, הם צריכים לשמוע קידוש שם).<br><br>מדברי התלמוד הירושלמי מגילה ג,ג: 'בתי כניסיות ובתי מדרשות אין נוהגין בהן קלות ראש: לא אוכלין ולא שותין בהן', אנו למדים שלפחות בחלק מן המקומות בארץ ישראל של תקופת התלמוד, אם לא בכולם, נהגו להקפיד שלא לאכול ולשתות בתוך אולם בית הכנסת או אולם בית המדרש. מאידך גיסא בירושלמי פסחים א,א: 'רבי ירמיה בעי: בתי כניסיות ובתי מדרשות, מהו שיהו צריכין בדיקה? מה צריכא ליה? שכן מכניסין לשם באבריות ובראשי חדשים'. בירושלמי מועד קטן ב,ג וסנהדרין ח,ב: 'אמר רבי יוחנן: לווין בריבית לחבורת מצוה ולקידוש החודש. רבי יוחנן בצפרא הוה נחת לכנישתא, והוה מלקט פירורין ואכל, ואמר: יהא חולקי עם אילין דאכלון הכא רומשית'. כלומר, בראשי חודשים ובחבורות מצווה נהגו לסעוד בבתי הכנסת ובבתי המדרש. אלא שאני סבור כי סעודות מצווה וסעודות אחרות נערכו בחדרים או באולמות מיוחדים, שיוחדו למטרה זו בבנייני בתי הכנסת ובתי המדרש של תקופת המשנה והתלמוד ("כתובות יהודיות מתקופת המשנה והתלמוד באיזור קצרין שבגולן", "תרביץ" נג, עמוד 534).<br><br><b>גורנה</b><br>אגן מים (כיור), 'גורנה' בלשון התלמוד, שימש לרחיצת ידיים ורגליים, והיה ממוקם בחצר בית הכנסת לפני הכניסה הראשית או בפרוזדור שהוביל מהרחוב אל תוך אולם בית הכנסת. הרחצה מסמלת את הצורך להתנהג בקדושה ובמורא בבית הכנסת, בדומה למה שהיה נהוג בבית המקדש ("הריהוט והפנים של בית הכנסת העתיק", "קתדרה" 60, עמודים 39-40).<br><br>בשרידי הלכה בסידור ארץ ישראלי נאמר: מקדש מעט יש לנו וחייבים אנו לנהוג בקידוש ובמורא, שנאמר: "ומקדשי תיראו". לפיכך התקינו הראשונים בכל חצירות בתי כניסיות כיורות של מים חיים לקידוש ידים ורגלים ("הלכות ארץ ישראל מן הגניזה", עמודים קלא-קלב).</small><br>
<br>ומציעים שאלה: <b>ההן פרוורה</b> – החצר הזה (של בית הכנסת (מקור המילה 'פרוור' בפרסית))<b>, מהו מיעבור בגוה?</b> – מהו לעבור בתוכו? (האם מותר לעשות את חצר בית הכנסת קפנדריא?)
<br>ומספרים: <b>רבי אבהו</b> (אמורא ארץ ישראלי בדור השלישי) <b>עבר בפרוורה</b> – עבר בחצר (של בית הכנסת)<b>.</b>
<br>ושואלים: <b>מה? דשרי</b> (ב"שערי תורת ארץ ישראל" הגיה: 'שרי')<b>?</b> – מותר? (האם יש ללמוד ממעשהו של רבי אבהו שמותר לעשות את חצר בית הכנסת קפנדריא?)
<br>ומשיבים: <b>אמר רבי זכריה</b> (אמורא ארץ ישראלי בדור הרביעי) <b>חתניה ד-</b> – חתנו של <b>רבי לוי</b> (אמורא ארץ ישראלי בדור השלישי)<b>: ספרא הוה אימתן</b> – הסופר (מלמד מקרא לתינוקות בבית הכנסת) היה מטיל אימה (על התינוקות)<b>, ואין לא הוה רבי אבהו עבר</b> – ואם לא היה רבי אבהו עובר (דרך החצר של בית הכנסת)<b>, לא הוה מפני טלייא</b> – לא היה (הסופר) משלח (משחרר) את הילדים (מבית הספר כדי ללכת לבתיהם. - הרי שרבי אבהו עבר שם משום טובת התינוקות, ולכן אין ללמוד ממעשהו של רבי אבהו שמותר לעשות את חצר בית הכנסת קפנדריא, ויש לומר שאסור. - בימיהם הקפידו על סגירת בית הספר בשעה מתאימה)<b>.</b><br><br><small>בית הספר למקרא היה קשור לבית הכנסת. הלימודים התקיימו באולם בית הכנסת או באחד מחדריו הסמוכים ומחוברים לבית הכנסת.</small><br>• • •

Halakhah 4

<big><strong>משנה</strong></big><br>המשנה מכאן ועד סופה של המסכת מביאה את דיני קריאת התורה. המשנה פותחת בארבע הפרשות שקוראים בחודש אדר, וממשיכה בסדרי הקריאה במועדים לפי לוח השנה מחג הפסח ועד חנוכה ופורים. כיוון ששלוש מארבע הפרשות שקוראים בחודש אדר קשורות לחודש ניסן ולחג הפסח, המשנה מתחילה בארבע הפרשות.<br><b>ראש חודש אדר</b> (בכתבי היד של המשנה: 'של אדר') – אחד באדר, <b>שחל להיות בשבת קורין בפרשת שקלים</b> – שמות ל,יא-טז, לפי שבאחד באדר משמיעים (מכריזים) על השקלים (משנה שקלים א,א)<b>. חל</b> – ראש חודש אדר, <b>להיות בתוך השבת</b> – באחד מימי השבוע (כאן "שבת" במובן: שבוע, ולא במובן שלעיל: היום השביעי בשבוע), <b>- מקדימין לשעבר</b> – קוראים פרשת שקלים בשבת שלפני ראש חודש אדר, <b>ומפסיקין לשבת</b> (בכתב יד אחד של המשנה: 'בשבת') <b>אחרת</b> – בשבת הבאה לאחר ראש חודש, שאין קוראים בה פרשת "זכור", וקוראים אותה בשבת שלפני הפורים.
<big><strong>תלמוד</strong></big><br>במשנה שנינו: "ראש חודש אדר שחל להיות בשבת קורין בפרשת שקלים".
<br><b>רבי לוי</b> (אמורא ארץ ישראלי בדור השלישי) אמר <b>בשם רבי שמעון בן לקיש</b> (מגדולי אמוראי ארץ ישראל בדור השני)<b>: צפה</b> (חזה, ראה מראש) <b>הקב"ה שהמן הרשע עתיד לשקול כספו על ישראל</b> – לתת עשרת אלפים כיכר כסף כדי להשמיד את עם ישראל (אסתר ג,ט)<b>, אמר</b> – הקב"ה<b>: מוטב שיקדום</b> (שיקדים) <b>כספן של בניי</b> – השקלים שנותנים ישראל לבית המקדש לצורך קורבנות ציבור, <b>לכספו של אותו הרשע</b> – השקלים שאמר המן הרשע לתת לאחשוורוש המלך על ישראל כדי להשמידם<b>. לפיכך מקדימין וקורין בפרשת שקלים</b> – אף על פי שמתחילים להקריב קורבנות ציבור מהשקלים החדשים בראש חודש ניסן, והיה די לתת את השקלים רק ימים אחדים קודם לכן, קבעו חכמים שיקדימו להכריז על נתינת השקלים עוד מראש חודש אדר (משנה שקלים א,א), כדי שייתנו אותם לפני שמגיע זמן הפורים, לרמז שבזכות זה ניצלו ממזימת המן. ואף פרשת שקלים מקדימים לקרוא אותה בתורה עוד מראש חודש אדר, לפי שבאחד באדר מכריזים על השקלים (מימרה זו מובאת בירושלמי לעיל א,ד)<b>.</b><br><br><small>ב<b>בבלי מגילה</b> יג,ב אמרו: אמר רבי שמעון בן לקיש / ריש לקיש: גלוי וידוע היה לפני הקב"ה / מי שאמר והיה העולם, שעתיד המן הרשע לשקול שקלים על ישראל, לפיכך הקדים הקב"ה שקליהם (של ישראל שנותנים למקדש) לשקליו. והיינו דתנן: באחד באדר משמיעים (מכריזים) על השקלים (שיביאו שקלים לבית המקדש לצורך קורבנות ציבור, ונמצא שישראל נותנים שקלים באחד באדר, לפני שמגיע זמן הפורים).</small>
במשנה שנינו: "חל להיות בתוך השבת - מקדימין לשעבר ומפסיקין לשבת אחרת".
<br>שואלים: <b>חל</b> – ראש חודש אדר, <b>להיות בערב שבת - במה</b> (צריך לומר: '<b>אימתי</b>') <b>קורין?</b> – מתיי קוראים פרשת שקלים? בשבת שלפני ראש חודש אדר או בשבת שלאחריו? (הנוסח שלפנינו 'במה' נשתרבב מההלכה שלאחריה, ששם יש: 'ראש חודש שחל להיות בשבת - במה קורין?' ("שערי תורת ארץ ישראל"))
<br>ומשיבים (בהבאת מחלוקת): <b>רבי זעורה</b> (רבי זירא, מגדולי אמוראי ארץ ישראל בדור השלישי) <b>אמר: קורין לשעבר</b> (בעבר) – קוראים פרשת שקלים בשבת שלפני ראש חודש אדר<b>. רבי אילא</b> (רבי אלעאי, אמורא ארץ ישראלי בדור השלישי) אמר בשם <b>רבי אבהו</b> (אמורא ארץ ישראלי בדור השלישי) אמר <b>בשם רבי יוחנן</b> (אמורא ארץ ישראלי בדור השלישי)<b>: קורין לבא</b> (להבא, לעתיד) – קוראים פרשת שקלים בשבת שאחרי ראש חודש אדר<b>.</b>
<br>ומספרים: <b>והוה רבי זעורה מסתכל ביה</b> – והיה רבי זעורה מסתכל בו (ברבי אילא בתימהון על דבריו שקוראים להבא)<b>. אמר ליה:</b> – אמר לו (רבי אילא לרבי זעורה): <b>מה את</b> (אתה) <b>מסתכל בי? אנא אמר מן שמועה ואת אמר מן דיעה</b> – אני אומר (שקוראים להבא) משמועה (מאמר אמורא, שאני אומר בשם אמוראים), ואתה אומר (שקוראים לשעבר) מדעה (מדעתך)<b>, ואת מסתכל בי?!</b> (בתמיהה) – ואתה מסתכל בי?!
<br>ומציעים מקורות תנאיים המסייעים לשני האמוראים החולקים: <b>מתניתא מסייעא לדין ומתניתא מסייעא לדין</b> – המשנה מסייעת ל(חכם) זה, והמשנה מסייעת ל(חכם) זה<b>.</b> ומפרטים את המקורות המסייעים לכל אמורא: <b>מתניתא מסייעה</b> – המשנה (המקור התנאי, והוא הברייתא להלן) מסייעת <b>לרבי זעורה: אי זו היא שבת הראשונה</b> – שקוראים בה פרשת שקלים<b>? כל שחל ראש חודש של אדר להיות בתוכה</b> – בתוך השבת, באחד מימי השבוע<b>, אפילו בערב שבת</b> – אפילו חל ראש חודש בערב שבת. הרי שערב שבת דינו כתוך השבוע, ומקדימים לקרוא<b>. תני שמואל</b> (מגדולי אמוראי בבל בדור הראשון) – שונה שמואל (ברייתא), <b>מסייעא</b> (צריך לומר: 'מסייע' / 'ומסייע' ("אוצר לשונות ירושלמיים", עמוד 1123)) – ומסייע <b>לרבי אילא</b> – הכוונה לברייתא של שמואל בבבלי ששנה "חל להיות בה" במקום "בתוכה", ולפי זה השבת הראשונה היא שבת שחל בה ראש חודש אדר, ואפילו חל ראש חודש בערב שבת דינו כאילו חל בשבת שלאחריו וקוראים בשבת שלאחריו (וכן פירש רד"ל. וב"שערי תורת ארץ ישראל" כתב, שצריך להשלים את הברייתא החסרה: '<b>אי זו היא שבת הראשונה? כל שחל ראש חודש של אדר להיות בה, אפילו בערב שבת</b>'. אפשר שהברייתא הזו נשמטה בירושלמי שלפנינו בשל הדמיון לברייתא הסמוכה לה להלן)<b>.</b><br><br><small>ב<b>תוספתא מגילה</b> ג,א שנו: ראש חודש אדר שחל להיות בשבת קורים פרשת שקלים ומפטירים פרשת שקלים שביהוידע הכהן (מלכים ב פרק יב). אי זו היא שבת ראשונה? כל שראש חודש אדר חל להיות בתוכה, אפילו בערב שבת.<br><br>ב<b>בבלי מגילה</b> ל,א אמרו: "חל להיות בתוך השבת - מקדימים לשעבר". - איתמר: ראש חודש אדר שחל להיות בערב שבת - רב אמר: מקדימים, ושמואל אמר: מאחרים (קוראים בשבת שלאחר ראש חודש). - רב אמר: מקדימים, דאם כן (שאם לא יקדימו), קא בצרי להו יומי לשולחנות (שהרי השולחנים יושבים בחמישה עשר באדר, ואם מאחרים לקרוא בשניים באדר, יחסרו מהימים שעד חמישה עשר באדר). ושמואל אמר: מאחרים, אמר לך (כנגד טענת רב): כיוון דסוף סוף חמיסר במעלי שבתא קא מיקלע, שולחנות לא נפקי עד חד בשבא (ונמצא שיישאר אותו זמן לשולחנות כבכל שנה), הלכך מאחרים.<br>תנן: חל להיות בתוך השבת - מקדימים לשעבר. מאי לאו אפילו בערב שבת (כרב)! - לא, בתוך השבת דווקא (אבל ערב שבת אינו קרוי "תוך השבת").<br>תא שמע: אי זו היא שבת ראשונה? כל שחל ראש חודש אדר להיות בתוכה, ואפילו בערב שבת. מאי לאו ערב שבת דומיא דתוכה, מה תוכה - מקדימים, אף ערב שבת - מקדימים (כרב)! - אמר שמואל: בה (שמואל מתקן את הגרסה וגורס "שחל ראש חודש להיות בה", כלומר, ביום השבת עצמו, ולא באחד מימי השבוע), וכן תנא דבי שמואל: בה.<br><br>דעת רבי זעורה בירושלמי כדעת רב בבבלי, ודעת רבי אילא בשם רבי אבהו ורבי יוחנן בירושלמי כדעת שמואל בבבלי ובירושלמי.</small><br>
<br>במשנה שנינו: "בשנייה - 'זכור'".
<br>מביאים ברייתא: <b>אי זו היא שבת השנייה</b> – שקוראים בה פרשת "זכור"<b>? כל שחל הפורים</b> – ארבעה עשר באדר, <b>להיות בתוכה</b> – בתוך השבת, באחד מימי השבוע<b>, ואפילו ערב שבת</b> – אפילו חל הפורים בערב שבת, שערב שבת דינו כתוך השבוע, ומקדימים לקרוא בשבת שלפניו<b>.</b><br>
<br>להלן הוצעו קושיות על ידי שני אמוראים כדי לפרוך את הדעה שלפניהן. מן הקושיות כפי שפירשנו אותן עולה, שהדעה שלפניהן היתה, שאפילו חל הפורים בשבת, מקדימים לקרוא פרשת "זכור" בשבת שלפניו, וכן שהכול קוראים פרשת "זכור" בשבת שלפני הפורים ואפילו בני הכרכים שעושים את יום הפורים בחמישה עשר באדר. להלן הוצעו תירוצים לשתי הקושיות על ידי אמורא בלשון "אמר ליה", אלא שלפי הירושלמי שלפנינו לא נודע מי הוא התרצן, ונראה שהתרצן לשתי הקושיות הוא בעל הדעה שהקושיות באו כדי לפרוך אותה.
<br>בשלושה מקומות בירושלמי מצאנו ששני האמוראים שהציעו את הקושיות להלן, רב נחמן בר יעקב (רב נחמן) ורב אבימי בר פפי (כך נראה לגרוס להלן), נזכרו עם רבי זעורה (בירושלמי כתובות ד,א; ד,יב ו-ו,ו. בבבלי כתובות מג,ב נזכר אבימי בר פפי עם רבי זירא (באותו עניין כמו בירושלמי כתובות ד,א), ובבבלי עבודה זרה סג,ב נזכר אבימי בר פפי עם רב נחמן), ולכן יש לשער שרבי זעורה, שנזכר בסוגיה לעיל בעניין פרשת שקלים, הוא בעל הדעה הזו בעניין פרשת "זכור", ומימרתו נשמטה בירושלמי שלפנינו.
<br>אם נכונים דברינו, הרי שהמימרה שנשמטה כאן היתה בסגנון כזה:
<br><b>אמר רבי זעורה: ואפילו שבת, ואפילו כרכים</b>.
<br>ומציעים קושיה (בהצעת מקרה שממנו מקשים על הדעה שלפני כן כדי לפרוך אותה): <b>רב נחמן בר יעקב</b> (רב נחמן, אמורא בבלי בדור השני והשלישי) <b>בעי</b> – שואל (מקשה)<b>: הגע עצמך</b> – שער בנפשך, <b>שחל חמשה עשר</b> – באדר, שהוא יום הפורים בכרכים, <b>להיות בשבת.</b> ומפרטים את הקושיה: <b>לקרות במגילת אסתר אין את</b> (אתה) <b>יכול</b> – במקרה שחל חמישה עשר באדר בשבת, בני הכרכים אינם יכולים לקרוא את המגילה בו ביום<b>, שאין קורין בכתבי הקודש אלא מן המנחה ולמעלן</b> – החכמים אסרו לקרוא בשבת בספרי הכתובים, ובהם מגילת אסתר<b>. ויקראו "זכור"!</b> – מדוע כשחל ארבעה עשר באדר בערב שבת הכול מקדימים לקרוא פרשת "זכור" בשבת שלפניו, ואין בני הכרכים קוראים פרשת "זכור" בשבת שלאחריו שהוא חמישה עשר באדר במקום מגילת אסתר שאינם יכולים לקרוא בה?
<br>ומציעים תירוץ לקושיה (בהצעת מימרה אמוראית): <b>אמר ליה:</b> – אמר לו (רבי זעורה לרב נחמן בר יעקב): <b>כן אמר</b> – כך אמר <b>רב</b> (אמורא בבלי בדור הראשון, מגדולי האמוראים)<b>: "וְהַיָּמִים הָאֵלֶּה נִזְכָּרִים וְנַעֲשִׂים"</b> (אסתר ט,כח) – (היהודים קיבלו על עצמם) שיהיו זוכרים את ימי הפורים ושומרים לעשותם; ויש לדרוש את הכתוב: "נזכרים" בקריאה, שמזכירים בקהל את הימים האלה על ידי קריאת פרשת "זכור", שיש בה מצוות מחיית עמלק, "ונעשים" בעשייה, שעושים את מצוות הפורים, ויש ללמוד מהקדמת זכירה לעשייה: <b>- שתהא אזכרתן קודם לעשייתן</b> – יש להקדים קריאת פרשת "זכור" לעשיית מצוות הפורים, ולכן כשחל ארבעה עשר באדר בערב שבת אין בני הכרכים קוראים פרשת "זכור" בשבת שלאחריו שהוא חמישה עשר באדר, שאם כן, אזכרתם של בני הכרכים אינה קודם לעשייתם, שכן הם מקדימים לקרוא את המגילה קודם השבת<b>.</b>
<br>ומציעים קושיה (בהצעת מקרה שממנו מקשים על הדעה שלפני כן כדי לפרוך אותה): <b>רבי אבא בריה דרבי פפי</b> (אמורא ארץ ישראלי בדור הרביעי. - נראה שצריך לומר: '<b>רב אבימי בר פפי</b>' - אמורא בבלי בדור השני והשלישי. - קושייה זו באה בעקבות התירוץ לקושיית רב נחמן בר יעקב, ומכיוון שאותו אמורא תירץ את שתי הקושיות (רבי זעורה לפי דברינו), מסתבר שהקושיות והתירוצים נאמרו באותו מקום (בבבל) ובאותו זמן (בדור השלישי). בשל הדמיון בשמות הוחלפו האמוראים זה בזה) <b>בעי</b> – שואל (מקשה)<b>: הגע עצמך</b> – שער בנפשך, <b>שחל ארבעה עשר</b> – באדר, שהוא יום הפורים בעיירות, <b>להיות בשבת.</b> ומפרטים את הקושיה: <b>הרי שקדמה</b> (צריך לומר: 'הרי קדמה') <b>אזכרתן לעשייתן!</b> – מדוע כשחל ארבעה עשר באדר בשבת הכול מקדימים לקרוא פרשת "זכור" בשבת שלפניו, ואין בני הכרכים קוראים פרשת "זכור" בו ביום, והרי אזכרתם של בני הכרכים קודם לעשייתם, שכן הם עושים את מצוות הפורים למחר בחמישה עשר באדר!
<br>ומציעים תירוץ לקושיה (בהצעת מימרה אמוראית): <b>אמר ליה:</b> – אמר לו (רבי זעורה לרב אבימי בר פפי): <b>ולא כבר איתתבת</b> – ו(כי) לא כבר הושבה (הקשו על משנתנו לעיל א,ב), <b>דלית איפשר</b> – שאין אפשר (שיחול ארבעה עשר באדר בשבת, מפני שבזמן הזה, לאחר שתוקן לוח שבו נקבעים החודשים על פי חשבון, ארבעה עשר באדר אינו חל לעולם בשבת, כמבואר בירושלמי לעיל א,ב)<b>?!</b> (בתמיהה) – ולכן אין להקשות ממקרה זה! <b>ואם איפשר</b> – ואם אפשר (שיחול ארבעה עשר באדר בשבת, שיחזרו לקדש את החודשים על פי הראייה), <b>- איחור הוא לעיירות</b> – במקרה זה הכול מקדימים לקרוא פרשת "זכור" בשבת שלפניו, ואין בני הכרכים קוראים פרשת "זכור" בו ביום, כיוון שאזכרתם של בני הכרכים אינה קודם לעשייתם של בני העיירות, שכן בני העיירות מקדימים לקרוא את המגילה קודם השבת, וצריך שתהא אזכרתם של בני הכרכים קודם אף לעשייתם של בני העיירות (כך פירש את הקושיה והתירוץ ב"ספר ניר")<b>.</b><br><br><small>הסוגיה לעיל בעניין פרשת שקלים שבה דן רבי זעורה עם רבי אילא הארץ ישראלי היא מהזמן שרבי זעורה היה בארץ ישראל, והסוגיה כאן בעניין פרשת "זכור" שבה דן רבי זעורה עם שני אמוראים בבליים היא מהזמן שרבי זעורה היה עדיין בבבל.<br><br>ב<b>תוספתא מגילה</b> ג,ב שנו: בשנייה - "זכור", ומפטירים "כה אמר ה' פקדתי את אשר עשה עמלק לישראל" (שמואל א טו,ד). אי זו היא שבת שנייה? כל שפורים חל להיות בתוכה, ואפילו בערב שבת.<br><br>ב<b>בבלי מגילה</b> ל,א אמרו: "בשנייה - 'זכור'". - איתמר: פורים שחל להיות בערב שבת - רב אמר: מקדימים (פרשת "זכור"), ושמואל אמר: מאחרים (קוראים בשבת שלאחר פורים). - רב אמר: מקדימים, כי היכי דלא תיקדום עשייה (של פורים) לזכירה (של מחיית עמלק). ושמואל אמר: מאחרים, אמר לך: כיוון דאיכא מוקפים דעבדי בחמיסר, עשייה וזכירה בהדי הדדי קא אתיין.<br>תנן: בשניה - "זכור". והא הכא כיוון דאיקלע ראש חודש בשבת, מיקלע פורים בערב שבת, וקתני: בשנייה - "זכור" (משמע שמקדימים כרב)! - אמר רב פפא: מאי שנייה? שנייה להפסקה (שמפסיקים שבת אחת ובשבת שלאחריה קוראים פרשת "זכור").<br>תא שמע: אי זו היא שבת שנייה? - כל שחל פורים להיות בתוכה, ואפילו בערב שבת. מאי לאו ערב שבת דומיא דתוכה, מה תוכה - מקדימים, אף ערב שבת - מקדימים (כרב)! - אמר שמואל: בה (שמואל גורס "שחל פורים להיות בה", כלומר, ביום השבת עצמו, ואפילו חל בערב שבת דינו כאילו חל בשבת שלאחריו וקוראים "זכור" בשבת שלאחריו), וכן תנא דבי שמואל: בה.<br>חל להיות בשבת עצמה - אמר רב הונא: לדברי הכול (אף לדברי רב) אין מקדימים (אלא קוראים בו ביום). ורב נחמן אמר: עדיין היא מחלוקת (שרב סבור שיש להקדים זכירה לעשייה ולא לעשותם ביחד). - איתמר נמי: אמר רבי אבא אמר רב חייא בר אשי אמר רב: פורים שחל להיות בשבת - מקדים וקורא "זכור" משבת שעברה (כדברי רב נחמן).<br><br>דעת רבי זעורה (לפי דברינו) בירושלמי במקרה שחל ארבעה עשר באדר בערב שבת כדעת רב בבבלי. דעת רבי זעורה (לפי דברינו) בירושלמי במקרה שחל ארבעה עשר באדר בשבת כדעת רב לפי רב נחמן בבבלי.<br>טעמו של רב שיש להקדים אזכרה לעשייה אמור בשני התלמודים, אלא שבירושלמי מובא המקור בכתוב לכך.<br>בבבלי דנו רק בקריאת פרשת "זכור" של בני העיירות, ואילו בירושלמי דנו גם בקריאת פרשת "זכור" של בני הכרכים.<br>בבבלי אמר רב נחמן שלדעת רב אף במקרה שחל ארבעה עשר באדר בשבת מקדימים. ואילו בירושלמי הקשה רב נחמן (בר יעקב) על הדעה שבמקרה שחל ארבעה עשר באדר בערב שבת מקדימים כרב.<br><br><b>אין קורין בכתבי הקודש אלא מן המנחה ולמעלן</b><br>ב<b>משנה שבת</b> טז,א שנינו: ומפני מה אין קורים בהם (בכתובים בשבת)? מפני ביטול בית המדרש (שלא יקרא בכתובים בביתו, ויימנע מללכת לבית המדרש לשמוע את הדרשה בציבור).<br>וב<b>תוספתא שבת</b> יג,א שנו: אמר רבי נחמיה: מפני מה אמרו: אין קורים בכתבי הקודש? מפני שטרי הדיוטות, שיאמרו: בכתבי הקודש אין קורים, קול וחומר בשטרי הדיוטות.<br>וב<b>ירושלמי שבת</b> טז,א אמרו: אף על פי שאמרו: אין קורין בכתבי הקודש אלא מן המנחה ולמעלה, אבל שונין ודורשין בהן... תני רבי נחמיה: מפני מה אין קורין בכתבי הקודש אלא מן המנחה ולמעלה? מפני שטרי הדיוטות, שאם אומר את לו שהוא מותר, אף הוא אומר: מה בכך שנתעסק בשטרותיי, מתוך שאת אומר לו שהוא אסור, אף הוא אומר: כתבי הקודש אסור, שטרי הדיוטות לא כל שכן?!<br><br>רבי נחמיה חולק על המשנה שבת טז,א שנתנה טעם לאיסור הקריאה בכתובים בשבת מפני ביטול בית המדרש, ונותן טעם אחר לאיסור מפני גזירת קריאה בשטרי הדיוטות.<br>בירושלמי שבת טז,א אמרו, שאפילו במקום שאין בו בית מדרש אין קוראים בכתובים בשבת משום טעמו של רבי נחמיה. ובירושלמי מגילה ג,ד אמרו, שאין לקרות במגילת אסתר בשבת, לפי שאין קוראים בכתובים בשבת. והרי כאן מבטלים לכתחילה תלמוד תורה דרבים מפני קריאת המגילה (בבלי מגילה ג,א), הרי שאין כאן טעם של ביטול בית המדרש, ולמה אסרו לקרוא אותה בשבת, ועל כורחנו שסתם הירושלמי הולך בשיטת רבי נחמיה שהטעם הוא מפני גזירת קריאה בשטרי הדיוטות ("תוספתא כפשוטה").<br><br>הדרשה הציבורית בשבת בבית הכנסת נערכה לאחר התפילה והקריאה בתורה, והסתיימה בחצות היום למועד סעודת היום. אם הטעם לאיסור הקריאה בכתובים בשבת הוא מפני ביטול בית המדרש, הרי שאין לאסור מן המנחה ולמעלה. אבל אם הטעם לאיסור הקריאה בכתובים בשבת הוא מפני גזירת קריאה בשטרי הדיוטות כדברי רבי נחמיה, הרי שיש לאסור כל היום כולו.<br>בתוספתא אין בדברי רבי נחמיה המילים "אלא מן המנחה ולמעלה", אבל בירושלמי שבת יש בדברי רבי נחמיה המילים הללו, ונראה שהמילים הללו בדברי רבי נחמיה בירושלמי שבת הן אשגרה, שאמרו בירושלמי שם לעיל: "אין קורין בכתבי הקודש אלא מן המנחה ולמעלה", והטעם הוא מפני ביטול בית המדרש כדברי המשנה. וכן בירושלמי כאן המילים "אלא מן המנחה ולמעלה" הן אשגרה (כן כתב גם ב"הטרמינולוגיה של הירושלמי" (עבודה), עמוד 210, הערה 44), שהרי הירושלמי כאן הולך בשיטת רבי נחמיה כמו שכתב ב"תוספתא כפשוטה".<br>ברם, אפשר לומר, שכאן, משום שקריאת המגילה מחייבת לבטל את בית המדרש, לכן אין קוראים את המגילה בשבת, ואם כן, הירושלמי כאן סבור שהטעם לאיסור הקריאה בכתובים בשבת הוא מפני ביטול בית המדרש כדברי המשנה בשבת, ואין הטעם כדברי רבי נחמיה, ולכן אמרו בירושלמי כאן: "אין קורין בכתבי הקודש אלא מן המנחה ולמעלה".</small><br>• • •

Halakhah 5

<b>בשנייה</b> – בשבת השנייה של חודש אדר, שהיא השבת שלפני הפורים, <b>- "זָכוֹר"</b> – קוראים "זכור את אשר עשה לך עמלק" (דברים כה,יז-יט), שהמן היה מזרע עמלק<b>, בשלישית</b> – בשבת השלישית של חודש אדר, שהיא השבת שלאחר הפורים, <b>- פרה אדומה</b> – קוראים "זאת חוקת התורה... ויקחו אליך פרה אדומה" (במדבר פרק יט), כדי להזהיר את הטמאים לטהר עצמם ולעשות את הפסח בטהרה<b>, ברביעית</b> – בשבת הרביעית של חודש אדר, שהיא השבת שלפני ראש חודש ניסן או השבת שחל בה ראש חודש ניסן, <b>- "הַחֹדֶשׁ הַזֶּה לָכֶם"</b> – שמות יב,א-כ, שהיא פרשת הפסח<b>, בחמישית</b> – בשבת שלאחר ארבע השבתות שקוראים בהן את ארבע הפרשות הללו, <b>חוזרין לכסדרן</b> (בכתבי היד של המשנה: 'לסדרן') – חוזרים לקרוא את הסדרים השבועיים, שהרי הפסיקו באותן ארבע שבתות את הקריאה הרגילה של הסדרים השבועיים ולא קראו אלא את ארבע הפרשות הללו<b>.</b>
<br><b>לכל מפסיקין</b> – לכל הפרשות שיש לקרוא אותן בגלל המאורע של אותו היום מפסיקים את הקריאה הרגילה של הסדרים השבועיים וקוראים את הפרשות האלו<b>: לראשי חדשים, לחנוכה, ולפורים, בתעניות, ובמעמדות</b> – לפרשות של ראשי חודשים ושל החנוכה וכו', שאם חלו בשבת או בימי שני וחמישי, אין קוראים את הקריאה הרגילה של הסדרים אלא קוראים את הפרשות שהן מעין המאורע של אותו היום, כמפורט להלן בהלכה ו<b>, וביום הכיפורים</b> – לא היה צריך לשנות 'יום הכיפורים', לפי שהוא מועד, ולכל המועדות מפסיקים וקוראים מעין המאורע, ולא רק ליום הכיפורים, אלא ששנה יום הכיפורים אגב תעניות ומעמדות, כדרך שהם שנויים כאחד במשנה תעניות ד,א (בשני כתבי יד של המשנה: 'בכל מפסיקין בראשי חדשים בחנוכה ובפורים...', ובכתב יד שלישי של המשנה: ''לכל מפסיקין... לתעניות ולמעמדות וליום הכיפורים')<b>.</b><br><br><small>קרוב לומר שהגרסה העיקרית במשנה במגילה היא: '...ולמעמדות ולמועדות וליום הכיפורים', אולם הסופרים טעו וקראו 'ולמעמדות ולמעמדות', ולכן נמנעו מלהכפיל מילה זו שנראתה להם כיתירה. ומשום ששונה קריאת יום הכיפורים מכל המועדות, שבהם קוראים חמישה ובו שישה, לכן נשנה במיוחד שמפסיקים גם ליום הכיפורים ("פירושים וחידושים בירושלמי").<br>נראה שצריך לומר 'ולמועדות' (במקום 'ולמעמדות'), לפי שלא נשנה כלל במשנה שמפסיקים להם (ואין לגרוס 'וליום הכיפורים', שהמועדות כוללים אף את יום הכיפורים). וכנראה היו תחילה כתובות שתי המילים 'ולמעמדות ולמועדות', וטעו המעתיקים במילים הדומות הללו וכפלו וכתבו פעמיים 'ולמעמדות', וחזרו והגיהו על פי המשנה בתעניות ד,א 'וליום הכיפורים' ("ששה סדרי משנה", מועד, עמוד 502).<br>יש להניח שהזכרת יום הכיפורים היא אשגרת לשון של שלושה הזמנים המנויים במשנה בתעניות ד,א: 'בתעניות ובמעמדות וביום הכיפורים'. המשנה לא הזכירה את שאר המועדים, שכן היא הניחה כידוע וכמובן מאליו שבימים טובים יש לקרוא מעניינו של יום, כאמור במשנה כאן בסוף פרק זה. המשנה באה להוסיף שאף בשאר הימים המיוחדים מפסיקים את הקריאה הסדירה של התורה ("משנת ארץ ישראל", תענית ומגילה, עמוד 336).<br><br>רוב ארבע הפרשות, ובעיקר פרשת שקלים ופרשת זכור, הן פרשות קצרות, ומספר פסוקיהן אינו יכול להתחלק בין שבעה קוראים. היו ששיערו שהקוראים חזרו שוב ושוב על אותם פסוקים עצמם. אך מעדויות שבסידורים ארץ ישראליים שעלו מן הגניזה מתברר שהשיטה היתה שונה: בסידורים הללו באות הוראות לקריאה רחבה יותר, שתחילתה בפרשת היום והמשכה בכמה קטעים נוספים, המספיקים ברווח לכל הקוראים ("להיקפה הקדום של פרשת שקלים", "תרביץ" פב, עמודים 395-396).</small><br>• • •
במשנה שנינו: "בשלישית - פרה אדומה, ברביעית - 'החודש הזה לכם'".
<br><b>רבי בא</b> (רבי אבא, אמורא בדור השלישי) אמר <b>בשם רבי</b> (הסופר במסירה שלפנינו כתב 'ר'', וצריך לומר: '<b>רב</b>') <b>חייה בר אשי</b> (אמורא בבלי בדור השני)<b>: אין מפסיקין בין פורים לפרה</b> – אם יש שלוש שבתות בין פורים לראש חודש ניסן, אלא קוראים פרשת פרה אדומה בשבת שלאחר הפורים, ומפסיקים בין פרשת פרה אדומה לפרשת "החודש", שאין קוראים בשבת שלאחריה אחת מארבע הפרשות, וקוראים פרשת "החודש" בשבת שלפני ראש חודש ניסן או בשבת שחל בה ראש חודש ניסן<b>.</b>
<br><b>רבי לוי</b> (אמורא ארץ ישראלי בדור השלישי) אמר <b>בשם רבי חמא בר חנינה</b> (אמורא ארץ ישראלי בדור השני)<b>: אין מפסיקין בין פרה ל</b>"<b>החודש</b>" – אם יש שלוש שבתות בין פורים לראש חודש ניסן, אלא מפסיקים בין פורים לפרשת פרה אדומה, שאין קוראים בשבת שלאחר הפורים אחת מארבע הפרשות, וקוראים פרשת פרה אדומה בשבת שלאחריה, וקוראים פרשת "החודש" בשבת שלפני ראש חודש ניסן או בשבת שחל בה ראש חודש ניסן<b>.</b>
<br><b>אמר רבי לוי: סימניהון</b> (צריך לומר: 'סימניהין') <b>דאילין פרשתא:</b> – סימניהן של הפרשות האלו (הסימנים של ההפסקות בין ארבע הפרשות): <b>בין הכוסות הללו</b> – בין הכוס הראשונה מארבע הכוסות שתיקנו חכמים לשתות בליל הפסח לכוס השנייה, ובין הכוס השנייה לכוס השלישית<b>, אם רצה לשתות</b> – עוד יין, <b>- ישתה</b> – לפי שהיין שלפני הסעודה ושבתוך הסעודה אינו משכר<b>.</b> אבל <b>בין השלישי לרביעי</b> – בין הכוס השלישית לכוס הרביעית, <b>- לא ישתה</b> – יין, כדי שלא ישתכר (משנה פסחים י,ז). - שתיית יין בין ארבע הכוסות הללו היא סימן להפסקה בין ארבע הפרשות, שמפסיקים בין הפרשה הראשונה לפרשה השנייה ובין הפרשה השנייה לפרשה השלישית, אבל אין מפסיקים בין הפרשה השלישית לפרשה הרביעית (הסימן שנתן רבי לוי הוא לפי מה שהוא אמר לעיל בשם רבי חמא בר חנינה)<b>.</b><br>
<br><b>רבי לוי</b> אמר <b>בשם רבי חמא בר חנינה: בדין הוא</b> – כך היה ראוי להיות (דין - שורת הדין), <b>שתקדום</b> "<b>החודש</b>" <b>לפרה</b> – שיהיו קוראים פרשת "החודש" קודם לפרשת פרה אדומה<b>, שבאחד בניסן הוקם המשכן</b> – על ידי משה, שנאמר: "וַיְהִי בַּחֹדֶשׁ הָרִאשׁוֹן בַּשָּׁנָה הַשֵּׁנִית בְּאֶחָד לַחֹדֶשׁ הוּקַם הַמִּשְׁכָּן" (שמות מ,יז), <b>ובשֵיני</b> – בניסן, <b>נשרפה הפרה</b> – האדומה על ידי אלעזר הכוהן<b>, ולמה פרה קודמת</b> – ל"החודש"<b>?</b> – והרי ראוי לקרוא את פרשת פרה אדומה לאחר ראש חודש ניסן כזמן עשייתה, ולכן יש להקדים את פרשת "החודש" לפרשת פרה! <b>שהיא</b> – פרה אדומה, <b>טהרתן של כל ישראל</b> – מטהרת אותם מטומאת מת, כדי שיוכלו לעשות את קורבן הפסח במועדו בטהרה. וכיוון שטהרת הפרה קודמת לעשיית הפסח, פרשת פרה קודמת לפרשת "החודש" שהיא פרשת הפסח<b>.</b><br><br><small>ב<b>ספרי במדבר</b> פסקה מד נאמר: בראש חודש ניסן הוקם המשכן, בשני נשרפה הפרה.<br><br>ב<b>תוספתא מגילה</b> ג,ג שנו: בשלישית - פרה אדומה... אי זו היא שבת שלישית? כל שסמוכה לפורים מאחריו.<br><br>ב<b>בבלי מגילה</b> ל,א אמרו: "בשלישית - פרה אדומה". - תנו רבנן: איזו היא שבת שלישית? כל שסמוכה לפורים מאחריו. - רבי חמא ברבי חנינא אמר: שבת הסמוכה לראש חודש ניסן. - אמר רב פפא: ולא פליגי, הא (המקרה של פרשת פרה בשבת הסמוכה לראש חודש ניסן) - דאיקלע ראש חודש ניסן בשבת (וקוראים פרשת "החודש" באותו יום, ומפסיקים בשבת שאחרי פורים), הא (המקרה של פרשת פרה בשבת הסמוכה לפורים מאחריו) - דאיקלע (ראש חודש ניסן) באמצע שבת (וקוראים פרשת "החודש" בשבת שלפני ראש חודש ניסן, וקוראים פרשת פרה בשבת הקודמת, שהיא השבת הסמוכה לפורים מאחריו).<br><br>אפשר לומר שלא כרב פפא בבבלי, שהברייתא ורבי חמא ברבי חנינא חלוקים, שרבי חמא ברבי חנינא סבור כדבריו בירושלמי שאין מפסיקים בין פרה ל"החודש" וקוראים פרשת פרה בשבת הסמוכה לראש חודש ניסן, והברייתא סבורה כדברי רב חייא בר אשי בירושלמי שאין מפסיקים בין פורים לפרה וקוראים פרשת פרה בשבת הסמוכה לפורים מאחריו.</small><br>• • •
כאן התחלת מקבילות בירושלמי ברכות ד,א ותעניות ד,א.
<br>שתי שיטות היו בחלוקת התורה לקריאות השוטפות של השבתות. לפי האחת, נחלקה התורה לחמישים וכמה פרשות, שקריאתן נסתיימה מדי שנה ביום טוב של שמיני עצרת. לפי השנייה, נחלקה התורה ליותר ממאה וחמישים סדרים, שקריאתם נסתיימה אחת לשלוש שנים ומחצה לערך במועד לא קבוע. השיטה הראשונה נתקבעה בבבל, והשיטה השנייה נתייחדה לארץ ישראל.
<br>דנים בעניין הקריאה בתורה בראש חודש שחל בשבת.
<br><b>ירמיה ספרא</b> – הסופר (סופר בית הכנסת. - אדם זה נזכר רק כאן ובמקבילות) <b>שאל לרב</b> (צריך לומר כמו במקבילה בברכות: 'לרבי') <b>ירמיה</b> (מגדולי אמוראי ארץ ישראל בדור השלישי והרביעי)<b>: ראש חודש שחל להיות בשבת - במה קורין?</b> – האם קוראים בתורה שבעה אנשים קריאה של השבת (הסדר של אותה השבת על פי חלוקת התורה לסדרים) או קריאה של ראש חודש?
<br><b>אמר ליה:</b> – אמר לו (רבי ירמיה): <b>קורין בראש חודש</b> – קוראים בתורה שבעה אנשים קריאה של ראש חודש<b>.</b>
<br>ומציעים סיוע ממשנה: <b>אמר רבי חלבו</b> (אמורא בדור השלישי) <b>קומי</b> – לפני <b>רבי אימי</b> (רבי אמי, אמורא ארץ ישראלי בדור השלישי)<b>: מתניתא אמרה כן:</b> – המשנה (המקור התנאי, והוא המשנה להלן) אומרת כך (כמו שאמר רבי ירמיה): <b>לכל מפסיקין</b> – לכל הפרשות שיש לקרוא אותן בגלל המאורע של אותו היום מפסיקים את הקריאה הרגילה של הסדרים השבועיים וקוראים את הפרשות האלו<b>: לראשי חדשים, לחנוכה, ולפורים, לתעניות ולמעמדות וליום הכיפורים</b> (משנה מגילה ג,ד) – לפרשות של ראשי חודשים ושל החנוכה וכו', שאם חלו בשבת או בימי שני וחמישי, אין קוראים את הקריאה הרגילה של הסדרים אלא קוראים את הפרשות שהן מעין המאורע של אותו היום. - הרי שכשחל ראש חודש להיות בשבת, קוראים קריאה של ראש חודש<b>.</b><br><br><small>סופר בית הכנסת היה מתעסק בקריאת התורה בבית הכנסת, ושימש כלבלר הכותב ספרי תורה והמטפל בהגהתם.<br><br>בבבלי מגילה ל,ב נחלקו רבי אמי ורבי ירמיה בפירוש המשנה הזו. לפי רבי אמי, בראשי חודשים שחלו בשבת מפסיקים את הקריאה הרגילה של הסדרים וקוראים שבעה בשל ראש חודש, וזה כדברי רבי חלבו לפני רבי אמי בירושלמי כאן. ולפי רבי ירמיה, בראשי חודשים שחלו בשבת קוראים שישה בסדר של אותה שבת ואחד קורא בשל ראש חודש (ראה בבלי מגילה כט,ב) ומפסיקים את הקריאה הרגילה של ההפטרות ומפטירים הפטרה מיוחדת מעניין היום, וזה שלא כדבריו בירושלמי כאן.</small>
דנים בעניין הקריאה בתורה בראש חודש שחל בחנוכה.
<br><b>יצחק סחורה</b> – הסוחר (אדם זה נזכר רק כאן ובמקבילות. - מתוך שאלתו בעניין קריאת התורה, ומתוך הקבלה לשני סופרים הנזכרים בסוגיה זו, ירמיה ספרא ובר שלמיא ספרא, שגם הם שאלו בעניין קריאת התורה, נראה שצריך לומר 'יצחק ספרא' במקום 'יצחק סחורא'), <b>שאל לרבי יצחק</b> (נפחא, אמורא ארץ ישראלי בדור השני והשלישי)<b>: ראש חודש שחל להיות בחנוכה</b> – שהוא ראש חודש טבת, <b>- במה קורין?</b> – מה הקריאה שקוראים בתורה ביום זה? וכמה קוראים ביום זה? שכן בראש חודש קוראים ארבעה אנשים (משנה מגילה ד,ב), ובחנוכה קוראים שלושה אנשים, שאין קריאה בפחות משלושה (בראש חודש מוסיפים קורא אחד, כדי להודיע לציבור שראש חודש הוא מעין יום מועד).
<br><b>אמר ליה:</b> – אמר לו (רבי יצחק): <b>קורין שלשה בראש חודש ואחד בחנוכה</b> – קוראים בתורה ארבעה אנשים משום ראש חודש, שלושה אנשים ראשונים קוראים קריאה של ראש חודש, וקרוא רביעי קורא קריאה של החנוכה, מפני שקריאת ראש חודש שהיא תדירה קודמת לקריאת החנוכה שאינה תדירה. - בשמונת ימי החנוכה קוראים בפרשת הנשיאים (משנה מגילה ג,ו) - הקורבנות שהביאו נשיאי השבטים בחנוכת המזבח שבמשכן (במדבר פרק ז)<b>.</b><br>
<br>ומביאים דעה חולקת: <b>רבי פינחס</b> (אמורא ארץ ישראלי בדור הרביעי) אמר בשם <b>רבי סימון</b> (רבי שמעון בן פזי, אמורא ארץ ישראלי בדור השני והשלישי)<b>; ורבי אבא בר זמינא</b> (אמורא ארץ ישראלי בדור הרביעי) <b>מטי בה</b> – מגיע בה (במימרה זו עד שם המוסר הקדום ביותר שלה, ואומר אותה) <b>בשם רבי אבודמא דחיפה</b> (אמורא ארץ ישראלי בדור השני והשלישי, מהעיירה חיפה, על חוף הים התיכון) – המימרה שנמסרה על ידי רבי פינחס בשם רבי סימון נמסרה על ידי רבי אבא בר זמינא בשם רבי אבודמא דחיפה שהוא אמורא קדום יותר<b>: קורין שלשה בחנוכה ואחד בראש חודש</b> – קוראים בתורה ארבעה אנשים משום ראש חודש, שלושה ראשונים קוראים קריאה של החנוכה, כמו בשאר ימי החנוכה, ורביעי קורא קריאה של ראש חודש<b>, להודיעך</b> (נראה שצריך לומר כמו בכתב יד רומי בברכות: 'להודיע') <b>שלא בא הרביעי אלא מחמת ראש חודש</b> – כדי להודיע לציבור שהקורא הרביעי לא בא משום החנוכה אלא בא משום ראש חודש, שהרי בחנוכה קוראים שלושה אנשים ובראש חודש ארבעה, ולכן הרביעי קורא בשל ראש חודש<b>.</b><br>
<br>ומציעים קושיה (בהצעת מקרה שממנו מקשים על הדעה השנייה בעניין הקריאה בתורה בראש חודש שחל בחנוכה): <b>בר שילמיא ספרא</b> – הסופר (סופר בית הכנסת. - אדם זה נזכר רק כאן ובמקבילות), <b>שאל</b> – הקשה <b>לרבי מנא</b> (השני, מגדולי אמוראי ארץ ישראל בדור החמישי)<b>: הגע עצמך</b> – שער בנפשך, <b>שחל ראש חודש של</b> ה<b>חנוכה להיות בשבת</b> – במקרה שראש חודש שחל בחנוכה חל גם בשבת<b>.</b> ומפרטים את הקושיה: <b>ולא שבעה קרויין אינון?!</b> (בתמיהה) – וכי אין הם שבעה קוראים?! (ביום זה קוראים שבעה משום שבת, והקריאה של ראש חודש והקריאה של החנוכה שתיהן דוחות את הקריאה של השבת (הסדר של אותה השבת על פי חלוקת התורה לסדרים)) - ויש לתמוה: <b>אית לך מימר שלא בא הרביעי</b> (נראה ש'הרביעי' הוא אשגרה מלעיל, וכאן צריך לומר: '<b>השביעי</b>', וכן הוא בראבי"ה וברש"ס וב"ספר ניר") <b>אלא מחמת ראש חודש?!</b> (בתמיהה) – (וכי) יש לך לומר (האם אתה יכול לומר), שהשביעי בא משום ראש חודש?! שלפי הדעה השנייה, שבראש חודש שחל להיות בחנוכה, קוראים שלושה בחנוכה ואחד בראש חודש, הרי כשחל ראש חודש של החנוכה להיות בשבת, יש לקרוא שישה בחנוכה ואחד בראש חודש, אך במקרה זה אין אתה יכול לומר: להודיע שלא בא השביעי אלא מחמת ראש חודש, כמו שאמרו במקרה הקודם, שכן השביעי לא בא משום ראש חודש אלא משום שבת. וכשם שכשחל ראש חודש של החנוכה להיות בשבת, אין אומרים: להודיע שלא בא השביעי אלא מחמת ראש חודש, כך בראש חודש שחל להיות בחנוכה, אין אומרים: להודיע שלא בא הרביעי אלא מחמת ראש חודש, כיוון שראוי שיהיה סדר אחד לקריאה בעניינים של ראש חודש ושל החנוכה בשני המקרים האלה. כך הקשה בר שלמיא על הדעה השנייה.
<br><b>אמר ליה:</b> – אמר לו (רבי מנא לבר שלמיא ספרא): <b>והדא שאילתיה דספר?!</b> (בתמיהה) – ו(כי) זאת שאלתו של סופר?! ("אוצר לשונות ירושלמיים". - רבי מנא השיב לבר שלמיא ספרא, ששאלה זאת ששאל אותו לא היה לסופר כמוהו לשאול אותה, מפני שאינו דומה ראש חודש של החנוכה שחל בחול לראש חודש של החנוכה שחל בשבת, שבראש חודש של החנוכה שחל בחול, שהרביעי בא משום ראש חודש, קוראים שלושה בחנוכה והרביעי בראש חודש, אבל בראש חודש של החנוכה שחל בשבת, שהשבעה באים משום שבת, קוראים שישה בראש חודש והשביעי בחנוכה, כיוון שתדיר קודם, ואין למדים אפשר משאי אפשר. - רבי מנא השיב לבר שלמיא ספרא תשובה עוקצת, שאף על פי שאינו חכם אלא סופר (חכם עדיף מסופר, והסופרים היו ממוצעים בין החכמים ובין התלמידים), לא היה לו לשאול שאלה זאת).<br><br><small>עד כאן המקבילות בירושלמי ברכות ותעניות.<br>הסוגיה כאן היא חלק ממקבילות ארוכות בירושלמי ברכות ותעניות, שחלקן הראשון הועתק מתעניות לברכות וחלקן השני הועתק מברכות לתעניות. הסוגיה כאן היא בחלקן הראשון של המקבילות, והועתקה לכאן משום שהובאה בה המשנה כאן.<br><br>אפשר שתשובת רבי מנא היא שלא חילקו חכמים בין חול לשבת, וכיוון שבחול קורא בשל החנוכה בראשונה והאחרון בשל ראש חודש, גם בשבת ראש חודש וחנוכה הסדר כן, שקורא בשל החנוכה בראשונה והאחרון בשל ראש חודש, ואף שטעמו של סדר זה בחול אין לו מקום בשבת, לא ראו חכמים לשנות את הסדר בשבת ממה שהוא בחול ("פירושים וחידושים בירושלמי").<br><br><b>ראש חודש שחל להיות בחנוכה</b><br>ב<b>תוספתא מגילה</b> ג,ט שנינו: בראש חודש של החנוכה קורים "ובראשי חודשיכם".<br><br>לפי התוספתא בראש חודש של החנוכה קורים בראש חודש בלבד, ואין משגיחים בחנוכה כל עיקר. אבל בירושלמי תפסו כדבר פשוט שקורים בשניהם, אלא שנחלקו האם קורים שלושה בחנוכה ואחד בראש חודש או להיפך. ושמא דיברו בירושלמי במקומות שבארץ ישראל שנהגו כמנהג הבבליים ("תוספתא כפשוטה").<br><br>כך הנוסח בכתב יד אחד של התוספתא. אבל הנוסח בשני כתבי יד אחרים של התוספתא: בראש חודש קורים "ובראשי חודשיכם". ונראה שהוא הנוסח הנכון.<br><br>ב<b>בבלי מגילה</b> כט,ב אמרו: איתמר: ראש חודש טבת שחל להיות בחול - רבי יצחק נפחא אמר: קרו תלתא בדראש חודש וחד קרי בדחנוכה. ורבי אבדימי דמן חיפה אמר: קרו תלתא בדחנוכה וחד קרי בדראש חודש. - אמר רבי מני: כוותיה דרבי יצחק נפחא מסתברא, תדיר ושאינו תדיר - תדיר קודם (וכיוון שראש חודש תדיר מחנוכה, הקריאה היא בעניינו). - אמר רבי אבין: כוותיה דרבי אבדימי דמן חיפה מסתברא, מי גרם לרביעי שיבוא? (מי גרם שיקראו בתורה ארבעה אנשים?) - ראש חודש (שבחנוכה קוראים רק שלושה), הלכך רביעי בדראש חודש בעי מקרא (להדגיש שתוספת הרביעי מפני ראש חודש היא).<br>מאי הווי עלה? - רב יוסף אמר: אין משגיחים בראש חודש. רבה אמר: אין משגיחים בחנוכה.<br><br>בבבלי נחלקו רבי יצחק (נפחא) ורבי אבדימא (אבדימי) דמן חיפה כפי שנחלקו בירושלמי. בירושלמי אין הנימוק של רבי מנא (מני) לדברי רבי יצחק. הנימוק שנתן רבי אבין לדברי רבי אבדימא בבבלי הוא זה שנתן רבי אבדימא עצמו לדבריו בירושלמי. בבבלי הכריע רבי מנא כרבי יצחק, ואילו בירושלמי נשאל רבי מנא על דברי רבי אבדימא ודחה את השאלה. לעומת דעת חכמי ארץ ישראל, פסקו אמוראי בבל שאחת הקריאות נדחית לגמרי, אלא שנחלקו רבה ורב יוסף איזו קריאה נדחית.<br><br><b>ראש חודש של החנוכה שחל להיות בשבת</b><br>ב<b>בבלי מגילה</b> כט,ב אמרו: אמר רבי יצחק נפחא: ראש חודש טבת שחל להיות בשבת - מביאים (מחדר הסמוך לבית הכנסת) שלוש תורות וקורים אחד בעניינו של יום (בפרשת השבוע) ואחד בשל ראש חודש ואחד בשל החנוכה.<br><br>רבי יצחק הלך לשיטתו, שכל התדיר מחברו קודם לחברו. הוראה זאת בבבלי היא לפי מי שסבור, שאין מפסיקים את הקריאה הרגילה של הסדרים לקריאת פרשות של ימים מיוחדים שחלו בשבת. אבל בירושלמי סבורים, שמפסיקים את הקריאה הרגילה של הסדרים לקריאת פרשות של ימים מיוחדים שחלו בשבת, כפי שהיה מקובל בארץ ישראל. לכן דומה שיש בהוראה זאת עיבוד בבלי של מימרת רבי יצחק המקורית.</small><br>• • •

Halakhah 6

<big><strong>משנה</strong></big><br>משנה זו והמשנה הבאה מונות את סדר קריאות התורה במועדים ובימי שני וחמישי.
<br><b>בפסח</b> – ביום טוב ראשון של חג הפסח, <b>קורין</b> (קוראים) <b>בפרשת מועדות שבתורת כהנים</b> – קוראים את הפרשה של חג הפסח מתוך פרשת המועדים שבספר 'ויקרא' (ויקרא כג,ד-ח. - ובוודאי קראו אותה פרשה כמה פעמים כמניין הקוראים)<b>.</b>
<br><b>בעצרת</b> – בחג השבועות, <b>- "שִׁבְעָה שָׁבֻעֹת"</b> – קוראים את הפרשה של חג השבועות (דברים טז,ט-יב)<b>.</b>
<br><b>בראש השנה - "בַּחֹדֶשׁ הַשְּׁבִיעִי</b> בְּאֶחָד לַחֹדֶשׁ<b>"</b> – קוראים את הפרשה של ראש השנה מתוך פרשת המועדים שבספר 'ויקרא' (ויקרא כג,כג-כה)<b>.</b>
<br><b>ביום הכיפורים - "אַחֲרֵי מוֹת"</b> – קוראים את הפרשה של עבודת הכוהן הגדול ביום הכיפורים (ויקרא פרק טז. - הפרשה של יום הכיפורים שבפרשת המועדים שבספר 'ויקרא' אין בה התיאור המפורט של עבודת הכוהן הגדול)<b>.</b>
<br><b>ביום טוב ראשון של</b> ה<b>חג</b> – של חג הסוכות, <b>קורין בפרשת מועדות שבתורת כהנים</b> – קוראים את הפרשה של חג הסוכות מתוך פרשת המועדים שבספר 'ויקרא' (ויקרא כג,לג-מד)<b>, ושאר כל ימות החג קורין בקרבנות החג</b> – הואיל וכל יום מימי החג חלוק בקורבנו, קוראים בכל יום את פרשת הקורבן של אותו היום: ביום הראשון של חול המועד, שהוא היום השני של החג, קוראים "וביום השני" (במדבר כט,יז-יט). ביום השני של חול המועד, שהוא היום השלישי של החג, קוראים "וביום השלישי" (במדבר כט,כ-כב). וכן בכל יום. וביום השמיני קוראים "וביום השמיני" (במדבר כט,לה-לט). וכן מפורש בתוספתא מגילה ג,ח<b>.</b><br><br><small><b>בפסח קורין בפרשת מועדות שבתורת כהנים</b><br>ב<b>תוספתא מגילה</b> ג,ה שנו: יום טוב הראשון של פסח קורים בפרשת הנף שבתורת כוהנים (מתחילים בפרשת הפסח בויקרא כג,ד-ח, וממשיכים בפרשת הנפת העומר בויקרא כג,ט-כב שנעשה למחרת יום טוב הראשון של הפסח), ושאר כל ימות הפסח מדלגים מעניינות הפסח הכתובים בתורה.<br>וב<b>בבלי מגילה</b> לא,א אמרו: תנו רבנן: בפסח קורים בפרשת מועדות שבתורת כוהנים... ושאר כל ימות הפסח מלקט וקורא מעניינו של הפסח.<br><br>במשנה לא נאמר במה קוראים בימי חול המועד וביום האחרון של הפסח, כפי שנאמר לגבי חג הסוכות. רק בתוספתא נאמר שקוראים בענייני הפסח שבתורה. יש דעות שונות בבבלי מגילה לא,א מה הם ענייני הפסח ומה סדרם. יש מי שפירש, שהמשנה מתכוונת לכל ימי הפסח, שכל ימי הפסח חוזרים וקוראים אותה פרשת מועדות שבתורת כוהנים. אך ניתן גם  להניח, שלפי המשנה אין קוראים אלא ביום הראשון של הפסח, כי חול המועד של הפסח והיום האחרון אין בהם כל שינוי בסדר הקורבנות, ואף את ה'הלל' לא קראו בארץ ישראל בימי התנאים ובימים שלאחר מכן לא בחול המועד של הפסח ולא ביום האחרון. אם נקבל פירוש זה, יהיה בו גם כדי להסביר מדוע צורפה לקריאה של היום הראשון אף פרשת הנפת העומר ולא השאירוה לקריאה של היום הראשון של חול המועד, היום שבו הניפו את העומר: יום הנפת העומר לא היתה בו קריאה, ולקביעת יום ההנפה היתה חשיבות רבה, לכן המשיכו ביום הראשון אף את קריאת פרשת הנף שנעשית ביום שלאחריו. בימי עריכתה הסופית של התוספתא כבר קראו כל ימי חג הפסח בענייני הפסח שבתורה. בירושלמי אין כל התייחסות לקריאה בשאר ימי הפסח, אך ייתכן שאין זה אלא מקרה, שכן אין הסוגיה בירושלמי דנה כלל בקריאה של פסח ("משנת ארץ ישראל", תענית ומגילה, עמודים 339-340).<br><br>מנהגם של בני ארץ ישראל (בתקופת הגניזה) ביום טוב ראשון של פסח היה לקרוא ב"שור או כבש" (ויקרא כב,כו). הם קראו ביום שני של חג ב"כי תבואו אל הארץ" (ויקרא כג,ט), היא הפרשה המדברת בהנפת העומר. ביום השלישי קראו ב"זאת חוקת הפסח" (שמות יב,מג). ביום הרביעי קראו ב"במדבר סיני" (במדבר ט,א). ביום החמישי קראו ב"שמור את חודש האביב" (דברים טז,א). ביום השישי קראו ב"אם כסף תלווה את עמי" (שמות כב,כד). ביום השביעי קראו בפרשת "בשלח" ("תפילה ומנהגי תפילה ארץ ישראליים בתקופת הגניזה", עמודים 320-321).</small><br>• • •
מציעים חלופה למשנה: <b>אית תניי תני:</b> – יש תנא (ש)שונה: <b>"בַּחֹדֶשׁ הַשְּׁלִישִׁי"</b> (שמות יט,א) – בחג השבועות קוראים את הפרשה של מתן עשרת הדיברות במעמד הר סיני (שמות פרקים יט-כ. - לפי פרשנות חכמינו, חג השבועות בא לציין את מתן תורה)<b>.</b><br><br><small>ב<b>תוספתא מגילה</b> ג,ה שנו: בעצרת - "שבעה שבועות". ויש / אחרים אומרים: "בחודש השלישי".<br>וב<b>בבלי מגילה</b> לא,א אמרו: תנו רבנן: ...בעצרת - "שבעה שבועות"... אחרים אומרים: "בחודש השלישי"...<br><br>"אית תניי תני" בירושלמי היא דעת אחרים בברייתא.<br><br>בספר שמות פרק יט לא נאמר באיזה יום בחודש השלישי ניתנה התורה. הזיקה הראשונה בין חג השבועות ליום מתן תורה היא הקריאה של פרשת מתן תורה בחג השבועות, אך היא עדיין אינה במשנתנו, ועולה לראשונה בתוספתא ("משנת ארץ ישראל", תענית ומגילה, עמודים 340-341).<br><br>נראה שלפי המשנה לא קראו בחג השבועות בעניינו של החג מתוך פרשת המועדים שבספר 'ויקרא', משום שבפרשת המועדים שבספר 'ויקרא' עניינו של חג השבועות הוא חלק מפרשת הנפת העומר וספירתו שכבר קראו בחג הפסח, ולכן קראו בחג השבועות בעניינו של החג שבספר 'דברים'.<br><br>ב<b>פסיקתא דרב כהנא</b> יב,א נאמר: אמר הקב"ה לישראל: בניי, הוו קורים את הפרשה הזאת ("בחודש השלישי" (שמות יט,א)) בכל שנה ואני מעלה עליכם כאילו אתם עומדים לפני הר סיני ומקבלים את התורה.</small><br>
<br>במשנה שנינו: <b>"ובראש השנה - 'ובחודש השביעי'".</b>
<br>מציעים חלופה למשנה: <b>אית תניי תני:</b> – יש תנא (ש)שונה: <b>"וַי'י פָּקַד אֶת שָׂרָה"</b> (בראשית כא,א) – בראש השנה קוראים את הפרשה של לידת יצחק (לפי חכמינו, שרה נפקדה בראש השנה)<b>.</b><br><br><small>ב<b>תוספתא מגילה</b> ג,ו שנו: בראש שנה - "דבר אל בני ישראל בחודש השביעי באחד לחודש יהיה לכם שבתון". ויש אומרים: "וה' פקד את שרה".<br>וב<b>בבלי מגילה</b> לא,א אמרו: תנו רבנן: ...בראש השנה - "בחודש השביעי"... ויש אומרים: "וי'י פקד את שרה".<br><br>"אית תניי תני" בירושלמי היא דעת יש אומרים בברייתא.<br><br>המשנה מייצגת את המסורת הקדומה של הקריאה במועדים. נוהגי הקריאה השתנו בהשפעת פרשנות ומדרשים ("משנת ארץ ישראל", תענית ומגילה, עמוד 341).</small><br>• • •<br><br>במשנה שנינו: <b>"ביום הכיפורים - 'אחרי מות'. וביום טוב הראשון של חג קורין בפרשת מועדות שבתורת כהנים, ושאר כל ימות החג קורין בקרבנות החג".</b>
<br>כאן התחלת מקבילה בירושלמי תעניות ד,ב.
<br><b>רבי יעקב בר אחא</b> (אמורא ארץ ישראלי בדור השלישי והרביעי) אמר <b>בשם רבי יסא</b> (רבי אסי, אמורא ארץ ישראלי בדור השלישי)<b>: ללמדך</b> – הדבר בא ללמד לך, <b>שאין העולם עומד אלא על הקרבנות</b> – בשאר כל ימי חג הסוכות קוראים בקורבנות החג, כדי ללמד שהעולם מתקיים רק בזכות הקרבת הקורבנות<b>.</b><br><br><small>במקבילה הובא מאמר זה על מה ששנו במשנה שם, שאנשי המעמד היו קוראים במעשה בראשית, שמכיוון שתקנת המעמדות קשורה להקרבת הקורבנות, לפיכך אנשי המעמד היו קוראים במעשה בראשית, כדי ללמדנו שכל מעשה בראשית אינו מתקיים אלא בזכות הקורבנות.<br>אפשר שאף כאן הובא מאמר זה על מה ששנו במשנה כאן: "במעמדות - במעשה בראשית", כמו בירושלמי בתעניות, ולא הובאה בירושלמי שלפנינו אלא תחילתה של הפסקה מהמשנה, אך הכוונה להמשך המשנה שבא לפנינו בהלכה הבאה ובו שנינו שאנשי המעמד היו קוראים במעשה בראשית. קטע התלמוד שבא בתחילת ההלכה הבאה מוסב על המשך המשנה שבהלכה הבאה: "אין מפסיקין בקללות", ולכן אפשר שקטע התלמוד כאן מוסב על מה ששנו במשנה לפני כן: "במעמדות - במעשה בראשית".</small>
ומציעים משנה ממקום אחר: <b>תמן תנינן:</b> – שם (משנה אבות א,ב) שנינו: <b>שמעון הצדיק היה משירי כנסת הגדולה</b> – אחרון החכמים מאנשי כנסת הגדולה, שהיתה מועצת נביאים וחכמים בתחילת ימי הבית השני<b>. הוא היה אומר</b> – היה רגיל לומר כך<b>: על שלשה דברים העולם עומד</b> – בזכות שלושה דברים אלה העולם (היקום) מתקיים<b>: על התורה</b> – בזכות לימוד התורה, <b>ועל העבודה</b> – בזכות הקרבת הקורבנות, <b>ועל גמילות חסדים</b> – בזכות גמילות חסדים ("גמילות חסדים" הוא מונח כללי למצוות המחייבות את האדם להיטיב עם הזולת ולהתחשב בצרכיו, כגון עזרה לזולת, מתן צדקה, ביקור חולים, טיפול במתים. - בדברי שמעון הצדיק על שלושת העמודים שעליהם העולם עומד יש משל סמוי לשולחן שיש לו שלוש רגליים שהוא יציב)<b>.</b><br>
<br>ומוסיפים על המשנה: <b>ושלשתן בפסוק אחד</b> – שלושה הדברים האלה, התורה והעבודה וגמילות חסדים, נרמזו באותו פסוק (בדברי נחמה מפי ה'): "וָאָשִׂים דְּבָרַי בְּפִיךָ, וּבְצֵל יָדִי כִּסִּיתִיךָ, לִנְטֹעַ שָׁמַיִם וְלִיסֹד אָרֶץ" (ישעיהו נא,טז), ודורשים<b>: "וָאָשִׂים דְּבָרַי בְּפִיךָ"</b> – לימדתי לך, ישראל, את תורתי, <b>- זה תלמוד תורה</b> (במקבילה: 'זו תורה')<b>; "וּבְצֵל יָדִי כִּסִּיתִיךָ"</b> – הגנתי עליך ושמרתי אותך, <b>- זו גמילות חסדים</b> – משום שמי שעסוק בגמילות חסדים, ה' מגן עליו, כדלהלן<b>,</b> ומוסיפים במאמר מוסגר: <b>ללמדך</b> – הכתוב בא ללמד לך, <b>שכל מי שהוא עוסק</b> (הגרסה במקבילה: 'עסוק') <b>בתורה ובגמילות חסדים</b> (נראה שהלשון 'עוסק בתורה ובגמילות חסדים' הוא אשגרה בטעות ממקומות אחרים, וכאן צריך לומר רק: 'עוסק בגמילות חסדים', שכן הכתוב המובא בסמוך מלמד רק על גמילות חסדים) <b>זוכה לישב בצילו של הקב"ה</b> – ה' מגן עליו<b>, הדא היא דכתיב:</b> – זה הוא (הדבר) שכתוב: <b>"מַה יָּקָר חַסְדְּךָ</b>, <b>אֱלֹהִים</b>, <b>וּבְנֵי אָדָם בְּצֵל כְּנָפֶיךָ יֶחֱסָיוּן"</b> (תהילים לו,ח) – עשיית חסד נכבדה בעיני ה', ומי שעסוק בה, זוכה לחסות בצל כנפיו של ה', שהוא שומר אותם<b>;</b> וחוזרים למאמר העיקרי: <b>"לִנְטֹעַ שָׁמַיִם וְלִיסֹד אָרֶץ"</b> – אני בורא שמים וארץ, <b>- אֵילּוּ הקרבנות</b> – משום שבזכות הקורבנות העולם מתקיים. הרי שנרמזו בפסוק הזה שלושה הדברים האלה<b>.</b>
<br>ודורשים את סוף הפסוק: <b>"וְלֵאמֹר לְצִיּוֹן עַמִּי אָתָּה"</b> (ישעיהו נא,טז) – אני אומר לציון: עמי אתה (במקבילה נוסף: 'אֵילּוּ ישראל' - "ציון" שבפסוק זה הם ישראל, כאמור להלן, שבזכות שלושת הדברים האלה שישראל עושים, הם נקראים עמו של ה') <b>- אמר רבי חיננא בר פפא</b> (אמורא ארץ ישראלי בדור השלישי)<b>: חיזרנו</b> (סבבנו וטרחנו והשתדלנו הרבה) <b>על כל המקרא ולא מצאנו שנקראו ישראל ציון אלא זה: "וְלֵאמֹר לְצִיּוֹן עַמִּי אָתָּה"</b> – שבכל המקרא בשם 'ציון' נקראת העיר ירושלים, ורק בפסוק זה בשם 'ציון' נקראים עם ישראל<b>.</b><br>
<br>ומציעים משנה ממקום אחר: <b>תמן תנינן:</b> – שם (משנה אבות א,יח) שנינו: <b>רבן שמעון בן גמליאל</b> (השני, נשיא ותנא בדור הרביעי) <b>אומר: על שלשה דברים העולם עומד</b> (בכתבי היד של המשנה: 'קיים') – בגלל שלושה דברים אלה העולם (האנושות) מתקיים<b>: על הדין</b> – בגלל עשיית משפט בין בעלי ריב, <b>ועל האמת</b> – בגלל עשיית אמת וצדק במשפט, <b>ועל השלום</b> – בגלל עשיית שלום בין בעלי הריב (משנה זו מובאת כאן משום שלשונה דומה למשנה שהובאה לעיל)<b>.</b><br>
<br>ומוסיפים על המשנה: <b>ושלשתן דבר אחד הן</b> – אין אלה שלושה דברים נפרדים, אלא כל דבר גורר את חברו, שתוצאת הדבר הראשון היא הדבר השני, ותוצאת הדבר השני היא הדבר השלישי<b>: נעשה הדין - נעשה אמת</b> – כשעשו דין, גרמו שנעשתה אמת<b>. נעשה אמת - נעשה השלום</b> – כשעשו אמת, גרמו שנעשה שלום<b>.</b>
<br><b>אמר רבי מנא: ושלשתן בפסוק אחד</b> – שלושה הדברים האלה, הדין והאמת והשלום, נאמרו באותו פסוק<b>: "אֱמֶת וּמִשְׁפַּט שָׁלוֹם שִׁפְטוּ בְּשַׁעֲרֵיכֶם"</b> (זכריה ח,טז) – שִפטו משפט אמת וצדק שמביא שלום. 'משפט' הוא הדין. הרי שנאמרו בפסוק הזה שלושה הדברים האלה<b>.</b><br><br><small>עד כאן המקבילה בירושלמי תעניות.<br><br>ב<b>פסיקתא דרב כהנא</b> יט,ו נאמר: "ואשים דברי בפיך, ובצל ידי כיסיתיך" וגו' (ישעיהו נא,טז). - תמן תנינן: שמעון הצדיק היה משיירי... - רבי הונא בשם רבי אחא: עוברי הים (ים סוף) פירשו אותו: "נחית בחסדך עם זו גאלת" (שמות טו,יג) - זו גמילות חסדים; "נהלת בעוזך" (שם) - זו תורה, "י'י עוז לעמו ייתן" (תהילים כט,יא); ועדיין העולם מתמוטט, ואימתי נתבסס העולם? משבאו "אל נוה קודשך" (שמות טו,יג) (לעבודת בית המקדש).<br>תמן תנינן: רבן שמעון בן גמליאל אומר: על שלושה דברים העולם קיים / עומד... - ושלושתם בפסוק אחד: "אלה הדברים אשר תעשו דברו אמת איש את רעהו אמת ומשפט שלום שפטו בשעריכם" (זכריה ח,טז). ושלושתם דבר אחד: נעשה הדין, נעשה אמת, נעשה שלום.<br>רבי יהושע דסכנין בשם רבי לוי: "ואשים דבריי בפיך" (ישעיהו נא,טז) - אלו דברי תורה; "ובצל ידי כיסיתיך" (שם) - זו גמילות חסדים, ללמדך שכל מי שהוא עוסק בתורה ובגמילות חסדים זוכה לחסות בצילו של הקב"ה, הדא היא דכתיב: "מה יקר חסדך, אלוהים, ובני אדם בצל כנפיך יחסיון" (תהילים לו,ח); "לנטוע שמים וליסוד ארץ" (ישעיהו נא,טז) - אלו הקורבנות.<br>"ולאמור לציון עמי אתה" (שם) - אמר רבי חנינא בר פפא: חיזרנו על כל המקרא ולא מצינו מקום שנקראו ישראל ציון, ואיכן מצינו כן? "ולאמור לציון עמי אתה" (שם).<br><br><b>כל מי שהוא עוסק בגמילות חסדים, זוכה לישב בצילו של הקב"ה</b><br>ב<b>רות רבה</b> ה,ד וב<b>פסיקתא דרב כהנא</b> טז,א נאמר: בוא וראה כמה גדול כוחם של גומלי חסדים... בצל מי הם חסים? בצל מי שאמר והיה העולם / בצילו של הקב"ה. הדא היא דכתיב: "מה יקר חסדך, אלוהים, ובני אדם בצל כנפיך יחסיון" (תהילים לו,ח).</small><br>• • •

Halakhah 7

<big><strong>משנה</strong></big><br><b>בחנוכה</b> – בשמונת ימי החנוכה, <b>- בנשיאים</b> – קוראים את פרשת המתנות והקורבנות שהביאו הנשיאים בחנוכת המזבח (במדבר פרק ז), משום שחג החנוכה הוא חג חנוכת המקדש והמזבח<b>. בפורים - "וַיָּבֹא עֲמָלֵק"</b> – קוראים את פרשת מלחמת עמלק (שמות יז,ח-טז), לפי שהמן היה מזרע עמלק<b>. בראשי חדשים - "וּבְרָאשֵׁי חָדְשֵׁיכֶם"</b> – קוראים את פרשת קורבן המוסף של ראש חודש (במדבר כח,יא-טו)<b>. במעמדות</b> – ישראל היו מחולקים לעשרים וארבעה מעמדות לפי איזורים, ובכל שבוע היו עולים לירושלים מקצת אנשי המעמד של אותו שבוע כדי לעמוד במקדש על קורבנות הציבור, ואנשי המעמד של אותו שבוע, הן אלה שהיו עולים לירושלים והן אלה שהיו נשארים בעריהם, היו מתאספים לתפילה ולקריאה בתורה בכל יום, <b>- במעשה בראשית</b> – קוראים פרשות ממעשה שבעת ימי בראשית (בראשית א,א-ב,ג, כמפורש במשנה תעניות ד,ב-ג)<b>. בתעניות</b> – שגוזרים על הציבור, כגון תעניות של עצירת גשמים, <b>- ברכות וקללות</b> – קוראים את הברכות והקללות שבספר דברים פרק כח ("ברכות וקללות" בספרות התנאית מובנן הברכות והקללות שבספר דברים)<b>.</b>
<br><b>אין מפסיקין בקללות</b> – אין מחלקים את קריאת הקללות שבספר ויקרא (כו,יד-מג) ואת קריאת הקללות שבספר דברים (כח,טו-סח) לכמה קוראים<b>, אלא אחד קורא את כולן.</b>
<br><b>בשֵיני ובחמישי</b> – בשבוע, <b>ובשבת במנחה</b> – בתפילת המנחה, <b>קורין כסדרן</b> – קוראים את הסדר השבועי הקבוע לכל שבת<b>, ואינו עולה להן מן החשבון</b> – מה שקראו בשבת במנחה ובשני ובחמישי אינו עולה להם מן החשבון, שבשבת שלאחריהם חוזרים וקוראים בשחרית מה שקראו בשבת במנחה ובשני ובחמישי שעברו (בשבת במנחה מתחילים בסדר של השבת הבאה, וחוזרים עליו בשני ובחמישי, ובשבת הבאה חוזרים וקוראים ממקום שהפסיקו בשבת שעברה בשחרית)<b>.</b>
<br>ולמה קוראים בכל מועד את הפרשה מעניינו של היום? - <b>שנאמר: "וַיְדַבֵּר מֹשֶׁה אֶת מֹעֲדֵי י'י אֶל בְּנֵי יִשְׂרָאֵל"</b> (ויקרא כג,מד) – הכתוב הזה מיותר, לפי שכל המצוות אמר משה לישראל, אלא בא הכתוב ללמד שאמר משה כל מועד בזמנו, <b>- מצותן שיהו קורין כל אחד ואחד בזמנו</b> – מכאן למדים שמצווה לקרוא פרשת כל מועד בזמנו (משפט זה אינו מתייחס לקריאה בשני ובחמישי ובשבת במנחה אלא מוסב על הקריאה בימים טובים שנזכרה לפני כן)<b>.</b><br>• • •
<big><strong>תלמוד</strong></big><br>במשנה שנינו: <b>"אין מפסיקין בקללות".</b>
<br>מציעים טעם אחד: <b>אמר רבי חייה בר גמדא</b> (אמורא בדור השני)<b>: "אַל תָּקֹץ בְּתוֹכַחְתּוֹ"</b> (משלי ג,יא) – אל תמאס ("תָּקֹץ" מן השורש קוץ) בייסורים של תוכחה שיבואו עליך; ויש לדרוש את הכתוב: <b>- אל תעשם קוצים קוצים</b> (קֻצִּים ("על כתב התורה בדברי חז"ל (ב)", "לשוננו" עב, עמוד 110)) – אל תחתוך ("תָּקֹץ" מן השורש קצץ) את דברי התוכחה של ה' לקטעים קטעים. ומכאן שאין מחלקים את קריאת הקללות, שהם דברי תוכחה של ה', לכמה פרשות, פרשה לקורא, אלא אחד קורא את כל הקללות<b>.</b>
<br>ומציעים טעם שני: <b>אמר רבי לוי</b> (אמורא ארץ ישראלי בדור השלישי)<b>: אמר הקב"ה: אינו בדין</b> – אינו ראוי, <b>שיהו בניי מתקללים ואני מתברך</b> – אם יחלקו את הקללות לכמה קוראים, יברך כל קורא לפני קריאתו ולאחריה, ונמצא שיהיו ישראל מתקללים בקריאת הקללות בעוד שה' מתברך כמה פעמים בברכות שהקוראים מברכים, ואין זה ראוי. ולכן אין מחלקים את הקללות לכמה קוראים, אלא אחד קורא את כולן, ואינו מברך אלא פעם אחת לפניהן ולאחריהן (אפשר שמשום טעם זה, הקורא את הקללות אינו פותח וחותם בקללות עצמן, אלא הוא פותח בדבר טוב שנאמר לפני הקללות וחותם בדבר טוב שנאמר לאחריהן, שלא לברך על הקללות, כמו שאמרו בבבלי. - אף שאין לברך לפני קריאת כל קורא בציבור ולאחריה, אלא הקורא הראשון והקורא האחרון מברכים לפני קריאתם ולאחריה, וכל שאר הקוראים אינם מברכים לפני קריאתם ולאחריה (משנה להלן ד,א), אבל הקללות צריכות ברכה לפניהן ולאחריהן, כאמור להלן, ואילו היו מחלקים אותן לכמה קוראים היה צריך כל קורא לברך לפני קריאתו ולאחריה. - במדרשי האגדה סמכו את טעמו של רבי לוי לכתוב "עימו אנוכי בצרה" (תהילים צא,טו))<b>.</b>
<br>ומציעים טעם שלישי: <b>אמר רבי יוסה בירבי בון</b> (מגדולי אמוראי ארץ ישראל בדור החמישי)<b>: לא מטעם הזה</b> – של רבי חייא בר גמדא ושל רבי לוי<b>, אלא זה שהוא עומד לקרות בתורה צריך שיהא פותח בדבר טוב וחותם בדבר טוב</b> – הקורא בתורה צריך להתחיל את קריאתו בדבר טוב ולסיים אותה בדבר טוב, ואם יחלקו את הקללות לכמה קוראים, יפתחו בדבר רע ויחתמו בדבר רע. ולכן אין מחלקים את הקללות לכמה קוראים, אלא אחד קורא את כולן, ואינו פותח וחותם בקללות עצמן, אלא הוא פותח בדבר טוב שנאמר לפני הקללות וחותם בדבר טוב שנאמר לאחריהן (בקוהלת רבה סמכו את הטעם הזה לכתוב "אל תעמוד בדבר רע" (קוהלת ח,ג). - רבי יוסה בירבי בון רגיל לומר כסגנון הזה: "לא מטעם הזה אלא...")<b>.</b><br>
<br><b>לוי בר פאטי שאל לרב חונה</b> (רב הונא, גדול אמוראי בבל בדור השני)<b>: אילין ארורייה</b> – הארורים האלה (שנים עשר הארורים המנויים בספר דברים כז,טו-כו, והם פסוקים המתחילים במילה "ארור")<b>, מהו דיקרינון חד</b> – מהו שיקרא אותם אחד, <b>ויברך לפניהן ולאחריהן?</b> – האם דינם כקללות, שאחד קורא אותן ואין מפסיקים בהן, והוא מברך לפניהן ולאחריהן?
<br><b>אמר ליה:</b> – אמר לו (רב חונה): <b>אין לך טעון ברכה לפניו ולאחריו אלא קללות שבתורת כהנים</b> – ספר ויקרא (כו,יד-מג) <b>וקללות שבמשנה תורה</b> – ספר דברים (כח,טו-סח), ובהן אין להפסיק, אבל בארורים אין ברכה לפניהם ולאחריהם ומותר להפסיק בהם<b>.</b><br><br><small>ב<b>תוספתא מגילה</b> ג,לא שנו: הקללות שבתורה... לא יהא אחד מתחיל ואחד גומר, אלא המתחיל הוא גומר את כולן.<br><br>ב<b>בבלי מגילה</b> לא,ב אמרו: "אין מפסיקים בקללות". - מנא הני מילי? - אמר רבי חייא בר גמדא אמר רבי סימאי: דאמר קרא: "מוסר ה', בני, אל תמאס ואל תקוץ בתוכחתו" (ואם מפסיק באמצע התוכחה, נראה כאילו מואס בה). ריש לקיש אמר: לפי שאין אומרים ברכה על / לפני הפורענות (ואם יפסיק בתוכחה, נמצא שהוא מברך לפני הקריאה ולאחריה על פורענות). - אלא היכי עביד (שיוכל אף אדם אחד לברך על הקללות)? - תנא: כשהוא מתחיל - מתחיל בפסוק שלפניהן (ויקרא כו,יג; דברים כח,יד), וכשהוא מסיים - מסיים בפסוק שלאחריהן (ויקרא כו,מד; דברים כח,סט).<br>אמר אביי: לא שנו אלא קללות שבתורת כוהנים, אבל שבמשנה תורה - פוסק. - מאי טעמא? - אמר אביי: הללו (שבספר ויקרא) - בלשון רבים אמורות (והן מכוונות לכל ישראל), ומשה מפי הגבורה (ה') אמרן (ולכן הן חמורות וקשות יותר). והללו (שבספר דברים) - בלשון יחיד אמורות, ומשה מפי עצמו אמרן (ככל ספר דברים).<br>לוי בר בוטא הווה קא מגמגם וקרי קמיה דרב הונא בארורי (שהיה קשה לו לומר דברים חמורים אלה). אמר ליה: אם נפשך (אם רצונך, יכול אתה להפסיק), לא שנו אלא קללות שבתורת כוהנים (שהן חמורות יותר), אבל שבמשנה תורה - פוסק.<br><br>הטעם הראשון בבבלי לכך שאין מפסיקים בקללות הוא הטעם הראשון בירושלמי, והובא בשני התלמודים על ידי אותו אמורא. הבבלי לומד ממשמעות הכתוב, ואינו דורש את הכתוב "אל תקוץ" כמו שדרשו בירושלמי.<br>הטעם השני בבבלי הוא הטעם השני בירושלמי, והובא בשני התלמודים שלא על ידי אותו אמורא (אפשר שהיה כתוב לפני הבבלי 'ר"ל' ופתחו את ראשי התיבות 'ריש לקיש' במקום 'רבי לוי'). הבבלי אינו מנמק מדוע אין מברכים על הפורענות, אך הירושלמי מנמק.<br>הטעם השלישי בירושלמי אינו בבבלי.<br>בירושלמי, שלא כבבבלי, לא חילקו בין הקללות שבמשנה תורה ובין הקללות שבתורת כוהנים, וגם בקללות שבמשנה תורה אסור להפסיק.<br>לוי בר בוטא שבבבלי הוא לוי בר פאטי שבירושלמי.<br><br>שני החילוקים שבבבלי, שבין תוכחות תורת כוהנים לבין תוכחות משנה תורה, הם כנגד שני הטעמים שאין מפסיקים בקללות. כנגד הטעם הראשון, "מוסר ה', בני, אל תמאס", אומר אביי שהתוכחות של משנה תורה הרי משה מפי עצמו אמרן, ואינן בכלל הפסוק "מוסר ה'". כנגד הטעם השני, שאין אומרים ברכה על הפורענות, אומר אביי שהתוכחות של משנה תורה קלות, שהן בלשון יחיד, ואינן חמורות כל כך ("השתלשלות מנהגי קריאת התורה בפרשת התוכחה", "כנישתא" 2, עמוד לג).<br><br>ב<b>דברים רבה</b> ד,א נאמר: הלכה: שניים מישראל, מהו שיהו מותרים לקרות את התוכחות? כך שנו חכמים: אין מפסיקים בקללות אלא אחד קורא את כולן.<br>לימדונו רבותינו: למה אין מפסיקים בקללות? אמר רבי חייא בר גמדא: שכן כתוב: מוסר ה', בני, אל תמאס ואל תקוץ בתוכחתו" (משלי ג,יא) - אל תעשה את התוכחות קוצים קוצים אלא אחד קורא את כולן.<br>דבר אחר: למה אין מפסיקים בקללות? אמר רבי יהושע דסכנין בשם רבי לוי: אמר הקב"ה: אני כתבתי על כבודי: "עימו אנוכי בצרה" (תהילים צא,טו), אין שורת הדין שיהו בני מתקללים ואני מתברך. כיצד? אם יקראו את התוכחות קריות הרבה, אין קרוי וקרוי שאין מברך שתי פעמים, לפניה ולאחריה, אלא אחד קורא את כולן.<br><br>וב<b>קוהלת רבה</b> ח [ג] נאמר: "אַל תַּעֲמֹד בְּדָבָר רָע" - תני: הפותח פותח בדבר טוב, והחותם חותם בדבר טוב, דתנינן: בברכות - קורא ומפסיק, בקללות - אינו מפסיק אלא אחד קורא את כולן. - אמר רבי חייא בר גמדא: משום "מוסר ה', בני, אל תמאס ואל תקוץ בתוכחתו" - אל תעש תוכחתיו של הקב"ה קוצים קוצים. רבי יהושע דסכנין בשם רבי לוי: משום "עימו אנוכי בצרה", אמר הקב"ה: בניי מתקללים ואני מתברך. רבי יהושע בן לוי אמר: משום "אל תעמוד בדבר רע".<br>רבי לוי בר פנטי קרי ארוריא קדם רבי הונא וגמגם בהון. אמר ליה: אשמע קלך, דלית אינון קללות, תוכחות אינון, "מוסר ה', בני, אל תמאס".<br><br>לפי דין המשנה, רק הראשון והאחרון מברכים לפניה ולאחריה, ולא כל הקוראים. מנהג בבל היה שכל הקוראים מברכים לפניה ולאחריה (בבלי מגילה כא,ב). ההבדל בין דין המשנה למנהג בבל הוא הבדל שבין מנהג ארץ ישראל למנהג בבל.<br>ממספר מקורות בירושלמי עולה לכאורה שגם בארץ ישראל נהגו במקומות מסוימים לברך לפני קריאת כל קורא ואחריה. ראה ירושלמי מגילה ג,ו: "אין מפסיקין בקללות. - אמר רבי לוי: אמר הקב"ה: אינו בדין שיהו בניי מתקללים ואני מתברך". מנימוקו של רבי לוי נראה שכל קורא מברך לפני הקריאה ולאחריה ("פרשת ראש חודש כיצד קורין אותה?", "תרביץ" עד, עמודים 186-189 והערה 69).<br><br>לפי מה שכתבנו בדברי רבי לוי, אין עולה כך מהירושלמי כאן.</small><br>
<br><b>רבי יונתן ספרא דגופתה</b> – הסופר (סופר בית הכנסת) של גופתה (יישוב בגליל התחתון סמוך לציפורי), <b>נחת להכא</b> – ירד לכאן (עבר ממקום בארץ ישראל לטבריה)<b>, חמא לבר אבונא ספרא קרי</b> – ראה את בר אבונא הסופר (סופר בית הכנסת) קורא <b>שירת הבאר</b> (במדבר כא,יז-כ) <b>ומברך לפניה ולאחריה. אמר ליה:</b> – אמר לו (רבי יונתן לבר אבונא): <b>ועבדין כן?!</b> (בתמיהה) – ו(כי) עושים כך?! (והרי רק הקורא הראשון והקורא האחרון מברכים לפני קריאתם ולאחריה, וכל שאר הקוראים אינם מברכים לפני קריאתם ולאחריה!)
<br><b>אמר ליה:</b> – אמר לו (בר אבונא לרבי יונתן): <b>ואדיין את לזו?!</b> – ועדיין אתה [צריך] לזאת?! (ועדיין אתה מתקשה בזה?!) <b>כל השירות טעונות ברכה לפניהן ולאחריהן</b> – ולכן בירכתי לפני קריאת שירת הבאר ולאחריה<b>.</b><br>
<br><b>אישתאלת</b> – נשאלה <b>לרבי סימון</b> (רבי שמעון בן פזי, אמורא ארץ ישראלי בדור השני והשלישי) – רבי סימון נשאל דבר זה, מה הן הקריאות המיוחדות הטעונות ברכה לפניהן ולאחריהן?<b>. אמר לון</b> – אמר להם (לשואלים) <b>רבי סימון בשם רבי יהושע בן לוי</b> (אמורא ארץ ישראלי בדור הראשון)<b>: אין לך טעון ברכה לפניו ולאחריו אלא שירת הים</b> (שמות טו,א-יט) <b>ועשרת הדיברות</b> (שמות כ,ב-יג ודברים ה,ו-יח) <b>וקללות שבתורת כהנים</b> – ספר ויקרא (כו,יד-מג) <b>וקללות</b> (שלוש המילים האחרונות נשמטו במסירה שלפנינו והושלמו על ידי מגיה) <b>שבמשנה תורה</b> – ספר דברים (כח,טו-סח) – מלבד זאת שהקורא הראשון והקורא האחרון מברכים לפני קריאתם ולאחריה, גם מי שקורא את אחת מהקריאות הללו מברך לפני קריאתו ולאחריה, אף על פי שאינו לא הקורא הראשון ולא הקורא האחרון. אבל כל שאר השירות אינן טעונות ברכה לפניהן ולאחריהן, שלא כמו שאמר בר אבונא<b>.</b>
<br><b>אמר רבי אבהו</b> (אמורא ארץ ישראלי בדור השלישי)<b>: אני לא שמעתי</b> – מסורת האומרת שהקריאות הללו טעונות ברכה לפניהן ולאחריהן<b>. נראין דברים בעשרת הדיברות</b> – רק הקריאה של עשרת הדיברות טעונה ברכה לפניה ולאחריה<b>.</b><br>
<br>אמר <b>רבי יוסה בירבי בון</b> (מגדולי אמוראי ארץ ישראל בדור החמישי) (במסכת סופרים יב,ד ובספר המנהיג נוסף 'בשם רב' - אמורא בבלי בדור הראשון, מגדולי האמוראים)<b>: תומנתי פסוקיא אחרייא דמשנה תורה</b> – שמונה הפסוקים האחרונים של משנה תורה (דברים לד,ה-יב, המספרים על מות משה), <b>טעונין ברכה לפניהן ולאחריהן</b> – לפי שאין מפסיקים בהם אלא אחד קורא אותם<b>.</b>
<br>ותמהים: <b>בלא כך</b> – בלא שאמרו מימרה זו<b>, אין הפותח והחותם בתורה מברך לפניה ולאחריה?!</b> (בתמיהה) – וכי אין הקורא הראשון והקורא האחרון מברכים לפני קריאתם ולאחריה?! ואם כן, לא היה צריך לומר שהקורא שמונה הפסוקים האחרונים שבתורה מברך לפני קריאתו ולאחריה, שכן הוא הקורא האחרון בשבת שבה קוראים את הסדר האחרון שבתורה שחותם בשמונה הפסוקים הללו! הרי שתוכן המימרה נראה מובן מאליו ולכן המימרה מיותרת.
<br>ומתרצים (בהעמדת המימרה במקרה שלפיו יהיה חידוש בה): <b>לכן צריכה</b> – לכך נצרכה [המימרה לומר] (המימרה נצרכה ללמד את ההלכה בעניין זה)<b>, ראש חודש שחל להיות בשבת</b> – במקרה זה שישה אנשים קוראים קריאה של השבת (הסדר של אותה השבת על פי חלוקת התורה לסדרים) ושביעי קורא קריאה של ראש חודש. נמצא שבמקרה שחל ראש חודש בשבת שבה קוראים את הסדר האחרון שבתורה, הקורא שמונה הפסוקים האחרונים שבתורה אינו הקורא האחרון אלא הקורא שלפני האחרון, ולכן היה צריך לומר שהוא מברך לפני קריאתו ולאחריה (בירושלמי לעיל ג,ד אמרו, שבראש חודש שחל להיות בשבת מפסיקים את הקריאה הרגילה של הסדרים השבועיים וקוראים בתורה שבעה אנשים קריאה של ראש חודש, שלא כמו שאמרו כאן. ונראה שהיו בארץ ישראל מנהגי קריאה חלוקים בראש חודש שחל להיות בשבת: היו מקומות שהפסיקו את קריאת הסדרים והיו מקומות שלא הפסיקו את קריאת הסדרים. מי שלא הפסיקו את קריאת הסדרים בראש חודש שחל להיות בשבת פירשו את המשנה: "לכל מפסיקין: לראשי חדשים, לחנוכה, ולפורים...", שכוונתה כשחלו בחול בימי שני וחמישי, דוגמת תעניות ומעמדות. וראה "תוספתא כפשוטה", מועד ג, עמוד 1167)<b>.</b><br><br><small>בתמיהת התלמוד כאן פירשנו את ההלכה שבמשנה להלן ד,א: "הפותח והחותם בתורה - מברך לפניה ולאחריה", שהקורא הראשון והקורא האחרון מברכים גם לפני קריאתם וגם לאחריה. אין לפרש את ההלכה הזו כמו שפירשו אותה בבבלי מגילה כא,ב, שהקורא הראשון מברך לפני קריאתו והקורא האחרון מברך לאחר קריאתו, שאם כן, אין מובנת תמיהת התלמוד כאן, שאומנם לא היה צריך לומר שהקורא שמונה הפסוקים האחרונים שבתורה מברך לאחר קריאתו, שכן הוא הקורא האחרון, אבל היה צריך לומר שהוא מברך לפני קריאתו, ולכן אין המימרה מיותרת.<br><br>ב<b>בבלי בבא בתרא</b> טו,א ו<b>מנחות</b> ל,א אמרו: אמר רבי יהושע בר אבא אמר רב גידל אמר רב: שמונה פסוקים (אחרונים) שבתורה - יחיד (אדם אחד) קורא אותם (ואין מפסיקים בהם).</small>
<b>אמר רבי יוסי בירבי בון: שירת הלוים</b> (דברים לב,א-מג) – שירת "האזינו", שהיא השיר שהלוויים היו אומרים בבית המקדש בהקרבת קורבנות המוסף של שבת, <b>לא יפחתו לה מששה קריאיות</b> (צריך לומר: 'קרויות') – קוראים אותה בקריאת התורה שישה אנשים ולא פחות (אף ששירה זו כולה דברי מוסר ותוכחה, חולקים אותה כדרך שהיו הלוויים חולקים אותה במקדש)<b>. סימנה</b> – הסימן (של תחילות הפסוקים הראשונים של שישה חלקי השירה)<b>: הזי'ו ל'ך</b> – <b>ה</b> - "האזינו" (דברים לב,א), <b>ז</b> - "זכור" (שם ז), <b>י</b> - "ירכיבהו" (שם יג), <b>ו</b> - "וישמן" (שם טו), <b>ל</b> - "לו חכמו" (שם כט), <b>כ</b> - "כי ידין" (שם לו. כך פירוש הסימן במסכת סופרים יב,ז. בראשונים יש חמישה פירושים נוספים לאותיות 'יו לך' של הסימן)<b>.</b><br><br><small>ב<b>בבלי ראש השנה</b> לא,א אמרו: במוספי דשבתא מאי? (מה היו אומרים הלוויים בשיר?) - אמר רב חנן בר רבא אמר רב: הזי"ו ל"ך (היו מחלקים את שירת "האזינו" לשישה חלקים, ובכל שבת היו אומרים חלק אחד). ואמר רב חנן בר רבא אמר רב: כדרך שחולקים (את שירת "האזינו") כאן (בשירה שבמוספי שבת במקדש לשישה פרקים) - כך חולקים בבית הכנסת (בקריאת התורה לשישה קוראים).</small><br>
<br>כיוון שדיברו על אופן קריאתן של השירות בתורה, מדברים על צורת כתיבתן של השירות ושל כתובים מיוחדים אחרים במקרא.
<br><b>רבי זעורה</b> (רבי זירא, מגדולי אמוראי ארץ ישראל בדור השלישי) אמר בשם <b>רבי</b> (הסופר במסירה שלפנינו כתב 'ר'', וצריך לומר: '<b>רב</b>') <b>ירמיה</b> (בר אבא, אמורא בבלי בדור השני) שאמר <b>בשם רב</b> (אמורא בבלי בדור הראשון, מגדולי האמוראים)<b>: שירת הים</b> (שמות טו,א-יט) (שתי המילים האלו נשמטו במסירה שלפנינו והושלמו על ידי מגיה) <b>ושירת דבורה</b> (שופטים ה,א-לא) <b>נכתבים אריח על גבי לבינה ולבינה על גבי אריח</b> – חלק כתוב קצר מעל לחלק כתוב ארוך בשורה הבאה ולהיפך (בשורה אחת בתחילתה חלק כתוב קצר ובאמצעה חלק כתוב ארוך ובסופה חלק כתוב קצר וביניהם רווחים, ובשורה הבאה בתחילתה חלק כתוב ארוך ובסופה חלק כתוב ארוך וביניהם רווח. - אריח הוא משל לחלק הכתוב הקצר, ולבינה היא משל לחלק הכתוב הארוך. אריח הוא חצי לבינה, וכן החלק הכתוב הקצר הוא חצי החלק הכתוב הארוך)<b>. עשרת בני המן</b> (אסתר ט,ז-ט) – רשימת בני המן שנתלו, <b>ומלכי כנען</b> (יהושע יב,ט-כד) – רשימת מלכי כנען שנפלו בידי יהושע, <b>נכתבין אריח על גבי אריח ולבינה על גבי לבינה</b> – חלק כתוב קצר מעל לחלק כתוב קצר בשורה הבאה וחלק כתוב ארוך מעל לחלק כתוב ארוך (בכל שורה חלק כתוב קצר וחלק כתוב ארוך וביניהם רווח)<b>, דכל ביניין דכן לא קאים</b> – שכל בניין שכזה אינו עומד (בניין שקירותיו בנויים אריח על גבי אריח ולבינה על גבי לבינה אינו מתקיים, ויש בזה רמז לבני המן ולמלכי כנען שנפלו ולא קמו. אבל בניין שקירותיו בנויים אריח על גבי לבינה ולבינה על גבי אריח מתקיים)<b>.</b><br><br><small>מונחים אלה לקוחים מתוך מונחי הבניין של תקופת התלמוד. אריח הוא מחצית אורכה של לבינה. הבנייה הרגילה מעמידה אריח על גבי לבינה ולבינה על גבי אריח לחיזוק הקיר הנבנה. אילו בנו אריח על גבי אריח ולבינה על גבי לבינה, לא היה הקיר יכול לעמוד.</small><br>
<br>ושואלים: <b>מאי כדון</b> (צריך לומר: '<b>מה</b>' ("אוצר לשונות ירושלמיים"))<b>?</b> – מה הדין? <b>למצוה?</b> (מגיה הוסיף במסירה שלפנינו 'או', ואין צורך) <b>לעיכוב?</b> – האם צורת הכתיבה המיוחדת של שירת הים ושירת דבורה ושל בני המן ומלכי כנען היא רק למצווה, ואם לא נכתבו בצורה הזו - הספר כשר, או שמא צורת הכתיבה היא גם לעיכוב, ואם לא נכתבו בצורה הזו - הספר פסול? (ב"טרמינולוגיה של הירושלמי", עמוד 427, ושם הערה 376, כתב, שנראה ש'מאי כדון' כאן הוא שיבוש במקום 'עד כדון', והעיר על סוגיה זו רבי יוסף ראש הסדר (חכם שפעל במצרים בסוף המאה השתים עשרה ובתחילת המאה השלוש עשרה): "מה היא כדון... פירוש, עד כען (כאן) שמענו שזאת התקנה צריכה שתהא כעניין הזה למצווה, ועדיין צריכים אנו לשאול, אם כתב בדאיעבד שלא כדרך הזאת, מאי? מעכב את המצווה או אינו מעכב?". אפשר ששיבוש משוער זה נובע מסוג של אשגרה בשל המרכיב המשותף לשני המונחים, 'כדון')
<br>ומשיבים: <b>אמר רבי [יוסי</b> (מגדולי אמוראי ארץ ישראל בדור הרביעי. - הושלם על פי סיפור דומה בירושלמי תעניות א,ב)<b>] לרבי חנניה</b> (אמורא ארץ ישראלי בדור הרביעי) <b>בר אחוי ד-</b> – בן אחיו של <b>רב הושעיה</b> (אמורא בדור השלישי)<b>: נהיר את כד דהוינן קיימין קדם חנותה דרב הושעיה חביבך</b> – (האם) זָכוּר אתה כאשר היינו עומדים לפני חנותו של רב הושעיה דודך (אחי אביך. - רב הושעיה היתה לו חנות בטבריה)<b>, עבר רבי בא בר זבדא</b> (אמורא ארץ ישראלי בדור השני והשלישי) <b>ושאלנן ליה ואמר בשם רב</b> – (ו)עבר רבי בא בר זבדא ושאלנו אותו ואמר בשם רב<b>: לעיכוב</b> – צורת הכתיבה של שירת הים ושירת דבורה ושל בני המן ומלכי כנען היא גם לעיכוב<b>?</b><br><br><small>ב<b>בבלי מגילה</b> טז,ב אמרו: אמר רבי חנינא בר פפא: דרש רבי שילא איש כפר תמרתא: כל השירות כולן (שבמקרא) נכתבות אריח על גבי לבינה ולבינה על גבי אריח, חוץ משירה זו (של רשימת בני המן) ומלכי כנען, שאריח על גבי אריח, ולבינה על גבי לבינה. - מאי טעמא? - אמר רבי אבהו: שלא תהא תקומה למפלתם של רשעים.<br><br>בבבלי: כל השירות כולן. ובירושלמי: שירת הים ושירת דבורה. נראה שהתלמודים חלוקים בצורת כתיבתן של שירת הבאר ושירת "האזינו" ושירת דויד שבשמואל ב,כב ובתהילים יח.</small>
<b>רבי חייה</b> (אמורא ארץ ישראלי בדור הרביעי) <b>בריה ד-</b> – בנו של <b>רבי אדא דיפו</b> (אמורא ארץ ישראלי בדור השלישי, מן העיר יפו) אמר בשם <b>רבי ירמיה</b> (מגדולי אמוראי ארץ ישראל בדור השלישי והרביעי) שאמר <b>בשם רבי זעורה</b> (רבי זירא, מגדולי אמוראי ארץ ישראל בדור השלישי)<b>: צריך</b> – הקורא את המגילה בפורים, <b>לאומרן</b> – את שמות עשרת בני המן (אסתר ט,ז-ט), <b>בנפיחה</b> (בנשיפה) <b>אחת</b> – ולא להפסיק ביניהם, <b>ו"עֲשֶׂרֶת בְּנֵי הָמָן"</b> (אסתר ט,י) <b>עמהן</b> – צריך לומר בנפיחה אחת גם שלוש מילים אלו עם שמות עשרת בני המן<b>.</b><br><br><small>ב<b>בבלי מגילה</b> טז,ב אמרו: אמר רב אדא דמן יפו: עשרת בני המן ו"עשרת" - צריך למימרינהו בנשימה אחת. מאי טעמא? - כולהו בהדי הדדי נפוק / נפקו נשמתייהו (כולם בבת אחת יצאה נשמתם).<br><br>בבבלי: "ועשרת". ובירושלמי: "ועשרת בני המן".</small><br>
<br><b>אמר רבי יוסי בירבי בון</b> (מגדולי אמוראי ארץ ישראל בדור החמישי)<b>: צריך שיהא "אִישׁ"</b> (סוף הפסוק באסתר ט,ו) – שהיא המילה שלפני רשימת שמות עשרת בני המן, <b>בראש דפא</b> – בראש הדף (הטור), <b>"וְאֵת"</b> – שהיא המילה שלפני כל שם משמות עשרת בני המן, <b>בסופה</b> – בסופו (של הדף)<b>, שכֵּן הוא סליק</b> (מגיה מחק מילה זו במסירה שלפנינו וכתב 'שניץ' - מתהדק, ואינו נראה מתאים) <b>ונחת כהדין קונטרה</b> – שכך הוא עולה ויורד כמו הקונטר (דוקרן, מוט של ברזל מחודד בקצהו) הזה (מקור המילה 'קונטר' ביוונית. במשנה כלים יד,ג נזכר הקנטר של הבנאי)<b>.</b><br><br><small>ב<b>מסכת סופרים</b> יג,ג שנו: אמר רבי יוסי ברבי אבון: בכתבן צריך שיהא "איש" בראש דפא, "ואת" בסופה בעשר שיטין (שורות), "עשרת" בסוף דפא, שניץ ונחיץ כהדין קונטרה.</small><br>
<br>נוסח הירושלמי שלפנינו קשה, ונראה שצריך להגיה בירושלמי על פי מסכת סופרים, כך:
<br>אמר רבי יוסי בירבי בון: צריך שיהא "איש" בראש דפא, "ואת" בסוף ה<b>שיטין</b> ("בסוף השיטין" במקום "בסופה שכן" בירושלמי שלפנינו).<br>
<br>נראה שהיה בירושלמי המשך למשפט זה, המשלים את צורת כתיבת עשרת בני המן, אלא שנשמט. ההמשך היה כמו שנמצא במסכת סופרים: "עשרת" (תחילת הפסוק באסתר ט,י) בסוף דפא.<br>
<br>אפשר שהמילים "סליק ונחת כהדין קונטרה" הן חלק ממשפט נוסף שנשמטה תחילתו, והוא מימרה אחרת, ועניינה שיש להאריך בכתיבת המגילה את הוי"ו של "ויזתא", שתהיה עולה מעל השורה ויורדת מתחת השורה, ותהיה ארוכה כ"קונטר".<br>
<br>השוואת הסוגיות המקבילות בבבלי ובירושלמי מלמדת שזה היה עניינה של המימרה האחרת הקטועה בירושלמי.<br>
<br><b>בבלי</b> מגילה טז,ב:
<br><b>(1)</b> אמר רבי אדא דמן יפו: עשרת בני המן ו"עשרת" צריך / בעי למימרינהו בנשימה אחת. מאי טעמא? כולהו בהדי הדדי נפוק / נפקו נשמתייהו.
<br><b>(2)</b> אמר רבי יונה אמר רבי זירא: וי"ו ד"ויזתא" צריך לממתחיה כזקיפא (עמוד תלייה). מאי טעמא? כולהו בחד זקיפא איזדקיפו (כולם בעמוד אחד נתלו). - ואמר רבי פינחס: וי"ו ד"ויזתא" צריך למזקפיה כמורדיא דלברות (צריך לומר: דליבורנה - כמו משוט של מין אוניית מלחמה. ליבורנה היא ספינת משוטים שבנו הליבורנים (עם קדום) ושאומצה על ידי הרומאים. ספינות אלה היו מצוידות בשתי שורות של משוטים ובמפרש גדול אחד. בתקופה הרומית היה שמן של הספינות לשם נרדף לספינות מלחמה בכלל).
<br><b>(3)</b> אמר רבי חנינא בר פפא: דרש רבי שילא איש כפר תמרתא: כל השירות כולן אריח על גבי לבינה ולבינה על גבי אריח, חוץ משירה זו (עשרת בני המן) / חוץ משירה זו ומלכי כנען שאריח על גבי אריח ולבינה על גבי לבינה. - מאי טעמא? אמר רבי אבהו: כדי שלא תהא תקומה למפלתם של רשעים / למפלתם.<br>
<br><b>ירושלמי</b> כאן:
<br><b>(3)</b> רבי זעורה, רב ירמיה בשם רב: שירת הים ושירת דבורה נכתבים אריח על גבי לבינה ולבינה על גבי אריח. עשרת בני המן ומלכי כנען נכתבין אריח על גבי אריח ולבינה על גבי לבינה, דכל ביניין דכן לא קאים.
<br><b>(1)</b> רבי חייה בריה דרבי אדא דיפו, רבי ירמיה בשם רבי זעורה: צריך לאומרן (עשרת בני המן) בנפיחה אחת, ו"עשרת בני המן" עמהן.
<br><b>(3א)</b> אמר רבי יוסי בירבי בון: צריך שיהא "איש" בראש דפא, "ואת" בסוף השיטין...
<br><b>(2)</b> ...סליק ונחת כהדין קונטרה.<br><br><small>הנוסח לעיל של שני המאמרים בבבלי בעניין וי"ו ד"ויזתא" הוא על פי הגאונים. בכתבי היד יש רק המאמר הראשון, ואילו בדפוסים יש הרכבה של שני המאמרים, כך: "אמר רבי יוחנן / יונתן: וי"ו דויזתא צריך למימתחה כזקיפא כמורדיא דלברות. מאי טעמא? כולהו בחד זקיפא אזדקיפו" (על נוסח המאמרים בבבלי ועל פירוש "מורדיא דלברות" ראה בספר "Nautica Talmudica", עמודים 53-56).<br>לפי המאמר הראשון בבבלי צריך למתוח ולמשוך את הוי"ו, דהיינו לכתוב וי"ו גדולה וארוכה / רבתי, או וי"ו שראשה הכפוף פשוט. ואילו לפי המאמר השני צריך להרים ולהגביה את הוי"ו, דהיינו לכתוב וי"ו תלויה. שני המאמרים בבבלי נותנים דוגמאות לוי"ו זו, כעמוד תלייה או כמשוט אונייה.<br>חלק המשפט הסתום בירושלמי על מנהג בקשר לכתיבת המגילה נותן דוגמה של מוט ברזל מחודד בקצהו. דוגמה זו של צורה הדומה לאות וי"ו גדולה מלמדת קרוב לוודאי שחלק המשפט הזה הוא חלק ממאמר המתייחס לכתיבת הוי"ו של ויזתא, כמו בשני המאמרים בבבלי בעניין זה הנותנים גם הם דוגמאות של צורות הדומות לאות זו. יש להניח שהירושלמי הביא מאמר בעניין זה שהובא בבבלי, כשם שהביא את המאמרים בעניין אמירת עשרת בני המן ובעניין כתיבת השירות ובהן עשרת בני המן שהובאו בבבלי. המאמרים האלה הובאו גם בבבלי וגם בירושלמי סמוכים זה לזה, אם כי בסדר שונה. יש לציין שכל המאמרים בבבלי בעניינים אלה הם של אמוראים ארץ ישראלים, אף שאין התאמה בין הבבלי והירושלמי בשמות האמוראים מוסרי המאמרים (חוץ מרבי אדא דיפו הנזכר בשני התלמודים בקשר למסירת המאמר בעניין אמירת עשרת בני המן, וכן נזכר בשני התלמודים רבי זירא=זעורה אך בקשר למסירת שני מאמרים שונים). לכן נראה שחלק המשפט הסתום בירושלמי הוא סופו של מאמר בעניין כתיבת הוי"ו של ויזתא. לפי פירושנו למאמר הזה בירושלמי ולדוגמה שהמאמר נותן, הוי"ו קרובה להיות כמו לפי המאמר הראשון בבבלי.<br>נמצא שהיו בירושלמי כאן שני מאמרים סמוכים, אחד בעניין כתיבת עשרת בני המן, ואחר בעניין כתיבת הוי"ו של ויזתא, אלא שבשל טעות המעתיקים נשמטו חלקו השני של המאמר הראשון וחלקו הראשון של המאמר השני, וכך נוצר המשפט הסתום שלפנינו שנתחברו בו חלקו הראשון של המאמר הראשון עם חלקו השני של המאמר השני. שיבוש מעין זה מצוי בכמה מקומות בירושלמי.<br><br>הדימוי הראשון של הבבלי לעמוד תלייה יש בו רמז לבני המן, שהרי בני המן נתלו על עמוד תלייה, וכפי שהדבר מפורש בבבלי. אפשר שהדימוי ניתן בוי"ו של ויזתא ולא בוי"ו אחרת, משום שויזתא נכתב למטה בתחתית הדף ושאר בני המן נכתבים מעליו זה על גבי זה, ויש בכך לרמוז לדעה שבני המן נתלו על עמוד התלייה באופן דומה, ויזתא נתלה למטה ושאר בני המן נתלו מעליו זה על גבי זה.<br>הדימוי השני של הבבלי למשוט אונייה (אם אכן זה פירושו של הדימוי) אין בו כל רמז לבני המן. ברם נראה, שלא נאמר דימוי זה אלא לתיאור צורת האות וי"ו, שהרי מצאנו דימוי זה לגבי האות וי"ו גם בבבלי בבא מציעא פז,א: "אמר ליה רב אחא בריה דרב יוסף לרב חסדא: פת קטנית תנן, או פת וקטנית תנן? - אמר ליה: האלוהים, צריכה וי"ו כי מורדיא דלברות".<br>הדימוי של הירושלמי למוט ברזל מחודד בקצהו (לפי פירושנו) ניתן למצוא בו רמז לבני המן, שכן "קנטר" זה הבנאי משתמש בו להריסת קירות, והרי עשרת בני המן נכתבים אריח על גבי אריח ולבינה על גבי לבינה, שהוא צורה הדומה לבניין, ולכן הוי"ו הארוכה של ויזתא הנכתב למטה דומה לקנטר הננעץ בתחתית הבניין כדי להורסו, וכמו שאמרו בירושלמי בעניין כתיבת עשרת בני המן: "דכל ביניין דכן לא קאים", וכך בני המן נפלו ואין תקומה למפלתם כמו שאמרו בבבלי.<br><br>נראה, שכוונת המימרה המתארת את צורת כתיבת עשרת בני המן "אריח על גבי אריח ולבינה על גבי לבינה", שצריך לכתוב את המילים "ואת" בטור הימני של הדף ואת שמות עשרת בני המן בטור השמאלי של הדף, כך שהטור האחד כולו צר והטור השני כולו רחב ממנו. צורה זו דומה לצורת כתיבת מלכי כנען שנזכרת באותה מימרה, שמות מלכי כנען בטור הימני של הדף והמילים 'אחד' בטור השמאלי של הדף, כך שהטור האחד כולו רחב והטור השני כולו צר ממנו. אבל רבי יוסי בירבי בון נותן תיאור אחר לצורת כתיבת עשרת בני המן "אריח על גבי אריח ולבינה על גבי לבינה". סידור זה מצריך אחת עשרה שורות לדף. מנהג הסופרים בכתיבת עשרת בני המן הוא כדברי רבי יוסי בירבי בון הנזכרים בירושלמי ולא בבבלי.</small><br>
<br><b>צורת כתיבת עשרת בני המן</b>
<br><b>אריח על גבי אריח ולבינה על גבי לבינה</b>&lt;table&gt;
<br><b>לפי רבי יוסי בירבי בון</b>&lt;table&gt;
<br>כיוון שדיברו על אופן קריאתם של עשרת בני המן, מדברים על מה שצריך לומר בעת הזכרת שמותיהם של המן ובניו ובעת הזכרת שמות אחרים.
<br><b>רב</b> (אמורא בבלי בדור הראשון, מגדולי האמוראים) <b>אמר: צריך לאמר</b> (לומר)<b>:</b> – לאחר קריאת המגילה בפורים צריך לקלל את המן ובניו הרשעים שנזכרו במגילה ולומר: "<b>ארור המן</b>"<b>,</b> "<b>ארורים בניו</b>"<b>.</b>
<br><b>אמר רבי פינחס</b> (אמורא ארץ ישראלי בדור הרביעי)<b>: צריך לומר:</b> – לאחר קריאת המגילה בפורים צריך לברך את חרבונה, שנזכר במגילה שהטיב לישראל אפילו הטבה קטנה (הוא יעץ לאחשוורוש המלך להשתמש בעץ שעשה המן), ולומר: "<b>חרבונא זכור לטוב</b>" (הברכה "זכור לטוב" היתה מורגלת בארץ ישראל בעיקרו של דבר כלפי אדם חי, או כלפי אליהו הנביא החי לעולם, או כלפי חרבונה שזיהוהו עם אליהו ("יוונית ויוונות בארץ ישראל", עמוד 54, הערה 22). - "ספר המפתח" לרב ניסים: חרבונה הרשע שהיה בעצה (לתלות את מרדכי על עץ) ברח (כיוון שראה שלא נתקיימה עצתו), ואליהו נגלה אליו (אל אחשוורוש) בדמות חרבונה ואמר: "גם הנה העץ אשר עשה המן למרדכי... עומד בבית המן" ("מחקרים בספרות התלמוד" ב, עמוד 626))<b>.</b><br><br><small>אפשר שצריך לקלל את המן ובניו כשמגיע בעת קריאת המגילה בפורים להמן ולבניו ומזכיר את שמותיהם, וכן צריך לברך את חרבונא כשמגיע בעת קריאת המגילה בפורים לחרבונא ומזכיר את שמו, כגרסת כמה כתבי יד של בראשית רבה שרב כשהיה מגיע בפורים להמן ולבניו היה מקללם וכשהיה מגיע לחרבונא היה מברכו, וכמו שמסופר להלן על רבי יונתן שכשהיה מגיע בעת קריאת המגילה בפורים לנבוכדנצר היה מקללו.<br>אמירת קללה בהזכרת שם רשע ואמירת ברכה בהזכרת שם צדיק מצויה במשנה יומא ג,יא. רעיון זה מבוסס על הפסוק: "זֵכֶר צַדִּיק לִבְרָכָה, וְשֵׁם רְשָׁעִים יִרְקָב" (משלי י,ז).</small><br>
<br><b>רבי ברכיה</b> (אמורא ארץ ישראלי בדור הרביעי) אמר בשם <b>רבי ירמיה</b> (מגדולי אמוראי ארץ ישראל בדור השלישי והרביעי) שאמר בשם <b>רבי חייה</b> (בר בא, אמורא ארץ ישראלי בדור השלישי) שאמר <b>בשם רבי יוחנן</b> (גדול אמוראי ארץ ישראל בדור השני)<b>: רבי יונתן</b> (אמורא ארץ ישראלי בדור הראשון)<b>, כד דהוה מטי לההוא פסוקא</b> – כאשר היה מגיע (בעת קריאת המגילה בפורים) לאותו הפסוק<b>: "אֲשֶׁר הֶגְלָה נְבוּכַדְנֶאצַּר</b> מֶלֶךְ בָּבֶל<b>"</b> (אסתר ב,ו) – הוא הגלה את הגולים עם יכניה מלך יהודה<b>, הוה אמר</b> – היה אומר<b>:</b> "<b>נבוכדנצר שחיק עצמות</b>" – שחוּק עצמות (עצמותיו שחוקות. קללה מקוצרת: יישחקו עצמותיו של אותו האיש)<b>.</b>
<br>ושואלים: ולמה לא היה אומר כך כשהיה מגיע ל"נבוכדנצר" שכתוב בספר ירמיהו (כשהיו קוראים בספר זה, אולי בקריאת ההפטרה)? (בירושלמי שלפנינו נשמטה שאלה זו, אך ישנה במדרש שמואל ובאסתר רבה ובכמה כתבי יד של בראשית רבה. - בספר ירמיהו מופיע שמו של מלך בבל בשתי צורות: "נבוכדנאצר" ו-"נבוכדראצר")
<br>ומשיבים: <b>שכל "נבוכדנצר" דכתיב</b> – שכתוב <b>בירמיה חי היה</b> – כשירמיהו ניבא, נבוכדנצר היה עדיין חי<b>, ברם הכא</b> – אבל כאן (במגילת אסתר), <b>מת היה</b> – כשהמגילה מזכירה את הגולים שהגלה נבוכדנצר, הוא היה כבר מת, והקללה "שחוּק עצמות" אינה מתאימה לאדם חי אלא למת<b>.</b><br><br><small>ב<b>מסכת סופרים</b> יד,ג נאמר: ואחר כך (אחרי קריאת המגילה) מקלס לצדיקים: ברוך מרדכי, ברוכה אסתר, ברוכים כל ישראל.<br><br>ב<b>בראשית רבה</b> מט,א נאמר: אמר רבי יצחק: כל המזכיר את הצדיק ואינו מברכו - עובר ב'עשה'. מה טעם? "זכר צדיק לברכה" (משלי י,ז). וכל המזכיר את הרשע ואינו מקללו - עובר ב'עשה'. מה טעם? "ושם רשעים ירקב" (שם)... רב אמר: "ארור המן ובניו". אמר רבי פינחס: "חרבונא זכור לטוב".<br>וב<b>מדרש שמואל</b> א,ב נאמר: אמר רבי יצחק: כל מי שהוא מזכיר צדיק ואינו מברכו - עובר ב'עשה', דכתיב: "זכר צדיק לברכה", וכל מי שהוא מזכיר רשע ואינו מקללו - עובר ב'עשה', דכתיב: "ושם רשעים ירקב"... רבי ברכיה ורבי חלבו בשם רבי שמואל בר נחמן: רבי יונתן כשהיה מגיע לפסוק הזה: "אשר הוגלה מירושלים עם הגולה אשר הוגלתה עם יכניה מלך יהודה, אשר הגלה נבוכדנצר מלך בבל" (אסתר ב,ו), הווה אמר: "נבוכדנצר מלך בבל שחיק עצמות". - ולמה לא הווה אמר כן בירמיהו? - אלא כל "נבוכדנצר" שבירמיהו חי, ברם הכא מת היה. - רב אמר: "ארור המן", "ארורים בניו". רבי פינחס אמר: "חרבונה זכור לטוב".<br>וב<b>אסתר רבה</b> י,ט נאמר: אליהו זכור לטוב נדמה לחרבונא, ואמר לו: אדוני המלך, "גם הנה העץ אשר עשה המן למרדכי" וגו'. ואמר רבי פינחס: צריך לומר: "חרבונא זכור לטוב". ואמר רב: צריך לומר: "ארור המן", "ארורים בניו", "ארורה זרש אשתו", כדכתיב: "ושם רשעים ירקב" (משלי י,ז).<br>וב<b>אסתר רבה</b> ו,ד נאמר: רבי ברכיה ורבי ירמיה ורבי חייא בשם רבי יוסי: כד הוו מטו רבי יונתן ורבנין להאי פסוקא: "אשר הגלה נבוכדנצר", הוו אמרין: "נבוכדנצר שחיק עצמות". - ולמה לא הוו אמרין כן בירמיה? - אלא שכל "נבוכדנצר" שבירמיה חי הווה, ברם הכא מת הווה.<br><br>באסתר רבה הקדימו את מימרת רבי פינחס השייכת לפסוק המוֹצָא שם, והוסיפו במימרת רב "ארורה זרש אשתו".</small><br>• • •
במשנה שנינו: <b>"</b>בשיני ובחמישי ובשבת במנחה קורין כסדרן, <b>ואינו עולה להם מן החשבון".</b>
<br>מציעים גרסה חלופית עלומת שֵׁם של המשנה: <b>אית תניי תני:</b> – יש תנא (ש)שונה: <b>עולה להם מן החשבון</b> – מה שקראו בשבת במנחה ובשני ובחמישי עולה להם מן החשבון, ואין חוזרים וקוראים אותם בשבת הבאה<b>.</b>
<br>ופוסקים הלכה: <b>רבי זעורה</b> (רבי זירא, מגדולי אמוראי ארץ ישראל בדור השלישי) אמר בשם <b>אבא בר ירמיה</b> (רבה בר ירמיה, אמורא בבלי בדור השני והשלישי) שאמר בשם <b>רב מתנה</b> (הראשון, אמורא בבלי בדור השני) שאמר <b>בשם שמואל</b> (מגדולי אמוראי בבל בדור הראשון)<b>: הלכה כמי שהוא אומר: אינו עולה להם מן החשבון, כמתניתן</b> (מילה זו היא פירוש מן הגיליון, ואין לגרוס אותה ("מבוא לנוסח המשנה", עמוד 122, הערה 4). - הירושלמי מציע גרסה חלופית של המשנה, ולכן אין לומר שהלכה כמשנתנו אלא צריך לומר מה ההלכה)<b>.</b><br><br><small>ב<b>תוספתא מגילה</b> ג,י שנו: ממקום שפוסקים שבת בשחרית - שם מתחילים במנחה, במנחה - משם מתחילים בשיני, בשיני - משם מתחילים בחמישי, בחמישי - משם מתחילים לשבת הבאה. רבי יהודה אומר: מקום שפוסקים בשבת בשחרית - משם מתחילים לשבת הבאה.<br><br>ב<b>בבלי מגילה</b> לא,ב אמרו: תנו רבנן: מקום שמפסיקים בשבת שחרית - שם קורים במנחה, במנחה - שם קורים בשני, בשני - שם קורים בחמישי, בחמישי - שם קורים לשבת הבאה (עולה להם מן החשבון); דברי רבי מאיר. רבי יהודה אומר: מקום שמפסיקים בשבת שחרית - שם קורים במנחה, בשני ובחמישי ולשבת הבאה (אינו עולה להם מן החשבון).<br>אמר רבי זירא אמר רב מתנה אמר שמואל: הלכה: מקום שמפסיקים בשבת שחרית - שם קורים במנחה ובשני ובחמישי ולשבת הבאה. - ולימא: הלכה כרבי יהודה! - משום דאפכי להו / דאיכא דאפכי להו ("תנאים" אחדים החליפו את המחלוקת שבברייתא וייחסו לרבי מאיר שאינו עולה להם מן החשבון עד שסתם משנה רבי מאיר כפסקו של שמואל ("מבוא לנוסח המשנה", עמוד 122). וכדי שלא יטעו, הוצרך לומר מה ההלכה).<br><br>תמהו הראשונים, למה לא אמרו בבבלי הלכה כמתניתין. ותירצו, שמתוך המשנה אינו מבואר שקוראים בשבת במנחה ובשני ובחמישי אותה הפרשה, אלא רק שכל מה שקראו בין שבת שחרית לשבת שחרית אינו עולה מן החשבון, ואפשר שקוראים בשני במקום שהפסיקו בשבת במנחה, ובחמישי במקום שהפסיקו בשני, אלא שבשבת הבאה חוזרים על כל מה שקראו בינתיים, והיא דעה שלישית. וכן אפשר לפרש את דעת רבי יהודה לפי הגרסה בתוספתא ("תוספתא כפשוטה").</small>
ומציעים גרסאות חלופיות עלומות שֵׁם של מקור תנאי: <b>אית תניי תני:</b> – יש תנא (ש)שונה: <b>פותח ורואה גולל ומברך</b> – העומד לקרוא בתורה פותח את הספר ורואה את הדברים שהוא צריך לקרוא, וגולל את הספר ומברך ברכה שלפני הקריאה, וחוזר ופותח את הספר וקורא<b>. אית תניי תני:</b> – (ו)יש תנא (ש)שונה: <b>פותח ורואה ומברך</b> – העומד לקרוא בתורה פותח את הספר ורואה את הדברים שהוא צריך לקרוא, ומברך ברכה שלפני הקריאה וקורא, ואינו גולל את הספר לפני שהוא מברך<b>.</b>
<br>ופוסקים הלכה: <b>רבי זעורה</b> אמר בשם <b>אבא בר ירמיה</b> שאמר בשם <b>רב מתנה</b> שאמר <b>בשם שמואל: הלכה כמי שהוא אומר: פותח ורואה ומברך.</b>
<br>ומציעים פסוק המשמש מקור לקביעה: <b>ומה טעמא?</b> – ומה הטעם? (מה המקור בכתוב לדבר זה, שהקורא בתורה פותח את הספר ומברך?) כתוב (בקריאה בתורה בציבור על ידי עזרא): <b>"</b>וַיִּפְתַּח עֶזְרָא הַסֵּפֶר לְעֵינֵי כָל הָעָם... <b>וּכְפִתְחוֹ עָמְדוּ כָל הָעָם"</b> (נחמיה ח,ה) – עזרא פתח את ספר התורה, וכשפתח קם כל העם לכבוד התורה<b>, ומה כתיב בתריה?</b> – ומה כתוב אחריו? (בקטע גניזה: 'וכתיב בתריה:') <b>"וַיְבָרֶךְ עֶזְרָא אֶת י'י הָאֱלֹהִים הַגָּדוֹל"</b> (נחמיה ח,ו) – עזרא בירך ברכה לה' לפני הקריאה בתורה (ואחר כך קרא בתורה)<b>.</b><br><br><small>ב<b>בבלי מגילה</b> לב,א אמרו: תנו רבנן: פותח ורואה, גולל ומברך, וחוזר ופותח וקורא; דברי רבי מאיר. רבי יהודה אומר: פותח ורואה, מברך וקורא.<br>מאי טעמא דרבי מאיר (שגולל ומברך)? - כדעולא, דאמר עולא: מפני מה אמרו: הקורא בתורה לא יסייע למתורגמן (אלא יניח למתורגמן לתרגם לבדו)? כדי שלא יאמרו (העם): תרגום כתוב בתורה. הכא נמי, כדי שלא יאמרו: ברכות כתובות בתורה. - ורבי יהודה (אינו חושש לכך)? - תרגום איכא למיטעא (ולומר שהוא כתוב בתורה), ברכות - ליכא למיטעא.<br>אמר רבי זירא אמר רב מתנה אמר שמואל: הלכה: פותח ורואה, מברך וקורא. - ולימא: הלכה כרבי יהודה! - משום דאפכי להו / דאיכא דאפכי להו.<br><br>הבבלי, כשהוא בא לתת הנחיות שונות להתנהלות הקורא, הוא משתמש בחשש שהציבור יטעה לגבי מה שכתוב בתורה. ואילו הסבר הירושלמי להנחיות אלו מבוסס על פסוקים ("תלמוד ירושלמי מסכת מגילה פרק ד", עמוד 143, הערה 28).<br><br>בשני התלמודים סמכו את העניין השני לעניין הראשון, אף שהעניין השני אינו שייך למשנתנו, וזאת בשל הדמיון בשני העניינים: שניהם עוסקים בקריאת התורה, בשניהם נחלקו תנאים (רבי מאיר ורבי יהודה), בשניהם יש גרסאות חלופיות של המקורות התנאיים, ובשניהם נפסקה הלכה באותו סגנון על ידי אותה שלשלת מסירה.</small><br>
<br>כאן התחלת מקבילה בירושלמי ברכות ז,ג.
<br>לעיל הובא הפסוק: "וַיְבָרֶךְ עֶזְרָא אֶת י'י הָאֱלֹהִים <b>הַגָּדוֹל</b>" (נחמיה ח,ו). ויש לדרוש את המילה "הגדול", שעזרא גידל (שיבח, הילל) את ה' בברכתו על ידי אמירת דבר מיוחד.
<br><b>במה גידלו?</b> – על ידי איזה דבר מיוחד גידל עזרא את ה' בברכתו?
<br><b>(רבי) גידול</b> (הנכון בלי תואר רבנות, שכן רב גידול מובא בירושלמי תמיד בלי 'רב' ("מחקרים בספרות התלמוד" ב, עמוד 311). - רב גידל, אמורא בבלי בדור השני) <b>אמר: בשם המפורש</b> (כינוי לשמו של אלוהים ההגוי בארבע האותיות י' ה' ו' ה') – שהזכיר עזרא בברכתו את השם המפורש (כך הם דברי רב גידל בבבלי יומא לפי מה שאמרו החכמים בארץ ישראל (ראה להלן)), אף על פי שאין מזכירים את השם המפורש מחוץ למקדש<b>.</b>
<br><b>רב מתנה</b> (הראשון, אמורא בבלי בדור השני) <b>אמר: בברכה גידלו</b> – שהזכיר עזרא בברכתו את הכינויים של ה': "הגדול הגיבור והנורא" (כך הם דברי רב מתנה בבבלי יומא לפי מה שאמרו החכמים בארץ ישראל (ראה להלן)), אבל קודם לעזרא לא הזכירו את כל הכינויים האלה<b>.</b><br>
<br>מה מקור ההזכרה בתפילה של הכינויים של ה' "הגדול הגיבור והנורא"? -
<br><b>רבי סימון</b> (רבי שמעון בן פזי, אמורא ארץ ישראלי בדור השני והשלישי) אמר <b>בשם רבי יהושע בן לוי</b> (אמורא ארץ ישראלי בדור הראשון)<b>: למה נקראו אנשי כנסת הגדולה</b> (חברי המוסד העליון של ראשי ישראל וחכמיו בראשית ימי בית המקדש השני)<b>? שהחזירו את הגדולה</b> (גודל, כבוד) – של ה', <b>ליושנה</b> – להיות כפי שהיתה בתחילה, כמבואר במימרה הבאה<b>.</b><br>
<br><b>אמר רבי פינחס</b> (אמורא ארץ ישראלי בדור הרביעי)<b>: משה התקין</b> (הנהיג, קבע) <b>מַטְבֵּיעָהּ</b> (נוסח) <b>של</b> ה<b>תפילה</b> – הנוסח שאמר משה באחד מנאומיו לישראל נקבע להיות הנוסח שאומרים בתפילה<b>: "</b>כִּי ה' אֱלֹהֵיכֶם הוּא אֱלֹהֵי הָאֱלֹהִים וַאֲדֹנֵי הָאֲדֹנִים <b>הָאֵל הַגָּדֹל הַגִּבֹּר וְהַנּוֹרָא"</b> (דברים י,יז) – משה כינה את ה' "גדול" על שם מעשיו הגדולים, "גיבור" על שם גבורותיו, ו"נורא" על שם נוראותיו<b>. ירמיה אמר</b> – בתפילתו לאחר קניין השדה<b>: "הָאֵל הַגָּדוֹל הַגִּבּוֹר</b> ה' צְבָאוֹת שְׁמוֹ<b>"</b> (ירמיהו לב,יח)<b>, ולא אמר: 'נורא'</b> – ירמיהו הזכיר רק שניים משלושת הכינויים שאמר משה, והחסיר מהם את הכינוי "הנורא"<b>. ולמה הוא</b> (צריך לומר כמו במקבילה: 'ולמה <b>אמר:</b>') '<b>גיבור</b>'<b>?</b> – והרי ירמיהו ראה את חורבן בית המקדש, והיכן היא גבורתו של ה' כשביתו חרב? - <b>לזה</b> – לה', <b>נאה</b> (ראוי והגון) <b>להיקרות גיבור</b> – אף כשבית המקדש חרב<b>, שהוא רואה חורבן ביתו</b> – בית המקדש, <b>ושותק</b> – ואין לך גיבור גדול מזה, שכובש את כעסו על מחריבי ביתו ואינו מעניש אותם<b>. ולמה לא אמר: 'נורא'</b> – כשם שאמר: "הגיבור"<b>? אין נורא אלא בית</b> (ב"שרידי הירושלמי" במקבילה: 'בבית') <b>המקדש, דכתיב:</b> – שכתוב: <b>"נוֹרָא אֱלֹהִים מִמִּקְדָּשֶׁיךָ"</b> (תהילים סח,לו) – אתה, אלוהים, נורא מבית מקדשך - ממקום שכינתך במקדשך אתה מטיל מוראך על כל הבריות. ולכן כשבית המקדש חרב אין נאה לה' להיקרות נורא<b>. דניאל אמר</b> – בתפילה, שבה התוודה על חטאי עמו וביקש מה' לרחם על העם<b>: "</b>אֲדֹנָי <b>הָאֵל הַגָּדוֹל וְהַנּוֹרָא"</b> (דניאל ט,ד) (צריך להוסיף כמו במקבילה: '<b>ולא אמר: 'גיבור'</b>' - דניאל הזכיר רק שניים משלושת הכינויים שאמר משה, והחסיר מהם את הכינוי "הגיבור")<b>. ולמה לא אמר: 'גיבור'</b> – כשם שאמר: "הנורא"<b>? בניו</b> – עם ישראל, <b>מסורין</b> (נתונים) <b>בקולרין</b> (שלשלות ברזל בצווארי האסירים (מקור המילה ביוונית ובלטינית)) – שגלו ישראל מארצם והיו משועבדים לגויים<b>, איכן</b> (היכן) <b>היא גבורתו</b> – של ה'<b>?</b> (שאלה מליצית) – וכיוון שדניאל ראה את שעבוד ישראל, לא אמר: "הגיבור". <b>ולמה הוא</b> (מילה זו יתירה) <b>אמר: 'נורא'</b> – כשם שלא אמר: "הגיבור"<b>? לזה</b> – לה', <b>נאה להיקרות נורא</b> – אף כשישראל משועבדים לגויים<b>, בנוראות</b> (מעשים מפליאים) <b>שעשה עמנו</b> – עִם ישראל, <b>בכבשן האש</b> (תנור גדול לשריפת סיד, לבינים וכלי חרס) – שהשליך נבוכדנצר את חנניה, מישאל ועזריה לתוך כבשן האש מפני שלא השתחוו לצלם, ועשה להם ה' ניסים ועלו מכבשן האש (כמסופר בדניאל פרק ג)<b>. וכיון שעמדו אנשי כנסת הגדולה, החזירו את הגדולה</b> – של ה', <b>ליושנה</b> – גידלו את ה' כפי שהתקין משה, שנאמר (בתפילה שהתפללו ראשי הלוויים באסיפת העם, ובה הזכירו את הטובות שעשה ה' לישראל והתוודו על חטאות העם)<b>: "וְעַתָּה אֱלֹהֵינוּ הָאֵל הַגָּדוֹל הַגִּבּוֹר וְהַנּוֹרָא שׁוֹמֵר הַבְּרִית וְהַחֶסֶד אַל יִמְעַט לְפָנֶיךָ</b> אֵת כָּל הַתְּלָאָה אֲשֶׁר מְצָאַתְנוּ...<b>"</b> (נחמיה ט,לב) – הם אמרו "הגיבור והנורא", כיוון שבתקופתם בית המקדש נבנה וישראל שבו לארצם. ולפי שגידלו את ה', שהזכירו את שלושת הכינויים של ה', נקראו אנשי כנסת הגדולה<b>.</b><br>
<br>ותמהים: <b>ובשר ודם</b> (כינוי לאדם על שם חולשתו) <b>יש בו כח</b> (כושר, יכולת) <b>ליתן קצבה</b> (מידה קבועה) <b>בדברים הללו</b> – במידותיו של ה'<b>?!</b> – ואם כן, כיצד יכלו ירמיהו ודניאל לקבוע שה' אינו גיבור או אינו נורא?
<br>ומשיבים: <b>אמר רבי יצחק בר לעזר</b> (אמורא ארץ ישראלי בדור הרביעי)<b>: יודעין הן הנביאים שאלוהן אמיתי</b> (נאמן, דובר אמת) <b>ואינן מחניפין לו</b> (אינם משמיעים לו דברי שבח כדי לשאת חן בעיניו) – ירמיה ודניאל לא קבעו שה' אינו גיבור או אינו נורא, אלא שהם ידעו שה' הוא אמיתי, ואם היו אומרים שה' הוא גיבור ונורא כשבזמן שהם עומדים בו אין רואים את גבורותיו ואת נוראותיו של ה', היה הדבר כחנופה לה'<b>.</b><br><br><small>עד כאן המקבילה בירושלמי ברכות.<br><br>ב<b>בבלי יומא</b> סט,ב אמרו: "ויברך עזרא את ה' האלוהים הגדול" (נחמיה ח) - מאי אמר? / במאי בירכו? / מאי "הגדול"? - רב יוסף אמר: "ברוך המבורך" / שגידלו בשם המפורש. רב מתנה / גידל / דימי אמר: "ברוך ה' אלוהי ישראל מן העולם ועד העולם" (דברי הימים א טז) (בחתימת ברכה).<br>במערבא אמרי / מתנו הכי: "גדול" - / רב גידל אמר: / ג[י]דול אמר: שגידלו בשם המפורש. רב מתנה אמר: "האל הגדול הגיבור והנורא".<br>והא דרב מתנה נטייא (נוטה) / מסייעא לדרבי יהושע בן לוי, דאמר רבי יהושע בן לוי: למה נקרא שמם אנשי כנסת הגדולה? - שהחזירו עטרה ליושנה. משה אמר: "האל הגדול הגיבור והנורא" (דברים י). אתא ירמיהו אמר: גויים מקרקרים (משברים) בהיכלו (של ה') ומשתחווים לצלם, איה מוראו / נוראותיו? לא אמר "נורא" (בתפילתו). אתא דניאל אמר: גויים משתעבדים בבניו, איה גבורתו / גבורותיו? לא אמר "גיבור" (בתפילתו). אתו אנשי כנסת הגדולה / אינהו אמרי: אדרבה, זו היא גבורתו / גבורותיו, זה הוא מוראו / נוראותיו. זו היא גבורתו / גבורותיו, שכובש את יצרו / כעסו, ונותן ארך אפיים לרשעים. זה הוא מוראו / נוראותיו, שאלמלא מוראו / נוראותיו של הקב"ה, לא נשתייר משונאיהם של ישראל שריד ופליט / היאך אומה אחת יכולה להתקיים בין כל האומות?<br>ואינהו (ירמיהו ודניאל) היכי סמכי אנפשייהו / ורבנן היכי עבדי הכי, ועקרי מילתא דאמרה משה? / ועקרי תקנתא דתקין משה? - אמר רבי יצחק בן אלעזר: יודעים בו בהקב"ה שאמיתי הוא ולא כיזבו לו / מתוך שיודעים בו בהקב"ה שאמיתי הוא לפיכך לא כיזבו לו.<br><br>הבבלי לא הביא את המקורות לדברי ירמיהו ודניאל ואנשי כנסת הגדולה וגם לא הביא את הטעם למה אמרו ירמיהו "גיבור" ודניאל "נורא". בירושלמי אין הנימוקים למה אמרו אנשי כנסת הגדולה "גיבור" ו"נורא". לפי הנימוקים שבבבלי, דעתם של אנשי כנסת הגדולה היא, שהיה ראוי אף לירמיהו ולדניאל לומר "גיבור" ו"נורא". השאלה בבבלי על ירמיהו ודניאל שלא אמרו "גיבור" ו"נורא" אינה השאלה בירושלמי.<br><br>הסתם שבבבלי "משה אמר..." הוא רבי פינחס בירושלמי. השאר כבירושלמי, אלא שבירושלמי אין המשפטים המקשרים: "והא דרב מתנא נטייא לדרבי יהושע בן לוי", "ורבנן היכי עבדי הכי ועקרי תקנתא דתקין משה?". זה הוא ציטוט מהירושלמי, ואף על פי כן ישנם שינויים ביניהם ("מבואות לספרות האמוראים", עמודים 305-306).<br>אמוראים בבליים שיש להם תואר רבנות בבבלי נזכרים בירושלמי בלי כל תואר. גם בבבל ידעו מנהג זה של תלמודה של ארץ ישראל, וכשמסרו מימרה של רב גידול בתוך ציטוט מתלמודם של בני ארץ ישראל ("במערבא מתנו") לא קראו אותו "רב גידל" אלא "גידל" כנוסח המדויק שם ("מחקרים בספרות התלמוד" ב, עמודים 310-311).<br>מצינו בכמה מקומות שייחסו תקנות למשה ולא כיוונו אלא למקראות שבתורה, כגון ביומא (סט,ב) שאמרו: "תקנתא דתקין משה", וכזה בירושלמי (כאן) "משה התקין" ("מבוא למשנה", עמודים 32-33).<br><br>ב<b>מדרש תהילים</b> יט,ב נאמר: אמר רבי פינחס הכוהן בר חמא: משה תיקן להם לישראל סדר תפילה, שנאמר: "כי ה' אלוהיכם הוא אלוהי האלוהים ואדוני האדונים האל הגדול הגיבור והנורא" (דברים י,יז). ירמיהו אמר: "האל הגדול הגיבור" (ירמיהו לב,יח), ולא אמר: "והנורא". ולמה אמר: "הגיבור"? אמר: לזה נאה לקרותו גיבור, שרואה שביתו חרב ושותק. ולא אמר "והנורא", על בית המקדש שנחרב, שנאמר: "נורא אלוהים ממקדשך" (תהילים סח,לו), היכן הוא מורא, שנכנסו שונאים בביתו ולא נתייראו. דניאל אמר: "האל הגדול והנורא" (דניאל ט,ד), ולא אמר: "הגיבור". למה? שבניו מסורים בקולרים, והיכן הוא גבורתו? ולמה אמר "והנורא"? לזה נאה לקרותו נורא, שעושה נוראות לנו בבור אריות ובכבשן האש. וכיוון שעמדו אנשי כנסת הגדולה, החזירו הגדולה ליושנה, שנאמר: "ועתה אלוהינו האל הגדול הגיבור והנורא" (נחמיה ט,לב). למה? לפי שהוא מרומם על כל קילוס שקילסוהו. - אמר רבי (יעקב) [יצחק] ברבי אלעזר: יודעים היו באלוהיהם שאמיתי הוא, ואין מחניפים לו.</small><br>• • •

Chapter 4



Halakhah 1

<big><strong>משנה</strong></big><br>הפרק הזה בא ללמדנו את סדר הקריאה בתורה בכל אחד מימי הקריאה שנשנו בפרק הקודם, והוא מתחיל בקריאת המגילה שהיא עיקר מסכתנו.
<br><b>הקורא את המגילה</b> – בפורים, <b>עומד ויושב</b> (בכתבי היד ובקטע גניזה של המשנה: 'יושב', בלא וי"ו בראש המילה) – קראה עומד או שקראה יושב<b>,</b> או ש<b>קראה אחד,</b> או ש<b>קראוה שנים</b> – כאחד או בזה אחר זה<b>, - יצא</b> (בכתבי היד ובקטע גניזה של המשנה: 'יצא<b>ו</b>') – הקוראים האלה ידי חובתם, שבקריאת המגילה אין חשיבות לדרך הקריאה, שלא כבקריאת התורה (המשנה מתארת ארבעה מצבים של קריאת המגילה הבנויים משני זוגות, והדין בסוף המשפט "יצאו" מוסב על כולם ("עיון במשנת מגילה ד,א", "סידרא" כו, עמוד 137))<b>. מקום שנהגו לברך</b> – על קריאת המגילה לאחריה, <b>- יברך, שלא לברך</b> – מקום שנהגו שלא לברך, <b>- לא יברך.</b>
<br><b>בשֵיני ובחמישי</b> – בשבוע, <b>ובשבת במנחה</b> – בתפילת המנחה, <b>קורין שלשה</b> – אנשים בזה אחר זה בסדר השבועי של השבת הבאה<b>. אין פוחתין מהן</b> – משלושה קוראים, <b>ואין מוסיפין עליהן, ואין מפטירין בנביא</b> – אין מסיימים את הקריאה בתורה בקריאת פרק מספרי הנביאים<b>. הפותח והחותם בתורה מברך לפניה ולאחריה</b> – הקורא הראשון והקורא האחרון מברכים לפני קריאתם ולאחריה, אבל הקורא האמצעי אינו מברך לפני קריאתו ולאחריה<b>.</b><br>• • •
<big><strong>תלמוד</strong></big><br>במשנה שנינו: <b>"הקורא את המגילה עומד ויושב" כול'.</b>
<br>מציעים תמיהה: <b>מה?!</b> (בתמיהה) <b>לשעבר</b> – בדיעבד<b>, הא</b> – אבל <b>כתחילה</b> – לכתחילה, <b>- לא?!</b> (בתמיהה) – שכן לשון המשנה "הקורא את המגילה עומד, יושב" משמעו שקרא אותה יושב בדיעבד, אבל אין משמעו שקורא את המגילה יושב לכתחילה. ויש להקשות על כך ממקור תנאי: <b>והא תני:</b> – והרי (התנא) שונה (בברייתא): <b>מעשה ברבי מאיר</b> (גדול התנאים בדור הרביעי) <b>שקרייה</b> (שקראה) – את המגילה לפני הציבור בפורים, <b>מיושב</b> (כשהוא יושב) <b>בבית הכנסת של טיבעין</b> (טבעון, בגבול הרי הגליל ועמק יזרעאל) <b>ונתנה לאחר ובירך עליה</b> – כשגמר את המגילה, נתנה רבי מאיר לאחר, והאחר בירך על קריאת המגילה לאחריה (בתוספתא מגילה ב,ה: "מעשה ברבי מאיר... כיוון שגמרה, נתנה לאחר ובירך עליה")<b>!</b> – הרי שאף לכתחילה הקורא את המגילה יושב, שכן ודאי שרבי מאיר עשה מה שמותר לכתחילה!
<br>ומתרצים בהצעת פירוש למשנה: <b>כיני מתניתא:</b> – כך היא המשנה (כך יש לפרש אותה): <b>מותר לקרותה עומד ומותר לקרותה יושב</b> – מותר לכתחילה לקרוא את המגילה הן עומד והן יושב. ואין לדקדק בלשון המשנה "הקורא את המגילה עומד, יושב" (לפי זה, המילה "יצא" במשנה כאן הוראתה גם לכתחילה. אף התוספתא מגילה ב,ה (ראה להלן) נקטה לשון "יצא" ביחס לקריאה מיושב, אף שדין זה הוא גם לכתחילה, שהרי מיד בסמוך התוספתא מספרת על רבי מאיר שקראה מיושב)<b>.</b><br>
<br>ומציעים תמיהה (על המעשה ברבי מאיר): <b>מה?!</b> (בתמיהה) <b>נ</b>(<b>ו</b>)<b>תנה לאחר ו</b>(<b>מ</b>)<b>ב</b>י<b>רך עליה? זה קורא וזה מברך?!</b> – וכי אפשר שאחד יקרא את המגילה והאחר יברך עליה?! והרי ראוי היה שהקורא יהיה המברך!
<br>ומתרצים: <b>רבי הונא</b> (אמורא ארץ ישראלי בדור הרביעי) אמר <b>בשם רב</b> (צריך לומר: '<b>רבי</b>') <b>ירמיה</b> (מגדולי אמוראי ארץ ישראל בדור השלישי והרביעי)<b>: מיכן</b> (מכאן) <b>שהשומע כקורא</b> – ממעשה זה אנו למדים, שהשומע את הקורא מגילה נחשב כמי שגם הוא עצמו קורא אותה, ולכן אפשר שהשומע יברך עליה<b>.</b>
<br>ומציעים פסוק (כדי לדרוש אותו): <b>כתיב:</b> – כתוב (במעשי יאשיהו מלך יהודה): <b>"</b>...הַסֵּפֶר <b>אֲשֶׁר קָרָא מֶלֶךְ יְהוּדָה"</b> (מלכים ב כב,טז) – חולדה הנביאה אמרה לשרים ששלח המלך, שה' יביא על העם את כל הקללות המפורשות בספר התורה שקרא המלך (בפרשה המקבילה בדברי הימים ב לד,כד כתוב: "...הַסֵּפֶר אֲשֶׁר קָרְאוּ לִפְנֵי מֶלֶךְ יְהוּדָה". בירושלמי שלפנינו הובא הכתוב בדברי הימים, אלא שעליו אין לתמוה את התמיהה שבסמוך, ולכן יש להביא במקומו את הכתוב במלכים כמו שהוא בבבלי, וכן הגיה ב"קורבן העדה"). ויש לתמוה על הכתוב: <b>- ולא שפן קריֵיהּ</b> – קָרא אותו<b>?!</b> (בתמיהה) – והרי לא המלך קרא את הספר, אלא שפן הסופר קרא את הספר לפני המלך! (כמו שכתוב במלכים ב כב,י: "וַיִּקְרָאֵהוּ שָׁפָן לִפְנֵי הַמֶּלֶךְ", וכן כתוב בדברי הימים ב לד,יח: "וַיִּקְרָא בוֹ שָׁפָן לִפְנֵי הַמֶּלֶךְ") ומדוע הכתוב אומר שהמלך קרא את הספר? <b>אלא מיכן</b> (מכאן) <b>שהשומע כקורא</b> – מכתוב זה אנו למדים, שהשומע את הקורא נחשב כמי שגם הוא עצמו קורא, שכן המלך שמע ונחשב כאילו הוא עצמו קרא (יש שפירשו, שהתמיהה היא על הכתוב בדברי הימים "...הַסֵּפֶר אֲשֶׁר <b>קָרְאוּ</b> לִפְנֵי מֶלֶךְ יְהוּדָה" בלשון רבים, והרי שפן בלבד קרא בספר לפני המלך! - ברם, אפשר שתפסה חולדה הנביאה לשון רבים על דרך הכבוד, ואפשר שאכן קראו בספר לפני המלך גם קוראים נוספים, ואפשר שהוא לשון סתמי ("דעת מקרא"))<b>.</b><br><br><small>ב<b>תוספתא מגילה</b> ב,ה שנו: קראה בין עומד, בין יושב... - יצא. אמר רבי שמעון בן לעזר: מעשה ברבי מאיר שקראה בבית הכנסת בטבעון מיושב, והיו בני הכנסת יושבים. כיוון שגמרה, נתנה לאחר ובירך עליה (לאחריה).<br><br>ב<b>בבלי סוכה</b> לח,ב אמרו: אמר רבי שמעון בן פזי אמר רבי יהושע בן לוי משום בר קפרא: מניין לשומע כעונה (כאילו הוא עצמו אומר את הדברים)? שנאמר: "את כל דברי הספר אשר קרא מלך יהודה" (מלכים ב כב,טז) - וכי יאשיהו קראם? והלא שפן קראם, שנאמר: "ויקראהו שפן לפני המלך" (שם י)! אלא מכאן לשומע כעונה.<br><br>הבבלי נקט "מכאן לשומע כעונה", משום שהביא את המקור לדין הזה בסוגיה העוסקת בשומע את העונה אחר המקרא את ההלל. והירושלמי נקט "מכאן לשומע כקורא", משום שהביא את המקור לדין הזה בסוגיה העוסקת בשומע את הקורא את המגילה.<br>הלשון "שומע כקורא" מתאים למקור לדין הזה שמדבר על קריאה, מה שאין כן הלשון "שומע כעונה".</small><br>
<br>השאלה כאן הובאה אגב הבעיה להלן, משום שהנידון בשתיהן הוא עמידה מפני כבוד התורה.
ושואלים: <b>מהו לעמוד מפני ספר תורה?</b> – האם אדם צריך לעמוד מפני ספר תורה, משום כבודה של התורה, כשהוא רואה ספר תורה עובר לפניו?
<br>ומשיבים: <b>רבי חלקיה</b> (אמורא ארץ ישראלי בדור הרביעי) אמר בשם <b>רבי סימון</b> (רבי שמעון בן פזי, אמורא ארץ ישראלי בדור השני והשלישי) שאמר <b>בשם רבי לעזר</b> (אמורא בדור השני)<b>: מפני בנה הוא עומד</b> – אם מפני בן תורה (חכם) אדם צריך לעמוד, כשהוא רואה אותו עובר לפניו<b>, לא כל שכן מפני תורה עצמה?!</b> (בתמיהה) – בוודאי ובוודאי שאדם צריך לעמוד מפני ספר תורה, כשהוא רואה אותו עובר לפניו.<br><br><small>ב<b>בבלי קידושין</b> לג,ב אמרו: איבעיא להו: מהו לעמוד מפני ספר תורה? - רבי חלקיה ורבי סימון ורבי אלעזר אמרו: קול וחומר, מפני לומדיה (של התורה) עומדים, מפניה לא כל שכן?!</small><br>
<br>הקורא את המגילה קורא בין כשהוא עומד ובין כשהוא יושב, אבל הקורא בתורה אינו קורא אלא כשהוא עומד. הלכה זו מפורשת בסיפור על הקריאה בתורה בזמן עזרא: "וַיַּעֲמֹד עֶזְרָא הַסֹּפֵר עַל מִגְדַּל עֵץ אֲשֶׁר עָשׂוּ לַדָּבָר" (נחמיה ח,ד).
<br>ומציעים בעיה: <b>זה שהוא עומד לקרות בתורה, מפני מה הוא עומד</b> – כשהוא קורא בתורה<b>? מפני כבודה</b> – של התורה, <b>או מפני כבוד הרבים</b> – הציבור ששומעים אותו קורא בתורה<b>?</b> ומציעים את ההשלכות של שני צדדי הבעיה: <b>אין תימר:</b> – אם תאמר: <b>מפני כבודה - אפילו בינו לבינה</b> – הוא צריך לעמוד אפילו הוא קורא בתורה ביחידות<b>. אין תימר:</b> – (ו)אם תאמר: <b>מפני כבוד הרבים - אפילו בינו לבין עצמו</b> (צריך לומר כמו בהבאת הירושלמי אצל רבי אברהם מן ההר: '<b>בינו לבין עצמו - לא</b>', בלא 'אפילו'. וכן הגיה ב"קורבן העדה") – אם הוא קורא בתורה ביחידות, אינו צריך לעמוד (נראה שהמילים 'אפילו בינו לבין עצמו' הן נוסח אחר למילים לעיל 'אפילו בינו לבינה', שנכתב על הגיליון ונכנס לפנים כאן במקום הנוסח הנכון כאן בשל הדמיון. הלשון 'בינו לבין עצמו' הוא הנכון גם לעיל, כי הלשון 'בינו לבינה' משמעו בכל מקום: בין איש לאישה, ולכן אינו מתאים לענייננו. הלשון 'בינו לבין עצמו' בעניין קריאה בתורה מופיע גם להלן)<b>.</b>
<br>ודוחים את הצעת ההשלכות של שני צדדי הבעיה: <b>מפני כבודה הוא עומד</b> (נראה שצריך לומר: '<b>אפילו</b> מפני כבודה <b>אינו</b> עומד'. אולי המילה 'אפילו' שנמחקה לפני כן שייכת לכאן) – אף אם הקורא בתורה צריך לעמוד מפני כבודה של התורה, אינו צריך לעמוד אם הוא קורא בתורה ביחידות, שלא כמו שאמרו לפני כן<b>. אם אומר את</b> (אתה) <b>כן</b> – אם תאמר, שאם הוא קורא בתורה ביחידות, הוא צריך לעמוד<b>, אף</b> (הלא) <b>הוא מתעצל ואינו קורא</b> – יש לחשוש שמא יתעצל לעמוד בשל הקושי שבדבר ולא יקרא כלל. ולכן הקורא בספר תורה ביחידות אינו צריך לעמוד אף אם מפני כבודה הוא עומד (אין פושטים את הבעיה. - כסגנון שאמרו כאן לפי הגהתנו "אפילו... אם אומר את כן..." ובמשמעות שפירשנו, נמצא בירושלמי כתובות ט,ד)<b>.</b><br><br><small>ב<b>בבלי מגילה</b> כא,א אמרו: "הקורא את המגילה עומד ויושב". - תנא: מה שאין כן בתורה (שקוראים אותה בעמידה בלבד).<br>מנהני מילי? - אמר רבי אבהו: דאמר קרא: "וְאַתָּה פֹּה עֲמֹד עִמָּדִי וַאֲדַבְּרָה אֵלֶיךָ אֵת כָּל הַמִּצְוָה וְהַחֻקִּים וְהַמִּשְׁפָּטִים" (דברים ה,כח) (משמע שקבלת התורה היא בעמידה).</small><br>• • •
מספרים: <b>רבי שמואל בר רב יצחק</b> (אמורא בדור השלישי) <b>עאל לכנישתא</b> – נכנס לבית הכנסת<b>.</b> (צריך להוסיף כמו להלן: '<b>חמא</b>', וכן הוא ב"ילקוט שמעוני" קונטרס אחרון ובהבאת הירושלמי בראשונים) <b>חד בר נש קאים מתרגם סמיך לעמודא</b> – ראה אדם אחד עומד ומתרגם (את קריאת התורה) סמוך (נשען) לעמוד (של הסטיו של בית הכנסת)<b>. אמר ליה:</b> – אמר לו (רבי שמואל בר רב יצחק): <b>אסור</b> (צריך לומר: 'אס<b>י</b>ר') <b>לך</b> – להישען לעמוד כשאתה מתרגם<b>. כשם שניתנה</b> – התורה, <b>באימה</b> (פחד גדול, מורא) <b>ויראה</b> – שבני ישראל עמדו בעת קבלת התורה בהר סיני באימה וביראה, כמסופר בתורה<b>, כך אנו צריכין לנהוג בה</b> – בשעת הקריאה בה, <b>באימה ויראה</b> – ולכן הקורא בתורה או המתרגם אסור להם לעמוד ולהישען, מכיוון שמי שעומד ונשען אינו נוהג באימה וביראה<b>.</b><br><br><small>ב<b>מדרש תנחומא</b> (בובר) פרשת "וירא" סימן ט נאמר: מעשה באדם אחד שעמד לקרות בתורה וסמך עצמו לכותל, והחזירו רבי שמואל בר נחמני, אמר שלא ינהוג קלות ראש.</small><br>
<br>מביאים עוד שני סיפורים על רבי שמואל בר רב יצחק שראה מתרגמים שלא נהגו כהלכה.
<br>ומספרים עוד: <b>רבי חגי</b> (אמורא ארץ ישראלי בדור השלישי והרביעי) <b>אמר: רבי שמואל בר רב יצחק עאל לכנישתא</b> – נכנס לבית הכנסת<b>. חמא חונה</b> (צריך לומר כמו בהבאת הירושלמי בראשונים: 'ח<b>ז</b>נה') <b>קאים מתרגם</b> (נראה שהמילים 'קאים מתרגם' הן אשגרה מלעיל, וכאן צריך לומר: '<b>קרי ומתרגם</b>', כמו שעולה מפירוש הראשונים לירושלמי כאן, וכן הגיה ב"שערי תורת ארץ ישראל") <b>ולא מקים בר נש תחתוי</b> – ראה את החזן קורא (בתורה) ומתרגם (את מה שהוא קורא), ולא מעמיד (מְמַנֶּה) אדם תחתיו (החזן כשעמד לקרוא בתורה קרא וגם תרגם, ולא מינה אחר במקומו לתרגם. - חזן הוא משגיח בבית כנסת. מקור המילה באכדית, אולי מן השורש 'חזה')<b>. אמר ליה:</b> – אמר לו (רבי שמואל בר רב יצחק): <b>אסיר לך</b> – אסור לך (לקרוא וגם לתרגם)<b>. כשם שניתנה</b> – התורה, <b>על ידי סרסור</b> (מתווך) – כינויו של משה רבנו, שהיה ה' מדבר בהר מתוך האש וישראל היו עומדים תחת ההר ומשה היה משמיע להם את דברי ה'<b>, כך אנו צריכין לנהוג בה</b> – בשעת הקריאה בה, <b>על ידי סרסור</b> – המתרגם שומע מפי הקורא ומתרגם לציבור את דברי הקורא, כמו סרסור שקונה מזה ומוכר לזה, ולכן הקורא בתורה אסור לו לתרגם (קריאת התורה היא מעין מעמד של מתן תורה מחדש, ואין דברי התורה נמסרים אלא על ידי סרסור)<b>.</b>
<br>ומספרים: <b>עאל</b> – נכנס (לבית הכנסת) <b>רבי יודה בר פזי</b> (רבי יהודה בר סימון, אמורא ארץ ישראלי בדור השלישי והרביעי) <b>ועבדה שאילה</b> – ועשה אותה שאלה (דרש אותה בצורת ה"שאילתא". - שאילתא היא סוג של דרשה שהיתה קיימת בזמן התלמוד ולאחריו. הדרשה פתחה בשאלה הלכתית ועסקה בדברי אגדה וסיימה בתשובה לשאלה ההלכתית. בסיפור כאן הדרשן היה רבי יודה בר פזי, והשאלה בדרשתו היתה: מי שהוא קורא בתורה, מהו שיקרא ויתרגם? בירושלמי כאן לא הביאו מן הדרשה אלא את הכתוב שדרש הדרשן וממנו למד את התשובה לשאלה הזו)<b>:</b> כתוב (במעמד הר סיני): <b>"אָנֹכִי עֹמֵד בֵּין י'י וּבֵינֵיכֶם בָּעֵת הַהִוא לְהַגִּיד לָכֶם אֶת דְּבַר י'י"</b> (דברים ה,ה) – משה שימש מעין מתווך וסרסור בין ה' ובין ישראל ומסר להם את הדברים ששמע מפי ה'. מכאן יש ללמוד, שצריך להעמיד מתורגמן בין הקורא בתורה ובין הציבור שיתרגם להם את הדברים שהוא שומע מפי הקורא, ואסור לקורא בתורה לתרגם<b>.</b><br><br><small>החזן ניהל את העבודה של בית הכנסת והסדיר את הקריאה ואת התפילה. הוא הכין את ספר התורה לקריאה והזמין את הקוראים לקרוא בתורה. הוא פנה לאחד המתפללים לעבור לפני התיבה ולשמש שליח ציבור בתפילה. פעמים הרבה הוא עבר לפני התיבה או קרא בתורה, כשלא היה אדם אחר שיערוך את התפילה או שיקרא ("בשלהי הבית השני ובתקופת המשנה", עמוד 158).<br><br>ב<b>תוספתא מגילה</b> ג,כא שנו: חזן הכנסת העומד לקרות, אחד עומד ומחזן לו עד שעה שיקרא.<br><br>פירוש דברי התוספתא, שאם החזן עומד לקרוא בתורה, אחר עומד אצלו ומחזן עליו, כלומר, משמש חזן במקומו, עד שיגמור החזן לקרוא. ולפי הירושלמי כאן, אם החזן הוא מתורגמן, אחר מתרגם במקומו כשהוא קורא.</small><br>
<br>ומספרים עוד: <b>רבי חגיי אמר: רבי שמואל בר רב יצחק עאל לכנישתא</b> – נכנס לבית הכנסת<b>. חמא חד ספר מושט תרגומא מן גו סיפרא</b> – ראה סופר (סופר בית הכנסת) אחד מושיט את התרגום מתוך הספר (המתרגם היה מסתכל בספר התורה ומתרגם מתוכו בליבו לארמית ואומר בפיו את התרגום)<b>. אמר ליה:</b> – אמר לו (רבי שמואל בר רב יצחק): <b>אסיר לך</b> – אסור לך (להסתכל בספר התורה ולתרגם מתוכו לארמית)<b>. דברים שנאמרו בפה - בפה, ודברים שנאמרו בכתב - בכתב</b> – דברים שנאמרו למשה מסיני בעל פה (תורה שבעל פה) יש לקרוא בעל פה ולא מתוך הכתב, ודברים שנאמרו למשה מסיני בכתב (תורה שבכתב) יש לקרוא מתוך הכתב ולא בעל פה. ולכן המתרגם צריך לתרגם בעל פה, ואסור לו לתרגם מתוך הכתב, כי התרגום נחשב כתורה שבעל פה, וכמו כן הקורא בתורה בציבור צריך לקרוא מתוך ספר התורה, ואסור לו לקרוא בעל פה (לא אסרו לקרוא על פה אלא דברים שבכתב שהם מחובת קריאה בציבור, אבל מותר לשנות תורה בעל פה ולהשנות לאחרים)<b>.</b><br><br><small>סופר בית הכנסת היה מתעסק בקריאת התורה בבית הכנסת, ושימש כלבלר הכותב ספרי תורה והמטפל בהגהתם.<br><br>נראה שרבי חגיי הארץ ישראלי המוסר את שני הסיפורים האחרונים על רבי שמואל בר רב יצחק ראה בעצמו את המעשים הללו, ומכאן שהמעשים הללו אירעו בבתי כנסת בארץ ישראל.<br><br>ב<b>פסיקתא רבתי</b> פסקה ה, ב<b>מדרש תנחומא</b> (בובר) פרשת "וירא" סימן ו וב<b>מדרש תנחומא</b> (ורשא) פרשת "וירא" סימן ה נאמר: ילמדנו רבנו, מי שהוא מתרגם לקורא בתורה, מהו שיסתכל בתורה ויתרגם? - כך שנו רבותינו: המתרגם אסור להסתכל בתורה (ולתרגם); והקורא אסור לו ליתן עיניו חוץ מן התורה (אסור לקרוא בתורה בעל פה), שלא ניתנה התורה אלא בכתב, שנאמר: "וכתבתי על הלוחות את הדברים" (שמות לד,א). - אמר רבי יהודה בן פזי: מקרא מלא הוא: "כתוב לך את הדברים האלה" (שמות לד,כז) - הרי התורה שניתנה בכתב, "כי על פי הדברים האלה" (שם) - הרי התרגום שניתן בעל פה.<br><br>הסיפור האחרון על רבי שמואל בר רב יצחק ("חמא חד ספר מושט תרגומא מן גו סיפרא...") מלמדנו את ההלכה שנאמרה במדרשי האגדה שהמתרגם אסור להסתכל בתורה ולתרגם (וכן כתב ב"מבוא לנוסח המשנה", עמוד 694).<br><br>ב<b>בבלי גיטין</b> ס,ב ו<b>תמורה</b> יד,ב אמרו: דרש רבי יהודה בר נחמני מתורגמניה דרבי שמעון בן לקיש / דריש לקיש: כתיב: / כתוב אחד אומר: "כתוב לך את הדברים האלה" (שמות לד), וכתיב: / וכתוב אחד אומר: "כי על פי הדברים האלה" (שם), הא כיצד? / לומר לך: דברים שבכתב - אי אתה רשאי לאומרם על פה, דברים שבעל פה - אי אתה רשאי לאומרם בכתב.</small>
כאן התחלת מקבילות בירושלמי פיאה ב,ו וחגיגה א,ח.
<br><b>רבי חגיי</b> אמר <b>בשם רבי שמואל בר נחמן</b> (אמורא ארץ ישראלי בדור השני והשלישי)<b>: נאמרו דברים בפה ונאמרו דברים בכתב</b> (בכתב יד רומי בפיאה: '...בכתב ...בפה')<b>, ואין אנו יודעין אֵילוּ חביבים</b> (מגיה מחק במסירה שלפנינו 'אילו' וכתב במקומה: 'איזה מהן'. במקבילה בפיאה: 'איזה מהן חביב', ובמקבילה בחגיגה: 'אילו מהן חביבין') – האם תורה שבעל פה חביבה יותר או שמא תורה שבכתב חביבה יותר<b>.</b> ומציעים דרשה על סמך מקור המוצע להלן: <b>אלא מן מה דכתיב:</b> – ממה שכתוב (בכתיבת דברי הברית): <b>"</b>וַיֹּאמֶר ה' אֶל מֹשֶׁה: כְּתָב לְךָ אֶת הַדְּבָרִים הָאֵלֶּה, <b>כִּי עַל פִּי הַדְּבָרִים הָאֵלֶּה כָּרַתִּי אִתְּךָ בְּרִית וְאֶת יִשְׂרָאֵל"</b> (שמות לד,כז) – ה' ציווה את משה לכתוב בספר את המצוות האמורות לעיל, כי המצוות האלו הן תנאֵי הברית שכרת ה' עם משה ועם ישראל; ויש לדרוש את הפסוק: "כְּתָב לְךָ אֶת הַדְּבָרִים הָאֵלֶּה" - הרי דברים שבכתב (תורה שבכתב), "כִּי עַל פִּי הַדְּבָרִים הָאֵלֶּה" - רמז לדברים שבפה (תורה שבעל פה)<b>,</b> ויש להציע את המסקנה: <b>הדא אמרה:</b> – זאת אומרת: <b>אותן שבפה חביבין</b> – הדברים שבפה חביבים יותר מן הדברים שבכתב, שכן לפי דרשה זו משמע מפסוק זה שהברית בין ה' ובין ישראל נכרתה על הדברים שבפה ולא על הדברים שבכתב<b>.</b><br>
<br><b>רבי יוחנן</b> (גדול אמוראי ארץ ישראל בדור השני) <b>ורבי יודן בירבי שמעון</b> (רבי יהודה בר פזי, הוא רבי יהודה בר סימון, אמורא ארץ ישראלי בדור השלישי והרביעי) – שני החכמים נחלקו בפירושו של הפסוק שנזכר לעיל: "כתוב לך את הדברים האלה, כי על פי הדברים האלה כרתי איתך ברית" (שמות לד,כז), שנדרש על התורה שבכתב ועל התורה שבעל פה<b>. חד אמר:</b> – (חכם) אחד אומר: <b>אם שימרת מה שבפה</b> (צריך להוסיף: '<b>- בפה</b>') – שלא להמיר אותו ולעשות מה שבעל פה בכתב, שקראת תורה שבעל פה על פה ולא מתוך ספר, <b>ושימרת מה שבכתב</b> (צריך להוסיף: '<b>- בכתב</b>') – שלא להמיר אותו ולעשות מה שבכתב בעל פה, שקראת תורה שבכתב מתוך ספר ולא על פה, <b>- אני כורת אתך ברית</b> – שכריתת הברית נאמרה על שניהם, תורה שבכתב ותורה שבעל פה (בניגוד לדרשה הקודמת)<b>, ואם לאו</b> – אם לא שימרת מה שבפה בפה ולא שימרת מה שבכתב בכתב, <b>- איני כורת אתך ברית. וחורנה אמר:</b> – ו(החכם) האחר אומר: <b>אם שימרת מה שבפה</b> (צריך להוסיף: '<b>- בפה</b>') <b>ושימרת מה שבכתב</b> (צריך להוסיף: '<b>- בכתב</b>') <b>- את</b> (אתה) <b>נוטל</b> (במקבילות כאן ולהלן: '<b>מקבל</b>') <b>שכר, ואם לאו - אין את</b> (אתה) <b>נוטל שכר</b> (ההוספות הן על פי מדרשי האגדה המובאים להלן, וכן הגיהו ב"מבוא לנוסח המשנה" עמוד 694 וב"שערי תורת ארץ ישראל". - בדרך כלל הביטוי 'נטל שכר' מתייחס לתשלום חומרי והביטוי 'קבל שכר' מתייחס לגמול רוחני. הביטוי המתאים כאן הוא 'מקבל שכר')<b>.</b><br><br><small>דברי שני החכמים שצריך לשמר מה שבפה בפה ומה שבכתב בכתב הם כדברי רבי שמואל בר רב יצחק למתורגמן לעיל.<br><br>ב<b>שמות רבה</b> מז,ג וב<b>מדרש תנחומא</b> (בובר) פרשת "כי תישא" סימן יח נאמר: רבי יוחנן ורבי יהודה ברבי שמעון. רבי יוחנן אמר: "כתוב לך את הדברים האלה, כי על פי הדברים האלה" (שמות לד) - תורה שבכתב ותורה שבעל פה, "כרתי איתך ברית", ואם המרת אותם ועשית מה שבעל פה בכתב ומה שבכתב בעל פה - אין אתה מקבל שכר, למה? שכך נתתים, תורה בכתב ותורה בעל פה. ורבי יהודה ברבי שמעון אמר: "כתוב לך את הדברים האלה, כי על פי הדברים האלה" - תורה שבכתב ותורה שבעל פה, "כרתי איתך ברית" - על מנת שתהא קורא בהם כך (זה בכתב וזה בעל פה), אבל אם המרת אותם - הווי יודע שאתה מבטל את הברית.<br>וב<b>מדרש תנחומא</b> (בובר) פרשת "וירא" סימן ו וב<b>מדרש תנחומא</b> (ורשא) פרשת "וירא" סימן ה נאמר: אמר רבי יהודה בר סימון: "כי על פי הדברים האלה כרתי איתך ברית ואת ישראל" (שמות לד) - על ידי כתב ועל ידי על פה. אם קיימת מה שבכתב בכתב ומה שבעל פה בעל פה - כרתי איתך ברית, ואם שינית מה שבכתב בעל פה ומה שבעל פה בכתב - לא כרתי איתך ברית.<br><br>בירושלמי: "רבי יוחנן ורבי יודן בירבי שמעון. חד אמר: אם שימרת... - אני כורת אתך ברית... וחורנה אמר: אם שימרת... - את נוטל שכר...".<br>ובמדרשי האגדה: "רבי יוחנן אמר: אם קיימת... אתה מקבל שכר... ורבי יהודה ברבי שמעון / בר סימון אמר: אם קיימת... כרתי איתך ברית...".<br><br>ב<b>בבלי גיטין</b> ס,ב אמרו: אמר רבי יוחנן: לא כרת הקב"ה ברית עם ישראל אלא בשביל דברים / תורה שבעל פה, שנאמר: "כי על פי הדברים האלה כרתי איתך ברית ואת ישראל" (שמות לד).</small><br>
<br><b>אמר רבי יהושע בן לוי</b> (אמורא ארץ ישראלי בדור הראשון)<b>:</b> כתוב: "וַיִּתֵּן ה' אֵלַי אֶת שְׁנֵי לוּחֹת הָאֲבָנִים כְּתֻבִים בְּאֶצְבַּע אֱלֹהִים, <b>וַעֲלֵיהֶם כְּכָל הַדְּבָרִים</b> אֲשֶׁר דִּבֶּר ה' עִמָּכֶם בָּהָר מִתּוֹךְ הָאֵשׁ בְּיוֹם הַקָּהָל" (דברים ט,י) - על שני הלוחות שנתן ה' למשה היו כתובים עשרת הדברים שדיבר ה' עם העם ביום שהקהילם משה במעמד הר סיני, ויש לדרוש: <b>'עליהם'</b> - <b>"וַעֲלֵיהֶם"</b> – האות וי"ו החיבור יתירה<b>, 'דברים'</b> - <b>"הַדְּבָרִים"</b> – האות ה"א היידוע יתירה<b>, 'כל'</b> - <b>"כְּכָל"</b> – האות כ"ף ההשוואה יתירה, שכן הכתוב היה יכול לומר: 'עליהם כל דברים', (במקבילות המילים הללו הן כסדרן בכתוב), <b>- מקרא</b> – התורה, <b>ומשנה ותלמוד</b> (גמרא) <b>ואגדה</b> (במקבילה בחגיגה: 'הלכות ואגדות')<b>, ואפילו מה שתלמיד וותיק</b> (חריף ומפולפל) <b>עתיד להורות</b> – לומר ולחדש מדעתו, <b>לפני רבו</b> (הלשון במדרשי האגדה 'לומר לפני רבו' נכון יותר מהלשון בירושלמי 'להורות לפני רבו', שכן אין לתלמיד להורות לפני רבו)<b>, כבר נאמר</b> (צריך לומר כמו בכתב יד רומי בפיאה: 'נאמר<b>ו</b>') <b>למשה מסיני</b> – דורש מהאותיות היתירות, שכל ענפי התורה שבעל פה ניתנו למשה מסיני<b>. הדא הוא</b> (צריך לומר: 'ה<b>י</b>א') <b>דכתיב:</b> – זה הוא (הדבר) שכתוב: (במקבילות: 'מה טעם?') <b>"יֵשׁ דָּבָר שֶׁיֹּאמַר</b>: <b>רְאֵה זֶה חָדָשׁ הוּא"</b> (קוהלת א,י) – לפעמים קורה, שעל איזה דבר יאמר האומר: ראה, דבר זה הוא חדש<b>, וחבירו משיבו: "כְּבָר הָיָה לְעֹלָמִים אֲשֶׁר הָיָה מִלְּפָנֵנוּ"</b> (שם) – אבל באמת דבר זה כבר היה בימים הקדומים שהיו לפנינו. מכאן שאף דבר תורה שנתחדש, כבר היה בידי משה מסיני<b>.</b><br><br><small>עד כאן המקבילות בירושלמי פיאה וחגיגה.<br>מאמרו של רבי יהושע בן לוי הועתק לכאן בהעתקת יתר מהמקבילות בעקבות שני המאמרים שלפניו.<br><br>ב<b>שמות רבה</b> (שנאן) י,א נאמר: "וייתן ה' אליי את שני לוחות האבנים כתובים באצבע אלוהים, ועליהם ככל הדברים אשר דיבר ה' עימכם" (דברים ט,י) - אמר רבי יהושע בן לוי: 'עליהם' - "ועליהם", 'כל הדברים' - "ככל הדברים", 'המצווה' - "כל המצווה" - מקרא, משנה, הלכה, תלמוד, תוספות והגדות, ואפילו מה שתלמיד וותיק עתיד לומר בפני רבו, כולם ניתנו הלכה למשה מסיני, שנאמר: "יש דבר שיאמר: ראה זה חדש הוא; כבר היה לעולמים אשר היה מלפנינו" (קוהלת א,י).<br>וב<b>ויקרא רבה</b> כב,א נאמר: רבי יהושע בן לוי אמר: 'עליהם' - "ועליהם", 'כל' - "ככל", 'דברים' - "הדברים" (דברים ט,י), 'המצווה' - "כל המצווה" - מקרא, משנה, תלמוד, תוספות והגדות, ואפילו מה שתלמיד ותיק עתיד לומר / לחדש לפני רבו, כולם נאמרו למשה מסיני. מה טעמא? "יש דבר שיאמר: ראה זה חדש הוא", חבירו משיב עליו: "כבר היה לעולמים" (קוהלת א,י).<br>וב<b>קוהלת רבה</b> פרשה א פסוק י נאמר: כתיב: "וייתן ה' אליי את שני לוחות האבנים כתובים באצבע אלוהים, ועליהם ככל הדברים" (דברים ט,י) - אמר רבי יהושע בן לוי: 'עליהם' - "ועליהם", 'כל' - "ככל", 'דברים' - "הדברים", 'המצווה' - "כל המצווה" / 'מצווה' - "המצווה", ללמדך, מקרא, משנה, הלכות, תוספות ואגדות, ואפילו מה שתלמיד ותיק עתיד להורות, כבר היה וניתן הלכה למשה מסיני. מניין? ממה שכתוב: "יש דבר שיאמר: ראה זה חדש הוא", והרי חבירו מוכיח עליו: "כבר היה לעולמים".<br><br>ב<b>בבלי מגילה</b> יט,ב אמרו: אמר רבי אבא בריה דרבי חייא בר אבא אמר רבי חייא בר אבא אמר רבי יוחנן: מאי דכתיב: "וייתן ה' אליי את שני לוחות האבנים כתובים באצבע אלוהים, ועליהם ככל הדברים אשר דיבר ה' עימכם בהר" (דברים ט,י)? - מלמד שהראה הקב"ה למשה בסיני דקדוקי תורה ודקדוקי סופרים (שעתידים לדקדק ולעיין בתורה) ומה שסופרים עתידים לחדש.<br>וב<b>בבלי ברכות</b> ה,א אמרו: אמר רבי לוי בר חמא אמר רבי שמעון בן לקיש: מאי דכתיב: "ואתנה לך את לוחות האבן והתורה והמצווה אשר כתבתי להורותם" (שמות כד,יב)? - "לוחות" - אלו עשרת הדיברות (שנכתבו בלוחות), "והתורה" - זה מקרא, "והמצווה" - זו משנה, "אשר כתבתי" - אלו נביאים וכתובים (שנכתבו בהשראה אלוהית), "להורותם" - זה תלמוד. מלמד שכולם ניתנו למשה מסיני.<br><br>במדרשי האגדה, שלא כבירושלמי, דורשים גם ייתור במילה "המצווה". נראה שהכוונה למילה "המצווה" שבשמות כד,יב, שכן הכתוב בשמות כד,יב דומה בתוכנו לכתוב בדברים ט,י, ואף הוא נדרש בבבלי ברכות בדומה לנדרש במדרשים ובירושלמי מהייתורים במילים שבדברים ט,י.</small><br>• • •
במשנה שנינו: "קראה אחד, קראוה שנים - יצאו".
<br>כאן התחלת מקבילה בירושלמי ברכות ה,ג.
<br>מציעים ברייתא: <b>תני:</b> – שונה (התנא): <b>לא יהו</b> (יהיו) <b>שנים קורין בתורה ואחד מתרגם</b> – אסור שיקראו שניים יחד את הקריאה בתורה, אף שרק אחד (אחר) מתרגם את הקריאה שהם קוראים, אלא אחד קורא בתורה ואחד (אחר) מתרגם<b>.</b>
<br>ומסבירים: <b>אמר רבי זעורה</b> (רבי זירא, מגדולי אמוראי ארץ ישראל בדור השלישי)<b>: מפני הברכה</b> – מפני שהשניים יצטרכו לברך ברכת התורה לפני קריאתם ולאחריה, ואסור לברך שתי ברכות על אותה קריאה<b>.</b>
<br>ומציעים קושיה ממקור תנאי (על רבי זעורה): <b>והא תני:</b> – והרי (התנא) שונה: <b>לא יהו שנים מתרגמין ואחד קורא</b> – אסור שיתרגמו שניים יחד את הקריאה בתורה, אף שרק אחד (אחר) קורא את הקריאה שהם מתרגמים, אלא אחד קורא בתורה ואחד (אחר) מתרגם<b>!</b> ויש להציע תמיהה (על ההנחה של רבי זעורה): <b>אית לך מימר:</b> – יש לך לומר (האם אתה יכול לומר): <b>מפני הברכה?!</b> (בתמיהה) – והרי אין המתרגם מברך ברכה! ואם כן, מדוע לא יהיו שניים מתרגמים? ולכן יש לשלול את ההסבר של רבי זעורה.
<br>וחוזרים מן ההסבר שנאמר קודם לכן ומסבירים הסבר אחר: <b>אלא משם</b> (משום) <b>שאין</b> (הסופר השמיט מילה זו במסירה שלפנינו ומגיה השלים אותה כמו שהוא במקבילה) <b>שני קולות נכנסין באוזן אחת</b> – לא יהיו שניים קוראים בתורה, לא מפני הברכה, אלא משום שאין אדם יכול לשמוע שני קולות יחד. ומשום כך גם לא יהיו שניים מתרגמים<b>.</b><br>
<br>ומציעים ברייתא: <b>תני:</b> – שונה (התנא): <b>שנים קוראין בתורה, אין שנים קוראין בנביא</b> – מותר שיקראו שניים יחד את הקריאה בתורה, אבל אסור שיקראו שניים יחד את ההפטרה בנביא. הברייתא הזו חולקת על הברייתא הקודמת שאומרת שלא יהיו שניים קוראים בתורה<b>.</b>
<br><b>אמר רבי עולא</b> (אמורא ארץ ישראלי בדור הרביעי והחמישי)<b>: קראות</b> (צריך לומר כאן ולהלן כמו במקבילה: '<b>קָרוֹיוֹת</b>' - קוראים) <b>בתורה</b> – בספר התורה<b>, אין קראות בנביא</b> – בספרי הנביאים. יש לפרש את הברייתא הזו, שבקריאת התורה כמה אנשים קוראים את הקריאה בזה אחר זה, שמחלקים את הקריאה לכמה אנשים ("שניים" שנקטה הברייתא הוא לאו דווקא, אלא הכוונה לריבוי קוראים), אבל בהפטרה בנביא רק אחד קורא את ההפטרה, שאין מחלקים את ההפטרה לכמה אנשים. הרי שהברייתא הזו אינה חולקת על הברייתא הקודמת<b>.</b><br><br><small>עד כאן המקבילה בירושלמי ברכות.<br>המקבילה מקורה כאן, כי היא מוסבת על המשנה כאן ששניים קוראים במגילה, מה שאין כן בתורה, ומכאן הועתקה לברכות.</small>
ומציעים ברייתא: <b>תני:</b> – שונה (התנא): <b>אחד קורא בתורה</b> – בספר התורה<b>, ואחד מתרגם. לא אחד קורא ושנים מתרגמין</b> – אף שרק אחד קורא את הקריאה בתורה, אסור שיתרגמו שניים (אחרים) יחד את הקריאה שהוא קורא<b>, לא שנים מתרגמין ואחד קורא</b> (יש כאן חזרה על האמור לפני כן בשינוי סדר הדברים בלבד, וצריך לומר כמו בתוספתא: '<b>לא שנים קוראין ואחד מתרגם</b>', וכן הגיה ב"קורבן העדה") – אסור שיקראו שניים יחד את הקריאה בתורה, אף שרק אחד (אחר) מתרגם את הקריאה שהם קוראים<b>, לא שנים קוראין ושנים מתרגמין</b> – אסור שיקראו שניים יחד את הקריאה בתורה ויתרגמו שניים (אחרים) יחד את הקריאה שהם קוראים<b>.</b>
<br><b>ובנביא</b> – בספרי הנביאים, <b>אחד קורא ואחד מתרגם, ואחד קורא ושנים מתרגמין</b> – מותר שיתרגמו שניים יחד את הקריאה שאחד (אחר) קורא בנביא<b>. לא שנים קורין ואחד מתרגם</b> – אסור שיקראו שניים יחד את הקריאה בנביא, אף שרק אחד (אחר) מתרגם את הקריאה שהם קוראים<b>, ולא שנים קורין ושנים מתרגמין</b> – אסור שיקראו שניים יחד את הקריאה בתורה, אף שמותר שיתרגמו שניים (אחרים) יחד את הקריאה שהם קוראים. הרי שבנביא לא אכפת לנו כמה מתרגמים, ובלבד שלא יהיו שניים קוראים<b>.</b>
<br><b>ובמגילה</b> – במגילת אסתר, <b>אחד קורא ואחד מתרגם, אחד קורא ושנים מתרגמין</b> – מותר שיתרגמו שניים יחד את הקריאה שאחד (אחר) קורא את המגילה<b>, שנים קורין ואחד מתרגם</b> – מותר שיקראו שניים יחד את המגילה ויתרגם אחד (אחר) את הקריאה שהם קוראים<b>, שנים קורין ושנים מתרגמין</b> – מותר שיקראו שניים יחד את המגילה ויתרגמו שניים (אחרים) יחד את הקריאה שהם קוראים. הרי שבמגילה לא אכפת לנו כמה קוראים וכמה מתרגמים<b>.</b><br><br><small>מידת ההקפדה על איכות הקריאה של מקרא ותרגום נגזרת ממעלתו של הנקרא - תורה, נביאים וכתובים.<br><br>ב<b>תוספתא מגילה</b> ג,כ שנו: אחד קורא בתורה ואחד מתרגם. לא יהא אחד קורא ושניים מתרגמים, ולא שניים קורים ואחד מתרגם, ולא שניים קורים ושניים מתרגמים. אחד קורא בנביא ואחד מתרגם, אחד קורא ושניים מתרגמים, אבל לא שניים קורים ואחד מתרגם, ולא שניים קורים ושניים מתרגמים. אחד קורא במגילה ואחד מתרגם, אחד קורא ושניים מתרגמים, שניים קורים ואחד מתרגם, שניים קורים ושניים מתרגמים.<br><br>ב<b>בבלי מגילה</b> כא,א-ב אמרו: "קראה אחד, קראוה שניים - יצאו". - תנא: מה שאין כן בתורה (שקורא אותה רק אדם אחד).<br>תנו רבנן: בתורה - אחד קורא ואחד מתרגם, ובלבד שלא יהא אחד קורא ושניים מתרגמים (ששני קולות אינם נשמעים). ובנביא - אפילו אחד קורא ושניים מתרגמים (שאין לדקדק כל כך בתרגום זה, שאין בו הלכה למעשה), ובלבד שלא יהו שניים קורים ושניים מתרגמים. ובמגילה - אפילו עשרה קורים ועשרה מתרגמים.<br>מאי טעמא (שהקלו במגילה)? כיוון שחביבה להם (על השומעים קריאת המגילה), נותנים דעתם (ואינם מתבלבלים בשל כמה קולות).</small><br>
<br>ומציעים שאלה: <b>והתרגום מעכב?</b> – האם אין יוצאים ידי חובת קריאת התורה אם קראו אותה בלי התרגום?
<br>ופושטים את השאלה בהצעת היסק מדברי אמורא: <b>אמר רבי יוסה</b> (מגדולי אמוראי ארץ ישראל בדור הרביעי)<b>: מן מה דאנן חמיין רבנ</b>י<b>ן נפקין לתעניתא וקראיי ולא מתרגמין</b> – ממה שאנחנו רואים את החכמים יוצאים לתענית (כוונת הביטוי היא יציאה לרחובה של עיר ביום התענית להשתתפות בסדר תענית הציבור) וקוראים (בתורה) ולא מתרגמים (בתענית ציבור קוראים ברכות וקללות (משנה מגילה ג,ו), ואף שהברכות והקללות שבתורה נקראים ומיתרגמים (תוספתא מגילה ג,לא), לא היו מתרגמים בתענית, כדי שלא להטריח יותר מדיי את הציבור השרוי בתענית מחמת אורך הפרשה המיתרגמת, או כדי שלא תיחלש דעת הציבור מחמת ריבוי הקללות)<b>, הדא אמרה</b> – זאת אומרת (יש להסיק), <b>שאין התרגום מעכב</b> – יוצאים ידי חובת קריאת התורה אף אם קראו אותה בלי התרגום. ולכן אין חייבים לתרגם בשעה שקוראים בתורה<b>.</b>
<br><b>אמר רבי יונה</b> (מגדולי אמוראי ארץ ישראל בדור הרביעי)<b>: אף על גב דאת אמר:</b> – אף על פי שאתה אומר: <b>אין התרגום מעכב, טעה</b> – אם המתורגמן המתרגם בשעה שקוראים בתורה בבית הכנסת טעה בתרגומו ותרגם שלא לפי ההלכה, <b>- מחזירין אותו</b> – מורים לו לחזור ולתרגם באופן נכון, כמסופר להלן<b>.</b>
כאן התחלת מקבילה בירושלמי ביכורים ג,ח.
<br>ומספרים: <b>רבי יונה</b> ו<b>רבי ירמיה</b> (מגדולי אמוראי ארץ ישראל בדור השלישי והרביעי) – שני החכמים נהגו באותו אופן במתורגמנים שונים שטעו<b>. חד מחזר</b> – (חכם) אחד (היה) מחזיר<b>:</b> '<b>מנא</b>' – היה מורה למתורגמן שתרגם בארמית את המילה "טֶנֶא" (דברים כו,ב; ד) הכתובה בעניין הבאת הביכורים: 'מנא' (כלי), שיחזור (צריך להוסיף כמו להלן: '<b>דיאמר: סלא</b>' - שיאמר (יתרגם באופן נכון): 'סלא' (סל). 'מנא' הוא כלי שעשוי מכל חומר שהוא, ואילו 'סלא' הוא כלי קלוע מקנים או מנצרים)<b>, וחורנה מחזר</b> – וה(חכם) האחר (היה) מחזיר<b>:</b> '<b>פטירין עם ירקונין</b>' – היה מורה למתורגמן שתרגם בארמית את המילים "מַצּוֹת עַל מְרֹרִים" (שמות יב,ח) הכתובות בעניין אכילת קורבן הפסח: 'פטירין עם ירקונין' (מצות עם ירקות), שיחזור<b>, נאמר</b> (על פי המקבילה והבאת הירושלמי ברשב"א צריך לומר כאן ולהלן: '<b>דיאמר</b>') – שיאמר (יתרגם באופן נכון)<b>:</b> '<b>פטירין עם מרורין</b>' – מצות עם מרורים (אין יוצאים ידי חובה בפסח בכל מיני ירק אלא במיני ירק מר, ולכן היה מחזיר את המתרגם. "מרורים" הוא שם קיבוצי למיני הירק שיוצאים בהם ידי חובה)<b>.</b>
<br>ומסתפקים: <b>ולא ידעין מאן אמר דא ומאן אמר דא</b> – ולא יודעים מי אומר זאת ומי אומר זאת (מי מהחכמים היה מחזיר את המתרגם "טנא" ב'מנא' ומי מהם היה מחזיר את המתרגם "מרורים" ב'ירקונין')<b>.</b> ומציעים הכרעה בנוגע לעניין המסופק בהצעת היסק מדברי אמורא: <b>מן מה דאמר</b> – ממה שאומר <b>רבי יונה: מהו להביאן בתמחויין</b> (קערה גדולה המחולקת לתאים שנותנים בהם תבשילים שונים למסובים) <b>של כסף?</b> – האם כלי, כגון תמחויים של כסף, הוא בכלל "טנא" ומותר להביא בו את הביכורים למקדש, או שמא כלי אינו בכלל "טנא" ואסור להביא בו את הביכורים? (במשנה ביכורים ג,ח שנינו: "העשירים מביאים ביכוריהם בקלתות (סלים) של כסף ושל זהב, והעניים מביאים אותם בסלי נצרים של ערבה קלופה") - יש להסיק: <b>הוי</b> – הוֹוֶה (נמצא), <b>דהוא מחזר</b> – שהוא (רבי יונה היה) מחזיר<b>:</b> '<b>מנא</b>' – היה מורה למתורגמן שתרגם את המילה "טֶנֶא" (דברים כו,ב; ד) הכתוב בעניין הבאת הביכורים: 'מנא' (כלי), שיחזור<b>, ויאמר</b> (צריך לומר: '<b>דיאמר</b>') – שיאמר (יתרגם)<b>:</b> '<b>סלא</b>' – סל. ואם "טנא" הוא מנא (כלי), ודאי שתמחויים של כסף בכלל, ולא היה לו לרבי יונה לשאול מה הדין בקשר להם, אלא מכאן שלדעתו "טנא" הוא סלא (סל), והשאלה היא האם הכוונה לסל דווקא ולא לכלי אחר, או שמא כל כלי בכלל אלא שדיבר הכתוב בהווה. מכאן שרבי יונה הוא שהיה מחזיר את המתרגם "טנא" ב'מנא', וממילא רבי ירמיה הוא שהיה מחזיר את המתרגם "מרורים" ב'ירקונין'<b>.</b>
<br>ומספרים עוד: <b>רבי פינחס</b> (אמורא ארץ ישראלי בדור הרביעי) <b>מחזר</b> – (היה) מחזיר<b>:</b> '<b>פטימין בני תורין</b>' – היה מורה למתורגמן שתרגם את המילים "פָּרִים בְּנֵי בָקָר" (במדבר כח,יא; יט; כז; כט,יג; יז) הכתובות בעניין המוספים: 'פטימין בני תורין' (מפוטמים בני שוורים), שיחזור<b>, ויאמר</b> (צריך לומר: '<b>דיאמר</b>') – שיאמר (יתרגם באופן נכון)<b>:</b> '<b>תורין בני תורין</b>' – שוורים בני שוורים (כל שור מביאים קורבן ולא רק שור מפוטם, ולכן היה מחזיר את המתרגם). - אנו רואים מהמסופר כאן על שלושת האמוראים, שאף על פי שהתרגום אינו מעכב, אם המתורגמן המתרגם בשעה שקוראים בתורה בבית הכנסת סטה בתרגומו מן ההלכה אפילו סטייה קלה - מחזירים אותו, ואפילו בדברים שאינם נוהגים בזמן הזה<b>.</b><br><br><small>עד כאן המקבילה בירושלמי ביכורים.<br><br>מקורה של סוגיה זו במגילה, שכן היא דנה בהלכות תרגום שכאן מקורן, ובא כאן לעיל: "טעה - מחזירין אותו", והמשיך התלמוד בסוגיה זו כדי לתת לנו דוגמאות של החזרה זו. והסוגיה הועתקה לביכורים אגב מה שנאמר בה: "מן מה דאמר רבי יונה: מהו להביאן בתמחויין של כסף?...", והרי בעיה זו שם מקורה כמו שבא שם לעיל ("סוגיות מקבילות בירושלמי" (עבודה), עמוד 21).</small>
ושואלים: <b>מניין לתרגום?</b> – מאיפה למדים את המנהג לתרגם בשעה שקוראים בתורה בבית הכנסת?
<br>ומשיבים: <b>רבי זעורא</b> (רבי זירא, מגדולי אמוראי ארץ ישראל בדור השלישי) אמר <b>בשם רב חננאל</b> (אמורא בבלי בדור השני)<b>:</b> נאמר (בסיפור על הקריאה בתורה ופירושה בציבור בזמן עזרא): "וַיִּקְרְאוּ בַסֵּפֶר בְּתוֹרַת הָאֱלֹהִים מְפֹרָשׁ, וְשׂוֹם שֶׂכֶל וַיָּבִינוּ בַּמִּקְרָא" - הלוויים קראו בתורה באופן שיהיו הדברים מפורשים (מבוארים וברורים) לעם, כדי שישימו שכל (יבינו), והלוויים הסבירו לעם את המקרא (את מה שנקרא לפניהם). ויש לדרוש את הכתוב: <b>"וַיִּקְרְאוּ בַסֵּפֶר בְּתוֹרַת</b> הָאֱלֹהִים<b>"</b> (נחמיה ח,ח) <b>- זה המקרא</b> – הקריאה בתורה<b>, "מְפֹרָשׁ" - זה תרגום</b> – התרגום לארמית של הקריאה בתורה, כי התרגום מפרש את המקרא ('תרגום' מובנו תרגום ופירוש כאחד ("יוונית ויוונות בארץ ישראל", עמוד 186))<b>, "וְשׂוֹם שֶׂכֶל" - אֵילּוּ הטעמים</b> – טעמי המקרא, שעל ידם אפשר להבין את כוונת המקרא<b>, "וַיָּבִינוּ בַּמִּקְרָא" - זה המסורת</b> – דרכי הקריאה המבוססים על מסורת, שעל פיהם יש להבין כיצד לקרוא<b>, ויש אומרים: אֵילּוּ ההכריעים</b> – הכרעות בפיסוק הכתובים, שיש מילים בתורה שאפשר לקשרן גם אל אלה שלפניהן וגם אל אלה שלאחריהם<b>, ויש אומרים: אֵילּוּ ראשי פסוקים</b> – הבחנה במקומות שמתחילים פסוקים, שעל ידה אפשר להבין את כוונת הדברים. - מכאן למדים את המנהג לתרגם בשעה שקוראים בתורה בבית הכנסת<b>.</b><br><br><small>ב<b>בבלי מגילה</b> ג,א ו<b>נדרים</b> לז,ב אמרו: אמר רב איקא בר אבא אמר רב חננאל אמר רב: מאי דכתיב: "ויקראו בספר בתורת האלוהים מפורש ושום שכל ויבינו במקרא" (נחמיה ח)? "ויקראו בספר בתורת האלוהים" - זה מקרא, "מפורש" - זה תרגום, "ושום שכל" - אלו הפסוקים, "ויבינו במקרא" - אלו הטעמים, ואמרי לה: אלו המסורות.<br><br>ב<b>בראשית רבה</b> לו,ח נאמר: "ויקראו בספר בתורת האלוהים" (נחמיה ח,ח) - זה מקרא, "מפורש" (שם) - זה תרגום, "ושום שכל" (שם) - אילו הטעמים, "ויבינו במקרא" (שם) - אילו ראשי פסוקים, רבי חייא בר לוליני אמר: אילו ההכרעות, רבנין דקיסרין אמרין: מיכן למסורות.<br><br>בבראשית רבה הובאה מימרה זו לאחר מימרת בר קפרא על הכתוב "יפת אלוהים ליפת וישכון באוהלי שם", שממנה אנו למדים את המנהג לתרגם ליוונית בשעה שקוראים בתורה בבית הכנסת. מימרת בר קפרא והלימוד ממנה של התרגום ליוונית הובאו בירושלמי לעיל א,ח.<br><br>קריאת התורה לוותה בתרגום דברי התורה. ליד הקורא בתורה עמד אדם נוסף, וכל פסוק שנקרא מתוך הספר, חזר עליו המתרגם בעל פה. בארץ ישראל ובמקומות שדיברו בהם ארמית תרגמו לארמית, ובמקומות אחרים תרגמו ליוונית או לשפה מדוברת אחרת. הנוהג לקרוא בתורה עם תרגום אינו רק מפני שדברי המקרא בעברית לא היו מובנים לנמצאים בבית הכנסת, אלא הוא אף מפני שבאמצעות התרגום ניתן פירוש לדברי התורה לפי תפיסתה של המסורת שבעל פה ("בשלהי הבית השני ובתקופת המשנה", עמוד 155).</small><br>
<br>מביאים מאמר נוסף של רבי זעורה בשם רב חננאל. למאמר זה שאוסר לכתוב ספר תורה שלא מתוך הכתב יש קשר לאמור לעיל שאסור לקרוא בתורה שלא מתוך הכתב.
<br><b>רבי זעורה</b> אמר <b>בשם רב חננאל: אפילו רגיל תורה</b> (בהבאת הירושלמי ברשב"א: 'בתורה') <b>כעזרה</b> – חכם גדול ובקי בתורה, כמו עזרא הסופר, <b>לא יהא הוגה</b> (מבטא) <b>מפיו וקורא</b> (נראה ש'קורא' הוא כפל גרסה של 'הוגה', וצריך להוסיף: '<b>וכותב</b>' (להלן כתבנו שמילה זו נשתבשה למילה אחרת), וכן היא הגרסה בבראשית רבה) – לא יהא קורא בפיו את התורה על סמך זכרונו וכותב בספר את מה שהוא קורא, משום שיש לחשוש שמא לא יזכור את כל התורה ויטעה בכתיבתו, ואם נעתק ספר תורה שלא מתוך הכתב - אין לקרוא בו, אלא יסתכל בספר אחר ויכתוב, או שישמע מפי איש אחר הקורא בספר ויכתוב<b>, כמות שנאמר בברוך:</b> (בספרות חכמים אין 'כמות שנאמר', ולכן תיקן מגיה במסירה שלפנינו 'כמו' במקום 'כמות'. אלא שבירושלמי אין גם 'כמו שנאמר' או 'כמה שנאמר' לפני ציטוט פסוק. ולא עוד אלא שבספרות חכמים אין כמעט בכלל 'כמה שנאמר ב-' (ראה "תלמוד ירושלמי מסכת מגילה פרק ד הלכה א", עמוד 78). - נראה שהמילה 'כמות' היא שיבוש של המילה '<b>וכותב</b>' ששייכת לעיל)<b>: "</b>וַיֹּאמֶר לָהֶם בָּרוּךְ: <b>מִפִּיו יִקְרָא אֵלַי אֵת כָּל הַדְּבָרִים הָאֵלֶּה</b>, <b>וַאֲנִי כֹּתֵב עַל הַסֵּפֶר בַּדְּיוֹ"</b> (ירמיהו לו,יח) – ברוך בן נריה הסופר אמר לשרים, שירמיהו הנביא היה אומר לו בקול רם בעל פה את כל נבואותיו, בשעה שהוא היה כותב את הדברים על המגילה בדיו. ממה שנאמר בברוך למדים שצריך לכתוב מפי איש אחר הקורא ולא מפי עצמו<b>.</b>
<br>ומציעים קושיה ממקור תנאי (על רבי זעורה בשם רב חננאל): <b>והא תני:</b> – והרי (התנא) שונה: <b>מעשה ברבי מאיר</b> (גדול התנאים בדור הרביעי) <b>שהיה באסייא</b> (אולי בקעת הלבנון הצפונית) <b>ולא היה שם מגילה</b> – מגילת אסתר, <b>כתובה עברית</b> – בלשון הקודש<b>, וכתבה מפיו</b> – מפי עצמו, על פי הזיכרון, כדי שיקרא את המגילה מתוך הכתב, <b>וקרייה</b> (וקראה) – בציבור בפורים<b>!</b> – הרי שמותר לכתוב ספר מפי עצמו ולקרוא בו!
<br>ומתרצים: <b>אין למידין משעת הדחק</b> (עת צרה, זמן חירום) – שבשעת הדחק, כשאין מגילה, התירו לחכם גדול ובקי בתורה כמו רבי מאיר לכתוב ספר מפי עצמו ולקרוא בו, אבל לכתחילה אסור<b>.</b>
<br>ומתרצים עוד: <b>ויש אומרים: שתים כתב</b> – שתי מגילות כתב רבי מאיר<b>. כתב את הראשונה מתוך פיו</b> – מפי עצמו, מתוך הזיכרון<b>, וכתב את השנייה מתוך הראשונה</b> – העתיק את השנייה מן הראשונה, כדי שתהיה מועתקת מתוך הכתב<b>, וגנז את הראשונה</b> – ולא קרא בה, כיוון שלא הועתקה מתוך הכתב, <b>וקרא בשנייה.</b><br><br><small>ב<b>תוספתא מגילה</b> ב,ה שנו: אמר רבי שמעון בן לעזר: מעשה ברבי מאיר שהלך לאסיא לעבר את השנה ולא מצא שם מגילה כתובה עברית, כתבה מפיו, וחזר וקראה מתוכה.<br><br>ב<b>בבלי מגילה</b> יח,ב אמרו: אמר רבה בר בר חנה אמר רבי יוחנן: אסור לכתוב אפילו אות אחת (בכתבי הקודש) שלא מן הכתב.<br>מיתיבי: אמר רבי שמעון בן אלעזר: מעשה ברבי מאיר שהלך לעבר שנה בעסיא (שמפני הגזירות לא יכלו לעבר בארץ ישראל), ולא היתה שם מגילה, וכתבה מליבו (בעל פה) וקראה. - אמר רבי אבהו: שאני רבי מאיר דאיקיים ביה: "ועפעפיך יישירו נגדך" (משלי ד) (רבי מאיר היה רואה את דמות אותיות המגילה בזכרונו ולכן הותר לו להעתיק את המגילה לפי דמות זו).<br>אמר ליה רמי בר ברכיה לרב ירמיה מדפתי: מאי "ועפעפיך יישירו נגדך"? אמר ליה: אלו דברי תורה (שקשה מאוד לזוכרם על בוריים), שכתוב בהם: "התעיף עיניך בו ואיננו" (משלי כג), מיושרים הם אצל רבי מאיר (שידע את הכול בעל פה).<br>רב חסדא אשכחיה לרב חננאל דקא כתיב ספרים שלא מן הכתב. אמר ליה: ראויה כל התורה כולה ליכתב מפיך, אלא אמרו חכמים: אסור לכתוב אפילו אות אחת שלא מן הכתב. - מדקאמר ליה: 'ראויה כל התורה כולה ליכתב מפיך', מכלל דמיושרים דברי תורה אצלו כרבי מאיר, והא רבי מאיר כתב (שלא מן הכתב)! - שעת הדחק שאני (שכיוון שלא היתה שם מגילה, אפשר היה לסמוך על בקיאותו, אבל לכתחילה אין עושים כך).<br><br>בבבלי סיפרו, שרב חננאל כתב ספרים שלא מן הכתב. ואילו בירושלמי אמר רב חננאל, שאסור לכתוב שלא מן הכתב.<br>התירוץ "שעת הדחק שאני" ישנו בשני התלמודים. התירוץ השני בירושלמי "שתים כתב..." אינו בבבלי.<br><br>ב<b>בראשית רבה</b> לו,ח נאמר: רבי זירא ורבי חננאל בשם רב: אפילו אדם רגיל בתורה כעזרא לא יהא קורא מפיו וכותב. - והתני: מעשה שהיה רבי מאיר באסיא ולא היה שם מגילת אסתר וקרא לה מפיו וכתבה! - תמן אמרין: שתי מגילות כתב, גנז הראשונה וקיים השנייה.<br><br>הכתוב שנאמר בברוך שמובא בירושלמי אינו בבראשית רבה. גם התירוץ הראשון בירושלמי "אין למידין משעת הדחק" אינו בבראשית רבה.<br>בירושלמי: "ויש אומרים". ובבראשית רבה: "תמן אמרין".<br><br><b>"מִפִּיו יִקְרָא אֵלַי..."</b><br>ב<b>ספרי דברים</b> פסקה שנז נאמר: "וימות שם משה" - אפשר שמת משה וכותב "וימות שם משה"?! ...אלא מלמד שהיה משה כותב מה שאמר לו הקב"ה: "כתוב!", כעניין שנאמר: "ויאמר אליהם ברוך: מפיו יקרא אליי..." (ירמיהו לו,יח).<br>וב<b>בבלי בבא בתרא</b> טו,א ו<b>מנחות</b> ל,א אמרו: תניא: "וימות שם משה עבד ה'" - אפשר משה חי וכתב "וימות שם משה"? ...אלא עד כאן הקב"ה אומר ומשה כותב, מכאן ואילך הקב"ה אומר ומשה כותב בדמע, כמה שנאמר להלן: "ויאמר להם ברוך: מפיו יקרא אליי את כל הדברים האלה ואני כותב על הספר בדיו" (ירמיהו לו,יח).<br><br>ה' אמר ומשה כתב, כמו שירמיהו אמר וברוך כתב.</small><br>
<br>ומספרים: <b>רבי ישמעאל בירבי יוסי</b> (תנא בדור החמישי, בנו של התנא רבי יוסי) <b>אומר: יכיל אנא כתב כל קרייא מן פימי</b> – יכול אני לכתוב את כל המקרא מפי (מהזיכרון בלי שום טעות, שהוא ידע את כל המקרא בעל פה)<b>.</b>
<br><b>רבי חייה רבה</b> – הגדול (בדור המעבר שבין התנאים לאמוראים) <b>אמר: יכיל אנא כתב כל קרייא בתרין מניי</b> – יכול אני לכתוב את כל המקרא בשני מנים (מטבעות קטנים)<b>.</b>
<br>ושואלים: <b>היך עבידא?</b> – איך עשויה (איך עשוי הדבר)? (כיצד יכול רבי חייה לכתוב את כל המקרא בשני מנים?)
<br>ומשיבים: <b>זבן בתרין מניי זרע דכיתן וזרע ליה וחצד ליה ועבד חבלין ותפש טביי וכתב כל קרייה על משכיהון</b> – קונה בשני מנים זרע של פשתן, וזורע אותו ועוקר אותו, ועושה (ממנו) חבלים, ותופש (בעזרת החבלים) צבאים, וכותב את כל המקרא על עורותיהם<b>.</b>
<br>וממשיכים ומספרים: <b>שמע רבי</b> (רבי יהודה הנשיא, תנא בדור החמישי) – את מה שאומרים רבי ישמעאל בירבי יוסי ורבי חייה, <b>ואמר</b> – על שניהם<b>: אשרי הדור</b> (הסופר במסירה שלפנינו כתב 'הגוי' ומגיה תיקן) <b>שאתם בתוכו</b> (מ"אתם" ברור שרבי אמר את השבח בפני שניהם)<b>.</b><br><br><small>ב<b>בבלי כתובות</b> קג,ב ו<b>בבא מציעא</b> פה,ב סיפרו (תרגום): כשהיו מתנצחים (רבים) רבי חנינא ורבי חייא, אמר לו רבי חנינא לרבי חייא: וכי עימי אתה מתנצח? שאם חס ושלום תשתכח תורה מישראל, אחזיר אותה בפלפולי. - אמר לו רבי חייא לרבי חנינא: וכי עימי אתה מתנצח? אני עושה (גורם) לתורה שלא תשתכח מישראל. אני זורע פשתן, ואורג (מן הפשתן) רשתות וצד צבאים ועושה מגילות מעורותיהם, וכותב עליהן חמישה חומשים, והולך לעיר ומַקְרֵא חמישה חומשים (של תורה) לחמישה תינוקות (לכל אחד מהם חומש אחד), ומַשְׁנֶה שישה סדרים (של משנה) לשישה תינוקות, ואומר להם: 'עד שאחזור הקריאו (מקרא) זה לזה ושנו (משנה) זה לזה' (ועל ידי כך למדו כולם את כל התורה והמשנה).<br>והוא שאמר רבי: כמה גדולים מעשי חייא! - אמר לו רבי שמעון ברבי (לרבי): אפילו ממך (גדולים מעשיו)? אמר לו: כן. אמר לו רבי ישמעאל ברבי יוסי (לרבי): אפילו מאבא (מרבי יוסי)? אמר לו: חס ושלום, לא תהא כזאת בישראל (לומר על מישהו שהוא גדול מרבי יוסי).<br><br>הסוגיה בבבלי עוסקת בשאלה מדוע מינה רבי את רבי חנינא ולא את רבי חייא, והסיפור בא כאסמכתא להכרעתו של רבי שלא לבטל את רבי חייא מעיסוק במצוותיו. תפקיד הסיפור בבבלי מונח ביסוד שלושה הבדלים (בין המסורת בבבלי והמסורת בירושלמי): רבי חנינא בא במקום רבי ישמעאל בירבי יוסי; רבי חנינא מתפאר ביכולת חריפותו העיונית ולא בזכרונו המופלג שמתפאר בו רבי ישמעאל בירבי יוסי; המוקד בדברי רבי חייא נע מכישוריו בכלכלה במסורת הירושלמי לשקידתו על הפצת לימוד התורה בישראל ("רבי יהודה הנשיא", עמוד 327).<br><br>ברור מן הסגנון בירושלמי מגילה שמדובר לאו דווקא במעשים שהיו, אלא הם דברי חריפות בשעת התנצחות: "יכיל אנא" ("סוגיות בחקר התלמוד הבבלי", עמוד 409).<br><br>כשם שרבי ישמעאל בירבי יוסי אמר "יכול אני לכתוב..." אך ודאי שלא כתב, כי אסור לכתוב שלא מן הכתב, כך רבי חייה אמר "יכול אני לכתוב..." אך לא כתב. אבל לפי המסופר בבבלי, רבי חייה עשה מה שאמר, כמו שאמר רבי: "כמה גדולים מעשי חייא!".<br>בסיפור על רבי חייא בירושלמי נזכרה רק כתיבת המקרא ולא נזכרים לימוד המקרא והמשנה לתינוקות, כי הירושלמי הביא את הסיפור בקשר לכתיבת המקרא.</small><br>• • •
במשנה שנינו: "מקום שנהגו לברך - יברך".
<br>שואלים: <b>כיצד הוא מברך עליה</b> – על קריאת המגילה לאחריה במקום שנהגו לברך<b>?</b>
<br>ומשיבים: (הסופר כתב במסירה שלפנינו 'רבי' ומחק) <b>זכיי טבחא</b> – השוחט (אדם זה אינו נזכר אלא כאן) אמר <b>בשם רבי יוחנן</b> (גדול אמוראי ארץ ישראל בדור השני)<b>: "</b> ברוך אתה ה' אלוהינו מלך העולם, <b>הרב את ריבֵךְ והנוקם את נקמתֵךְ</b> – על פי ירמיהו נא,לו: "לָכֵן כֹּה אָמַר י'י: הִנְנִי רָב אֶת רִיבֵךְ וְנִקַּמְתִּי אֶת נִקְמָתֵךְ" (של ישראל)<b>, הגואלֵךְ והמושיעֵךְ</b> – על פי ישעיהו מט,כו ו-ס,טז: "כִּי אֲנִי י'י מוֹשִׁיעֵךְ וְגֹאֲלֵךְ" (של ישראל), <b>מכף עריצָיִךְ"</b> – על פי ירמיהו טו,כא: "וּפְדִתִיךָ מִכַּף עָרִצִים"<b>.</b>
<br>ומציעים שאלה: <b>עד כדון</b> – עד עכשיו, <b>בסוף</b> – הדין בקשר לברכה על קריאת המגילה לאחריה שנזכר לפני כן ידוע<b>; בתחילה?</b> – מה הדין בברכה על קריאת המגילה לפניה?
<br>ועונים: <b>הרי היא</b> – קריאת המגילה, <b>ככל שאר מצותיה של</b> ה<b>תורה</b> – שכן קריאת המגילה היא מצווה<b>. מה שאר</b> – כשם ששאר <b>כל המצות טעונות ברכה</b> – לפני עשייתן<b>, אף זו</b> – כך קריאת המגילה, <b>טעונה ברכה</b> – לפני עשייתה (נוסח הברכה על קריאת המגילה לפניה הוא כנוסח הברכה על שאר המצוות לפניהן: "ברוך אתה י'י אלוהינו מלך העולם, אשר קידשנו במצוותיו וציוונו על מצוות קריאת מגילת אסתר". כך הנוסח בפסיקתא רבתי)<b>.</b><br><br><small>ב<b>בבלי מגילה</b> כא,ב אמרו: "מקום שנהגו לברך - יברך". - אמר אביי: לא שנו (שהברכה תלויה במנהג) אלא לאחריה, אבל לפניה - מצווה לברך, דאמר רב יהודה אמר שמואל: כל המצוות כולן מברך עליהן עובר לעשייתן.<br>לפניה מאי מברך? - רב ששת מקטרזיא איקלע לקמיה דרב אשי ובריך: "על מקרא מגילה", "שעשה ניסים", "שהחיינו".<br>לאחריה באתרא דנהיגי מאי מברך? - אמר רבי יוחנן: "ברוך אתה י'י אלהינו מלך העולם, האל הרב את ריבנו, והדן את דיננו, והנוקם את נקמתנו, והנפרע לנו מצרינו, והמשלם גמול לכל אויבי נפשנו. ברוך אתה י'י, הנפרע לעמו ישראל מכל צריהם". רבא אמר: (יש לחתום את הברכה:) "ברוך אתה י'י, האל המושיע". אמר רב פפא: הלכך (כיוון שיש שתי דעות בחתימת הברכה) נימרינהו לתרווייהו.<br><br>"הרב את ריבנו", "והנוקם את נקמתנו" - על פי ירמיהו נא,לו: "רָב אֶת רִיבֵךְ וְנִקַּמְתִּי אֶת נִקְמָתֵךְ".<br>"והדן את דיננו", "והנפרע לנו מצרינו" - על פי התרגום לירמיהו נא,לו: "דָאִין יַת דִינִיךְ וּמִתְפְּרַע יַת פּוּרְעֲנוּתִיךְ".<br>"והמשלם גמול לכל אויבי נפשנו" - על פי ישעיהו סו,ו: "ה' מְשַׁלֵּם גְּמוּל לְאֹיְבָיו".<br><br>ב<b>פסיקתא רבתי</b> פסקה יג נאמר: ילמדנו רבנו, מהו שיהא אדם צריך לברך בשעה שהוא קורא מגילת אסתר? - לימדונו רבותינו: בשעה שהוא בא לקרות את המגילה אומר: "ברוך אתה י'י אלוהינו מלך העולם, אשר קידשנו במצוותיו וציוונו על מצוות מקרא מגילה". וכיוון שגומרה - רבי זכאי טבחה בשם רבי יוחנן אומר: צריך לומר: "ברוך אתה י'י אלוהינו מלך העולם, הרב את ריבך והנוקם את נקמתך והגואלך מכף עריצך. ברוך אתה י'י, האל המושיע".<br><br>הברכה על המגילה לאחריה, לפי הירושלמי ופסיקתא רבתי היא בגוף שני יחידה כלשון הכתובים שעליהם הברכה מיוסדת, ואילו לפי הבבלי היא בגוף ראשון רבים. הברכה לאחריה בבבלי ובפסיקתא רבתי חותמת ב"ברוך", מפני שברכה ארוכה חותמת ב"ברוך".</small><br>• • •
כאן התחלת מקבילה בירושלמי ברכות ז,א.
<br>מביאים ברייתא: <b>כתוב בתורה ברכה לפניה ואין כתוב בה ברכה לאחריה</b> – ביחס לקריאת התורה כתוב שהקורא חייב לברך לפני קריאתה, אבל אין כתוב שהקורא חייב לברך לאחר קריאתה<b>.</b> - ויש לשאול: <b>מה כתוב בה לפניה?</b> - ויש להשיב: נאמר (בפתיחה לשירת "האזינו"): <b>"כִּי שֵׁם י'י אֶקְרָא</b>, <b>הָבוּ גֹדֶל לֵאלֹהֵינוּ"</b> (דברים לב,ג) – משה פנה אל העם השומעים את דבריו: כשאני בא לקרוא דברים בשם ה', שבחו אותו. מן הכתוב הזה למדנו שהקורא בתורה חייב לברך לפני קריאתה: "כי שם ה' אקרא" - זה המברך, "הבו גודל לאלוהינו" - אלו העונים אחריו (ראה מכילתא דרבי ישמעאל מסכתא דפסחא פרשה טז וספרי דברים פסקה שו)<b>. וכתוב במזון ברכה לאחריו ואין כתוב בה</b> (צריך לומר: '<b>בו</b>') <b>ברכה לפניו</b> – ביחס לאכילת המזון כתוב שהאוכל חייב לברך לאחר אכילתו, אבל אין כתוב שהאוכל חייב לברך לפני אכילתו<b>.</b> - ויש לשאול: <b>מה כתוב בו לאחריו?</b> - ויש להשיב: נאמר: <b>"וְאָכַלְתָּ וְשָׂבָעְתָּ וּבֵרַכְתָּ</b> אֶת י'י אֱלֹהֶיךָ עַל הָאָרֶץ הַטֹּבָה אֲשֶׁר נָתַן לָךְ<b>"</b> (דברים ח,י) – כשתאכל ותשבע מהטוב של הארץ, תן ליבך לברך את ה' ולהודות לו על מתן הארץ. מן הכתוב הזה למדנו שהאוכל מזון חייב לברך לאחר אכילתו<b>.</b>
<br>ושואלים: <b>מניין ליתן את האמור בזה בזה ואת האמור בזה בזה?</b> – מהיכן יש ללמוד שהאוכל מזון חייב לברך לפני אכילתו כמו שהקורא בתורה חייב לברך לפני קריאתה, ומהיכן יש ללמוד שהקורא בתורה חייב לברך לאחר קריאתה כמו שהאוכל מזון חייב לברך לאחר אכילתו?
<br>ומשיבים (בהבאת דרשה אמוראית): <b>רבי שמואל בר נחמן</b> (אמורא ארץ ישראלי בדור השני והשלישי) אמר <b>בשם רבי יונתן</b> (אמורא ארץ ישראלי בדור הראשון)<b>:</b> '<b>שֵׁם</b>' (במקבילה במדרש שמואל יג,ט כאן ולהלן: 'השם') '<b>שֵׁם</b>' <b>לגזירה שוה</b> (שיטת לימוד מדין לדין על יסוד מילים שוות שהובאו בתורה בשניהם)<b>. מה שם</b> – כשם ששם ה', <b>שנאמר בתורה</b> – 'כי שם <b>ה'</b> אקרא', <b>- ברכה לפניה</b> – הקורא בתורה חייב לברך לפני קריאתה<b>, אף שם</b> – כך שם ה', <b>שנאמר במזון</b> – 'וברכת את <b>ה'</b>', <b>- ברכה לפניו</b> – האוכל מזון חייב לברך לפני אכילתו<b>. ומה שם</b> – כשם ששם ה', <b>שנאמר במזון - ברכה לאחריו</b> – האוכל מזון חייב לברך לאחר אכילתו<b>, אף שם</b> – כך שם ה', <b>שנאמר בתורה - ברכה לאחריה</b> – הקורא בתורה חייב לברך לאחר קריאתה<b>.</b><br>
<br>ומציעים שאלה: <b>עד כדון</b> – עד עכשיו, <b>כרבי עקיבה</b> (תנא בדור השלישי, מגדולי התנאים) – אפשר ללמוד דין זה הנזכר לעיל (ברכה בתורה לאחריה וברכה במזון לפניו) לפי שיטת רבי עקיבה, שדרכו ללמוד מהכתובים כפי שאמרו לעיל<b>; כרבי ישמעאל</b> (מגדולי התנאים בדור השלישי) – מהיכן אפשר ללמוד דין זה לפי שיטת רבי ישמעאל, שאין דרכו ללמוד מהכתובים כפי שאמרו לעיל<b>?</b> (התלמוד לא הוסיף פירוט כדי להסביר את הנחת היסוד של השאלה, ולכן לא ברור מהו היסוד לשאלה. ואולי יש לפרש: עד עכשיו כרבי עקיבה שהוא לומד מגזירה שווה אף על פי שאינה מופנה (ירושלמי יומא ח,ג וסנהדרין ז,ח); כרבי ישמעאל שאינו לומד מגזירה שווה שאינה מופנה? (כך פירש ב"שערי תורת ארץ ישראל". - בגזירה שווה מופנה המילים הנידונות בגזירה שווה מיותרות ולא נכתבו אלא בשביל גזירה שווה. - בירושלמי ברכות בסוגיה הקודמת למקבילה למד רבי ישמעאל מהכתוב "'וברכת את ה<b>'</b>..." את המקור לברכות של ברכת המזון, ולכן לדעתו זו גזירה שווה שאינה מופנה))
<br>ועונים: <b>רבי יוחנן</b> (גדול אמוראי ארץ ישראל בדור השני) אמר <b>בשם רבי ישמעאל: קול וחומר</b> (כינוי לדרך הגיונית להסיק מן הדבר הקל את המסקנה לגבי הדבר החמור ממנו)<b>. מה אם מזון שאין טעון</b> (אין צריך, אין חייב) <b>ברכה לפניו</b> – שהרי לא למדנו מן הכתוב שהאוכל מזון חייב לברך לפני אכילתו, <b>- טעון</b> (במקבילה נוסף '<b>ברכה</b>') <b>לאחריו</b> – שהרי למדנו מן הכתוב שהאוכל מזון חייב לברך לאחר אכילתו<b>, תורה שהיא טעונה ברכה לפניה</b> – שהרי למדנו מן הכתוב שהקורא בתורה חייב לברך לפני קריאתה, <b>- אין</b> (צריך לומר: '<b>אינו</b>', כמו במקבילה) <b>דין</b> – כלום אינו מן ההיגיון, <b>שתהא טעונה ברכה לאחריה</b> – שהקורא בתורה חייב לברך לאחר קריאתה<b>?! -</b> ויש לשאול: <b>עד כדון</b> – עד עכשיו, <b>תורה</b> – מקורו של הדין בקורא בתורה שנזכר לפני כן ברור<b>; מזון?</b> – מה מקורו של הדין באוכל מזון הדומה לו? <b>-</b> ויש לענות: <b>מה אם תורה שאינה טעונה ברכה לאחריה</b> – שהרי לא למדנו מן הכתוב שהקורא בתורה חייב לברך לאחר קריאתה, <b>- טעונה</b> (במקבילה נוסף '<b>ברכה</b>') <b>לפניה</b> – שהרי למדנו מן הכתוב שהקורא בתורה חייב לברך לפני קריאתה<b>, מזון שהוא טעון</b> (במקבילה נוסף '<b>ברכה</b>') <b>לאחריו</b> – שהרי למדנו מן הכתוב שהאוכל מזון חייב לברך לאחר אכילתו, <b>- אינו דין</b> – כלום אינו מן ההיגיון, <b>שיהא טעון</b> (במקבילה נוסף '<b>ברכה</b>') <b>לפניו</b> – שהאוכל מזון חייב לברך לפני אכילתו<b>?!</b><br><br><small>ב<b>בבלי ברכות</b> כא,א אמרו: אמר רב יהודה אמר רב: מניין לברכת התורה לפניה מן התורה? – שנאמר / דכתיב: "כי שם ה' אקרא, הבו גודל לאלוהינו" (דברים לב).<br>אמר רבי יוחנן: למדנו ברכת התורה לאחריה מן המזון וברכת המזון לפניה מן התורה. ברכת התורה לאחריה מן המזון: ומה מזון שאין טעון (ברכה) לפניו - טעון (ברכה) לאחריו, תורה שטעונה (ברכה) לפניה - אינו דין שטעונה (ברכה) לאחריה?! ברכת המזון לפניו מן התורה: ומה תורה שאין טעונה לאחריה - טעונה לפניה, מזון שטעון לאחריו - אינו דין שטעון לפניו?!<br>איכא למפרך (אפשר לבטל את תוקף קול וחומר זה): מה למזון - שכן נהנה (הנאה גשמית) / שכן חיי שעה! מה לתורה - שכן חיי עולם / חיי עולם הבא! ועוד, תנן: בעל קרי - על המזון מברך לאחריו ואינו מברך לפניו! (הרי שהמשנה אינה משווה את ברכת המזון לפניו לברכת המזון לאחריו!) - תיובתא.</small><br>
<br><b>רבי יצחק</b> (תנא בדור הרביעי) <b>ורבי נתן</b> (הבבלי, תנא בדור הרביעי) – הוו בה (עיינו בעניין ופירשו) שני החכמים (הם מביאים ראיות שונות לאותו עניין, ואינם חולקים)<b>. רבי יצחק אמר:</b> נאמר (בפגישת שאול בנערות השואבות ושיחתן): <b>"כִּי הוּא יְבָרֵךְ הַזֶּבַח</b>, <b>אַחֲרֵי כֵן יֹאכְלוּ הַקְּרֻאִים"</b> (שמואל א ט,יג) – שמואל יברך על הקורבן (לפי פשוטו הכתוב אומר, שהוא ינצח על טכס אכילת הזבח, או שהוא יקדש את הקורבן שיהא קדוש), ואחרי כן יאכלו ממנו מי שנקראו לסעודת זבח זו. מכאן למדים שיש לברך על המזון לפני אכילתו<b>. רבי נתן אומר: "וַעֲבַדְתֶּם אֵת י'י אֱלֹהֵיכֶם וּבֵרַךְ אֶת לַחְמְךָ וְאֶת מֵימֶיךָ"</b> (שמות כג,כה) – אתם מצווים לעבוד את ה', ובשכר זה הוא יברך את מאכליך ואת משקיך, שיהיה לך הרבה לאכול ולשתות; ויש לדרוש את המילה "וּבֵרַךְ" כאילו היא נקראת "וּבָרֵךְ" בלשון ציווי - אתה מצווה לברך על לחמך, <b>- אימתי הוא קרוי</b> (נקרא) "<b>לחמך</b>"<b>?</b> – מתיי הלחם נחשב שהוא שלך? <b>עד שלא אכלתו</b> – לפני שאכלת אותו, שהרי לאחר שאכלת אותו אין הלחם עוד בעולם. ומכאן למדים שיש לברך על המזון לפני אכילתו<b>.</b><br>
<br><b>רבי</b> (רבי יהודה הנשיא, תנא בדור החמישי) <b>אומר:</b> למדים בדרך קול וחומר שהאוכל מזון חייב לברך לפני אכילתו: <b>מה אם בשעה שאכל ושבע</b> – לאחר אכילת המזון, <b>- את אמר</b> (המונח הזה איננו במקבילה)<b>:</b> – אתה אומר: <b>צריך לברך, בשעה שהוא תאב</b> (משתוקק, מתאווה) <b>לוכל</b> (לאכול) – לפני אכילת המזון, <b>- לא כל שכן?!</b> – בוודאי ובוודאי שצריך לברך! <b>-</b> ויש לשאול: <b>עד כדון</b> – עד עכשיו, <b>מזון</b> – מקורו של הדין באוכל מזון שנזכר לפני כן ברור<b>; תורה?</b> – מה מקורו של הדין בקורא בתורה הדומה לו? <b>-</b> ויש לענות: למדים בדרך קול וחומר שהקורא בתורה חייב לברך לפני קריאתה ולאחריה: <b>מה אם מזון שאינו אלא חיי שעה</b> (החיים הגשמיים והגופניים החולפים מהר והנאתם קיימת רק להווה) <b>- טעון ברכה לפניו ולאחריו, תורה שהיא חיי עדי עד</b> (החיים הרוחניים שחשיבותם נשמרת וקיימת לדורות) <b>- לא כל שכן?!</b> – בוודאי ובוודאי שטעונה ברכה לפניה ולאחריה! - רבי אינו לומד ברכת התורה לפניה מן הכתוב "כי שם ה' אקרא, הבו גודל לאלוהינו", והוא לומד ברכת התורה לפניה ולאחריה מן המזון.<br><br><small>ב<b>תוספתא ברכות</b> ו,א שנו: מניין שכשם שאתה מברך לאחריו (לאחר המזון), כך אתה מברך לפניו? - תלמוד לומר: "אשר נתן לך" - משעה שנתן / שנותן לך.<br><br>וב<b>מכילתא דרבי ישמעאל</b> מסכתא דפסחא פרשה טז נאמר: אין לי אלא מזון שהוא טעון ברכה לאחריו, לפניו מניין? - היה רבי ישמעאל אומר: קול וחומר הוא: מה כשאכל ושבע - הרי הוא טעון ברכה, כשהוא תאב - לא כל שכן?!<br>רבי נתן אומר: הרי הוא אומר: "כי הוא יברך הזבח" וגו' (שמואל א ט,יג).<br>רבי יצחק אומר: הרי הוא אומר: "ועבדתם את י'י אלוהיכם וברך את לחמך ואת מימיך" (שמות כג,כה), אימתיי הוא לחמך? - עד שלא אכלתו.<br>אין לי אלא מזון שהוא טעון ברכה לפניו ולאחריו, תורה מניין? - היה רבי ישמעאל אומר: קול וחומר: מה אם מזון שהוא חיי שעה - טעון ברכה לפניו ולאחריו, תורה שיש בה עולם הבא - דין הוא שתטעון ברכה לפניה ולאחריה.<br><br>וב<b>בבלי ברכות</b> מח,ב אמרו: תנו רבנן: מניין לברכת המזון מן התורה? - שנאמר: "ואכלת ושבעת וברכת..." (דברים ח)... אין לי אלא לאחריו (לאחר המזון), לפניו מניין? - אמרת קול וחומר: כשהוא שבע - מברך, כשהוא רעב - לא כל שכן?!<br>רבי אומר: אינו צריך... אין לי אלא לאחריו (לאחר המזון), לפניו מניין? - תלמוד לומר: "אשר נתן לך" - משעה שנתן / שניתן לך.<br>רבי יצחק אומר: אינו צריך, הרי הוא אומר: "וברך את לחמך ואת מימיך" (שמות כג), אל תקרי "וּבֵרַךְ" אלא 'וּבָרֵךְ', אימתיי קרוי לחם? - קודם שתאכלנו / שיאכלנו.<br>רבי נתן אומר: אינו צריך, הרי הוא אומר: "כי הוא יברך הזבח, אחרי כן יאכלו הקרואים" (שמואל א ט).<br>אין לי אלא ברכת המזון, ברכת התורה (ברכה על קריאת התורה) מניין? - רבי ישמעאל אומר: קול וחומר: על חיי שעה (המזון) מברך - על חיי עולם / חיי עולם הבא (התורה) לא כל שכן?!<br><br>דברי רבי בירושלמי (שני היסקי קול וחומר מברכה לאחר המזון לברכה לפניו ולברכת התורה) הם דברי רבי ישמעאל במכילתא ובבבלי (שם ההיסק הראשון מופיע בסתם). בירושלמי החליפו את דברי רבי יצחק ורבי נתן (לימודים על ברכה לפני המזון) שבמכילתא ובבבלי זה בזה. דברי רבי שבבבלי (דרשה על ברכה לפני המזון) שהם דברי התוספתא אינם בירושלמי ובמכילתא.<br>רבי יצחק ורבי נתן הם חכמים מבית מדרשו של רבי ישמעאל.</small>
ומציעים בעיה (כיוון שלמדו ברכה בקריאת התורה לפניה ולאחריה מברכה באכילת המזון לפניו ולאחריו): <b>רבי זעורה</b> (רבי זירא, מגדולי אמוראי ארץ ישראל בדור השלישי) <b>בעי</b> – שואל (מסתפק)<b>: אילין</b> – אלה <b>שלשה קָרוֹיוֹת</b> (קוראים) – שלושה אנשים הקוראים בתורה זה אחר זה בחבורת לימוד (ולא בציבור של עשרה או יותר בבית הכנסת)<b>, מה את עבד לון?</b> – מה אתה עושה אותם? (איך אתה דן אותם?) <b>כשלשה שאכלו כאחת</b> – האם יש לדמות את המקרה הנידון למקרה של שלושה שאכלו ביחד<b>, או כשלשה שאכלו זה בפני עצמו וזה בפני עצמו</b> – או שמא יש לדמות את המקרה הנידון למקרה של שלושה שאכלו לחוד (ולא נתערבו)<b>?</b> - ומפרטים את ההשלכות ההלכתיות של שתי האפשרויות הנזכרות: <b>אין תעבדינון</b> – אם תעשה אותם (אם תדון אותם) <b>כשלשה שאכלו כאחת</b> – שאחד מברך ברכת המזון לכולם לאחר אכילתם, והשאר עונים "אמן" ויוצאים ידי חובת ברכת המזון, <b>- הראשון מברך ברכה ראשונה והאחרון מברך ברכה</b> (<b>ה</b>)<b>אחרונה והאמצעי אינו מברך כל עיקר</b> (כלל וכלל) – כדין שלושה אנשים הקוראים בתורה בציבור, שהראשון מברך לפני קריאתה והאחרון מברך לאחר קריאתה, ושאר הקוראים עונים "אמן" ויוצאים ידי חובת ברכת התורה<b>. אין תעבדינון</b> – (ו)אם תעשה אותם (אם תדון אותם) <b>כשלשה שאכלו זה בפני עצמו וזה בפני עצמו</b> – שכל אחד מברך ברכת המזון לעצמו לאחר אכילתו, <b>- אפילו האמצעי מברך לפניה ולאחריה</b> – שכל אחד מהקוראים מברך ברכת התורה לעצמו לפני קריאתה ולאחריה, כדין הקורא בתורה ביחיד, שהוא מברך לפני קריאתה ולאחריה (כך פירש את הבעיה ב"שערי תורת ארץ ישראל". - הקושי בפירוש זה הוא, שהלשון "שלושה קרויות" משמעו במקומות אחרים: שלושה הקוראים בתורה בציבור בבית הכנסת). - אין פושטים את הבעיה<b>.</b><br><br><small>לפי מפרשי הירושלמי, הבעיה היא בשני וחמישי ומנחה בשבת (שבהם קוראים בציבור שלושה), ושלוש קרויות לאו דווקא, שכן ספק זה עצמו הוא בשבעה קרואים של שבת. הדוחק מבואר. וביותר קשה, שהרי משנה מפורשת היא במגילה שהפותח והחותם בתורה מברך ("סופרים וספרים" ב, עמוד 240).<br><br>רבי זעורא סבור, שהקורא בתורה כשהוא ביחידות - חייב לברך לפני קריאתה ולאחריה, כדעת רבי אבא מרי אחוי דרבי יוסי להלן.<br>בקריאת התורה בציבור, הקורא הראשון מברך לפני הקריאה והקורא האחרון מברך אחרי הקריאה (משנה מגילה ד,א וברייתא בבבלי מגילה כא,ב). כך היה המנהג בארץ ישראל גם בימי האמוראים. אבל המנהג בבבל בימי האמוראים היה שכל אחד מהקוראים מברך לפני קריאתו ואחריה, וכך נהג רבי זעורא כמסופר להלן ז,ג. לכן בעייתו של רבי זעורא אינה מתייחסת לקריאת התורה בציבור.<br>אם הדין במקרה הנידון בבעייתו של רבי זעורא הוא כדין קריאת התורה בציבור, הדין הוא כדברי המשנה ואין הוא כמנהג בבל, מכיוון שהטעם למנהג זה הוא גזירה משום הנכנסים ומשום היוצאים (בבלי שם), וגזירה זו אינה קיימת במקרה הנידון, שהרי אין כאן נכנסים ויוצאים.</small><br>
<br><b>אמר רבי שמואל בר אבודמא</b> (אמורא ארץ ישראלי בדור החמישי)<b>:</b> (צריך להוסיף כמו במקבילה: '<b>לא</b>') <b>למדו ברכת התורה מברכת המזון אלא לרבים</b> (צריך לומר: '<b>ב</b>רבים', כמו שהוא בכתב יד ובדפוס ראשון של מדרש שמואל יג,ט) – לא למדו ברכה בקריאת התורה לפניה ולאחריה מברכה באכילת המזון לפניו ולאחריו אלא במקרה של קריאת התורה בציבור<b>, אם לרבים אפילו</b> (נראה ששלוש מילים אלו הן שיבוש, וצריך לומר במקומן: '<b>אבל</b>', כמו שהוא בכתב יד של מדרש שמואל. אפשר שהשיבוש נוצר כך: 'אם לרבים' הוא כפל גרסה (שנשתבש) של 'אלא ברבים', ו'אפילו' הוא שיבוש של 'אבל') <b>בינו לבין עצמו אינו מברך</b> – אבל הקורא בתורה כשהוא ביחידות - אינו חייב לברך לפני קריאתה ולאחריה<b>.</b>
<br>ומביאים דעה חולקת: <b>אמר רבי אבא מרי</b> (אמורא ארץ ישראלי בדור הרביעי) <b>אחוי ד-</b> – אחיו של <b>רבי יוסה</b> (מגדולי אמוראי ארץ ישראל בדור הרביעי)<b>: עשאוה</b> – דנו את הקריאה בתורה, <b>כשאר כל המצות שבתורה</b> – שכן הקריאה בתורה היא מצווה<b>. מה שאר</b> – כשם ששאר <b>כל המצות טעונות ברכה</b> – לפני עשייתן<b>, אף זו</b> – כך הקריאה בתורה, <b>טעונה ברכה</b> – לפני עשייתה, ולכן אפילו הקורא בתורה כשהוא ביחידות - חייב לברך לפני קריאתה<b>.</b><br><br><small>עד כאן המקבילה בירושלמי ברכות.<br>בקטע הקודם בברכות פורטו האסמכתאות המקראיות לברכות השונות הנאמרות בברכת המזון. הקטע הקודם במגילה, לעומת זאת, דן בברכת המגילה ומציע אסמכתא לברכת המגילה לפניה.<br>נראה שהמקבילה, שבה דנים בברכות על המזון ועל התורה לפניהם ולאחריהם, מקורה בברכות, משום שהפרק שם עוסק בברכת המזון, ומברכות הועתקה המקבילה למגילה, בשל הלשון הזהה שבסוף הקטע הקודם כאן שדן בברכת המגילה ובסוף המקבילה: "הרי היא ככל שאר מצותיה של תורה / עשאוה כשאר כל מצותיה של תורה. מה שאר כל המצות טעונות ברכה, אף זו טעונה ברכה".<br><br>ב<b>תוספתא ברכות</b> ו,ט שנו: העושה כל המצוות - מברך עליהן / צריך לברך (לפני עשייתן).<br>ו<b>שם</b> ו,א שנו: מניין (שמברך) אף על התורה ועל המצוות (כשם שמברך על המזון)? - תלמוד לומר: "אשר נתן לך" (דברים ח,י), ואומר: "ואתנה לך את לוחות האבן והתורה והמצוה" (שמות כד,יב).<br>וב<b>ירושלמי ברכות</b> ו,א אמרו: מניין שכל המצוות טעונות ברכה (לפני עשייתן)? - רבי תנחומא, רבי אבא בר כהנא בשם רבי אלעזר: "ואתנה לך את לוחות האבן והתורה והמצוה" - הקיש תורה למצוה. מה תורה טעונה ברכה, אף מצוה טעונה ברכה.<br><br>בתוספתא הלימוד הוא מברכת המזון לתורה ומצוות יחדיו, ובירושלמי ברכות ו,א הלימוד הוא מתורה למצוות, ובירושלמי כאן ובמקבילה הלימוד הוא ממצוות לתורה.</small><br>• • •
מספרים: <b>אמר רבי שמואל בר נחמן</b> (אמורא ארץ ישראלי בדור השני והשלישי)<b>: רבי יונתן</b> (אמורא ארץ ישראלי בדור הראשון) <b>הוה עבר קומי סידרא</b> – היה עובר לפני הסדר (בית הכנסת. - סידרא הוא מוסד ציבורי, שהיו בו בית ספר שבו לימדו מקרא, בית כנסת שבו התפללו או שמעו דרשה, ובית מדרש שבו עסקו בתלמוד ("מסביב ל'סידרא'", "בר אילן" ל-לא, עמודים 359-365))<b>. שמע קלון קרויי</b> (צריך לומר: '<b>קריי</b>') <b>ולא מברכין</b> – שמע את קולם (של האנשים שבבית הכנסת) קוראים (בתורה בציבור) ולא מברכים (הקורא הראשון לא בירך לפני קריאתו והקורא האחרון לא בירך לאחר קריאתו)<b>. אמר לון:</b> – אמר להם (רבי יונתן): <b>עד מתי אתם עושין את התורה קרחות קרחות</b> (נראה שצריך לומר: '<b>קְרִיוֹת קְרִיוֹת</b>' - קריאות קריאות. 'קרחות קרחות' הוא שיבוש בהשפעת הירושלמי מעשרות א,ג: "משיעשו קרחות קרחות לבנות")<b>?</b> – כשהקורא הראשון מברך לפני קריאתו והקורא האחרון מברך לאחר קריאתו, כדין המשנה, נחשבת קריאת התורה כיחידה אחת. אבל כשאינם מברכים, נחשבת קריאת כל קורא כיחידה בפני עצמה, ולכן אמר להם רבי יונתן: עד מתיי אתם עושים את התורה קריות קריות? (לשון זו נמצאת במסכת סופרים<b>,</b> ראה להלן).<br><br><small>יש שפירשו, שאנשי הסידרא נהגו כדין המשנה שרק הראשון והאחרון מברכים ולא כל הקוראים, ורבי יונתן גער בהם על כך שלא בירכו כל הקוראים לפני קריאתם ולאחריה. לפירוש זה אין מובן מהו "קרחות קרחות".<br><br>לפי דין המשנה, רק הראשון והאחרון מברכים לפניה ולאחריה, ולא כל הקוראים. מנהג בבל היה שכל הקוראים מברכים לפניה ולאחריה (בבלי מגילה כא,ב). ההבדל בין דין המשנה למנהג בבל הוא הבדל שבין מנהג ארץ ישראל למנהג בבל.<br>ממספר מקורות בירושלמי עולה לכאורה שגם בארץ ישראל נהגו במקומות מסוימים לברך לפני קריאת כל קורא ואחריה. ראה ירושלמי מגילה ד,א: "רבי יונתן הוה עבר קומי סידרא. שמע קלון קריי ולא מברכין. אמר לון: עד מתי אתם עושין את התורה קרחות קרחות?" ("פרשת ראש חודש כיצד קורין אותה?", "תרביץ" עד, עמודים 186-189 והערה 69).<br><br>לפי יש שפירשו, עולה מהירושלמי כאן שגם בארץ ישראל נהגו במקומות מסוימים לברך לפני קריאת כל קורא ואחריה, שכן כך דעת האמורא הארץ ישראלי רבי יונתן. אבל לפי פירושנו, אין עולה כך מהירושלמי כאן.<br><br>אולי יש לגרוס בירושלמי כאן: 'שמע קלון קריי ומברכין' (יש למחוק מילת 'לא'), שאנשי הסידרא לא נהגו כדין המשנה אלא כל הקוראים בירכו לפני קריאתם ולאחריה, ורבי יונתן גער בהם על שלא נהגו כדין המשנה: 'עד מתי אתם עושים את התורה <b>קריות קריות</b>?', שכשכל הקוראים מברכים לפני קריאתם ולאחריה, נחשבת קריאת כל קורא כיחידה בפני עצמה. לפי זה, עולה מהירושלמי כאן שגם בארץ ישראל נהגו במקומות מסוימים לברך לפני קריאת כל קורא ואחריה, שכן כך נהגו אנשי הסידרא.<br><br>המעשה הזה מוסב על מה ששנינו במשנה: "הפותח והחותם בתורה מברך לפניה ולאחריה".<br><br>ב<b>מסכת סופרים</b> יד,טו נאמר: אמר רבי לוי: מגילת אסתר צריך לקרותה בלילה ולשנותה ביום, שנאמר: "למען יזמרך כבוד ולא יידום", "יזמרך כבוד" - בלילה, "ולא יידום" - ביום.<br>רבי מאיר הווה חליף בכנישתא. שמע קליהון דסדראי. אמר לון: עד מתי אתם עושים את התורה <b>קריות קריות</b>? אמרו לו: משום "למען יזמרך כבוד", ושבקון.<br><br>נראה שבמעשה של רבי מאיר שמובא במסכת סופרים קראו את הקריאה בתורה שני פעמים, כמו שאמר רבי לוי בעניין קריאת מגילת אסתר.<br><br>אולי יש לפרש את המעשה בירושלמי כאן ואת המעשה במסכת סופרים שהם עוסקים בקריאת המגילה בפורים ולא בקריאה בתורה. במעשה בירושלמי כאן קראו כמה קוראים את המגילה ולא בירכו עליה לא לפניה ולא לאחריה, ורבי יונתן גער בהם על כך שלא בירכו עליה: 'עד מתי אתם עושים את התורה <b>קריות קריות</b>?', שכשכמה קוראים את המגילה ולא מברכים עליה לא לפניה ולא לאחריה, נחשבת קריאת כל קורא כיחידה בפני עצמה. ונקראת המגילה "תורה" בשל חשיבותה של המגילה כתורה.<br>לפי פירוש זה, שהמעשה עוסק בקריאת המגילה, המעשה קשור לקטע הקודם למקבילה לעיל שדן בברכת המגילה, אלא שהמקבילה שהועתקה לכאן מברכות מפסיקה ביניהם.</small><br>• • •<br><br>במשנה שנינו: "בשיני ובחמישי ובשבת במנחה קורין שלשה".
<br>מביאים ברייתא: <b>משה התקין את ישראל</b> (במסכת סופרים י,א: 'הקניא להם לישראל' - התרה, הזהיר. נראה ש'הקניא' הוא הלשון המקורי, ובשל אי הבנתו הוחלף ב-'התקין' כמו להלן. מילת היחס 'את' שנשארה מהלשון המקורי מתאימה ל'הקניא', אבל אינה מתאימה ל'התקין' בהקשר לקביעת תקנה, והנכון הוא 'התקין ל-' כמו להלן. לכן יש לגרוס: '<b>הקניא</b> את ישראל') <b>שיהו</b> (שיהיו) <b>קורין בתורה</b> (הסופר במסירה שלפנינו טעה ודילג בשל הדמיון והתחיל לכתוב כאן את תקנות עזרא, וכשעמד על טעותו מחק ותיקן כראוי) <b>בשבתות</b> – בשחרית, <b>ובימים טובים ובראשי חדשים ובחולו של</b> ה<b>מועד, שנאמר: "וַיְדַבֵּר מֹשֶׁה אֶת מֹעֲדֵי י'י אֶל בְּנֵי יִשְׂרָאֵל"</b> (ויקרא כג,מד) – מכאן למדים שמשה ציווה את ישראל לקרוא בתורה בכל מועד (השווה למשנה לעיל ג,ו)<b>.</b><br>
<br><b>עזרה</b> (עזרא) <b>התקין</b> (קבע תקנה) <b>לישראל שיהו קורין בתורה בשֵיני ובחמישי ובשבת במנחה.</b>
<br><b>הוא</b> – עזרא, <b>התקין טבילה לבעלי קריין</b> – לפני לימוד תורה (בעל קרי הוא מי שיצאה ממנו שכבת זרע, בין בדרך תשמיש ובין שלא בדרך תשמיש, בין כשהוא ישן ובין כשהוא ער, בין מרצון ובין מאונס. בעל קרי הוא טמא וטעון טבילה מן התורה לאכילת תרומה וקודשים. עזרא התקין טבילה לבעלי קרי, שאסר עליהם לקרוא וללמוד תורה בעודם בטומאתם עד שיטבלו. - בירושלמי במקום אחד (שבת א,ד) נתייחסו הלכות בעל קרי לתלמידי שמאי והלל, ובמקומות אחרים נמנתה תקנת טבילה לבעלי קריים לאחת מעשר תקנות שתיקן עזרא. תקנת עזרא היא לקרי מתשמיש, וגזרת בית שמאי ובית הלל בהלכות בעל קרי היא בקרי לאונסו ("פירושים וחידושים בירושלמי" ב, עמוד 221))<b>.</b>
<br><b>הוא</b> – עזרא, <b>התקין שיהו בתי דינין יושבין בעיירות בשֵיני ובחמישי</b> – שהם ימי השוק שבהם מתכנסים בני הכפרים בעיירות<b>.</b>
<br><b>הוא</b> – עזרא, <b>התקין שיהו הרוכלין</b> (סוחרים הנושאים איתם את סחורתם ועוברים ממקום למקום כדי למכור אותה) <b>מחזרין</b> – על הפתחים (הולכים וסובבים מבית לבית), <b>בעיירות</b> – למכור בשמים וקישוטים לנשים, <b>מפני כבודן של בנות ישראל</b> – שאין כבודן של הנשים לצאת לשוק לצורך קנייה<b>.</b>
<br><b>הוא</b> – עזרא, <b>התקין שיהו מכבסין</b> – את הבגדים, <b>בחמישי</b> – ביום החמישי, <b>מפני כבוד השבת</b> – כדי שיהיו פנויים ביום השישי (ערב שבת) להכנות האחרות לצורך השבת<b>.</b>
<br><b>הוא</b> – עזרא, <b>התקין שיהו אופין פת בערבי שבתות,</b> כדי <b>שתהא פרוסה מצויה לעני</b> – שיהיה לחם מצוי בבית עבור העניים המחזרים על הפתחים<b>.</b>
<br><b>הוא</b> – עזרא, <b>התקין שיהו אוכלין שום בלילי שבתות</b> – שהוא זמן תשמיש של איש ואשתו<b>, שהוא</b> – השום, <b>מכניס אהבה</b> – בלב האדם האוכל אותו, <b>ומוציא תאוה</b> (צריך לומר כמו בקטע גניזה: 'ומוציא <b>קנאה</b>', וכן הוא בבבלי) – מבטל אותה מלב האדם, ולכן תיקן עזרא אכילת שום סמוך לזמן תשמיש ('תאוה' היא תשוקה. 'קנאה' היא צרות עין או חשד בחוסר אהבה ונאמנות. כאן יש מובן ללשון 'מוציא קנאה' אבל אין מובן ללשון 'מוציא תאוה')<b>.</b>
<br><b>הוא</b> – עזרא, <b>התקין שיהו הנשים מדברות זו עם זו בבית הכסא</b> – כדי שיידע אדם העובר שיש נשים בבית הכיסא ולא ייכנס לשם ויתייחד עימהן (במשנה קידושין ד,יב שנינו: לא יתייחד אדם עם שתי נשים)<b>.</b><br>
<br><b>הוא</b> – עזרא, <b>התקין שתהא אשה חוגרת בסינר</b> (יריעת בד המשתלשלת מן המותניים מטה ונקשרת לגוף ברצועות. מקור המילה 'סינר' ביוונית) <b>בין מלפניה בין מלאחריה</b> – מלפניה וגם מאחריה. סינר שהאישה חוגרת היו בו שני חלקים: אחד המכסה אותה מלפניה ואחד היורד לה מאחריה. טעם התקנה אמור להלן (במשנה שבת י,ד שנינו: האישה החוגרת בסינר בין מלפניה ובין מלאחריה...)<b>.</b>
<br><b>אמר רבי תנחום בר חייה</b> (אמורא ארץ ישראלי בדור השלישי)<b>: מפני מעשה שאירע</b> – לכן הותקנה תקנה זו<b>. מעשה באשה שבעלה</b> – בא עליה, <b>קוף מכדרכה</b> – באיבר מינה, <b>ושלא כדרכה</b> – בפי טבעתה. חגירת סינר על ידי אישה מלפניה ומאחריה מונע מעשה מכוער כזה<b>.</b><br>
<br><b>הוא</b> – עזרא, <b>התקין שתהא אשה חופפת</b> (רוחצת ומנקה) <b>וסורקת</b> – את שערותיה, כדי להעביר את הלכלוך ולא תהיה חציצה בשערותיה, <b>קודם לטהרתה שלשה ימים</b> – אפילו שלושה ימים לפני טבילתה, כמבואר להלן<b>.</b>
<br><b>רבי יוסה</b> (מגדולי אמוראי ארץ ישראל בדור הרביעי) (בקטע גניזה: 'ר' ירמיה') אמר <b>בשם דבית רבי ינאי</b> – (החכמים) של בית רבי ינאי (אמורא ארץ ישראלי בדור הראשון)<b>,</b> וכן <b>רבי בא בר כהן</b> (אמורא ארץ ישראלי בדור החמישי) אמר <b>בשם רב חונה</b> (רב הונא, גדול אמוראי בבל בדור השני)<b>: כדי לשבת ולשני ימים טובים של</b> ה<b>גליות</b> – אישה חופפת וסורקת שלושה ימים לפני טבילתה אף בימי החול, שכן הוא שיעור הזמן שאישה חופפת וסורקת לפני טבילתה במקרה של שבת ושני ימים טובים של הגלויות הסמוכים לשבת לפניה או אחריה, שאם חלים שני ימים טובים של הגלויות בימים חמישי ושישי, וליל טבילתה חל במוצאי שבת, חופפת וסורקת ביום רביעי, ואם חלים שני ימים טובים של הגלויות בימים ראשון ושני, וליל טבילתה חל במוצאי יום טוב שני, חופפת וסורקת ביום שישי, כדי שלא תבטל זמן תשמישה משום שאינה רשאית לחפוף ולסרוק בשבת וביום טוב (לדעה זו מעיקר הדין אישה חופפת ביום שלפני ליל טבילתה ולא בליל טבילתה, ולכן אם אינה רשאית לחפוף ביום שלפני ליל טבילתה, אף שהיא רשאית לחפוף בליל טבילתה - חופפת ביום קודם טבילתה)<b>.</b><br>
<br>מביאים מחלוקת אמוראים בשם רב יהודה.
<br><b>רבי זעורה</b> (רבי זירא, מגדולי אמוראי ארץ ישראל בדור השלישי) אמר <b>בשם רב יהודה</b> (מגדולי אמוראי בבל בדור השני)<b>: והוא שהגיע זמנה לטבול בנתיים</b> – אישה חופפת וסורקת אפילו שלושה ימים קודם לטבילתה כשחלים שני ימים טובים של הגלויות סמוך לשבת, רק אם הגיע זמן טבילתה בליל אחד משני הימים הטובים או בליל שבת (לדעה זו יש שלושה ימים בין יום החפיפה לליל הטבילה, אך לא ימים מלאים). אבל אם הגיע זמן טבילתה בלילה שלאחר מכן (במוצאי שבת אם חלים שני ימים טובים של הגלויות בימים חמישי ושישי, או במוצאי יום טוב שני אם חלים שני ימים טובים של הגלויות בימים ראשון ושני), אינה חופפת וסורקת אלא בליל טבילתה שהוא יום חול (לדעה זו מעיקר הדין אישה חופפת בליל טבילתה ולא ביום שלפני ליל טבילתה, ולכן אם היא רשאית לחפוף בליל טבילתה - חופפת בליל טבילתה, ורק אם אינה רשאית לחפוף בליל טבילתה - חופפת ביום קודם טבילתה)<b>.</b>
<br><b>רבי בא</b> (רבי אבא, אמורא בדור השלישי) אמר <b>בשם רב יהודה: ואפילו הגיע זמנה לטבול בסוף</b> – אישה חופפת וסורקת אפילו שלושה ימים קודם לטבילתה כשחלים שני ימים טובים של הגלויות סמוך לשבת, אף אם הגיע זמן טבילתה בלילה שלאחר מכן (במוצאי שבת אם חלים שני ימים טובים של הגלויות בימים חמישי ושישי, או במוצאי יום טוב שני אם חלים שני ימים טובים של הגלויות בימים ראשון ושני. - לדעה זו יש שלושה ימים מלאים בין יום החפיפה לליל הטבילה. לדעה זו מעיקר הדין אישה חופפת ביום שלפני ליל טבילתה ולא בליל טבילתה)<b>.</b>
<br>ומספרים: <b>והוה רבי זעורה מסתכל ביה</b> – והיה רבי זעורה מסתכל בו (ברבי בא בתימהון על דבריו)<b>. אמר ליה:</b> – אמר לו (רבי בא לרבי זעורה): <b>מה את</b> (אתה) <b>מסתכל בי?</b> "<b>מַה יָּדַעְתָּ וְלֹא נֵדָע?</b> [ומה] <b>תָּבִין וְלֹא עִמָּנוּ הוּא?</b>" (איוב טו,ט) – מה הדבר שאתה יודע ומבין אותו ואנחנו איננו יודעים ומבינים? (כך אמר לאיוב אחד מרעיו. - רבי זעורה הקפיד לברר מקור כל שמועה, ולכן תמה על רבי בא שאמר בשם רב יהודה שמועה השונה ממה שהוא אמר בשם רב יהודה)
<br>ומציעים מסורת המאשרת את הדברים שבאו לפני כן ומציעים גם הסבר: <b>אתא</b> – בא <b>רבי אחא</b> (אמורא ארץ ישראלי בדור הרביעי) אמר <b>בשם רבי תנחום בירבי חייה</b> (אמורא ארץ ישראלי בדור השלישי) <b>ואמר טעמא</b> – ואמר הטעם (של המסורת שאמר)<b>: ואפילו הגיע זמנה לטבול בסוף</b> – אף אם הגיע זמן טבילתה בליל היום הרביעי, חופפת וסורקת כמה ימים קודם לטבילתה<b>, אני אוֹמַר: שמא מעיינה</b> – מקום טבילתה, <b>רחוק</b> – מביתה, <b>והיא מתעצלת</b> – לחפוף ולסרוק כראוי בליל טבילתה, בשל הזמן הרב הנדרש לה ללכת למקום הטבילה ולחזור לביתה, <b>ואינה טהורה</b> – משום שלא חפפה וסרקה כראוי. ולכן מוטב שתחפוף ותסרוק כמה ימים קודם לטבילתה, ובלבד שתהא טהורה<b>.</b><br><br><small>ב<b>בבלי בבא קמא</b> פב,א אמרו: עשר תקנות תיקן עזרא: שיהו קורים (בתורה) במנחה בשבת, ושיהו קורים בשני ובחמישי, ושיהו דנים (בבתי דין) בשני ובחמישי, ושיהו מכבסים בחמישי בשבת, ושיהו אוכלים שום בערב שבת, ושתהא אישה משכמת ואופה, ושתהא אישה חוגרת בסינר, ושתהא אישה חופפת וטובלת, ושיהו רוכלים מחזרים בעיירות, ותיקן טבילה לבעלי קריים.<br>שיהו קורים במנחה בשבת - משום יושבי קרנות (שלא ייבטלו מדברי תורה).<br>ושיהו דנים בשני ובחמישי - דשכיחי (אנשים), דאתו (לעיר) למקרא בספרא (בתורה).<br>ושיהו מכבסים בחמישי בשבת - מפני / משום כבוד השבת.<br>ושיהו אוכלים שום בערב שבת - משום עונה (תשמיש המיטה בליל שבת). - תנו רבנן: חמישה דברים נאמרו בשום: משביע, ומשחין (מחמם), מצהיל פנים, ומרבה זרע, והורג כינים (תולעים וטפילים) שבבני מעיים; ויש אומרים: מכניס את האהבה ומוציא את הקנאה / השנאה.<br>ושתהא אישה משכמת ואופה (בכל יום, או ביום שישי לכל ימות השבוע) - כדי שתהא פת מצויה לעניים (המחזרים על הפתחים).<br>ושתהא אישה חוגרת בסינר - משום צניעות.<br>ושיהו רוכלים מחזרים בעיירות - משום תכשיטי נשים (שיהיו תכשיטים מצויים לנשים לקנותם), כדי שלא יתגנו בנות ישראל על בעליהן (אם לא יהיו להן תכשיטים).<br><br>ב<b>בבלי סנהדרין</b> יט,א אמרו: אמר רמי בר אבא: התקין רבי יוסי בציפורי שיהו נשים מספרות (משוחחות זו עם זו) בבית הכיסא, משום ייחוד.<br><br>בשני התלמודים נמנו עשר תקנות שתיקן עזרא. הבבלי מנה את הקריאה במנחה בשבת ואת הקריאה בשני ובחמישי בשתי תקנות, ואילו הירושלמי מנה אותן בתקנה אחת. הירושלמי מייחס לעזרא את התקנה שיהיו נשים מדברות בבית הכיסא, ואילו הבבלי מייחס אותה לרבי יוסי.<br>התקנה שרוכלים מחזרים בעיירות - בבבלי: כדי שלא יתגנו בנות ישראל על בעליהם. ובירושלמי: מפני כבודן של בנות ישראל.<br>התקנה שאישה חוגרת בסינר - בבבלי: משום צניעות. ובירושלמי: מפני מעשה שאירע.<br>בבבלי: שתהא אישה חופפת וטובלת. בירושלמי: שתהא אישה חופפת וסורקת קודם לטהרתה שלושה ימים (לפי הירושלמי התקנה כפולה: חופפת וסורקת; חופפת וסורקת קודם לטהרתה שלושה ימים).<br><br><b>מפני כבודן של בנות ישראל</b><br>ב<b>ירושלמי נדרים</b> ה,א ו<b>בבא בתרא</b> א,ו אמרו: רבי יוחנן בשם רבי בנייה: בכל השותפין מעכבין / ממחין זה על זה בחצר, חוץ מן הכביסה, מפני כבודן של בנות ישראל.<br>וב<b>בבלי בבא בתרא</b> נז,ב אמרו: אמר רבי יוחנן משום רבי בנאה: בכול שותפים מעכבים זה את / על זה (מלהשתמש בחצר המשותפת), חוץ מן הכביסה (שאינם יכולים לעכב), לפי שאין דרכן של בנות ישראל להתבזות על גב הנהר (משום שהן מרימות את שולי בגדיהם, על מנת שלא יירטבו, ולכן צריך להרשות להן לכבס בתוך החצר, ולא להכריח אותן לכבס בחוץ במקום הגלוי לרבים).<br><br>הביטוי "מפני כבודן של בנות ישראל" בירושלמי נדרים ובבא בתרא מתפרש על פי המקבילה בבבלי בבא בתרא. יש לפרש את הביטוי הזה בירושלמי כאן, שהוא טעם התקנה שרוכלים מחזרים בעיירות, כפירושו של הביטוי בירושלמי נדרים ובבא בתרא. הרי ששני התלמודים חלוקים בטעם התקנה שרוכלים מחזרים בעיירות.<br><br><b>מכניס אהבה ומוציא קנאה</b><br>ב<b>בבלי בבא מציעא</b> קז,ב אמרו: תנו רבנן: שלושה עשר דברים (של שבח) נאמרו בפת של שחרית: ...ונזקק (האוכלה) לאשתו (בשעה הראויה), ואין מתאווה לאישה אחרת... ויש אומרים: אף מכנסת אהבה ומוציאה קנאה / איבה.<br><br><b>מעשה באשה שבעלה קוף מכדרכה ושלא כדרכה</b><br>ב<b>מסכת דרך ארץ</b> פרק עריות הלכה ז נאמר: מעשה בריבה (נערה) אחת בעייתה-לו שהיתה מכבדת את הבית ובא הקוף ובעלה מאחריה (שלא כדרכה), ובא מעשה לפני רבי עקיבה ולא פסלה מן הכהונה (מפני שלא נעשתה זונה בכך).<br>וב<b>בבלי יבמות</b> נט,ב אמרו: כי אתא רב דימי אמר: מעשה בריבה אחת בהיתלו שהיתה מכבדת את הבית, ורבעה כלב כופרי מאחריה, והכשירה רבי לכהונה.<br><br><b>אשה חופפת וסורקת קודם לטהרתה שלשה ימים</b><br>ב<b>בבלי נידה</b> סז,ב אמרו: אמר רב הונא: אישה חופפת באחד בשבת וטובלת בשלישי בשבת (בליל שלישי), שכן אישה חופפת בערב שבת וטובלת במוצאי שבת. אישה חופפת באחד בשבת וטובלת ברביעי בשבת (בליל רביעי), שכן אישה חופפת בערב שבת וטובלת במוצאי יום טוב שחל להיות אחר השבת. אישה חופפת באחד בשבת וטובלת בחמישי בשבת (בליל חמישי), שכן אישה חופפת בערב שבת וטובלת במוצאי שני ימים טובים של ראש השנה שחל להיות אחר השבת.<br>ורב חסדא אמר: כולהו - אמרינן (בטבילה במוצאי שבת ובטבילה במוצאי יום טוב שאחר השבת ובטבילה במוצאי ראש השנה שאחר השבת הותרה חפיפה כמה ימים לפני הטבילה), "שכן" - לא אמרינן (בטבילה בימי חול לא הותרה חפיפה כמה ימים לפני הטבילה), היכא דאפשר (שתחפוף סמוך לטבילה) - אפשר (ולא הותרה חפיפה לפני כן), היכא דלא אפשר - לא אפשר (והותרה חפיפה לפני כן).<br>ורב יימר אמר: אפילו "שכן" - נמי אמרינן, לבר מאישה חופפת באחד בשבת וטובלת בחמישי בשבת, דלמוצאי שני ימים טובים של ראש השנה שלאחר השבת ליתא, דאפשר דחופפת בלילה וטובלת בלילה.<br><br>בירושלמי: שני ימים טובים של הגליות. ובבבלי: שני ימים טובים של ראש השנה.<br>דברי רב הונא בירושלמי "אישה חופפת וסורקת קודם לטהרתה שלושה ימים, כדי לשבת ולשני ימים טובים של הגליות" הם דבריו בבבלי "אישה חופפת באחד בשבת וטובלת בחמישי בשבת (בליל חמישי), שכן אישה חופפת בערב שבת וטובלת במוצאי שני ימים טובים של ראש השנה שחל להיות אחר השבת".<br>דברי רבי זעורה בשם רב יהודה בירושלמי הם כדברי רב יימר בבבלי.<br>דברי רבי בא בשם רב יהודה בירושלמי הם כדברי רב הונא בבבלי.<br>בירושלמי אין דעה כדברי רב חסדא בבבלי.</small><br>• • •<br><br>(הסוגיה שייכת להלכה א ("תלמוד ירושלמי במהדורת האקדמיה ללשון העברית", "תרביץ" עא, עמוד 589, הערה 118, אות ח))

Halakhah 2

<big><strong>משנה</strong></big><br>משנתנו היא המשך המשנה הקודמת, והיא מוסיפה ללמד על סדר הקריאה בתורה בימי הקריאה שנשנו בפרק הקודם.
<br>(<b>ו</b>)<b>בראשי חדשים ובחולו של</b> ה<b>מועד קורין ארבעה</b> – אנשים<b>. אין פוחתין מהן</b> – מארבעה קוראים, <b>ואין מוסיפין עליהן, ואין מפטירין בנביא. הפותח והחותם בתורה מברך לפניה ולאחריה</b> – אף על פי שנוסף קורא בימים האלה, מכל מקום אין מברכים אלא הקורא הראשון והקורא האחרון. 
<br><b>ביום טוב -</b> קוראים <b>חמשה</b> – אנשים<b>. ביום הכיפורים -</b> קוראים <b>ששה</b> – אנשים<b>. בשבת -</b> קוראים <b>שבעה</b> – אנשים<b>. אין פוחתין מהן</b> – מחמישה קוראים ביום טוב ומשישה ביום הכיפורים ומשבעה בשבת<b>, אבל מוסיפין עליהן</b> – מותר להוסיף עליהם בימים האלה<b>, ומפטירין בנביא</b> – בימים האלה<b>. הפותח והחותם בתורה מברך לפניה ולאחריה</b> – אף על פי שנוספו קוראים בימים האלה ואף מותר להוסיף עליהם, מכל מקום אין מברכים אלא הקורא הראשון והקורא האחרון<b>.</b><br>• • •
במשנה שנינו: "בשיני ובחמישי ובשבת במנחה קורין שלשה".
<br>ובמשנה להלן ד,ד שנינו: "הקורא בתורה לא יפחות משלשה פסוקים".
<br>כאן התחלת מקבילה בירושלמי תעניות ד,ג.
<br><b>רב חונה</b> (רב הונא, גדול אמוראי בבל בדור השני) <b>אמר: שלשה קרויות</b> (קוראים) <b>שבתורה לא יפחתו מעשרה פסוקים</b> – כשקוראים בתורה בציבור שלושה אנשים, כגון בשני ובחמישי ובשבת במנחה, לא יקראו בין שלושתם פחות מעשרה פסוקים. עשרה פסוקים אלה שניים קוראים שלושה שלושה פסוקים ואחד קורא ארבעה, וכל אחד מהם יכול להיות זה שקורא ארבעה<b>.</b>
<br>מה טעם הדבר, שלא יפחתו מעשרה פסוקים? -
<br>ומציעים טעם: <b>חזקיה</b> (אמורא ארץ ישראלי בדור הראשון, בנו של רבי חייא) <b>אמר: כנגד עשרת הדיברות</b> – עשרה הפסוקים הללו הם כנגד עשרת הדיברות (הטעם העליון של עשרת הדיברות מחלק אותם לעשרה פסוקים. - קריאת התורה היא מעין מעמד של מתן תורה מחדש, וכמו שבמתן תורה היו עשרה פסוקים, כך גם בקריאת התורה)<b>.</b><br><br><small>ב<b>בבלי מגילה</b> כא,ב אמרו: תני רב שימי מבירתא דשחורי: אין פוחתים מעשרה פסוקים בבית הכנסת.<br>הני עשרה כנגד מי? - אמר רבי יהושע בן לוי: כנגד עשרה בטלנים שבבית הכנסת. רב יוסף / רבי יוסי בר חנינא אמר: כנגד עשרת הדיברות שנאמרו לו למשה בסיני. רבי לוי אמר: כנגד עשרה הילולים שאמר דוד בספר תהילים (בכמה כתבי יד אין מאמר זה). רבי יוחנן אמר: כנגד עשרה מאמרות שבהם נברא העולם.<br><br>רב שימי מבירתא דשחורי אמורא הוא ולא מן הראשונים. אם כן, איך ייתכן שרבי יהושע בן לוי ורבי יוסי בר חנינא ורבי יוחנן, מן האמוראים הראשונים, ייתנו סימוכין לדברי רב שימי? ושמא כל דברי האמוראים הללו הועברו לכאן מבבלי ראש השנה לב,א ("הני עשרה מלכיות / עשרה כנגד מי?"). אלא שייצא שרבי יהושע בן לוי במקור אמר את דבריו על המשנה שם, אף על פי שלא הובאו שם ואף על פי שקשה להתאימם שם ("מקורות ומסורות", מועד ג, עמוד תצז, הערה 1).<br>גם בירושלמי קדם חזקיה המציע טעם להלכה לרב הונא המוסר את ההלכה.</small><br>
<br>הקטע שלפנינו "והא תנינן... סדורה של יום" נוסף במסירה שלפנינו על ידי מגיה על פי המקבילה בתעניות.
<br>ומציעים קושיה ממשנה (על רב חונה כדי לפרוך את דבריו): <b>והא תנינן:</b> – והרי שנינו (משנה תעניות ד,ג): <b>ביום הראשון</b> – אנשי המעמד קוראים בתורה ביום הראשון בשבוע, <b>- "בְּרֵאשִׁית"</b> – ספר בראשית, פרק א, פסוקים א-ה (מעשה היום הראשון), <b>ו"יְהִי רָקִיעַ"</b> – פסוקים ו-ח (מעשה היום השני)<b>! והא לית בהון אלא תמנייא!</b> – והרי אין בהן (בשתי הפרשות האלו שקוראים שלושה אנשים) אלא שמונה (פסוקים)! נמצא שפוחתים מעשרה פסוקים, שלא כרב חונה.
<br>ומתרצים את הקושיה בהצעת מחלוקת אמוראים: <b>רבי אידי</b> (אמורא ארץ ישראלי בדור השלישי והרביעי) <b>א</b>(<b>ו</b>)<b>מר: איתפלגון</b> – נחלקו (באופן קריאת הפרשות של מעשה בראשית במעמדות שאין בהן שלושה פסוקים לכל קורא) <b>כהנא</b> (רב כהנא הראשון, אמורא בבלי בדור הראשון) <b>ואסי</b> (רב אסי, אמורא בבלי בדור הראשון)<b>. חד אמר:</b> – (חכם) אחד אומר: <b>חוזר</b> – חוזרים על פסוקים שכבר קראו, וכך אין פוחתים משלושה פסוקים לכל קורא<b>, וחורנא אמר:</b> – ו(החכם) האחר אומר: <b>חותך</b> – פוסקים פסוקים לשניים, וכך אין פוחתים משלושה פסוקים לכל קורא<b>.</b> ומפרטים את עמדותיהם של שני האמוראים בקשר לעניין שהוצעה לגביו קושיה: <b>מן דמר:</b> – מי שאומר: <b>חוזר - חוזר שני פסוקים</b> – הקורא השני חוזר וקורא שני פסוקים שקרא הקורא הראשון, ונמצא שקוראים עשרה פסוקים, שהראשון קורא פסוקים א-ד, והשני פסוק ג-ה, והשלישי פסוקים ו-ח<b>, ומן דמר:</b> – ומי שאומר: <b>חותך - "וַיְהִי עֶרֶב וַיְהִי בֹקֶר" פסוק בפני עצמו</b> – הקורא השני פוסק את פסוק ה לשניים, שחלקו השני של פסוק זה, שנאמר בו: "ויהי ערב ויהי בוקר יום אחד", נחשב פסוק בפני עצמו, וכן הקורא השלישי פוסק את פסוק ח לשניים, שחלקו השני של פסוק זה, שנאמר בו: "ויהי ערב ויהי בוקר יום שני", נחשב פסוק בפני עצמו, ונמצא שקוראים עשרה פסוקים, שהראשון קורא פסוקים א-ג, והשני פסוקים ד-ה (פסוק ה נחשב שני פסוקים, הרי שלושה פסוקים), והשלישי פסוקים ו-ח (פסוק ח נחשב שני פסוקים, הרי ארבעה פסוקים). רק המילים "ויהי ערב ויהי בוקר..." נחשבות פסוק בפני עצמו, משום שבמעשה בראשית הן באו שלוש פעמים כפסוק בפני עצמו (פסוקים יג; יט; כג), אבל פסוקים אחרים אין לחתוך אותם<b>.</b>
<br>ומציעים קושיה נוספת ממשנה (על רב חונה כדי לפרוך את דבריו): <b>והא תנינן:</b> – והרי שנינו (משנה תעניות ד,ג): <b>בשני</b> – אנשי המעמד קוראים בתורה ביום השני בשבוע, <b>- "יְהִי רָקִיעַ"</b> – ספר בראשית, פרק א, פסוקים ו-ח (מעשה היום השני), <b>ו"יִקָּווּ הַמַּיִם"</b> – פסוקים ט-יג (מעשה היום השלישי)<b>!</b> – והרי אין בשתי הפרשות האלו שקוראים שלושה אנשים אלא שמונה פסוקים!
<br>ומתרצים את הקושיה בפירוט עמדותיהם של שני האמוראים בקשר לעניין שהוצעה לגביו קושיה: <b>מן דמר:</b> – מי שאומר: <b>חוזר - חוזר שני פסוקים</b> – הקורא השלישי חוזר וקורא שני פסוקים שקרא הקורא השני, ונמצא שקוראים עשרה פסוקים, שהראשון קורא פסוקים ו-ח, והשני פסוקים ט-יא, והשלישי פסוקים י-יג<b>, ומן דמר:</b> – ומי שאומר: <b>חותך - אפילו חותך אין בו!</b> – אף אם הקרוא הראשון פוסק את פסוק ח לשניים, שחלקו השני של פסוק זה, שנאמר בו: "ויהי ערב ויהי בוקר יום שני", נחשב פסוק בפני עצמו, נמצא שקוראים תשעה פסוקים ופוחתים מעשרה (משום שפסוק יג, שנאמר בו: "ויהי ערב ויהי בוקר יום שלישי", הוא פסוק בפני עצמו בחלוקת הפסוקים, ואין כאן כדי לחתוך), שהראשון קורא מפסוק ו עד אמצע פסוק ח (הרי שלושה פסוקים), והשני מאמצע פסוק ח עד סוף פסוק י (הרי שלושה פסוקים), והשלישי פסוקים יא-יג (ברם, אין קושי בכך שפוחתים מעשרה פסוקים, כיוון ששתי הפרשות האלו הן הסדר שחייבים לקרוא באותו היום, כמו שאומרים להלן בעניין פרשת עמלק. ואף על פי שאפשר להוסיף עליהן ולקרוא עוד פרשה אחרת ("יהי מאורות" - מעשה היום הרביעי), מכל מקום, כיוון שבשאר הימים קוראים שתי פרשות - מעשה אותו היום ומעשה היום הבא, לכן גם ביום השני קוראים שתי פרשות בלבד. - בשאר ימי השבוע אין אנשי המעמד פוחתים מעשרה פסוקים, משום שיש בשתי הפרשות שהם קוראים עשרה פסוקים ויותר, ואין צריך לא לחזור ולא לחתוך)<b>.</b><br>
<br>ומציעים קושיה נוספת (על רב חונה כדי לפרוך את דבריו): <b>התיב</b> – השיב (הקשה) <b>רבי פילפי בר פרוטה</b> (אמורא זה נזכר רק כאן ובמקבילה וכן בירושלמי לעיל א,א) <b>קומי</b> – לפני <b>רבי יונה</b> (מגדולי אמוראי ארץ ישראל בדור הרביעי. - במקבילה: 'רבי זעורה')<b>: הרי פרשת עמלק</b> – פרשת מלחמת עמלק (שמות יז,ח-טז) שקוראים בפורים (משנה מגילה ג,ו)<b>!</b> – והרי אין בפרשה הזו שקוראים שלושה קוראים אלא תשעה פסוקים! נמצא שפוחתים מעשרה פסוקים<b>.</b>
<br>ומתרצים בהצעת הבחנה בין העניינים שהושוו: <b>אמר ליה:</b> – אמר לו: <b>שנייא היא</b> – שונה היא (שונה הוא הדבר)<b>, שהיא סדורה</b> (צריך לומר כמו במקבילה: '<b>סדרו</b>') <b>של</b> ה<b>יום</b> – פרשה זו היא הסדר שחייבים לקרוא באותו היום, כיוון שהיא מעניינו של יום הפורים, ואין להוסיף עליה ולקרוא עוד פרשה אחרת שאינה מעניינו של היום, ולכן אין קושי בכך שפוחתים מעשרה פסוקים, כיוון שאי אפשר<b>.</b><br><br><small>לא תירצו את הקושיה מפרשת עמלק כמו שתירצו לעיל את הקושיות מהפרשות של מעשה בראשית במעמדות על פי מחלוקת האמוראים שנחלקו האם חוזר או חותך. נראה להסביר זאת, שלעיל נחלקו האמוראים באופן קריאת הפרשות של מעשה בראשית במעמדות שאין בהן שלושה פסוקים לכל קורא, וכיוון שנחלקו האמוראים בזה, הציעו שהם נחלקו גם באופן קריאת הפרשות הללו שאין בהן עשרה פסוקים לשלושה הקוראים, אבל פרשת עמלק יש בה שלושה פסוקים לכל קורא, וכיוון שלא נחלקו האמוראים בזה, לא יכלו להציע שהם נחלקו רק באופן קריאת הפרשה הזו שאין בה עשרה פסוקים לשלושה הקוראים.<br>לא הקשו על רב חונה מפרשות אחרות שאין בהן עשרה פסוקים, כגון פרשת שקלים ופרשת זכור ופרשות של ראש חודש ושל חנוכה ושל כמה מהמועדים. נראה להסביר זאת, שכל הפרשות האחרות אין בהן שלושה פסוקים לכל אחד מהקוראים, וצריכים לקרוא אותן כמה פעמים כדי שלא לפחות משלושה פסוקים לכל קורא, ונמצא שאין פוחתים מעשרה פסוקים, אבל פרשת עמלק יש בה שלושה פסוקים לכל אחד מהקוראים (כשקוראים אותה שלושה אנשים בחול), וכיוון שאין צריכים לקרוא אותה כמה פעמים כדי שלא לפחות משלושה פסוקים לכל קורא, אין קוראים אותה כמה פעמים רק כדי שלא יפחתו מעשרה פסוקים.<br><br>לא נחלקו כהנא ואסי אלא במעמדות, שהיה הדבר קשה בעיניהם שבשביל פסוק אחד יחזרו ויקראו כל הפרשה כולה ("פירושים וחידושים בירושלמי" ג, עמוד 135).</small><br>
<br>ומציעים קושיה נוספת מברייתא (על רב חונה כדי לפרוך את דבריו): <b>התיב</b> – השיב (הקשה) <b>רבי לעזר בר מרום</b> (אמורא זה נזכר רק כאן ובמקבילה וכן בכמה מקומות במדרשי האגדה. - במקבילה נוסף: 'קומי רבי יונה')<b>: והא תאני</b> (צריך לומר: 'והא <b>תני</b>'. הכתיב 'תאני' כנראה בהשפעת הבבלי)<b>:</b> – והרי (התנא) שונה: <b>המפטיר בנביא לא יפחות מעשרים ואחד פסוקים</b> – התקינו לקרוא הפטרה בנביאים עשרים ואחד פסוקים, כנגד שבעה קוראים שקראו בתורה (בשבת קוראים שבעה (משנה מגילה ד,ב)), שכל אחד מהם צריך לקרוא לכל הפחות שלושה פסוקים (משנה מגילה ד,ד)<b>! ויהיו עשרים ושלשה, תלתא עשרה ותלתא עשרה וחד שלשה!</b> – מדוע אמרו שהמפטיר בנביא לא יפחות מעשרים ואחד פסוקים, ולא אמרו שלא יפחות מעשרים ושלושה פסוקים? שהרי לפי רב הונא שאמר ששלושה קוראים שבתורה לא יפחתו מעשרה פסוקים, יש לקרוא הפטרה עשרה פסוקים כנגד שלושה קוראים, ועוד עשרה פסוקים כנגד עוד שלושה קוראים, ועוד שלושה פסוקים כנגד עוד קורא (השביעי), שהם בין הכול עשרים ושלושה פסוקים. ואם שנו ברייתא, שהמפטיר בנביא לא יפחות מעשרים ואחד פסוקים, הרי שלכל אחד משבעה הקוראים בתורה בשבת לא יפחתו משלושה פסוקים, ולשלושה קוראים שבתורה לא יפחתו מתשעה פסוקים, שלא כרב חונה! - אין משיבים על שאלה זו.<br><br><small>אפשר להשיב על השאלה האחרונה כך: לא אמרו דין זה, ששלושה קוראים לא יפחתו מעשרה פסוקים, אלא כשהם שלושה קוראים, אבל כשהם ארבעה או יותר קוראים, שכל אחד מהם אינו פוחת משלושה פסוקים, לא אמרו דין זה, שהרי הם קוראים בין כולם יותר מעשרה פסוקים.<br><br>עד כאן המקבילה בירושלמי תעניות.<br>הסוגיה מקורה בירושלמי מגילה, כיוון שהיא דנה בדינו של רב חונה ששלושה קוראים צריכים לקרוא עשרה פסוקים, המוסב על המשנה כאן ש"בשיני ובחמישי ובשבת במנחה קורין שלושה". הסוגיה הועתקה מכאן לירושלמי תעניות, כיוון שמובאת בה המשנה שם בעניין הקריאה במעמדות.<br><br>ב<b>בבלי תענית</b> כז,ב אמרו: "ביום הראשון - 'בראשית' ו'יהי רקיע'". - תנא: 'בראשית' - בשניים, 'יהי רקיע' - באחד.<br>בשלמא 'יהי רקיע' באחד - תלתא פסוקי הוו (ואין קוראים לאדם בתורה פחות משלושה פסוקים). אלא 'בראשית' בשניים - חמשא פסוקי הוו, ותנן (משנה מגילה ד,ד): הקורא בתורה לא יפחות משלושה פסוקים! (וכיצד יקראו שניים חמישה פסוקים?)<br>רב אמר: דולג (שהראשון קורא שלושה פסוקים, והשני חוזר וקורא פסוק אחרון שקרא הראשון ושני פסוקים הנותרים), ושמואל אמר: פוסק (מחלק את הפסוק השלישי לשניים, שהראשון קורא שני פסוקים וחצי, והשני קורא חצי השני של הפסוק שקרא הראשון ושני פסוקים הנותרים).<br>רב אמר: דולג - מאי טעמא לא אמר: פוסק?<br>קסבר: כל פסוקא דלא פסקיה משה - אנן לא פסקינן ליה...<br>ושמואל אמר: פוסק - מאי טעמא לא אמר: דולג?<br>גזירה משום הנכנסים וגזירה משום היוצאים (שאם יבוא או ייצא אדם באמצע, לא יידע שקוראים שלושה פסוקים לכל אחד, וילמד מכאן שמותר לקרוא רק שני פסוקים בלבד).<br><br>מי שאמר בירושלמי 'חוזר' סבור כרב בבבלי שאמר 'דולג', ומי שאמר בירושלמי 'חותך' סבור כשמואל בבבלי שאמר 'פוסק'. בבבלי אמרו לפי שמואל שאמר 'פוסק', שפוסקים כל פסוק, אף שלא פסקו משה, משום שלא אפשר. אבל בירושלמי אמרו לפי מי שאמר 'חותך', שאין פוסקים אלא את הפסוק "ויהי ערב ויהי בוקר...". ולכן בבבלי לא דיברו בקריאה ביום השני של מעמדות, משום שאופן קריאתה שווה לאופן הקריאה ביום הראשון, למר כדאית ליה ולמר כדאית ליה. אבל בירושלמי דיברו בקריאה ביום השני, משום שלמאן דאמר 'חותך' אין אופן קריאתה שווה לאופן הקריאה ביום הראשון.<br><br>בבבלי שאלו על הקריאה במעמדות ממה שאמרו במשנה מגילה ד,ד: "הקורא בתורה לא יפחות משלושה פסוקים". ואילו בירושלמי שאלו על הקריאה במעמדות ממה שאמר רב הונא: "שלושה קרויות שבתורה לא יפחתו מעשרה פסוקים". ולכן בירושלמי שאלו על הקריאה בפורים שיש בה תשעה פסוקים, אבל בבבלי לא שאלו על הקריאה בפורים שיש בה שלושה פסוקים לכל אחד מהקוראים.<br><br>מחלוקת רב כהנא ורב אסי נזכרה בירושלמי בהקשר שונה ממחלוקת רב ושמואל בבבלי. בבבלי רב ושמואל באים לענות על השאלה כיצד לחלק פרשה של חמישה פסוקים לשני קוראים. בירושלמי ההקשר הוא דינו של רב חונה ששלושה קוראים צריכים לקרוא עשרה פסוקים, והלא בפרשות 'בראשית' ו'יהי רקיע' יש שמונה פסוקים. משום כך הירושלמי מפרש, שלמאן דאמר 'חוזר' חוזרים על שני פסוקים, ולמאן דאמר 'חותך' יש צורך לחתוך דווקא את המשפט 'ויהי ערב ויהי בוקר...', כיוון שהוא נזכר הן ביום הראשון והן ביום השני כחלק מפסוק ארוך יותר, ואילו ביום השלישי (וכן ביום הרביעי והחמישי) משפט זה נזכר כפסוק בפני עצמו. זה גם הרקע לשאלת הירושלמי בהמשך ("פרשת ראש חודש כיצד קורין אותה?", "תרביץ" עד, עמוד 171, הערה 10).</small><br>• • •

Halakhah 3

<b>זה הכלל: כל שיש בו מוסף</b> – קורבן מוסף ותפילת מוסף, כמו בראש חודש ובחול המועד, <b>ואינו יום טוב - קורין ארבעה</b> – אנשים (הכלל מסכם את המקרה שלפניו ואינו מוסיף עליו עוד מקרים, שכן אין ימים נוספים שיש בהם מוסף ואינם יום טוב)<b>.</b>
<big><strong>תלמוד</strong></big><br>במשנה שנינו: <b>"וביום הכיפורים - ששה".</b>
<br>מציעים גרסה חלופית עלומת שֵׁם של המשנה: <b>אית תניי תני:</b> – יש תנא (ש)שונה: ביום הכיפורים - <b>שבעה</b> – אנשים קוראים בתורה<b>.</b>
<br>ומסבירים את המחלוקת בין המקורות התנאיים: <b>מאן דאמר:</b> – מי שאומר: ביום הכיפורים - <b>ששה - מפני התפילה</b> – שביום הכיפורים מרבים בתפילה (התפילה ארוכה בשל אמירת וידוי בתפילה), ולפיכך ממעטים במספר הקוראים בתורה, שקוראים שישה ולא שבעה<b>. מאן דאמר:</b> – (ו)מי שאומר: ביום הכיפורים - <b>שבעה -</b> יש להציע ברייתא: <b>כהדא דתני:</b> – (ההסבר הוא) כמו (הברייתא) הזאת ששונה (התנא): <b>בשבת ממהרים לבוא</b> – מקדימים לבוא לבית הכנסת בשחרית עם הנץ החמה, מכיוון שיש להם פנאי, שכבר הכינו את המאכלים לסעודת שבת מערב שבת, <b>וממהרין לצאת</b> – מבית הכנסת בחצות היום, כדי לאכול את סעודת שבת, ומשום כך בשבת קוראים שישה ולא שבעה<b>. ביום טוב מאחרין לבוא</b> – מכיוון שביום טוב בבוקר הם עוסקים בהכנת המאכלים לסעודת יום טוב, <b>וממהרין לצאת</b> – כדי לאכול את סעודת יום טוב, ומשום כך ביום טוב קוראים רק חמישה<b>. ביום הכיפורים ממהרין לבוא ומאחרין לצאת</b> – לאחר חצות היום, מכיוון שאין סעודה ביום הכיפורים, ומשום כך קוראים ביום הכיפורים שבעה ולא שישה (ל'כהדא דתני' כאן הוראה נדירה, ואין הוא מציע ברייתא המסייעת לאמור לפני כן. - לאמיתו של דבר, חלוקה של פרשה למספר קוראים מועט יותר או מרובה יותר אינה מקצרת או מאריכה את משך זמן הקריאה, אלא הכוונה היא שמספר הקוראים בכל אחד מהימים האלה בא ללמד את הציבור את משך זמן השהייה בבית הכנסת הראוי בהם, שביום טוב אפשר לקצר את זמן השהייה יותר מבשבת, וביום הכיפורים צריך להאריך את זמן השהייה יותר מבשבת)<b>.</b><br><br><small>ב<b>תוספתא מגילה</b> ג,יא שנו: ביום טוב - חמישה, ביום הכיפורים - שישה, בשבת - שבעה, ואם רצו להוסיף - אל יוסיפו; דברי רבי ישמעאל. רבי עקיבא אומר: ביום טוב - חמישה, וביום הכיפורים - שבעה, ובשבת - שישה, ואם רצו להוסיף - מוסיפים.<br><br>ב<b>בבלי מגילה</b> כג,א אמרו: "ביום טוב - חמישה, ביום הכיפורים - שישה" וכו'.<br>מני מתניתין? לא רבי ישמעאל ולא רבי עקיבא, דתניא: ביום טוב - חמישה, ביום הכיפורים - שישה, בשבת - שבעה, אין פוחתים מהם ואין מוסיפין עליהם; דברי רבי ישמעאל. רבי עקיבא אומר: ביום טוב - חמישה, ביום הכיפורים - שבעה, בשבת - שישה, אין פוחתים מהם, אבל מוסיפים עליהם. מני? אי רבי ישמעאל - קשיא תוספת (שהרי במשנתנו אמרו שמותר להוסיף על מניין הקוראים)! אי רבי עקיבא - קשיא שישה ושבעה (שהרי במשנתנו אמרו שביום הכיפורים קוראים שישה ובשבת שבעה)!<br>אמר רבא: האי תנא (משנתנו) תנא דבי שמואל הוא, דתנא דבי שמואל: ביום טוב - חמישה, ביום הכיפורים - שישה, בשבת - שבעה, אין פוחתים מהם, אבל מוסיפים עליהם; דברי רבי ישמעאל.<br>קשיא דרבי ישמעאל אדרבי ישמעאל!<br>תרי תנאי אליבא דרבי ישמעאל.<br>מאן תנא להא דתנו רבנן: ביום טוב מאחרים לבוא וממהרים לצאת, בשבת ממהרים לבוא וממהרים לצאת, ביום הכיפורים ממהרים לבוא ומאחרים לצאת? כמאן? לימא רבי עקיבא היא, דאית ליה גברא יתירא (ביום הכיפורים)?<br>אפילו תימא רבי ישמעאל, משום דנפיש סידורא דיומא (שהתפילות מרובות ביום הכיפורים).<br><br>"אית תניי תני" בירושלמי הוא דעת רבי עקיבא בברייתא שבתוספתא ובבבלי.<br>הבבלי סבר שהברייתא בעניין ההבדלים בין הימים בביאה לבית הכנסת וביציאה ממנו היא כדעת רבי עקיבא בעניין מספר הקוראים (ודחה זאת), והירושלמי הביא את הברייתא הזו כהסבר לדעת רבי עקיבא בעניין מספר הקוראים.</small>
ומביאים ברייתא: <b>הלָעוֹזוֹת</b> – היהודים שבארצות ההלניסטיות דוברי יוונית, הקוראים בתורה ביוונית, <b>לא נהגו כן</b> – לא נהגו לחלק את הפרשה לכמה קוראים בכל יום שקוראים בתורה, כמו ששנינו במשנה בפרק זה, מכיוון שאינם יודעים לקרוא לשון הקודש<b>, אלא אחד</b> – היודע לקרוא לשון הקודש, <b>קורא כל הפרשה כולה</b> – בלשון המקור, בלשון הקודש (אילו הקריאה היתה בלשון התרגום, לא היתה סיבה שלא לחלק את הפרשה לכמה קוראים)<b>.</b>
<br>ומביאים ברייתא נוספת: <b>היה יודע אחד את הפרשה</b> – שאין בבית הכנסת מי שיודע לקרוא את הפרשה אלא אחד, ואי אפשר לחלק את הפרשה לכמה קוראים, <b>- קורא את כולה</b> – אותו אחד קורא את כל הפרשה (ברייתא זו מדברת בבית כנסת רגיל)<b>.</b>
<br>ומוסיפים: <b>שבעה יודעין שלשה פסוקין</b> – שיש בבית הכנסת שבעה אנשים שיודעים לקרוא אותם שלושה פסוקים מהפרשה, <b>- כולהון קראיי</b> – כולם קוראים (אותם שבעה קוראים את שלושה הפסוקים בזה אחר זה)<b>. אחד יודע שלשה פסוקים</b> – שיש בבית הכנסת רק אחד שיודע לקרוא שלושה פסוקים מהפרשה, <b>- קרי וחזר קרי</b> – קורא וחוזר וקורא (אותו אחד קורא את שלושה הפסוקים שבע פעמים. - כאן מדברים בשבת שקוראים שבעה, והדין דומה בשאר הימים שקוראים מספר שונה של אנשים. - שני המשפטים האחרונים אינם ברייתא, כי יש בהם מילים בארמית ואין להם מקבילה בתוספתא)<b>.</b><br><br><small>ב<b>תוספתא מגילה</b> ג,יב-יג שנו: בית הכנסת / בני הכנסת שאין להם מי שיקרא (בתורה) אלא אחד, עומד וקורא ויושב, עומד וקורא ויושב, עומד וקורא ויושב, אפילו שבע פעמים (צריך לשבת בינתיים, כדי לחלק את הפרשה לשבעה חלקים).<br>בית הכנסת של לעוזות, אם יש להם מי שיקרא (בתורה) עברית - פותחים עברית וחותמים עברית (כדי שיברכו בתחילה ובסוף על עברית, אבל באמצע קוראים יוונית, כדי שיבין הציבור), אם אין להם מי שיקרא אלא אחד - אין קורא אלא אחד (אותו אחד קורא את כל הפרשה).<br><br>בירושלמי לא נזכר שכשאחד קורא את כל הקריאות של הפרשה הוא צריך לישב בין קריאה לקריאה. הירושלמי קיצר ולא הביא את הדין בבית הכנסת של לעוזות אם יש להם מי שיקרא עברית.</small><br>
<br><b>רבי זעורה</b> (רבי זירא, מגדולי אמוראי ארץ ישראל בדור השלישי) אמר <b>בשם רב ירמיה</b> (בר אבא, אמורא בבלי בדור השני)<b>: העבד</b> – עבד גוי שמל וטבל לשם עבדות, <b>עולה למיניין שבעה</b> – נמנה במניין שבעה הקוראים בשבת<b>. "וַיְדַבֵּר</b> י'י אֶל מֹשֶׁה לֵּאמֹר<b>" עולה משלשה פסוקים</b> – פסוק זה, אף על פי שאין למדים ממנו דבר, נמנה במניין שלושה הפסוקים שהקורא בתורה לא יפחות מהם ("וידבר..." מופיע בתורה כפסוק לעצמו 69 פעמים. אך פעם אחת, בשמות ו,כט, הוא מופיע בתחילת פסוק ארוך, הראשון בפרשה של שני פסוקים בלבד. אפשר שההלכה כאן מתייחסת ל"וידבר..." שבשמות ו,כט, והיא באה ללמדנו ש"וידבר..." זה נחשב פסוק לעצמו כמו בכל התורה, ונמצא שהקורא בתורה רשאי לקרוא פרשה זו לעצמה כיוון שהיא נחשבת שיש בה שלושה פסוקים)<b>.</b>
<br>ומציעים קושיה ממימרה אמוראית (כדי לפרוך את הדעה שהובאה לפני כן): <b>לא כן אמר</b> – (וכי) לא כך אומר <b>רבי חמא בר עוקבה</b> (אמורא ארץ ישראלי בדור השלישי) <b>בשם רבי יוסי בירבי חנינה</b> (אמורא ארץ ישראלי בדור השני)<b>: אסור</b> לאדם <b>ללמד את עבדו תורה?!</b> (בתמיהה) – הרי שלא ייתכן שעבד יעלה למניין שבעה, כיוון שאינו יודע לקרוא בתורה אם אדונו אסור ללמדו תורה! (בימי המשנה והתלמוד עדיין לא היו הניקוד וטעמי המקרא מגובשים וערוכים בכתב בסימני ניקוד וקריאה, והקריאה בכתבי הקודש התבססה על שינון מסורת שעברה ממורה לתלמידו ("הכל עולין למניין שבעה", "תרביץ" סו, עמוד 396))
<br>ומתרצים את הקושיה בהצעת שתי אפשרויות פרשניות: <b>תיפתר</b> – תתפרש (המימרה שהקשו עליה)<b>, שלמד מאיליו</b> – העבד למד תורה מעצמו ולכן הוא יודע לקרוא, ובמקרה זה אמרו שהעבד עולה למניין שבעה, <b>או שלימדו רבו כטבי</b> – שהיה העבד של בית רבן גמליאל, ולא היה כשאר העבדים אלא היה כשר (משנה ברכות ב,ז) ותלמיד חכמים (משנה סוכה ב,א), ועבד כזה אדונו מותר ללמדו תורה ולכן הוא יודע לקרוא, ובמקרה זה אמרו שהעבד עולה למניין שבעה<b>.</b><br><br><small>לקטע הזה מקבילה בירושלמי כתובות ב,י. הקטע שם שונה בעריכתו מהקטע כאן. שם הביאו את המימרה "אסור לאדם ללמד את עבדו תורה" והקשו עליה מהמימרה "העבד עולה למיניין שבעה" (שם: 'עולה משבעה קרייות'). השינוי בעריכה נעשה כדי להתאים את הקטע לסוגיה שם.<br><br>ב<b>תוספתא מגילה</b> ג,יא שנו: הכול עולים למניין שבעה, אפילו אישה, אפילו קטן.<br>וב<b>בבלי מגילה</b> כג,א אמרו: תנו רבנן: הכול עולים למניין שבעה, ואפילו קטן ואפילו אישה.<br><br>ההלכה שהעבד עולה למניין שבעה אינה לא בתוספתא ולא בבבלי. המאמר הזה בירושלמי מוסב על התוספתא.<br><br>ב<b>בבלי מגילה</b> כא,ב אמרו: תני רב שימי מבירתא דשחורי: אין פוחתים מעשרה פסוקים בבית הכנסת. "וידבר" עולה מן המניין (של עשרה פסוקים).<br><br>בבבלי יש קשר בין ההלכה "'וידבר' עולה מן המניין" ובין ההלכה שלפניה "אין פוחתים מעשרה פסוקים בבית הכנסת". אבל בירושלמי אין קשר בין ההלכה "'וידבר' עולה מן המניין" ובין ההלכה שלפניה "העבד עולה למניין שבעה", ורק המילים "עולה" ו"מניין" משותפות לשתי ההלכות האלו העוסקות בקריאת התורה.<br><br>ב<b>בבלי כתובות</b> כח,א-ב אמרו: ...אמר רבי יהושע בן לוי: אסור לאדם שילמד את עבדו תורה. - ולא? והתניא: ...קרא (עבד) שלושה פסוקים בבית הכנסת (שהוא מספר הפסוקים שהקורא בתורה לא יפחות מהם) - הרי זה לא יצא לחירות (שאף שהעבד נראה בזה נוהג מנהג בן חורין, אין זו הוכחה שהוא בן חורין)! (הרי שייתכן שעבד למד תורה עד שידע לקרוא בבית הכנסת, ובוודאי רבו לימדו!) - התם דקרי עבד מדעתיה (למד מעצמו לקרוא)...<br><br>הסוגיות בבבלי כתובות ובירושלמי כתובות הן בעלות מבנה דומה, אך הן משתמשות במקורות שונים.</small><br>• • •
במשנה שנינו: "בשבת - שבעה".
<br><b>רבי חלבו</b> (אמורא בדור השלישי) אמר בשם <b>רבי</b> (הסופר במסירה שלפנינו כתב 'ר'', וצריך לומר: 'רב') <b>מתנה</b> (הראשון, אמורא בבלי בדור השני) שאמר בשם <b>שמואל בר שילת</b> (אמורא בבלי בדור הראשון והשני) שאמר <b>בשם רב</b> (אמורא בבלי בדור הראשון, מגדולי האמוראים)<b>: שבעה חוץ מן המפטיר</b> – בנביא, שהמפטיר אינו נמנה במניין שבעה הקוראים בשבת<b>.</b>
<br>ומציעים קושיה ממקור תנאי על המימרה הקודמת: <b>התיב</b> – השיב (הקשה) <b>רבי חנניה בן פזי</b> (אמורא ארץ ישראלי בדור השלישי. - אמורא זה נזכר בירושלמי רק כאן)<b>: והתנינן:</b> – והרי שנינו ('תנינן' - על פי רוב משנה, ו'תני' - ברייתא, אבל יש שגם 'תנינן' מציין ברייתא ("מבוא לנוסח המשנה", עמוד 889). כאן זו ברייתא, ולעיל הקשו מברייתא זו בלשון 'והא תני'): <b>המפטיר בנביא לא יפחות מעשרים ואחד פסוקין</b> – של ההפטרה, כנגד שבעה שקוראים בתורה, שהם קוראים לפחות עשרים ואחד פסוקים, כל אחד מהם שלושה פסוקים<b>!</b> – הרי שהמפטיר עולה למניין שבעה. ואם המפטיר אינו עולה למניין שבעה, אין לפחות מעשרים וארבעה פסוקים של ההפטרה, שהרי גם כנגדו צריך לקרוא שלושה פסוקים של ההפטרה! (אין מתרצים את הקושיה)<br>
<br>ומצמצמים את תחולת הקביעה: <b>הוא אמרה ואמר טעמא:</b> – הוא (רבי חנניה בן פזי) אמר אותה (את הברייתא) ואמר את הטעם (שלה. - נראה שהמילה 'טעמא' יתירה, שכן אין כאן הצעת פסוק או סברה לקביעה הקודמת אלא צמצום תחולת הקביעה הקודמת. אפשר שהמילה 'טעמא' היא אשגרה מלעיל: 'אתא רבי אחא בשם רבי תנחום בירבי חייה ואמר טעמא' (הצעת סברה), או שהיא אשגרה מלשון דומה בירושלמי נזיר ז,ד: 'אמרה ואמר טעמא' (הצעת פסוק)): <b>בשאין שם תורגמן</b> – (הדין שהמפטיר בנביא לא יפחות מעשרים ואחד פסוקים חל) במקרה שאין בבית הכנסת מתורגמן המתרגם את ההפטרה לציבור כדי שיבינו<b>, אבל אם יש שם תורגמן</b> – המתרגם את ההפטרה, <b>- קֹרְאִים שלשה</b> – די שיקרא המפטיר שלושה פסוקים בלבד של ההפטרה, שמפני טורח הציבור מותר לקצר את ההפטרה, שאם לא יפחתו מעשרים ואחד פסוקים של ההפטרה - יתארך זמן קריאת ההפטרה הרבה בשל התרגום (משפט זה אינו בא לתרץ את הקושיה מהברייתא אלא בא לפרש את הברייתא, וכן פירש בשו"ת מהר"ם פדואה סימן עח)<b>.</b>
<br>ומספרים: <b>אמר רבי חלבו קומי</b> – לפני <b>רבי אבהו</b> (אמורא ארץ ישראלי בדור השלישי)<b>: קומי</b> – לפני <b>רבי יוחנן</b> (גדול אמוראי ארץ ישראל בדור השני) <b>קראיי תלתה</b> – קוראים שלושה (פסוקים בלבד של ההפטרה, ואין קוראים עשרים ואחד פסוקים)<b>. אמר ליה:</b> – אמר לו (רבי אבהו לרבי חלבו): <b>ולא יהא</b> (הסופר במסירה שלפנינו כתב 'לא הוא' ומגיה מחק וכתב 'ולא יהא') <b>רבי יוחנן כתורגמן?!</b> (בתמיהה) – רבי יוחנן דינו כמתורגמן, כיוון שרבי יוחנן היה דורש לפני הציבור בבית הכנסת בשבת לאחר התפילה וקריאת התורה ולפני הסעודה, ולכן התארך משך זמן השהייה בבית הכנסת בשל הדרשה, וכמו שאם יש מתורגמן קוראים שלושה פסוקים בלבד של ההפטרה מפני טורח הציבור, כך גם לפני רבי יוחנן קוראים שלושה פסוקים בלבד של ההפטרה מפני טורח הציבור (סיפור על דרשתו של רבי יוחנן לפני הציבור בשבת יש בירושלמי סוכה ה,א).<br><br><small>ב<b>בבלי מגילה</b> כג,א-ב אמרו: איבעיא להו: מפטיר מהו שיעלה למניין שבעה? - רב הונא ורבי ירמיה בר אבא, חד אמר: עולה, וחד אמר: אינו עולה. מאן דאמר: עולה - דהא קרי (גם בתורה עצמה), ומאן דאמר: אינו עולה - כדעולא, דאמר עולא: מפני מה אמרו: המפטיר בנביא צריך שיקרא בתורה תחילה (למרות שהוא עולה כדי לקרוא בנביא)? מפני כבוד תורה (שלא יאמרו שכבוד הנביא וכבוד התורה שווים), וכיוון דמשום כבוד תורה הוא (שהמפטיר קורא בתורה), למניינא נמי לא סליק.<br>מיתיבי: המפטיר בנביא לא יפחות מעשרים ואחד פסוקים כנגד שבעה שקראו בתורה. ואם איתא (אם המפטיר אינו ממניין שבעה הקוראים), עשרים וארבעה הוויין! - כיוון דמשום כבוד תורה הוא (שהמפטיר קורא בתורה), כנגדו נמי לא בעי (להוסיף פסוקים בהפטרה).<br>...והאמר רב שמואל בר אבא: זמנין סגיאין הווה קאימנא קמיה דרבי יוחנן (כמתורגמן), וכי הווה קרינן עשרה פסוקי אמר לן: אפסיקו! (הרי שמפסיקים אף בפחות מעשרים ואחד פסוקים!) - מקום שיש תורגמן שאני. דתני רב תחליפא בר שמואל: לא שנו (שהמפטיר לא יפחות מעשרים ואחד פסוקים) אלא במקום שאין תורגמן, אבל מקום שיש תורגמן - פוסק.<br><br>בבבלי יש מחלוקת אמוראים, תלמידיו של רב, האם מפטיר עולה למניין שבעה או שלא. המאמר בעניין זה בשם רב בירושלמי לא נזכר בבבלי.<br>הירושלמי אינו מזכיר את הנימוק שבבבלי "מפני כבוד תורה".<br>הקושיה על האומר שהמפטיר אינו עולה למניין שבעה מהברייתא האומרת שהמפטיר בנביא לא יפחות מעשרים ואחד פסוקים, היא הקושיה בירושלמי. בבבלי תירצו את הקושיה בהסתמך על הנימוק שבבבלי "מפני כבוד תורה", ואילו בירושלמי שאינו מזכיר את הנימוק הזה לא תירצו את הקושיה.<br>בבבלי אמרו שלפני רבי יוחנן קראו עשרה פסוקים של ההפטרה, ובירושלמי אמרו שקראו לפניו שלושה פסוקים. בשני התלמודים אמרו שבמקום שיש תורגמן פוסקים את ההפטרה. מהבבלי משמע שבמקומו של רבי יוחנן היה תורגמן, אבל בירושלמי אמרו שרבי יוחנן הוא כתורגמן, ומשמע שלא שהיה שם תורגמן.<br><br>ב<b>מסכת סופרים</b> פרק יב,ו נאמר: ואם היה בשבת מתורגמן או דורש, מפטירים בנביא שלושה פסוקים או חמישה או שבעה, ואינו חושש לעשרים ואחד פסוקים.<br><br>במסכת סופרים נאמר במפורש בעניין מספר הפסוקים שמפטירים בנביא בשבת ש"דורש" הוא כמתורגמן, ומזה ראיה שיש לפרש את דברי הירושלמי שרבי יוחנן הוא כמתורגמן משום שהיה דורש.</small><br>• • •

Halakhah 4

<big><strong>משנה</strong></big><br>משנתנו באה ללמד שהקריאה בתורה וההפטרה אינם אלא בעשרה, ואגב כך היא מונה עוד דברים שבקדושה שאינם נעשים אלא בעשרה.
<br><b>אין פורשׂין על</b> (בכתבי היד של המשנה: 'פורסין <b>את</b>', וכן הוא בירושלמי להלן) <b>"שמע"</b> – אין מציעים בפני הציבור את ברכות קריאת "שמע" [פחות מעשרה] (אחד מבני הכנסת היה משמיע באוזני הציבור את הברכות שלפני קריאת הפרשות של "שמע" ושלאחריה. הציבור היה עונה לעומתו את פסוקי ה"קדושה" שבברכת "יוצר" ואת פסוקי המלכת ה' שבברכת הגאולה. שליח הציבור והציבור היו קוראים את שלוש הפרשות של "שמע")<b>, ואין עוברין לפני התיבה</b> – אין שליח הציבור אומר בציבור את תפילת שמונה עשרה ברכות [פחות מעשרה] (שליח הציבור היה עומד לפני התיבה (ארון) עם ספר התורה שהועמדה באולם בית הכנסת)<b>, ואין נושאין</b> את <b>כפיהן</b> – אין הכוהנים מברכים את העם בנשיאת כפיהם בסיום תפילת שליח הציבור [פחות מעשרה]<b>, ואין קורין בתורה</b> – לפני הציבור [פחות מעשרה]<b>, ואין מפטירין בנביא</b> – בספרי הנביאים לאחר הקריאה בתורה בשבת ובמועדים [פחות מעשרה] (עד כאן המשנה מנתה את המעשים שנעשים בבית הכנסת לפי סדרם)<b>, ואין עושין מעמד ומושב</b> – אין עומדים ויושבים שבע פעמים בלוויית המת לאחר קבורתו [פחות מעשרה]<b>, ואין אומרים ברכת אבלים</b> – ברכות לאבל בשבעת ימי האבלות לנחמו, <b>וחתנים</b> – ברכות לחתן בשבעת ימי המשתה לשמחו [פחות מעשרה]<b>, ואין מזמנין על המזון בשם</b> – ברכה בהזכרת השם שאחד מהמסובים מברך לאחר הסעודה כדי לצרף את כל המסובים לברכת המזון בחבורה, <b>פחות מעשרה</b> – כל הדברים הללו שנמנו במשנה אין עושים אותם בפחות מעשרה אנשים<b>.</b>
<br><b>ובקרקעות</b> – בשומת קרקעות של ההקדש, כשהבעלים שהקדישו אותן באים לפדות אותן מן ההקדש או כשאחרים באים לקנות אותן מן ההקדש, <b>תשעה וכהן</b> – השומה נעשית בעשרה אנשים, ואחד מהם צריך להיות כוהן<b>, ואדם</b> – בשומת שוויו של אדם, כשאדם נדר לתת להקדש את דמי שוויו או את דמי שוויו של חברו, ושמים אותו או את חברו כמה הוא שווה אם יימכר לעבד, <b>כיוצא בהן</b> – דינו כדין קרקעות ושמים אותו תשעה וכוהן (שתי הלכות אלו אינן מטיבן של ההלכות שנפרטו במשנתנו, והן מההלכות של סדרי דין ומשפט, ומקורן במשנה במסכת סנהדרין פרק ראשון, והועברו בלשונן למשנתנו וצורפו בסוף המשנה מפני שהן נעשות בעשרה ככל ההלכות שבמשנתנו ("משנת ארץ ישראל", תענית ומגילה, עמוד 377))<b>.</b><br><br><small><b>פורס על "שמע"</b><br>המושג הזה מתייחס אך ורק לברכות קריאת "שמע" ולא לפרשיותיה. 'פורס' משמעו מציע את ברכות קריאת "שמע" לרבים. המונח 'פורס על שמע' אינו אלא קיצור של 'פורס על קריאת "שמע" ברכות'. בניגוד לברכות, את הפסוקים של פרשיות "שמע" נהג הקהל לומר בצורה אנטיפונית (הקורא אומר את תחילת הפסוק והקהל משלים את המשכו, או שהקורא אומר את תחילת הפסוק והקהל חוזר על תחילת הפסוק ומשלים את המשכו יחד עם הקורא) ("פסחים פרק רביעי", עמודים 353-354).</small><br>• • •
<big><strong>תלמוד</strong></big><br>שואלים: <b>מכיון דתנינן:</b> – מכיוון ששנינו: <b>אין פורסין את "שמע" פחות מעשרה, וליי</b> (צריך לומר: '<b>ליי</b>') <b>דא מילה תנינן:</b> – לאיזה דבר שנינו: <b>אין עוברין לפני התיבה פחות מעשרה?</b> – המשפט הזה נראה מיותר, שהרי תחילה פורסים את "שמע" ואחר כך עוברים לפני התיבה, וכיוון שפורסים את "שמע" בעשרה, גם עוברים לפני התיבה בעשרה, שמן הסתם אותם עשרה שנמצאים בבית הכנסת כשפורסים את "שמע" נמצאים שם גם כשעוברים לפני התיבה, ולכן די היה לשנות במשנתנו שאין פורסים את "שמע" בפחות מעשרה, ולא היה צריך לשנות במשנתנו שגם אין עוברים לפני התיבה בפחות מעשרה (וכמו כן לא היה צריך לשנות במשנתנו שגם אין נושאים את כפיהם בפחות מעשרה ואין קוראים בתורה בפחות מעשרה ואין מפטירים בנביא בפחות מעשרה, שהרי כל המעשים האלה נעשים בבית הכנסת בזה אחר זה).
<br>ומשיבים (בהצעת מקרה שבו יש חידוש באמצעות ברייתא): <b>לכן צריכה</b> – לכך נצרכה [המשנה לומר] (המשנה נצרכה ללמד את ההלכה בעניין זה)<b>, כהדא דתני:</b> – כמו (הברייתא) הזאת ששונה (התנא): <b>אין פורסין את "שמע" פחות מעשרה. התחילו</b> – לפרוס את "שמע", <b>בעשרה והלכו להן מקצתן - גומר</b> – לפרוס את "שמע"<b>. אין עוברין לפני התיבה פחות מעשרה</b> – אף שאם התחילו לפרוס את "שמע" בעשרה והלכו להם מקצתם - גומר, אבל אין עוברים לפני התיבה, מפני שהוא דבר בפני עצמו, ואין מתחילים אותו בפחות מעשרה. וכדי ללמד את ההלכה במקרה זה נצרכה המשנה לשנות שגם אין עוברים לפני התיבה בפחות מעשרה<b>. התחילו</b> – לעבור לפני התיבה, <b>בעשרה והלכו להן מקצתן - גומר</b> – לעבור לפני התיבה<b>. אין נושאין את כפיהן פחות מעשרה</b> – אף שאם התחילו לעבור לפני התיבה בעשרה והלכו להם מקצתם - גומר, אבל אין נושאים את כפיהם, מפני שהוא דבר בפני עצמו, ואין מתחילים אותו בפחות מעשרה. וכדי ללמד את ההלכה במקרה זה נצרכה המשנה לשנות שגם אין נושאים את כפיהם בפחות מעשרה<b>. התחילו</b> – לשאת את כפיהם, <b>בעשרה ויצאו להן מקצתן - גומר</b> – לשאת את הכפיים<b>. אין קוראין בתורה פחות מעשרה</b> – אף שאם התחילו לשאת את כפיהם בעשרה והלכו להם מקצתם - גומר, אבל אין קוראים בתורה, מפני שהוא דבר בפני עצמו, ואין מתחילים אותו בפחות מעשרה. וכדי ללמד את ההלכה במקרה זה נצרכה המשנה לשנות שגם אין קוראים בתורה בפחות מעשרה<b>. התחילו</b> – לקרוא בתורה, <b>בעשרה ויצאו להן מקצתן - גומר</b> – לקרוא בתורה<b>. אין מפטירין בנביא פחות מעשרה</b> – אף שאם התחילו לקרוא בתורה בעשרה והלכו להם מקצתם - גומר, אבל אין מפטירים בנביא, מפני שהוא דבר בפני עצמו, ואין מתחילים אותו בפחות מעשרה. וכדי ללמד את ההלכה במקרה זה נצרכה המשנה לשנות שגם אין מפטירים בנביא בפחות מעשרה<b>. התחילו</b> – להפטיר בנביא, <b>בעשרה ויצאו להם מקצתן - גומר</b> – להפטיר בנביא<b>. ועל כולם</b> – על כל היוצאים מבית הכנסת בשעת אחד מהמעשים האלה, <b>הוא</b> – הכתוב, <b>אומר: "וְעֹזְבֵי י'י יִכְלוּ"</b> (ישעיהו א,כח) – הרשעים שחדלו לשמור את מצוות ה' יישמדו. ויש לדרוש את הכתוב על העוזבים את בית הכנסת בשעת התפילה וקריאת התורה<b>.</b><br><br><small>ב<b>בבלי ברכות</b> ח,א אמרו: אמר רב הונא בר יהודה אמר רבי מנחם אמר רבי אמי: מאי דכתיב: "ועוזבי ה' יכלו"? - זה המניח ספר תורה (בשעה שהקורא קורא) ויוצא (שהרי הוא נראה כבורח מדבר ה').</small><br>• • •
במשנה שנינו: <b>"אין עושין מעמד ומושב</b>... פחות מעשרה<b>".</b>
<br>אומרים: <b>"עמדו</b>, <b>יקרים</b>!<b>", "שבו</b>, <b>יקרים</b>!<b>", שבע</b>(<b>ה</b>) <b>פעמים</b> – בחזרתם מקבורת המת היו עומדים ומתיישבים לומר דבר תנחומים לאבלים, מהלכים כברת דרך ושוב עומדים ומתיישבים, וכך היו עושים שבע פעמים, ועל כל פעם ופעם היה קורא אחד מהם: "עמדו, יקרים!", "שבו, יקרים!"<b>.</b><br><br><small>ב<b>תוספתא מגילה</b> ג,יד שנו: אין עושים מעמד ומושב פחות מעשרה, ואין מעמד ומושב פחות משבע פעמים.<br>וב<b>תוספתא פסחים</b> ג,טו שנו: מקום שנהגו לעשות מעמד ומושב עושים, מקום שנהגו שלא לעשות אין עושים. אין מעמד ומושב פחות משבע פעמים.<br><br>ב<b>בבלי מגילה</b> כג,ב אמרו: "ואין עושים מעמד ומושב פחות מעשרה". - מאי טעמא? כיוון דבעי למימר: "עמדו, יקרים, עמודו! שבו, יקרים, שבו!", בציר מעשרה לאו אורח ארעא (בפחות מעשרה אינו דרך ארץ לומר בסגנון מכובד).<br>וב<b>בבלי בבא בתרא</b> ק,ב אמרו: תניא: אמר רבי יהודה: ביהודה בראשונה לא היו פוחתים משבעה מעמדות ומושבות למת, כגון: "עמדו, יקרים, עמודו!", "שבו, יקרים, שבו!".</small><br>• • •
במשנה שנינו: <b>"אין אומרים ברכת אבלים וחתנים</b>... פחות מעשרה<b>".</b>
<br>כאן התחלת מקבילה בירושלמי כתובות א,א.
<br>מציעים ברייתא: <b>תני:</b> – שונה (התנא): <b>אומרים ברכת חתנים כל שבעה</b> – כל שבעת ימי המשתה בבית החתן לאחר הסעודה<b>.</b>
<br>ומציעים דעתו של חכם שמקשים עליה בהמשך מברייתא: <b>רבי ירמיה</b> (מגדולי אמוראי ארץ ישראל בדור השלישי והרביעי) <b>סבר מימר</b> – סבר לומר<b>: מפקין כלתה</b> – מוציאים את הכלה (מחופתה למקום סעודת החתן), <b>כל שבעה</b> – כל שבעת ימי המשתה, כדי לומר את ברכת החתנים בשעת ברכת המזון במעמד החתן והכלה, כשם שאומרים את ברכת החתנים בשעת הנישואים במעמד החתן והכלה<b>. אמר ליה</b> – אמר לו (לרבי ירמיה) <b>רבי יוסה</b> (מגדולי אמוראי ארץ ישראל בדור הרביעי)<b>: והא תני</b> – והרי שונה <b>רבי חייה</b> (בדור המעבר שבין התנאים לאמוראים)<b>: אומרים ברכת אבילים כל שבעה</b> – כל שבעת ימי האבלות בבית האבל לאחר הסעודה<b>!</b> ויש להציע תמיהה (על ההנחה של רבי ירמיה): <b>אית לך מימר:</b> – (וכי) יש לך לומר (האם אתה יכול לומר): <b>מפקין מיתא</b> – מוציאים את המת (מקברו למקום סעודת האבל), <b>כל שבעה</b> – כל שבעת ימי האבלות, כדי לומר את ברכת האבלים בשעת ברכת המזון במעמד האבל והמת, כשם שאומרים את ברכת האבלים בשעת הלווייה במעמד האבל והמת<b>?!</b> (בתמיהה) – והרי ודאי אומרים ברכת אבלים כל שבעה אף על פי שאין מוציאים את המת כל שבעה, והוא הדין שאומרים ברכת חתנים כל שבעה אף על פי שאין מוציאים את הכלה כל שבעה! - <b>מאי כדון?</b> – מה היא עכשיו? (מונח זה מציע פתרונות לקשיים מסוגים שונים העולים בשלב הקודם של הסוגיה. אבל כאן אין זה כך, ואכן במובאות הירושלמי אצל הראשונים אין כאן מונח זה וגם לא מונח אחר. ונראה ש'מאי כדון' הוא שיבוש שנוצר על ידי כפל גרסה של 'מה כאן' שבסמוך) <b>מה כאן</b> – כשם שבברכת אבלים, <b>-</b> "<b>משמח</b> (צריך לומר כמו במקבילה: '<b>מנחם</b>') <b>עַמּוֹ</b>" – כל שבעת ימי האבלות חותמים "מנחם עַמו בעירו / ועירו" בברכה השלישית שבברכת המזון<b>, אף כאן</b> – כך גם בברכת חתנים, <b>-</b> "<b>מנחם</b> (צריך לומר כמו במקבילה: '<b>משמח</b>') <b>עַמּוֹ</b>" – כל שבעת ימי המשתה חותמים "משמח עַמו בעירו / ועירו" בברכה השלישית שבברכת המזון<b>. מה כאן</b> – כשם שבברכת אבלים, <b>- מזכירין</b> – כל שבעת ימי האבלות כוללים עניינים מברכות האבלים בברכות של ברכת המזון, ואין אומרים את ברכות האבלים בפני עצמן כמו בשעת הלווייה<b>, אף כאן</b> – כך גם בברכת חתנים, <b>- מזכירין</b> – כל שבעת ימי המשתה כוללים עניינים מברכות החתנים בברכות של ברכת המזון, ואין אומרים את ברכות החתנים בפני עצמן כמו בשעת הנישואים<b>.</b><br><br><small>עד כאן המקבילה בירושלמי כתובות.<br><br>סוגיה זו מיוסדת על ההנחה שיש להשוות את דיני ברכת חתנים לדיני ברכת אבלים. השוואה זו מתבקשת מההקבלה הקיימת בין טקסי אבלות לבין טקסי נישואין. הניסוח של המשנה "ברכת אבלים וחתנים" יש בו כדי לחזק השוואה זו.<br>רק בשעת הנישואים ובשעת הלווייה אומרים ברכות חתנים ואבלים בפני עצמן וחותמים אותן, אבל בשבעת ימי החתונה ובשבעת ימי האבל אין אומרים ברכות חתנים ואבלים בפני עצמן, אלא כוללים אותן בברכת המזון, ולכן אין צורך להוציא את הכלה כל שבעה.<br>בסוף הסוגיה השוו ברכת חתנים לברכת אבלים בשני דברים, משום ששני הדברים האלה נשנו בתוספתא ברכות ג,כד (ראה להלן) בעניין ברכת אבלים.<br>כשם שברכת האבלים החותמת "מנחם עַמו ועירו" עוסקת בתנחומי אבלים, כך ברכת החתנים החותמת "משמח עַמו ועירו" עוסקת בשמחת חתנים.<br>לפי סוף הסוגיה, כוונת הברייתות "אומרים ברכת חתנים ואבלים כל שבעה" היא 'מזכירים'.<br><br><b>מפקין כלתה</b><br>ב<b>תוספתא ברכות</b> ד,יט שנו: (בני חבורה שהיו מסובים) עקרו להביא את הכלה...<br><br>בארץ ישראל נהגו להוציא את הכלה מחופתה ביום הראשון לסעודת נישואין, והחתן וכל המסובים היו יוצאים לקראתה. ואף על פי שהמסקנה בירושלמי מגילה היא שאין מוציאים את הכלה כל שבעה, אבל ביום הראשון היו מוציאים אותה ("תוספתא כפשוטה").<br><br><b>ברכת אבלים</b><br>ב<b>תוספתא ברכות</b> ג,כג שנו: מקום שנהגו לומר ברכת אבלים שלוש - אומר שלוש, שתיים - אומר שתיים, אחת - אומר אחת.<br>ו<b>שם</b> ג,כד שנו: מקום שנהגו לומר ברכת אבלים שלוש, כולל את הראשונה בתחיית המתים (כשמברך ברכת המזון לאבלים כולל את ברכת האבלים הראשונה בברכת הזימון, שמזכיר בה תחיית המתים. ברכת הזימון לאבלים פתחה: "נברך מנחם אבלים על המזון שאכלנו...") וחותם בה "מחיה המתים" ("ברוך אתה ה' מחיה המתים"), שנייה בתנחומי אבלים (כולל את ברכת האבלים השנייה בברכה שלישית שבברכת המזון, שמזכיר בה תנחומי אבלים. ברכה זו לאבלים פתחה: "נחם ה' אלהינו את אבילי ציון ואת אבילי ירושלים עירך...") וחותם בה "מנחם עמו בעירו / ועירו", שלישית בגמילות חסדים (כולל את ברכת האבלים השלישית בברכה רביעית שבברכת המזון, שמזכיר בה גומלי חסדים) ואינו חותם (משום שאין לברכה רביעית שבברכת המזון חתימה) (כך פירש ב"תוספתא כפשוטה").<br><br>נושאיהן של שלוש הברכות של ברכת אבלים בתוספתא זהים לנושאיהן של שלוש הברכות הראשונות בבבלי כתובות ח,ב. אלא שעל פי הבבלי נוספה ברכה רביעית שאיננה בתוספתא. הבבלי מוסר בשם חכמים ארץ ישראלים.<br>הברכה העיקרית היא האמצעית והיא עוסקת, לפי התוספתא, בתנחומי האבלים, ועל שמה נקראת הברכה כולה ברכת אבלים. יש אומנם לתמוה מה ראתה התוספתא לחתום בה "מנחם עמו בעירו", ולא בחתימה הנראית מתאימה הרבה יותר "מנחם אבלים", שהיא החתימה הנזכרת בבבלי. נראה שבכך מבטאת התוספתא את הרעיון שנחמת האבלים היא בבניין ירושלים ("ברכת חתנים וברכת אבלים", "כנישתא" 3, עמוד קסג).<br><br>כשאומרים את הברכה השנייה בפני עצמה חותמים בה "מנחם אבלים" (לפי המסופר בבבלי נאמרו הברכות בפני עצמן), וכשכוללים אותה בברכת בניין ירושלים שבברכת המזון חותמים בה "מנחם עמו בעירו".<br><br>הברכה אחרי הברכה העיקרית קרויה בתוספתא ברכת גמילות חסדים. לפי המקבילה בבבלי ברכה זו עוסקת בשכר המנחמים וגומלי החסדים. יש לתמוה מדוע לפי מסורת התוספתא אין חתימה בברכה זו ("ברכת חתנים וברכת אבלים", "כנישתא" 3, עמוד קסה).<br>בעל "תוספתא כפשוטה" הציע שהתוספתא עוסקת בשילוב ברכות האבלים בברכת המזון. "מחיה המתים" היא ברכת הזימון לאבלים, "תנחומי אבלים" היא ברכת "רחם" ו"גמילות חסדים" היא "הטוב והמטיב". התוספתא אומרת שאינו חותם בה, שהרי אין לברכת "הטוב והמטיב" חתימה. אפשר שהיה חותם בה כשאמרה בפני עצמה ולא כללה בברכת המזון (שם, עמודים קסו-קסז).<br>פירושו של בעל "תוספתא כפשוטה" לתוספתא בברכות אינו מפרש את התוספתא כפשוטה. הקושי העיקרי הוא בניסוחה של התוספתא. לפי פירוש זה המונחים "ראשונה", "שנייה" ו"שלישית" מתייחסים לשלוש ברכות האבלים שנזכרו בתוספתא לפני כן, ואילו המונחים "תחיית המתים", "תנחומי אבלים" ו"גמילות חסדים" הם כינויי שלוש מברכות המזון לאבלים. מלשון התוספתא, על פי פירוש זה, נראה שהיא באה לבאר כיצד יש לשלב את ברכות האבלים בברכת המזון. לא היה לתוספתא לנקוט אלא את כינויי הברכות הרגילים של ברכת המזון, שלתוכן יש לשלב את הברכות לאבלים ולחתום בהתאם. כך היה לתוספתא לומר: "כולל את הראשונה בברכת הזימון (או "המזון") וחותם בה 'מחיה המתים', שנייה בברכת ירושלים וחותם בה 'מנחם עמו בעירו', שלישית ב'הטוב והמטיב' ולא היה חותם". אלא שלא כך נאמר, וכל נושא ברכת המזון לא נרמז כלל בתוספתא (שם, עמוד קסח).<br><br>אפשר שהנוסח של התוספתא שלפנינו משובש, והיה נוסח מקורי שהיה תואם לפירושו של בעל "תוספתא כפשוטה". הנוסח המקורי היה: "כולל את הראשונה בברכת המזון וחותם בה 'מחיה המתים', שנייה בבניין ירושלים וחותם בה 'מנחם עמו בעירו', שלישית ב'הטוב והמטיב' ואינו חותם". שני שלבים של שינויים היו לנוסח המקורי הזה. בשלב הראשון נוספו כינויי ברכות האבילים: "כולל את הראשונה 'תחיית המתים' בברכת המזון... שנייה 'תנחומי אבילים' בבניין ירושלים... שלישית 'גמילות חסדים' ב'הטוב והמטיב'..." (ואולי נוספו כינויי ברכות האבילים שלא במקום הראוי: "כולל את הראשונה בברכת המזון 'תחיית המתים'... שנייה בבניין ירושלים 'תנחומי אבילים'... שלישית ב'הטוב והמטיב' 'גמילות חסדים'..."). בשלב השני קוצר הנוסח המסורבל שנוצר תוך השמטה בטעות של כינויי שלוש מברכות המזון ונוצר הנוסח שלפנינו: "כולל את הראשונה ב'תחיית המתים'... שנייה ב'תנחומי אבילים'... שלישית ב'גמילות חסדים'...".<br><br>ב<b>ירושלמי ברכות</b> ג,א אמרו: תני: עשרה כוסות שותין בבית האבל (בסעודות שהיו עושים בשבעת ימי האבלות לאבל ולמנחמים שבאו לנחם אותו ואוכלים עימו): שנים לפני המזון, וחמשה בתוך המזון ושלשה לאחר המזון. אֵילּוּ הם שלשה שלאחר המזון: אחד לברכת המזון (ברכת הזימון לברכת המזון שכללה את ברכת האבלים הראשונה), ואחד לגמילות חסדים (ברכה רביעית שבברכת המזון לאבלים שכללה גמילות חסדים), ואחד לתנחומי אבילים (ברכה שלישית שבברכת המזון לאבלים שכללה תנחומי אבלים, ושותים כוס לאחר כל אחת מהברכות האלו, שתיקנו כוס לכל ברכה משלוש ברכות האבלים שהיו כלולות בברכת המזון).<br>וב<b>מסכת שמחות</b> יד,יד שנו: עשרה כוסות שותים בבית האבל, שניים לפני המזון, וחמישה בתוך המזון, ושלושה לאחר המזון, אחד לברכת אבלים (צריך לומר כמו בירושלמי: לברכת המזון), ואחד לתנחומי אבלים, ואחד לגמילות חסדים.<br><br>הסדר הנכון הוא כמו במסכת שמחות: אחד לברכת המזון, ואחד לתנחומי אבלים, ואחד לגמילות חסדים.<br><br>רוב המקורות שמזכירים את ברכת האבלים עוסקים בברכת האבלים בבית האבל או בבית הכנסת. מקורות בודדים מזכירים את ברכת האבלים ברחבה של העיר לאחר הקבורה.<br><br><b>מזכירין</b><br>דוגמאות מן המשנה ללשון 'מזכירים':<br>ב<b>משנה ברכות</b> א,ה שנינו: מזכירים יציאת מצרים בלילות. וב<b>תוספתא ברכות</b> ב,א שנו: צריך להזכיר יציאת מצרים ב"אמת ויציב".<br>ב<b>משנה ברכות</b> ה,ב שנינו: מזכירים גבורות גשמים בתחיית המתים והבדלה ב"חונן הדעת". רבי עקיבא אומר: אומרה ברכה רביעית בפני עצמה. רבי אליעזר אומר: בהודאה.<br>ב<b>משנה ראש השנה</b> ד,ה-ו: סדר ברכות: אומר אבות וגבורות וקדושת השם, וכולל מלכיות עימהן, ואינו תוקע; קדושת היום, ותוקע; זכרונות, ותוקע; שופרות, ותוקע; ואומר עבודה והודאה וברכת כוהנים; דברי רבי יוחנן בן נורי. אמר לו רבי עקיבא: אם אינו תוקע למלכיות, למה הוא מזכיר? אלא אומר אבות וגבורות וקדושת השם, וכולל מלכיות עם קדושת היום, ותוקע; זכרונות, ותוקע; שופרות, ותוקע; ואומר עבודה והודאה וברכת כוהנים. אין פוחתים מעשרה מלכיות, מעשרה זכרונות, מעשרה שופרות. אין מזכירים זכרון מלכות ושופר של פורענות.<br><br>'מזכירים' ו'אומרים' שונים במשמעם. 'מזכירים' - כוללים עניין בתוך ברכה, ואין אומרים אותו ברכה בפני עצמה.<br><br><b>ברכת חתנים</b><br>ב<b>ספר החילוקים</b> שבין אנשי מזרח ובני ארץ ישראל סימן כח נאמר: אנשי מזרח מברכים את החתן בשבע ברכות, ובני ארץ ישראל בשלוש.<br><br>נוסח שבע ברכות של בני בבל (שש ברכות שגאונים וראשונים צירפו להן את ברכת הגפן, או שש ברכות חתנים המצטרפות לברכת אירוסין) ידוע לנו מהבבלי כתובות ז,ב-ח,א. אולם נוסח שלוש ברכות של בני ארץ ישראל אינו ידוע. בתוספתא ברכות ג,כג אמרו שברכת אבלים כללה בין ברכה אחת לשלוש ברכות. מתוך ההקבלה הרחבה הקיימת בין טקסי אבלות לבין טקסי נישואין, נראית עדות זו על שלוש ברכות לחתן בארץ ישראל טבעית ביותר ("ברכת חתנים וברכת אבלים", "כנישתא" 3, עמודים קנח-קנט).</small>
ומציעים גרסאות חלופיות עלומות שֵׁם של מקורות תנאיים: <b>אית תניי תני:</b> – יש תנא (ש)שונה: <b>אין אבילים עולין מן המיניין</b> – אין האבלים נמנים במניין עשרה הדרושים לברכת אבלים, וצריך עשרה מלבד האבלים, כי הברכה העיקרית של ברכת האבלים עוסקת בתנחומי האבלים, ולכן האבלים שאינם מנחמים אלא מתנחמים אינם יכולים להצטרף למברכים<b>. ואית תנויי תני:</b> – ויש תנא (ש)שונה: <b>אבלים עולים מן המניין</b> – האבלים נמנים במניין עשרה הדרושים לברכת אבלים, כי הברכה היא לה' שמנחם את האבלים, ולכן גם האבלים יכולים להצטרף למברכים (משפט זה נשמט במסירה שלפנינו מחמת הדומות והושלם על ידי מגיה. הכתיב 'תנויי' במקום 'תניי' מזדמן בעיקר אצל המגיה. בהבאת הירושלמי אצל הראשונים סדר הברייתות הפוך: 'אבלים עולים...', 'אין אבלים עולים...')<b>.</b>
<br>ומיישבים את הסתירה בין המקורות על ידי העמדתם במקרים שונים: <b>אמר רבי אבונה</b> (רבי אבינא, אמורא בבלי בדור השלישי)<b>: מאן דאמר:</b> – מי שאומר: <b>אין אבלים עולין מן המיניין - באבילי אותו המת</b> – במקרה שיש רק אבלים של אותו המת שעליו מברכים את ברכת האבלים, האבלים של אותו המת אינם עולים מן המניין<b>. מאן דאמר:</b> – (ו)מי שאומר: <b>אבילים עולין מן המיניין - באבילי מת אחר</b> – במקרה שיש גם אבלים של מת אחר מלבד האבלים של אותו המת שעליו מברכים את ברכת האבלים, האבלים של המת האחר עולים מן המניין<b>.</b>
<br>ומציעים קושיה ממקור תנאי (על רבי אבונה): <b>והא תני:</b> – והרי (התנא) שונה: <b>יוצא</b> – האבל בימי האבלות מביתו, <b>להתנחם</b> – מאחרים, <b>אבל לא לנחם</b> – אבלים אחרים<b>!</b> – הרי שהאבל על מתו אינו מנחם אבלים של מת אחר, ולכן אי אפשר להעמיד את המקור שאבלים עולים מן המניין במקרה שיש גם אבלים של מת אחר! הרי שיש לדחות את דברי רבי אבונה (כך פירש ב"פני משה". - נראה שלירושלמי שהקשה קושיה זו היה דחוק להעמיד במקרה שיש בבית אחד אבלים של כמה מתים)<br><br><small>ב<b>תוספתא מגילה</b> ג,יד שנו: אין אומרים ברכת אבלים פחות מעשרה, ואין אבלים מן המניין (משום שהם אינם מנחמים אלא מתנחמים). אין אומרים ברכת חתנים פחות מעשרה, וחתנים מן המניין (משום שהם שמחים כשאר המשמחים).<br><br>בתוספתא אין הברייתות שבירושלמי: "אומרים ברכת חתנים כל שבעה"; "אומרים ברכת אבלים כל שבעה"; "אבלים עולים מן המניין".<br><br>ב<b>בבלי מגילה</b> כג,ב אמרו: "ואין אומרים ברכת אבלים וברכת חתנים". - אמר רבי יצחק אמר רבי יוחנן: ברכת חתנים בעשרה, וחתנים מן המניין. ברכת אבלים בעשרה, ואין אבלים מן המניין.<br><br><b>יוצא להתנחם אבל לא לנחם</b><br>ב<b>מסכת שמחות</b> פרק ו,ד שנו: מת באותה העיר, ביום הראשון וביום השני - אינו יוצא עימהם (ללוויית המת), בשלישי - יוצא ועומד בשורה להתנחם, אבל לא לנחם אחרים.<br>וב<b>בבלי מועד קטן</b> כא,ב אמרו: תנו רבנן: אבל, שלשה ימים הראשונים - אינו הולך לבית האבל (האחר לנחמו), מכאן ואילך - הולך, ואינו יושב במקום המנחמים אלא במקום המתנחמים (בין האבלים שבאותו בית).<br><br>הברייתא שבירושלמי היא קיצורן של הברייתות במסכת שמחות ובבבלי.</small><br>• • •
מציעים ברייתא המיוחסת לחכם נקוב שֵׁם: <b>תני</b> – שונה (ברייתא) <b>שמואל</b> (מגדולי אמוראי בבל בדור הראשון)<b>: אין קידוש החודש אלא בעשרה</b> – אין מכריזים על קידוש החודש בבית הוועד בפחות מעשרה אנשים, ככל מעשה קדושה שאינו נעשה אלא במעמד עשרה אנשים<b>.</b><br><br><small>ב<b>משנה סנהדרין</b> א,ב שנינו: עיבור החודש - בשלושה.<br>וב<b>תוספתא סנהדרין</b> ב,א שנו: קידוש החודש - בשלושה.<br>וב<b>ירושלמי סנהדרין</b> א,ב אמרו: לית כאן (במשנה) עיבור החודש אלא קידוש החודש (יש להגיה את נוסח המשנה ולגרוס 'קידוש' במקום 'עיבור'). - שמואל אמר: אין קידוש החודש פחות מעשרה.<br><br>בירושלמי כאן: 'תני שמואל', ובירושלמי סנהדרין: 'שמואל אמר'. במקומות אחדים 'תני' מתחלף ב'אמר'.<br>בירושלמי כאן: 'אין קידוש החודש אלא בעשרה', ובירושלמי סנהדרין: 'אין קידוש החודש פחות מעשרה'. נראה שהלשון בסנהדרין הוא המקורי, כי כך הוא הלשון במשנתנו ובברייתא בירושלמי לעיל: 'אין X פחות מעשרה'.<br><br>בתלמודים פירשו את המשנה בסנהדרין, שבית דין של שלושה בודק את העדים שראו את הירח החדש בליל שלושים לחודש היוצא ומקדש את החודש הנכנס ביום השלושים וקובע אותו ראש חודש.<br>לפי מפרשי הירושלמי, שמואל חולק על הפירוש הזה של המשנה בסנהדרין וסובר שקידוש החודש נעשה בבית דין של עשרה ולא של שלושה. קשה לפרש כך את דברי שמואל לפי הנוסח בירושלמי סנהדרין: 'אין קידוש החודש פחות מעשרה', שכן לא מצאנו בשום מקום שקובעים את מספר הדיינים הדרוש לעניין מסוים בלשון 'אין X פחות מ[מספר מסוים]' (המספר המזערי) אלא בלשון 'X - ב[מספר מסוים]' (מספר מוחלט). כמו כן, דברי שמואל חורגים מהכלל שאין בית דין שקול (אין בית דין יכול להיות מורכב ממספר זוגי של דיינים, שיהא לפעמים שקול בדעותיו ללא אפשרות של הכרעה), אם כי ייתכנו חריגים לכלל זה, כמו שומת קרקעות בתשעה וכוהן שבסוף משנתנו (הראשונים דנו בעניין שומת קרקעות).<br>אבל לפי פירושנו, שמואל אינו חולק על הפירוש הזה של המשנה בסנהדרין, אלא אומר שההכרזה על קידוש החודש בבית הוועד על ידי ראש בית הדין נעשית במעמד עשרה אנשים לפחות, שלושת חברי בית הדין ושבעה אנשים נוספים לפחות (במשנה ראש השנה ב,ז שנינו: ראש בית דין אומר: מקודש! וכל העם עונים אחריו: מקודש, מקודש!). דברי שמואל בירושלמי כאן מובאים כהשלמה לדברים שנמנו במשנתנו שאין נעשים בפחות מעשרה.<br><br>ב<b>משנה סנהדרין</b> א,ב שנינו: "עיבור השנה - בשלושה; דברי רבי מאיר. רבן שמעון בן גמליאל אומר: בשלושה מתחילים, ובחמישה נושאים ונותנים, וגומרים בשבעה".<br>וב<b>פרקי דרבי אליעזר</b> פרק ז נאמר: בשלושה מעברים את השנה. רבי אליעזר אומר: בעשרה, שנאמר: "אלוהים ניצב בעדת אל" (תהילים פב,א)".<br>וב<b>שמות רבה</b> טו,כ נאמר: "קידוש החודש - בשלושה. אבל עיבור השנה - בעשרה זקנים".<br><br>מהמשך המדרשים האלה משמע, שצריכים עשרה לעיבור השנה משום שה' מסכים עימהם כשהם מכריזים על עיבור השנה, ואין ה' נמצא אלא במקום שיש לפחות עשרה אנשים, משום שנאמר: "אלוהים ניצב בעדת אל", ואין 'עדה' פחות מעשרה כאמור להלן, ולכן מתחילה נכנסים עשרה לעיבור השנה. אפשר שכמו שרבי אליעזר סובר שעיבור השנה בעשרה משום שההכרזה על עיבור השנה צריכה להיעשות בעשרה, כך שמואל סובר שקידוש החודש בעשרה משום שההכרזה על קידוש החודש צריכה להיעשות בעשרה.<br><br>ב<b>ירושלמי סנהדרין</b> א,ב אמרו: חבירים (חכמים שלא נסמכו), מהו ליכנס / שיכנסו לקידוש החודש? - אמר רבי הושעיה: חבר הוינא ואעלי רבי שמואל בר רב יצחק לקידוש החודש, ולינא ידע אין סלקית ממיניינא אין לא. - פשיטא דלא סליק. למה (לא סליק)? בגין דהוה חתנה (רבי הושעיה היה חתנו של רבי שמואל בר רב יצחק, ואין קרובים נכנסים לקידוש החודש), או משום שאין חבירין נכנסין לקידוש החודש. - אמר רבי כהנא: חבר הוינא ואעלי רבי תנחום בר חייה לקידוש החודש, וסלקית ממיניינא. הדא אמרה, שחבירים נכנסין לקידוש החודש.<br><br>קטע זה בא בירושלמי סנהדרין לאחר דברי שמואל. לפי האמור בקטע זה, יש שנכנסים לקידוש החודש ועולים מן המניין של חברי בית הדין שדן בקידוש החודש, ויש שנמצאים בקידוש החודש ואין עולים מן המניין. ונראה שהאחרונים נמצאים בקידוש החודש משום שההכרזה על קידוש החודש צריכה להיעשות בעשרה.</small><br>• • •<br><br>במשנה כאן שנינו: אין פורסים את "שמע" ואין עוברים לפני התיבה... ואין מזמנים בשם פחות מעשרה.
<br>ובמשנה ברכות ז,ג שנינו, שמזמנים בשם בעשרה ויותר.
<br>וב<b>משנה סנהדרין</b> א,ו שנינו: ...ומניין לקטנה (סנהדרין קטנה) שהיא של עשרים ושלושה (דיינים)? - שנאמר (בדינו של רוצח): "ושפטו העדה והצילו העדה" (במדבר לה) - עדה שופטת ("ושפטו העדה" - עשרה מחייבים את הנידון) ועדה מצלת ("והצילו העדה" - עשרה אחרים מזכים את הנידון), הרי עשרים (עשרה מחייבים ועשרה מזכים). ומניין לעדה שהיא עשרה? - שנאמר (במרגלים): "עד מתי לעדה הרעה הזאת" (במדבר יד), יצאו יהושע וכלב (שלא הוציאו דיבת הארץ רעה כשאר המרגלים, הרי עשרה)...<br>
<br>כאן התחלת מקבילות בירושלמי ברכות ז,ג וסנהדרין א,ו.
<br><b>רבי בא</b> (רבי אבא, אמורא בדור השלישי) אמר בשם <b>רבי יסא</b> (רבי אסי, אמורא ארץ ישראלי בדור השלישי) שאמר <b>בשם רבי יוחנן</b> (גדול אמוראי ארץ ישראל בדור השני)<b>: נאמר כאן:</b> – בעניין הרוצח בשגגה והגנתו מפני גואל הדם, <b>'עֵדָה'</b>: "וְשָׁפְטוּ הָ<b>עֵדָה</b> בֵּין הַמַּכֶּה וּבֵין גֹּאֵל הַדָּם" (במדבר לה,כד), "וְהִצִּילוּ הָ<b>עֵדָה</b> אֶת הָרֹצֵחַ מִיַּד גֹּאֵל הַדָּם" (במדבר לה,כה) - השופטים ישפטו בין גואל הדם המבקש שיימסר לידו ההורג להמיתו ובין ההורג האומר שהרג בלי כוונה, ואם יקבעו שהרג שלא בכוונה יצילוהו השופטים מידי גואל הדם<b>, ונאמר להלן</b> – בפרשת המרגלים<b>: "עַד מָתַי לָעֵדָה הָרָעָה הַזֹּאת</b> אֲשֶׁר הֵמָּה מַלִּינִים עָלָי?<b>"</b> (במדבר יד,כז) – עד מתי אסלח לעדה הרעה הזאת על שהם מתלוננים עליי? (הכוונה במילה 'עדה' היא לכל העם. אבל לפי הלימוד כאן, הכוונה במילה זו היא למרגלים)<b>. מה 'עדה' האמורה להלן - עשרה</b> – המרגלים היו שנים עשר אנשים, ומכיוון שנאמר "לעדה הרעה", הוצא מהם את יהושע וכלב שלא הוציאו דיבת הארץ רעה, הרי שלעשרת האנשים האחרים קורא הכתוב "עדה"<b>, אף כאן</b> – גם 'עדה' האמורה כאן, <b>- עשרה</b> – מכאן למדים, ש'עדה' היא עשרה אנשים לפחות<b>.</b><br>
<br><b>אמר רבי סימון</b> (רבי שמעון בן פזי, אמורא ארץ ישראלי בדור השני והשלישי)<b>: נאמר כאן</b> – בהלכות כוהנים וקורבנות<b>: 'תּוֹךְ'</b>: "וְנִקְדַּשְׁתִּי בְּ<b>תוֹךְ</b> בְּנֵי יִשְׂרָאֵל" (ויקרא כב,לב) - אתם חייבים לקדש את שמי בתוך עם ישראל על ידי קיום מצוותיי<b>, ונאמר להלן</b> – בירידת בני יעקב לשבור שבר במצרים<b>: "וַיָּבֹאוּ בְּנֵי יִשְׂרָאֵל לִשְׁבֹּר בְּתוֹךְ הַבָּאִים"</b> (בראשית מב,ה) – בני יעקב באו למצרים בין שאר הבאים לקנות תבואה<b>. מה 'תוך' שנאמר להלן - עשרה</b> – שהרי בני יעקב היו עשרה אנשים - "וַיֵּרְדוּ אֲחֵי יוֹסֵף עֲשָׂרָה לִשְׁבֹּר בָּר מִמִּצְרָיִם" (בראשית מב,ג)<b>, אף כאן</b> – גם 'תוך' שנאמר כאן, <b>- עשרה</b> – מכאן למדים, שדברים שיש בהם הזכרת השם וקדושתו צריכים עשרה אנשים לפחות<b>.</b>
<br><b>אמר ליה</b> – אמר לו <b>רבי יוסה בירבי בון</b> (אמורא ארץ ישראלי בדור השני והשלישי ("עוד לבעיית עריכתה של מסכת נזיקין ירושלמי", "תרביץ" פא, עמוד 273))<b>: אם 'מתוך' את למד</b> (במקבילה בברכות ובסנהדרין: 'את יליף לה')<b>, סגין אינון!</b> – אם מ'תוך' אתה לומד, מרובים הם! (אם אתה לומד מהגזירה השווה 'תוך' 'תוך' שדברים שיש בהם הזכרת השם וקדושתו צריכים עשרה אנשים לפחות, הרי 'תוך' האמור בירידת בני יעקב מוסב לא אל "בני ישראל" אלא אל "הבאים", והרי רבים היו הבאים לקנות תבואה ואין לסיימם במספר! - הגרסה ב"שרידי הירושלמי" בברכות ובמקבילה בבראשית רבה: 'אם מ"בתוך הבאים", אפילו כמה!') <b>אלא</b> – אין ללמוד מגזירה שווה זאת, אלא יש ללמוד מגזירה שווה אחרת, <b>נאמר כאן: "בני ישראל"</b>: "וְנִקְדַּשְׁתִּי בְּתוֹךְ <b>בְּנֵי יִשְׂרָאֵל</b>" (ויקרא כב,לב)<b>, ונאמר להלן: "בני ישראל"</b>: "וַיָּבֹאוּ <b>בְּנֵי יִשְׂרָאֵל</b> לִשְׁבֹּר בְּתוֹךְ הַבָּאִים" (בראשית מב,ה)<b>. מה להלן</b> – כשם ש"בני ישראל" שנאמר להלן, <b>- עשרה</b> – שהרי בני יעקב היו עשרה אנשים<b>, אף כאן</b> – גם "בני ישראל" שנאמר כאן, <b>- עשרה</b> – מכאן למדים, שדברים שיש בהם הזכרת השם וקדושתו צריכים עשרה אנשים לפחות (המשפט 'אלא נאמר כאן...' נשמט במסירה שלפנינו והושלם על ידי מגיה)<b>.</b><br><br><small>עד כאן המקבילות בירושלמי ברכות וסנהדרין.<br><br>בירושלמי ברכות לפני תחילת המקבילה באה שאלה: "מניין ל'עדה' שהיא עשרה?" - מהיכן יש ללמוד ש'עדה' היא עשרה אנשים לפחות?<br>השאלה "מניין ל'עדה' שהיא עשרה?" והלימוד של רבי יוחנן ש"עדה" היא עשרה מתייחסים למשנה בסנהדרין שנזכר בה "עדה", ואינם מתייחסים למשנה בברכות ובמגילה שלא נזכר בהן "עדה" (גם אין שום כתוב בעניין הזכרת השם וקדושתו שנאמר בו "עדה"). ואילו הלימודים של רבי סימון ושל רבי יוסי בירבי בון שדברים שיש בהם הזכרת השם וקדושתו צריכים עשרה מתייחסים למשנה במגילה שעוסקת בהזכרת השם ובאמירת דברים שבקדושה.<br>לכן נראה שהשאלה "מניין לעדה שהיא עשרה?" והמימרה של רבי יוחנן נאמרו בסנהדרין ומשם הועתקו לברכות ולמגילה (בזמן מאוחר נשמטה השאלה בסנהדרין - כנראה משום שהיא מופיעה במשנה שם - ובמגילה), והמימרות של רבי סימון ושל רבי יוסי בירבי בון נאמרו במגילה ומשם הועתקו לברכות ולסנהדרין. השאלה ושלוש המימרות הועתקו גם לבראשית רבה צא,ג על הכתוב בבראשית מב,ה, ולא שינו את המימרות אף שהיה צריך לומר בבראשית רבה להיפך: 'נאמר להלן תוך ונאמר כאן תוך. מה תוך האמור כאן...'. נוסח השאלה בבראשית רבה הוא: 'ומניין לעשרה?', ונראה שהנוסח בירושלמי כאן הוחלף בבראשית רבה בנוסח הזה כדי להתאים את השאלה לכל שלושת הלימודים (בבראשית רבה הועתקו לאחר הסוגיה הזו גם כל הסוגיות שבירושלמי ברכות לעיל ז,ב).<br>ונראה שלפני רבי יוחנן לא היו במשנה בסנהדרין השאלה "מניין לעדה שהיא עשרה?" והלימוד מעדת המרגלים ש"עדה" היא עשרה, וכפי שאין השאלה והלימוד האלה בתוספתא סנהדרין ג,ז המקבילה למשנה בסנהדרין. השאלה והלימוד של רבי יוחנן הם הוספה שהוכנסה למשנה בסנהדרין על פי התלמוד הירושלמי (תוך עיבוד לשון הלימוד).<br><br>ב<b>בבלי ברכות</b> כא,ב אמרו: אמר רב אדא בר אהבה / רבי יהושע בן לוי: מניין שאין היחיד אומר "קדוש"? - שנאמר: "ונקדשתי בתוך בני ישראל" (ויקרא כב) - כל דבר שבקדושה לא יהא פחות מעשרה. - מאי משמע? / מנהני מילי? - דתני רבנאי אחוה דרבי חייא בר אבא קמיה דרבי חייא בר אבא: אתייא "תוך" "תוך". כתיב הכא: "ונקדשתי בתוך בני ישראל" (ויקרא כב), וכתיב התם: "היבדלו מתוך העדה הזאת" (במדבר טז), מה להלן עשרה, אף כאן עשרה.<br>וב<b>בבלי מגילה</b> כג,ב אמרו: "אין פורסים את שמע...". - מנא הני מילי? - אמר רבי חייא בר אבא אמר רבי יוחנן: דאמר קרא: "ונקדשתי בתוך בני ישראל" (ויקרא כב) - כל דבר שבקדושה לא יהא פחות מעשרה. מאי משמע? - דתני רבנאי אחוה דרבי חייא בר אבא: אתייא "תוך" "תוך". כתיב הכא: "ונקדשתי בתוך בני ישראל" (ויקרא כב), וכתיב התם: "היבדלו מתוך העדה הזאת" (במדבר טז), מה להלן עשרה, אף כאן עשרה.<br><br>בבבלי למדו שהזכרת השם וקדושתו צריכים עשרה בגזירה שווה "תוך" "תוך" מעדת קורח. ובירושלמי למד רבי סימון בגזירה שווה "תוך" "תוך" מבני יעקב. בבבלי לא למדו מבני יעקב, כנראה בשל הקושיה שהקשה רבי יוסי בירבי בון. ובירושלמי לא למדו מעדת קורח, כנראה משום שפירשו את הכתוב "היבדלו מתוך העדה הזאת" שהוא מכוון על כל עדת ישראל ולא על עדת קורח (גם מפרשי התורה נחלקו בכוונת הכתוב הזה), ועוד קשה שמניין לבבלי שבעדת קורח היו עשרה אנשים ולא יותר (בשל קושי זה נוסף בדפוסים של הבבלי לימוד של עדת קורח מעדת המרגלים בגזירה שווה "עדה" "עדה" שעדה היא עשרה אנשים, ואינו בכתבי היד של הבבלי).</small><br>• • •
במשנה שנינו: <b>"ובקרקעות תשעה וכהן".</b>
<br>למה שׁמים את הקרקעות בעשרה אנשים? -
<br>מציעים הסבר: <b>כנגד</b> (בהקבלה ל-) <b>עשרה כהנים האמורין בפרשה</b> – בפרשה של ערכים ופדיון הקדשות מופיעה המילה "הַכֹּהֵן" עשר פעמים: שלוש פעמים בעניין ערכי אדם (ויקרא כז,א-ח), ושבע פעמים בעניין פדיון הקדשות לבדק הבית (ויקרא כז,יא-כה). בעניין ערכי אדם הכוהן מעריך (שָׁם) את רכוש הנודר, ובעניין פדיון הקדשות לבדק הבית הכוהן מעריך את הבהמה הטמאה ואת הבית ומחשב את ערך השדה (המילה "לַכֹּהֵן" שמופיעה בפרשה אינה מן המניין). ויש לדרוש שכל מופע של המילה "הַכֹּהֵן" בא להוסיף איש, ומכאן ששׁמים את הקרקעות בעשרה אנשים<b>.</b><br><br><small>המילה 'פרשה' מציינת קטע מוגדר וידוע בתורה. רוב הקטעים המצוינים בכינוי זה הם פרשיות בודדות (פתוחות או סתומות). במקומות מועטים מציין כינוי זה קטע גדול המכיל כמה פרשיות, כמו 'פרשת מועדות' ("מבנהו וחלוקתו של מדרש תורת כוהנים (ב)", "תרביץ" סט, עמוד 68).<br>גם כאן הפרשה מכילה שתי פרשיות, פרשה פתוחה (ויקרא כז,א-ח) ופרשה סתומה (ויקרא כז,ט-לד).<br>אף שעשרה המופעים של המילה "הַכֹּהֵן" הם בשני עניינים שונים, ערכים ופדיון הקדשות, הדרשה כאן מצרפת את המופעים שבשני העניינים. ועוד, דרשה כעין זו לא נמצאת בפרשות אחרות שבהן כמה מופעים של המילה "הַכֹּהֵן", כמו בפרשת נגעים. לכן יש להסיק שאין הדרשה כאן אלא אסמכתא להלכה קיימת.</small><br>
<br>ושואלים: <b>ויהיו כולם כהנים!</b> – מדוע אמרו ששׁמים את הקרקעות בתשעה אף שאינם כוהנים ועוד כוהן אחד, ולא אמרו ששמים בעשרה כוהנים, שהרי עשרה כוהנים אמורים בפרשה?
<br>ומשיבים: <b>ריבוי אחר ריבוי למעט</b> – המילה "הַכֹּהֵן" הוכפלה כמה פעמים בזה אחר זה, והכלל הוא שריבוי אחר ריבוי בא למעט, ולכן יש למעט את הצורך בכוהן, ואף מי שאינו כוהן כשר לשומה (מן המופעים של הכלל 'אין ריבוי אחר ריבוי אלא למעט' יש ללמוד, ש'ריבוי אחר ריבוי' הוא עצם הכפלת מילה בכתוב, ללא קשר למשמעות המילה עצמה, האם יש לה משמעות של ריבוי או מיעוט, ו'למעט' היינו לצמצם את הצורך המשתמע מהמילה)<b>.</b>
<br>ושואלים: <b>ויהיו כולן ישראל!</b> – מדוע אמרו ששׁמים את הקרקעות בתשעה אף שאינם כוהנים ועוד כוהן אחד, ולא אמרו ששמים בעשרה אף שאינם כוהנים, שהרי הריבויים באים למעט את הצורך בכוהן?
<br>ומשיבים: <b>אין הפרשה יוצאה</b> (נפטרת) <b>בלא כהן</b> – כיוון שהפרשה מזכירה רק כוהנים, אי אפשר שלא יהיה אחד מהעשרה כוהן, שאילו היו עשרה שאינם כוהנים כשרים לשומה, לא היתה הפרשה צריכה להזכיר כוהן כלל<b>.</b><br><br><small>ב<b>בבלי מגילה</b> כג,ב ו<b>סנהדרין</b> טו,א אמרו: "והקרקעות תשעה וכוהן". - מנא הני מילי? אמר שמואל: עשרה כוהנים (עשר פעמים "הכוהן") כתובים בפרשה, חד לגופיה (שצריך כוהן אחד בפדיון קרקעות), ואידך / והנך הווי מיעוט אחר מיעוט (המילה "הכוהן" מוציאה מי שאינו כוהן), ואין מיעוט אחר מיעוט אלא לרבות, דאפילו תשעה ישראל ואחד כוהן.<br><br>יש שוני בדרשות בשני התלמודים.<br>בבבלי: אין מיעוט אחר מיעוט אלא לרבות. ובירושלמי: ריבוי אחר ריבוי למעט.</small><br>
<br>ב<b>משנה סנהדרין</b> א,ג שנינו: ערכים המיטלטלים - בשלושה. רבי יהודה אומר: אחד מהם כוהן. ובקרקעות - תשעה וכוהן.
<br>כאן התחלת מקבילה בירושלמי סנהדרין א,ג.
<br>מציעים שאלה: <b>עד כדון</b> – עד עכשיו, <b>- במקדיש גופה של</b> ה<b>שדה</b> – הדין במקרה של המקדיש שדה ובא לפדותה מן ההקדש פשוט, שבמקרה זה צריך לשום אותה בעשרה אנשים, ואחד מהם צריך להיות כוהן, כמו ששנינו במשנה כאן ובסנהדרין<b>.</b> אבל אם <b>אמר: דמי שדי עלי?</b> – מה הדין במקרה של הנודר לתת להקדש את דמי שוויה של שדהו? האם גם במקרה זה צריך לשום אותה בעשרה אנשים, ואחד מהם צריך להיות כוהן? (במקבילה בסנהדרין: 'הדא דתימר - במקדיש גוף השדה. אבל אם אמר: הרי עלי מנה להקדש?'. - במקום זה נראה ש'הדא דתימר' מציע בעיה, אולם אפשר שהגרסה משובשת. המונח 'הדא דתימר' מתפרש כרגיל בניחותא, ואילו המונח 'עד כדון' רגיל להציע בעיות ("הטרמינולוגיה של הירושלמי", עמוד 170 והערה 148). - נראה שהגרסה במקבילה היא אשגרה בטעות מלהלן. וראה מה שכתבנו להלן)
<br>ומציעים פשיטת השאלה ממקור תנאי בתוספת דיון: <b>נישמעינה מן הדא:</b> – נשמע (נלמד) אותה (את פשיטת השאלה) מזאת (מהמשנה סנהדרין א,ג): <b>ערכים המיטלטלין - בשלשה.</b> - ויש לתמוה: <b>ויש ערכים שאינן מיטלטלין?!</b> (בתמיהה. - במקבילה: 'וכי יש ערכים <b>שאין</b> מיטלטלין?!'. ופירוש 'שאין' הוא 'שהן' ("מבוא לנוסח המשנה", עמוד 547). וכאן צריך לומר: '<b>שאין</b>', כלומר: 'שהן', במקום: 'שאינן'. שיבוש 'שאין' ל'שאינן' יש בכמה מקומות בירושלמי. - חילוף אל"ף תחת ה"א שכיח ביותר במילה 'הֵן' ("אוצר לשונות ירושלמיים", עמוד רלג ואילך)) – וכי מיטלטלים יכולים להיות נערכים (שיאמר אדם עליהם: ערכם עליי, וייתן את ערכם להקדש)?! והרי רק בני אדם יכולים להיות נערכים! - ויש להשיב: <b>רבי יעקב בר אחא</b> (אמורא ארץ ישראלי בדור השלישי והרביעי) אמר בשם <b>רבי שמעון בר אבא</b> (אמורא בדור השלישי) שאמר <b>בשם רבי חנינה</b> (בר חמא, אמורא ארץ ישראלי בדור הראשון)<b>: באומר: הרי ערכי עלי</b> – המשנה מדברת במקרה שאדם נדר לתת להקדש את הערך הקצוב בתורה לפי שנותיו<b>, ובא לסדרו מן הקרקע</b> – אם לנודר אין מעות כדי דמי הערך והוא בא לשלם את הערך משדהו, <b>- שמין לו בעשרה</b> – שמים את השדה בעשרה אנשים, ואחד מהם צריך להיות כוהן, כמו במקרה של המקדיש שדה ובא לפדותה מן ההקדש<b>, מן המיטלטלין</b> – אם לנודר אין מעות כדי דמי הערך והוא בא לשלם את הערך ממיטלטליו, <b>- שמין לו בשלשה</b> – שמים את המיטלטלים בשלושה אנשים. וזהו ששנינו: ערכים המיטלטלים - בשלושה<b>.</b> - ויש לפשוט את השאלה: <b>האומר: הרי ערכי עלי - אינו כאומר: דמי שדי עלי?!</b> (בתמיהה) – הרי בוודאי יש להשוות את האומר: 'דמי שדי עליי' לאומר: 'הרי ערכי עליי', וכמו שבאומר: 'הרי ערכי עליי' ובא לסדרו מן הקרקע - שמים את השדה בעשרה אנשים, ואחד מהם צריך להיות כוהן, כך גם באומר: 'דמי שדי עליי'.<br>
<br>ומצמצמים את תחולת הקביעה למקרה מסוים:
<br>נראה שכאן צריך לגרוס: '<b>הדא דתימר</b> (זאת שאתה אומר, שאם בא לסדרו מן הקרקע - שמים לו בעשרה, ואם בא לסדרו מן המיטלטלין - שמים לו בשלושה) <b>- באומר: הרי ערכי עלי. אבל אם אמר: הרי עלי מנה / מאה מנה להקדש...</b>'.
<br>ונראה שמכאן הועתק במקבילה בסנהדרין לעיל המשפט המשובש: 'הדא דתימר - במקדיש גוף השדה. אבל אם אמר: הרי עלי מנה להקדש?', והוחלף שם 'במקדיש גוף השדה' במקום 'באומר: הרי ערכי עלי' כדי להתאימו לעיל, אבל חלקו השני של המשפט לא שוּנה אף שאינו מתאים לעיל, וכאן נשמט חלקו הראשון של המשפט גם במקבילה וגם במגילה.
<br><b>אבל אם אמר: הרי עלי מאה</b> (במקבילה אין מילה זו) <b>מנה</b> (מטבע השווה למאה דינרים) <b>להקדש</b> – אם אדם נדר לתת להקדש סכום כסף ואין לו מעות כדי כל הסכום שנדר והוא בא לשלם אותו מרכושו (סכום של מאה מנה נזכר במקומות רבים לציון סכום גדול מאוד), <b>- שמין לו בשלשה</b> – שׁמים את רכוש הנודר בשלושה אנשים, בין אם בא לסדרו מן הקרקע ובין אם בא לסדרו מן המיטלטלין, שנדרי הקדש אין דינם כערכים לעניין שומת קרקעות בעשרה<b>.</b>
<br>ושואלים: <b>לכשיעשיר? נידון בהשג יד?</b> – אם אמר: הרי עליי מאה מנה להקדש, ולא היה בידו לשלם את כל הסכום שנדר, האם ישלם את כל הסכום לאחר זמן כשיעשיר? או שמא הוא נידון בהישג יד, שהוא נותן כמה שידו משגת לתת עכשיו ונפטר ואינו משלם את המותר? (ערכים נידונים בהישג יד, שאם הנודר לתת ערך היה עני ואין ידו משגת לשלם להקדש את הערך, נותן את מה שיש בידו ונפטר, שכתוב בערכים: "וְאִם מָךְ הוּא מֵעֶרְכֶּךָ, וְהֶעֱמִידוֹ לִפְנֵי הַכֹּהֵן וְהֶעֱרִיךְ אֹתוֹ הַכֹּהֵן, עַל פִּי אֲשֶׁר תַּשִּׂיג יַד הַנֹּדֵר יַעֲרִיכֶנּוּ הַכֹּהֵן" (ויקרא כז,ח). בירושלמי כאן שאלו האם נדרי הקדש דינם כערכים לעניין הישג יד. ברם בתוספתא ערכין ג,ה ובברייתא בבבלי ערכין כ,א שנו שנדרי הקדש אינם נידונים בהישג יד)<br><br><small>ב<b>בבלי סנהדרין</b> יד,ב-טו,א אמרו: "ערכים המיטלטלים". - מאי ערכים המיטלטלים? - ...רבי אבהו אמר: באומר: ערכי עליי. בא כוהן לגבות מיטלטלים - גובה הימנו בשלושה, קרקעות - בעשרה.<br><br>פירושו של רבי אבהו בבבלי הוא כפירוש בירושלמי.</small><br>• • •
כשבית דין מוכרים נכסי יתומים או כשגזבר מוכר נכסי הקדש, כותבים איגרת ביקורת.
<br>ב<b>משנה כתובות</b> יא,ה שנינו (בעניין טעות במכירת נכסי יתומים על ידי בית דין): שום הדיינים (ששמו את נכסי היתומים כדי למוכרם ולשלם לאלמנה או לבעל חוב) שפחת שתות או הותיר שתות (שטעו ושמו את הנכסים שישית פחות משוויים או שישית יותר משוויים ומכרו) - מכרם בטל. - אמר רבן שמעון בן גמליאל: אם כן (שמחמת הטעות מכרם בטל), מה כוח בית דין יפה? (במה גדול כוח בית דין מכוחו של הדיוט?) ואם / אלא אם עשו איגרת ביקורת (כתב הכרזה, ומכריזים בו ששדה פלונית עומדת להימכר על ידי בית דין, כדי שיבואו בני אדם לקנותה, ואם מכרו בית דין את השדה על ידי הכרזה וטעו בשווייה), אפילו מכרו שווה מנה במאתיים או שווה מאתיים במנה (שטעו הרבה ומכרו) - מכרם קיים.<br>
<br>כאן המשך המקבילה בירושלמי סנהדרין.
<br>מציעים ברייתא: <b>תני:</b> – שונה (התנא): <b>עבדים ושפחות</b> (צריך לומר כמו במקבילה: 'ו<b>שטרות</b>', וכמו שהוא להלן בהסבר הברייתא. הטעות 'שטרות' &gt; 'שפחות' נגרמה בשל הדמיון בצורת האותיות 'טר' &gt; 'פח' וכן בשל שגרת הלשון 'עבדים ושפחות' הרווח בספרות חכמים) <b>ומיטלטלין אין להם איגרת ביקורת</b> (כתב הערכה ושומה, או כתב חקירה ודרישה) – כשבית דין מוכרים אותם, אין כותבים איגרת ביקורת<b>.</b>
<br>כאן התחלת מקבילה גם בירושלמי כתובות יא,ה.
<br>ושואלים: <b>מהו איגרת ביקורת?</b> – מה פשר הביטוי הזה?
<br>ומשיבים: <b>רבי יודה בר פזי</b> (רבי יהודה בר סימון, אמורא ארץ ישראלי בדור השלישי והרביעי) <b>אמר: אכרזה</b> – שטר הכרזה של מכירת קרקעות על ידי בית דין (קודם ההכרזה שמים בית דין את הקרקע, ואחרי השומה מכריזים על מכירתה במכירה פומבית. ההכרזה היא כדי להרבות במחירה)<b>.</b>
<br>מה הטעם שעבדים ושטרות ומיטלטלים אין להם איגרת ביקורת? -
<br><b>עולא בר</b>(<b>'</b>) <b>ישמעאל</b> (עולא, אמורא בדור השני והשלישי) <b>אמר: עבדים שלא יברחו</b> – עבדים אין מכריזים עליהם שמוכרים אותם, אלא מוכרים אותם מיד, לפי שחוששים שמא ישמעו העבדים שבית דין עומדים למוכרם ויברחו בינתיים<b>, שטרות ומיטלטלין שלא ייגנבו</b> – שטרות ומיטלטלים אין מכריזים עליהם שמוכרים אותם, אלא מוכרים אותם מיד, לפי שחוששים שמא ייגנבו בינתיים<b>.</b><br><br><small>במקבילה בכתובות חסרה הברייתא שבתחילת הסוגיה: "תני: עבדים ושפחות ומיטלטלין אין להם איגרת ביקורת", ונראה שזו השמטה בטעות.<br><br>ב<b>משנה ערכין</b> ו,א שנינו: שום היתומים (בית דין הבאים לשום את הקרקעות של היתומים הקטנים, כדי למוכרם ולהגבות מהם חוב של אביהם) שלושים יום (מכריזים שלושים יום שנכסים אלה עומדים למכירה, כדי שיתפרסם הדבר ויבואו לקוחות מרובים וירבו בדמיהם), ושום ההקדש (כשבאים לשום שדה של הקדש, כדי למוכרה) שישים יום. ומכריזים (בשלושים ובשישים יום הללו) בבוקר ובערב.<br>וב<b>תוספתא כתובות</b> יא,ג שנו: אי זו היא איגרת ביקורת? שום היתומים שלושים יום, ושום ההקדש שישים יום.<br><br>ב<b>בבלי כתובות</b> ק,ב אמרו: ואלו הם דברים שאין מכריזים עליהם: העבדים והשטרות והמיטלטלים. - טעמא מאי? - אמר עולא: עבדים שמא ישמעו ויברחו, מיטלטלים ושטרות שמא ייגנבו.</small><br>
<br><b>רבי בא בר כהן</b> (אמורא ארץ ישראלי בדור החמישי) <b>בעא קומי</b> – שאל (הקשה) לפני <b>רבי יוסה</b> (מגדולי אמוראי ארץ ישראל בדור הרביעי)<b>: לית הדא אמרה</b> – אין זאת אומרת <b>שעבדים נפדין בשלשה?!</b> (בתמיהה) – האם אין להסיק מהשוואת עבדים למיטלטלים ולא לקרקעות לעניין שומה (שום היתומים ושום ההקדש) והכרזה, שכשבאים לפדות עבדים מן ההקדש שמים אותם בשלושה אנשים כמו במיטלטלים של הקדש ולא בעשרה אנשים כמו בקרקעות של הקדש?! <b>אמר ליה:</b> – אמר לו (רבי יוסה): <b>אין</b> – כן (כך יש להסיק)<b>. אמר ליה:</b> – אמר לו (רבי בא בר כוהן לרבי יוסה): <b>והא תנינן:</b> – והרי שנינו (במשנה כאן ובסנהדרין): <b>ובקרקעות תשעה וכהן, ואדם כיוצא בהן</b> – אדם דינו כדין קרקעות ושמים אותו תשעה וכוהן<b>!</b> – ומשמע ממשנה זו שכשבאים לפדות עבד מן ההקדש שמים אותו בעשרה אנשים כמו בקרקעות. הרי שיש לדחות את ההיסק! <b>אמר ליה:</b> – אמר לו (רבי יוסה): (במקבילה בסנהדרין נוסף 'אכין'. ובקטע גניזה בסנהדרין נוסף 'אהן', ונמחק ונכתב 'הדין') <b>אדם דהכא</b> – של כאן (של המשנה כאן ובסנהדרין), <b>בן חורין הוא</b> – המשנה מדברת באדם בן חורין ששמים אותו בשביל ההקדש, ואינה מדברת בעבד ששמים אותו בשביל ההקדש<b>.</b><br>
<br><b>חיננה בר שלמיה</b> (אמורא בבלי בדור השני) אמר <b>בשם רב</b> (אמורא בבלי בדור הראשון, מגדולי האמוראים)<b>: אתא עובדא קומי</b> – בא המעשה לפני <b>רבי</b> (רבי יהודה הנשיא, תנא בדור החמישי) <b>ובעא מיעבד כרבנ</b>י<b>ן</b> – ורצה לעשות (לפסוק הלכה) כחכמים (כדעה הסתמית החלוקה על רבן שמעון בן גמליאל במשנה בכתובות בעניין טעות במכירת נכסי יתומים על ידי בית דין)<b>. אמר לו רבי לעזר בן פרטא</b> (תנא בדור החמישי) <b>בן בנו של רבי לעזר בן פרטא</b> (תנא בדור השלישי)<b>: רבי, לא כך לימדתני</b> (צריך לומר כמו במקבילות: 'לא כ<b>ן</b> לימדתנ<b>ו</b>') <b>בשם זקיניך</b> (צריך לומר כמו במקבילה בכתובות: '<b>זקינך</b>') – בשם אביך (רבן שמעון בן גמליאל, אביו של רבי. - זקן בלשון הירושלמי פירושו אב ולא רק אבי אב ואם ("מחקרים בתורת ארץ ישראל", עמוד 198))<b>: אלא אם כן</b> (במקבילה בסנהדרין אין מילה זו, ואינה בכתבי היד של המשנה) <b>עשו איגרת ביקורת</b>, אפילו מכרו שווה מנה במאתיים או שווה מאתיים במנה - מכרם קיים (משנה כתובות יא,ה) – אם מכרו בית דין על ידי כתב הכרזה, אפילו טעו במחצה - אין דין אונאה<b>?!</b> (בתמיהה) (במקבילה בסנהדרין נוסף 'אמר ליה: אין'. ובמקבילה בכתובות נוסף 'וקיבלה' - וקיבל אותה, את עמדת רבי לעזר בן פרטא) <b>וחזר ביה</b> – וחזר בו (רבי), <b>ועבד</b> – ועשה (פסק הלכה) <b>כרבן שמעון בן גמליאל</b> (השני, נשיא ותנא בדור הרביעי) – כדעת אביו<b>.</b><br><br><small>עד כאן המקבילות בירושלמי סנהדרין וכתובות.<br>הסוגיה מקורה בכתובות על המשנה המזכירה איגרת ביקורת. הקטע הראשון בסוגיה הדן בעניין איגרת ביקורת הועתק משם למגילה ולסנהדרין בשל הבאת פסקה מן המשנה במגילה ובסנהדרין "ובקרקעות תשעה וכוהן, ואדם כיוצא בהן". הקטע האחרון בסוגיה הדן בפסיקת ההלכה במחלוקת שבמשנה בכתובות הועתק משם למגילה ולסנהדרין בהעתקת יתר.<br><br>הירושלמי ייחס לרבן שמעון בן גמליאל את סופה של המשנה בכתובות: "אלא אם עשו איגרת ביקורת, אפילו מכרו שווה מנה במאתיים או שווה מאתיים במנה - מכרם קיים", והוא המשך דברי רבן שמעון בן גמליאל שלפני כן: "אם כן, מה כוח בית דין יפה?". הרי שלדעת רבן שמעון בן גמליאל, אם טעו בית דין ביותר משישית - מכרם קיים אם עשו איגרת ביקורת, ולדעת חכמים החלוקים על רבן שמעון בן גמליאל, מכרם בטל אף אם עשו איגרת ביקורת. לפי זה, המעשה שבא לפני רבי היה במקרה שבית דין טעו ביותר משישית ועשו איגרת ביקורת.<br><br>ב<b>בבלי כתובות</b> ק,א אמרו: כי אתא רב דימי אמר: מעשה ועשה רבי כדברי חכמים (שבמשנה). אמר לפניו פרטא, בנו של רבי אלעזר בן פרטא, בן בנו של רבי פרטא הגדול: אם כן, מה כוח בית דין יפה? והחזיר רבי את המעשה. רב כהנא מתני הכי.<br>רב ספרא מתני הכי: מעשה וביקש רבי לעשות כדברי חכמים. אמר לפניו פרטא, בנו של רבי אלעזר בן פרטא, בן בנו של רבי פרטא הגדול: אם כן, מה כוח בית דין יפה? ולא עשה רבי את המעשה.<br><br>נוסח המעשה בירושלמי, שלפיו ביקש רבי לעשות כדברי חכמים, מתאים למסורת השנייה של המעשה בבבלי.<br><br>במעשה שבבבלי, המקביל למעשה שבירושלמי, הביאו מדברי רבן שמעון בן גמליאל שבמשנה את המשפט: "אם כן, מה כוח בית דין יפה?". אין לדעת מכאן, האם לפי הבבלי סופה של המשנה הוא המשך דברי רבן שמעון בן גמליאל כמו לפי הירושלמי, או שמא סופה של המשנה הוא המשך דברי התנא הסתמי שבראשה של המשנה, ואם כן, דברי רבן שמעון בן גמליאל "אם כן, מה כוח בית דין יפה?" הם מאמר מוסגר בתוך דברי התנא הסתמי.<br>אם סופה של המשנה הוא המשך דברי התנא הסתמי, הרי שלדעת התנא הסתמי, אם לא עשו איגרת ביקורת, אף אם טעו בית דין בשישית - מכרם בטל, ואם עשו איגרת ביקורת, אף אם טעו בית דין ביותר משישית - מכרם קיים. ולדעת רבן שמעון בן גמליאל, אם טעו בית דין בשישית - מכרם קיים, אף אם לא עשו איגרת ביקורת, ואם טעו בית דין ביותר משישית, אפשר שמכרם קיים רק אם עשו איגרת ביקורת, כדעת התנא הסתמי, ואפשר שמכרם קיים אף אם לא עשו איגרת ביקורת.<br><br>ב<b>בבלי כתובות</b> ק,ב אמרו: תניא: אמר רבן שמעון בן גמליאל: בית דין שמכרו שווה מאתיים במנה או שווה מנה במאתיים - מכרם קיים.<br><br>לפי ברייתא זו שבבבלי, לדעת רבן שמעון בן גמליאל, אף אם טעו בית דין ביותר משישית - מכרם קיים אף אם לא עשו איגרת ביקורת. מזה יש להסיק שלפי הבבלי סופה של המשנה אינו מדברי רבן שמעון בן גמליאל אלא מדברי התנא הסתמי, שלא כמו לפי הירושלמי.<br><br>לפי הירושלמי, המעשה שבא לפני רבי מתקשר לסופה של המשנה בעניין איגרת ביקורת, ולכן הירושלמי מביא את המעשה הזה לאחר שהוא דן באיגרת ביקורת. ואילו לפי הבבלי, המעשה שבא לפני רבי מתקשר לראשה של המשנה, ולכן הבבלי מביא את המעשה הזה בסוגיה הדנה בראשה של המשנה ולבסוף הוא דן באיגרת ביקורת שבסופה של המשנה.<br><br>מן הברייתא המובאת בבבלי מוכח שרבן שמעון בן גמליאל סובר שמכרם קיים אפילו ביותר משישית אף אם לא עשו איגרת ביקורת. דברי המשנה "אם עשו איגרת ביקורת", שמשמע: רק אם עשו איגרת ביקורת, מוסבים על תנא קמא. והמשנה מתפרשת שדברי רבן שמעון בן גמליאל הם מאמר מוסגר.<br>ברם מהירושלמי משמע להיפך, שרבן שמעון בן גמליאל, ולא תנא קמא, הוא האומר "אם עשו איגרת ביקורת". הירושלמי הבין שרבן שמעון בן גמליאל חולק על תנא קמא בשתיים: תנא קמא סובר שמכרם בטל בשישית אף אם עשו איגרת ביקורת וכל שכן ביותר משישית. ורבן שמעון בן גמליאל סובר שבשישית מכרם קיים אף בלי איגרת ביקורת, וביותר משישית רק אם עשו איגרת ביקורת.<br>לפני רבי הובא מעשה של אונאה יותר משישית עם איגרת ביקורת. תחילה אמר לפסוק כחכמים שמכרם בטל, ורבי אלעזר בן פרטא הזכיר לפניו שרבן שמעון בן גמליאל חולק ואומר שאף אם האונאה יותר משתות, אם עשו איגרת ביקורת - מכרם קיים. הרי שסוף המשנה קשור רק בדברי רבן שמעון בן גמליאל. את ברייתת הבבלי יש ליישב שעשו איגרת ביקורת.<br>אבל אפשר לפרש שמחלוקת רבן שמעון בן גמליאל וחכמים היא רק כשעשו איגרת ביקורת. וכך מתפרשת המשנה: תנא קמא סובר שמכרם בטל אף אם האונאה היא בשישית. על זה טוען רבן שמעון בן גמליאל: אם כן, מה כוח בית דין (שעשו איגרת ביקורת) יפה? (ומה הדין?) אלא אם עשו איגרת ביקורת, אפילו מכרו שווה מנה במאתיים או שווה מאתיים במנה - מכרם קיים ("מקורות ומסורות", נשים, עמודים רמג-רמה).</small><br>• • •

Halakhah 5

<big><strong>משנה</strong></big><br>משנה זו חוזרת ללמד את סדר הקריאה בתורה בציבור.
<br><b>הקורא בתורה לא יפחות משלשה פסוקים</b> – כל אחד מהקוראים בתורה צריך לקרוא לכל הפחות שלושה פסוקים<b>.</b>
<br><b>ולא יקרא למתורגמן</b> – שהיה מתרגם בלשון ארמית, שהיו העם מדברים בה, כל פסוק ופסוק שהקורא קורא לפניהם, <b>יותר מפסוק אחד</b> – הקורא בתורה אינו רשאי לקרוא שניים או שלושה פסוקים בבת אחת, שאם יצטרך המתורגמן לתרגם בבת אחת כמה פסוקים ששמע מפי הקורא, יבוא לכלל טעות, הואיל והוא מתרגם בעל פה ולא מתוך הספר<b>, ובנביא שלשה</b> – המפטיר הקורא בנביא רשאי לקרוא אפילו שלושה פסוקים בבת אחת, והמתורגמן יתרגמם בבת אחת, ואם יטעה יטעה, לפי שלא הקפידו חכמים בנביא אלא על התוכן ולא הקפידו על דיוק התרגום כמו בתורה, שמפני חשיבותן של המצוות היה צורך בדיוק בתרגום התורה<b>. אם היו שלשתן</b> – שלושת הפסוקים בנביא, <b>שלש פרשיות</b> – שכל פסוק משלושת הפסוקים הוא פרשה בפני עצמה, <b>- קורין אחד אחד</b> – הקורא קורא פסוק פסוק, והמתורגמן מתרגם פסוק פסוק<b>.</b>
<br><b>מדלגין בנביא</b> – מותר לדלג בנביאים על פרשה אחת ולקרוא פרשה אחרת, ואין חייבים לקרוא לפי הסדר, <b>ואין מדלגין בתורה</b> – אלא חייבים לקרוא לפי הסדר<b>. ועד כמה הוא</b> – המפטיר הקורא בנביא, <b>מדלג? עד כדי שלא יפסיק התורגמן</b> – הקורא רשאי לדלג רק אם יוכל לגמור את גלילת הספר כדי להגיע לפרשה שהוא מבקש לקרוא קודם שישלים המתורגמן לתרגם את מה שקרא הקורא. אבל אם לא יוכל לגמור את הגלילה קודם שישלים המתורגמן לתרגם, אינו רשאי לדלג, מפני שמקפידים על טרחת הציבור, שייאלצו להמתין עד לגמר גלילת הספר<b>.</b><br>• • •
<big><strong>תלמוד</strong></big><br>במשנה שנינו: "הקורא בתורה לא יפחות משלשה פסוקים".
<br>ובמשנה לעיל ד,א שנינו: "הפותח והחותם בתורה מברך לפניה ולאחריה" (הקורא הראשון מברך לפני קריאתו והקורא האחרון מברך אחרי קריאתו).
<br>כיוון שהמשנה דיברה בעניין מספר הפסוקים המועט ביותר שהקורא בתורה צריך לקרוא, דנים במקרה שהקורא בתורה השתתק בקריאתו שהיה צריך לקרוא ולא גמר אותה.
<br><b>רבי בא</b> (אמורא ארץ ישראלי בדור השלישי) <b>בריה ד-</b> – בנו של <b>רבי חייה בר בא</b> (אמורא ארץ ישראלי בדור השלישי) אמר בשם <b>רבי חייה</b> (בר בא) שאמר <b>בשם רבי יוחנן</b> (גדול אמוראי ארץ ישראל בדור השני)<b>: היה קורא בתורה</b> – בספר התורה בציבור, <b>ונשתתק</b> (נתקף במחלת השיתוק בלשונו) – ולא היה יכול לקרוא לכל הפחות שלושה פסוקים, וצריך להחליפו באחר שיקרא בתורה במקומו, <b>- זה שהוא עומד תחתיו יתחיל ממקום שהתחיל הראשון</b> – הקורא בתורה במקום הקורא הראשון שהשתתק צריך להתחיל לקרוא מתחילת הקריאה שקרא הראשון, ולא יתחיל מהמקום שהפסיק הראשון<b>.</b> ויש להוכיח קביעה זו בדרך השלילה: <b>אין תימר:</b> – אם תאמר: זה שהוא עומד תחתיו יתחיל <b>ממקום שהפסיק</b> הראשון <b>-</b> נמצא ש<b>הראשונים נתברכו לפניהן ולא נתברכו לאחריהן</b> – הקריאות שנקראו על ידי הקוראים לפני הקורא שהשתתק נתברכו בברכה שבירך הקורא הפותח לפני קריאתו אך לא נתברכו בברכה שבירך הקורא החותם אחרי קריאתו<b>, האחרונים נתברכו לאחריהן ולא נתברכו לפניהן</b> – הקריאות שנקראו על ידי הקוראים אחרי הקורא שהשתתק נתברכו בברכה שבירך הקורא החותם אחרי קריאתו אך לא נתברכו בברכה שבירך הקורא הפותח לפני קריאתו, שכיוון שהקורא בתורה במקום הקורא שהשתתק מתחיל מהמקום שהפסיק הראשון, הקריאה של פחות משלושה פסוקים שקרא הקורא שהשתתק מפסיקה בין הקריאות שנקראו לפניה ובין הקריאות שנקראו אחריה, מפני שאינה קריאה תקנית, ולכן אין הברכה שבירך הקורא החותם אחרי קריאתו חלה על הקריאות שנקראו לפני הקורא שהשתתק ואין הברכה שבירך הקורא הפותח לפני קריאתו חלה על הקריאות שנקראו אחרי הקורא שהשתתק<b>, וכתיב:</b> – וכתוב (בשבח התורה): <b>"תּוֹרַת י'י תְּמִימָה"</b> (תהילים יט,ח) – התורה היא דבר שלם בלי פגם; ויש לדרוש את הכתוב: <b>- שתהא כולה תמימה</b> – כלומר, שיהיו כל הקריאות בתורה שוות, ואם לא נתברכו כל הקריאות בברכה שבירך הקורא הפותח לפני קריאתו ובברכה שבירך הקורא החותם אחרי קריאתו, אין הן שוות. אבל אם הקורא בתורה במקום הקורא שהשתתק מתחיל מהמקום שהפסיק הראשון, הקריאה של פחות משלושה פסוקים שקרא הקורא שהשתתק אינה מפסיקה בין הקריאות שנקראו לפניה ובין הקריאות שנקראו אחריה, מפני שאינה נחשבת כלל, ונמצא שכל הקריאות שוות<b>.</b><br><br><small>מקומה של מימרה זו על המשנה כאן, שהקורא בתורה לא יפחות משלשה פסוקים, מוכיח שהקורא שהשתתק קרא פחות משלושה פסוקים. אם הקורא שהשתתק קרא שלושה פסוקים או יותר, הרי זו קריאה תקנית, והקורא בתורה אחריו מתחיל מהמקום שהפסיק הראשון.<br><br>מימרה זו מובאת בירושלמי ברכות ה,ג, וכאן מקורה.<br><br>במשנה מגילה ד,א שנינו: "הפותח והחותם בתורה מברך לפניה ולאחריה". לפי דין המשנה, הקורא הראשון מברך לפני קריאתו והקורא האחרון מברך אחרי קריאתו. מנהג בבל היה שכל אחד מהקוראים מברך לפני קריאתו ואחרי קריאתו (בבלי מגילה כא,ב). ניתן לבאר את ההבדל בין דין המשנה למנהג בבל, שבמשנה נתפסת קריאת התורה כיחידה אחת, ולכן הפותח מברך לפניה והחותם לאחריה, ואילו בבבל נחשבה קריאת כל קורא כיחידה בפני עצמה, ולכן בירך כל קורא וקורא לפניה ולאחריה.<br>הבדל זה הוא הבדל שבין מנהג ארץ ישראל למנהג בבל. בירושלמי ברכות ז,ג מסופר: "רבי זעירא עמד לקרוא כוהן במקום לוי ובירך לפניה ולאחריה, ורצו להשתיקו. אמר להם רב חייא בר אשי: הרפוהו, שכך הם (הבבליים) נוהגים אצלם" (המעשה קרה בזמן שרבי זירא ביקר בסורא ובסביבתה. במחוז זה נהגו בעניין ברכות התורה כמנהג ארץ ישראל, ומה שאומר רב חייא בר אשי להרפות ממנו "שכן הם נוהגים אצלם" הכוונה שכך נוהגים במרכז בבל, מקום שרבי זירא בא משם ("רבי זירא ומנהג בבל בארץ ישראל", "תרביץ" לו, עמוד 324)). בבבלי מגילה כב,א מסופר, שרב, בזמן בואו לבבל, עלה לקרוא בתורה ראשון ובירך לפניה ולא לאחריה, שרב נהג בבבל כמנהג ארץ ישראל אף כשהיה שונה ממנהג המקום.<br>ממספר מקורות בירושלמי עולה לכאורה שגם בארץ ישראל נהגו במקומות מסוימים לברך לפני קריאת כל קורא ואחריה. ראה ירושלמי מגילה ד,ד וברכות ה,ג: "היה קורא בתורה ונשתתק - זה שהוא עומד תחתיו יתחיל ממקום שהתחיל הראשון. אם אומר את: ממקום שפסק - הראשונים נתברכו לפניהן ולא נתברכו לאחריהן, והאחרונים נתברכו לאחריהן ולא נתברכו לפניהן" (לפי מנהג ארץ ישראל שהאמצעיים אינם מברכים, גם אם לא נשתתק, הוא אינו מברך לאחריה והבא לאחריו אינו מברך לפניה). וראה גם ירושלמי מגילה ג,ו: "אין מפסיקין בקללות. - אמר רבי לוי: אמר הקב"ה: אינו בדין שיהו בניי מתקללים ואני מתברך". מנימוקו של רבי לוי נראה שכל קורא מברך לפני הקריאה ולאחריה ("'פרשת ראש חודש כיצד קורין אותה?'", "תרביץ" עד, עמודים 186-189 והערה 69).<br><br>לפי פירושנו למימרה שבירושלמי כאן, לא עולה מכאן שבארץ ישראל נהגו במקומות מסוימים לברך לפני קריאת כל קורא ואחריה.</small>
ומביאים ברייתא: <b>היתה הפרשה של חמשה פסוקים - קורא את כולה</b> – ואינו קורא שלושה פסוקים<b>. לא עשה כן</b> – לא קרא את כולה, <b>אלא קרא שלשה - זה שהוא עומד תחתיו</b> (מילה זו נוספה במסירה שלפנינו על ידי מגיה. הוספה זו היא אשגרה מהמימרה שלעיל, וכאן צריך לומר כמו במקבילה בתוספתא: 'אחריו') – הקורא בתורה אחריו, <b>צריך לקרות שני פסוקים האחרונים</b> – של הפרשה, <b>ושלשה</b> – פסוקים, <b>מפרשה האחרת.</b>
<br>ושואלים: <b>לא עשה כן</b> – אם הקורא בתורה אחריו לא עשה כך (כדין שבברייתא) אלא קרא שני פסוקים האחרונים של הפרשה האחת ופסוק אחד מהפרשה האחרת, <b>- מהו שיעכב?</b> – האם קריאת שלושה פסוקים מהפרשה האחרת היא גם לעיכוב (בדיעבד) ולא רק למצווה (לכתחילה), ואם לא עשה כן - הוא קורא עוד שני פסוקים מהפרשה האחרת?
<br>ומשיבים (בהבאת סיפור): <b>רבי יונה ורבי יוסה</b> (גדולי אמוראי ארץ ישראל בדור הרביעי) <b>סלקון מיחמייה אפין</b> – עלו להראות פנים (לנחם את האבל ולהשתתף בצערו) <b>לאחוי ד-</b> – לאחיו של <b>יהודה בר תמוזה</b> (אדם זה אינו נזכר במקום אחר) <b>קריביה ד-</b> – קרובו של <b>רבי יוסה בן חנינה</b> (אמורא ארץ ישראלי בדור השני) <b>בכנישתא דסובנייא</b> צריך לומר: 'דסו<b>כ</b>נייא') – בבית הכנסת של סיכנין (יישוב בגליל התחתון המערבי. - סוכנייא - חילוף מיודע לשם המקום הבלתי מיודע סיכנין)<b>, והוה תמן</b> – והיה שם <b>רבי ירמיה</b> (מגדולי אמוראי ארץ ישראל בדור השלישי והרביעי) <b>ועכב</b> – ועיכב (רבי ירמיה הורה שקריאת שלושה פסוקים מהפרשה האחרת היא גם לעיכוב)<b>. אמר רבי יונה לרבי יוסה: וכופין?</b> – האם כופים את הקורא שיקרא עוד שני פסוקים מהפרשה האחרת? <b>אמר ליה:</b> – אמר לו (רבי יוסה לרבי יונה בלשון קושיה): <b>והא</b> – והרי <b>רבך מעכב רבי ירמיה!</b> – הרי רבך, רבי ירמיה, הורה שקריאת שלושה פסוקים מהפרשה האחרת היא גם לעיכוב, ומכאן שכופים (נראה שהמילים 'רבי ירמיה' נכתבו על הגיליון כפירוש למילה 'רבך' ובשלב מאוחר נכנסו לפנים). <b>רבי שמעון שרה</b> (אין חכם בשם זה בשום מקום. אולי שם זה נכתב על הגיליון, והוא שמו של מי שכתב על הגיליון את המילים 'רבי ירמיה', ובשלב מאוחר נכנס שם זה לפנים. ואולי נשתרבבו מילים אלו לפנים מן הגיליון להלן בסיפור על רבי שמעון ספרא דטרבנת ש'שרון ליה מן ספרותה')<b>.</b><br><br><small>ב<b>תוספתא מגילה</b> ג,יז שנו: אין קורים בתורה פחות משלושה פסוקים בכרך אחד (בבת אחת). אם היתה פרשה של ארבעה, של חמישה - הרי זה קורא את כולה. היתה פרשה של חמישה וקרא שלושה והניח את השניים - העומד אחריו לקרות קורא אותם שניים ועוד שלושה בפרשה אחרת. אם היתה פרשה (הפרשה האחרת) של ארבעה ושל חמישה - הרי זה (השני) קורא את כולה.<br><br>הברייתא על האיסור להתחיל בפרשה פחות משלשה פסוקים מובאת בתוספתא מגילה.<br>המשנה קבעה שהקורא בתורה לא יפחות משלשה פסוקים, כנראה משום שפחות משלושה אין זו יחידה. על כך מוסיפה התוספתא שיחידה זו חייבת להיות 'בכרך אחד', היינו בפרשה אחת. קריאת פסוק אחד מסוף פרשה ושני פסוקים מתחילת פרשה אחרת אינה נחשבת קריאת שלושה פסוקים בכרך אחד ולכן אינה נחשבת יחידה אחת.<br>הדין ש'אם היתה פרשה של ארבעה ושל חמישה - הרי זה קורא את כולה' אינו אלא תוצאה של החובה לקרוא שלושה פסוקים בכרך אחד. אין טעם לשייר בפרשה פחות משלושה פסוקים, שהרי הקורא הנוסף ייאלץ ממילא לקרוא שלושה פסוקים נוספים מהפרשה האחרת. נמצא שהדין העיקרי הוא שאין להתחיל בפרשה פחות משלושה פסוקים. כתוצאה מכך קבעה התוספתא שפרשה של ארבעה ושל חמישה יקרא את כולה.<br>ברייתא זו נזכרה גם בירושלמי מגילה ויש להסבירה באותה צורה, שהרי בירושלמי כאן לא נזכר הטעם של גזירת הנכנסים והיוצאים. מיד לאחר הבאת הברייתא שואל הירושלמי: 'לא עשה כן - מהו שיעכב?', ומביא מסורת שרבי ירמיה עיכב. זה מוכיח שיש הבדל בין איסור ההתחלה לבין איסור השיור, שהרי השיור בוודאי אינו מעכב ("'פרשת ראש חודש כיצד קורין אותה?'", "תרביץ" עד, עמודים 180-181).<br><br>ב<b>בבלי מגילה</b> כב,א אמרו: פרשה של שישה פסוקים קורים אותה בשניים, ושל חמישה קורים אותה ביחיד. קרא הראשון / האחד שלושה - השני קורא שניים מפרשה זו ואחד מפרשה אחרת, ויש אומרים: שלושה, לפי שאין מתחילים בפרשה פחות משלושה פסוקים (אין להפסיק לקרוא פחות משלושה פסוקים מתחילתה של פרשה).<br>אמר רבי תנחום אמר רבי יהושע בן לוי: כשם שאין מתחילים בפרשה פחות משלושה פסוקים, כך אין משיירים בפרשה פחות משלושה פסוקים.<br><br>בבבלי מסבירים, שאין מתחילים בפרשה פחות משלושה פסוקים מפני שגזרו משום הנכנסים אחרי קריאתו של הראשון שיטעו לחשוב שהראשון לא קרא שלושה פסוקים, ואין משיירים בפרשה פחות משלושה פסוקים מפני שגזרו משום היוצאים לפני קריאתו של השני שיטעו לחשוב שהשני לא יקרא שלושה פסוקים.</small><br>• • •<br><br><b>רבי חיננא בר אנדריי</b> (אמורא ארץ ישראלי בדור השלישי) אמר <b>בשם רבי זכיי דכבול</b> (אמורא ארץ ישראלי בדור הראשון, מהיישוב כבול שבמערב הגליל התחתון)<b>: טעה</b> – הקורא בתורה, <b>בין תיבה לתיבה</b> – שאמר בטעות מילה שאינה כתובה במקום מילה שכתובה לפניו, <b>- מחזירין אותו</b> – מורים לו לחזור ולומר באופן נכון<b>.</b>
<br><b>אמר רבי ירמיה</b> (מגדולי אמוראי ארץ ישראל בדור השלישי והרביעי) <b>לרבי זעורה</b> (רבי זירא, מגדולי אמוראי ארץ ישראל בדור השלישי)<b>: ועבדין כן?!</b> (בתמיהה) – ועושים כך?! (האם מחזירים את הטועה בין תיבה לתיבה?) <b>אמר ליה:</b> – אמר לו (רבי זעורה לרבי ירמיה): <b>ואדיין את לזו?!</b> – ועדיין אתה [צריך] לזאת?! (ועדיין אתה מתקשה בזה?!) <b>אפילו טעה</b> – הקורא בתורה, <b>בין "אִם" ל"וְאִם"</b> – שהוסיף וי"ו החיבור בראש מילה או שהשמיט אותה, <b>- מחזירין אותו</b> – וכל שכן אם טעה בין תיבה לתיבה<b>.</b><br>
<br><b>רבי שמעון ספרא דטרבנת</b> – הסופר (מלמד מקרא לתינוקות) של טרבנת (יישוב בעמק יזרעאל), <b>אמרון ליה בני קרתיה</b> – אמרו לו בני (תושבי) עירו<b>: קטע בדיבירייא דיקרונון בנינן</b> – קַטַּע (חלק, חתוך) את הדִּיבֵּרים (את פסוקי המקרא באמצעם, כך) שיקראו (שיוכלו לקרוא) אותם בנינו! (הם ביקשו ממנו שיקל על ילדיהם על ידי שיחלק כל פסוק לשניים וילמדם החצי הראשון של כל פסוק ואחר כך החצי השני של כל פסוק. - וכן פירש ב"שערי תורת ארץ ישראל")<b>. אתא שאל</b> – בא ושאל <b>לרבי חנינה</b> (בר חמא, אמורא ארץ ישראלי בדור הראשון)<b>. אמר ליה:</b> – אמר לו (רבי חנינה לסופר): <b>אִין קטעין רישך לא תשמע לון</b> – (אף) אם קוטעים (יחתכו) את ראשך, לא תשמע (לא תציית) להם (שאין פוסקים באמצע הפסוקים. - רבי חנינה נקט את הלשון 'קטעין' בהקבלה ללשון 'קטע' שאמרו בני עירו של הסופר)<b>. ולא שמע לון ושרון ליה מן סָפְרוּתֵהּ</b> – ולא שמע (לא ציית הסופר) להם (לבני עירו) והתירו (פיטרו) אותו מספרותו (ממלאכתו וממִשׂרתו כסופר)<b>.</b>
<br><b>בתר יומין נחת להכא</b> – אחר ימים (כמה ימים אחר כך) ירד לכאן (עבר ממקום בארץ ישראל, מטרבנת, לטבריה)<b>. קם עימיה</b> – עמד עימו (ניגש אליו) <b>רבי שמעון בן יוסינה</b> (אמורא ארץ ישראלי בדור השני)<b>. אמר ליה:</b> – אמר לו (רבי שמעון בן יוסינה לסופר): <b>מה את עביד בההוא קרתך?</b> – מה אתה עושה באותה עירך? <b>ותני ליה עובדא</b> – וסיפר (הסופר) לו את המעשה (המסופר לפני כן)<b>. אמר ליה:</b> – אמר לו (רבי שמעון בן יוסינה לסופר): <b>ולמה לא שמעת לון?</b> – ולמה לא שמעת (לא צייתת) להם? <b>אמר ליה:</b> – אמר לו (הסופר לרבי שמעון בן יוסינה): <b>ועבדין כן?!</b> (בתמיהה) – ועושים כך?! (וכי מותר לקטוע את הפסוקים באמצעם?!) <b>אמר ליה:</b> – אמר לו (רבי שמעון בן יוסינה לסופר): <b>ולינן מקטעין לון בסידרא?!</b> (בתמיהה) – ו(כי) אין אנחנו מקטעים (מחלקים) אותם (את הפסוקים) בסדר (בבית הכנסת, בשעת קריאת התורה, כשאין בפרשה פסוקים כדי כל הקרואים)?! <b>אמר ליה:</b> – אמר לו (הסופר לרבי שמעון בן יוסינה): <b>ולינן חזרין וכללין לון?!</b> (בתמיהה) – ו(כי) אין אנחנו חוזרים וכוללים אותם (מצרפים שוב את הפסוקים)?! (שכשקורא אחד פוסק באמצע פסוק, הקורא שאחריו אינו מתחיל לקרוא מאמצע הפסוק שפסקו אותו אלא חוזר וקורא מתחילת הפסוק)
<br><b>אמר רבי זעורה</b> (רבי זירא, מגדולי אמוראי ארץ ישראל בדור השלישי)<b>: אִילּוּ הוה ההוא ספרא ביומוי</b> (צריך לומר: 'ביומ<b>י</b>י')<b>, מניתיה חכים</b> – אילו היה אותו סופר (מלמד תינוקות) בימיי, מיניתי (סמכתי) אותו לחכם (מכיוון שהסופר ידע להבדיל היטב בין לימוד לילדים ובין קריאה בתורה. - לפי מימרה זו, אותו סופר לא התמנה לחכם ולא היה לו תואר 'רבי', ולכן יש למחוק תואר זה משמו לעיל. - חכם עדיף מסופר, והסופרים היו ממוצעים בין החכמים ובין התלמידים)<b>.</b><br><br><small>בני היישוב טרבנת השמיעו ביקורת כלפי המורה המקומי, רבי שמעון ספרא. המלמד נמצא כאן בין הפטיש לסדן, בין ההורים ששילמו את שכרו לבין החכמים שקבעו בדיוק כיצד צריך ללמד את ילדי ישראל מקרא, תוך התחשבות במגבלות הלכתיות המונעות, בין השאר, קטיעת פסוקים ("חינוך קטנים בתקופת התלמוד - מסורת ומציאות", "חינוך והיסטוריה", עמודים 73-74).<br><br>הלשון "חזרין וכללין לון" היא כמו הלשון בירושלמי ברכות א,ד: "רבי היה מפזרן וחוזר וכוללן על הכוס" (רבי היה אומר כל אחת מהברכות של ההבדלה בפני עצמה, שכשראה אש במוצאי שבת היה מברך מיד על הנר, וכשנזדמנו לו בשמים היה מברך על הבשמים, והיה אומר שוב את כל הברכות יחד כשהיה מבדיל על הכוס בביתו).<br><br>פירושנו לסיפור זה אינו כשאר הפירושים, ולהלן נוכיח את נכונות פירושנו.<br><br>ב<b>בבלי תענית</b> כז,ב (בעניין קריאת התורה במעמדות) ו<b>מגילה</b> כב,א (בעניין קריאת התורה בראשי חודשים) אמרו: "קוראים במעשה בראשית. ביום הראשון - 'בראשית' ו'יהי רקיע'". - תנא: 'בראשית' בשניים, 'יהי רקיע' - באחד. - בשלמא 'יהי רקיע' באחד - תלתא פסוקי הוו. אלא 'בראשית' בשניים - חמישה פסוקי הוויין, ותניא: הקורא בתורה אל יפחות משלושה פסוקים! - רב אמר: דולג, ושמואל אמר: פוסק. - ורב דאמר: דולג, מאי טעמא לא אמר: פוסק? - קסבר: כל פסוקא דלא פסקיה משה - אנן לא פסקינן ליה. ושמואל סבר: פסקינן ליה. - והאמר רבי חנינא קרא (הקורא מקרא, אמורא ארץ ישראלי בדור השני): צער גדול היה לי אצל רבי חנינא הגדול (שביקש ממנו והפציר בו שיתיר לפסוק פסוק ארוך לשניים), ולא התיר לי לפסוק אפילו פסוק אחד אלא לתינוקות של בית רבן, הואיל ולהתלמד עשויים (וכיוון שאינם יכולים ללמוד פסוק ארוך שלם, מוטב שיפסקו אותו, כדי שיוכלו ללומדו בקלות). - התם (בתינוקות) טעמא מאי (התירו לפסוק)? משום דלא אפשר (בדרך אחרת), הכא (במעמדות) נמי - לא אפשר (שהרי אין מספיק פסוקים בפרשה)... - מיתיבי: פרשה של שישה פסוקים קורים אותה בשניים, ושל חמישה קורים אותה ביחיד... למאן דאמר: דולג - לדלוג (בפרשה של חמישה), ולמאן דאמר: פוסק - לפסוק! - שאני התם דאפשר בהכי (שיכול להמשיך ולקרוא בפרשה סמוכה).<br><br>וב<b>ירושלמי תעניות</b> ד,ג ו<b>מגילה</b> ד,א אמרו: רב חונה אמר: שלשה קרויות (קוראים) שבתורה לא יפחתו מעשרה פסוקים. - והא תנינן: ביום הראשון - "בראשית" ו"יהי רקיע"! והא לית בהון אלא תמנייא! - רבי אידי אמר: איתפלגון כהנא ואסי. חד אמר: חוזר, וחורנה אמר: חותך. מאן דאמר: חוזר - חוזר שני פסוקים, מאן דאמר: חותך - "ויהי ערב ויהי בקר" פסוק בפני עצמו...<br><br>גם רבי שמעון ספרא וגם רבי חנינא קרא שאלו את רבי חנינא בר חמא האם מותר לפסוק פסוקים כשמלמדים מקרא לילדים. לפי הירושלמי, לא התיר רבי חנינא לרבי שמעון ספרא לפסוק לתינוקות, ולפי הבבלי לא התיר רבי חנינא לרבי חנינא קרא לפסוק לתינוקות אלא לאחר שהיה לו לשואל צער גדול בדבר.<br>בבבלי הובא הסיפור על רבי חנינא קרא בהקשר למחלוקת רב ושמואל האם דולג או פוסק בקריאה בתורה כשאין בפרשה פסוקים כדי כל הקוראים. מכאן יש ללמוד, שאף הסיפור בירושלמי על רבי שמעון ספרא קשור לקריאה בתורה כשאין בפרשה פסוקים כדי כל הקוראים, ולכן יש לפרש את הדברים שאמרו רבי שמעון בן יוסינה ("ולינן מקטעין לון בסידרא?!") ורבי שמעון ספרא ("ולינן חזרין וכללין לון?!") כפי שפירשנו.<br>בירושלמי הובאה מחלוקת רב כהנא ורב אסי האם דולג או פוסק בקריאה בתורה כשאין בפרשה פסוקים כדי כל הקוראים. מי שאמר בירושלמי 'חוזר' סבור כרב בבבלי שאמר 'דולג', ומי שאמר בירושלמי 'חותך' סבור כשמואל בבבלי שאמר 'פוסק'. גם בבבלי וגם בירושלמי הובאו המחלוקות האלו בעניין הקריאה במעמדות.<br>דברי רבי שמעון ספרא, שקוטעים ('חותך', 'פוסק') וחוזרים וכוללים ('חוזר', 'דולג') כשאין בפרשה פסוקים כדי כל הקוראים, הם צירוף של שתי הדעות במחלוקות האלו.<br>בבבלי לא הבדילו בין לימוד לילדים ובין קריאה בתורה ואמרו: "התם (בתינוקות) טעמא מאי (התירו לפסוק)? משום דלא אפשר (בדרך אחרת), הכא (במעמדות) נמי - לא אפשר (שהרי אין מספיק פסוקים בפרשה)", ואילו רבי שמעון ספרא בירושלמי הבדיל בין לימוד לילדים ובין קריאה בתורה.<br>בבבלי שאלו על רב ושמואל מהברייתא שעוסקת בקריאת פרשה של חמישה פסוקים. ברייתא זו הובאה גם בירושלמי כאן לפני הסיפור על רבי שמעון ספרא. מכאן יש ללמוד שוב, שהסיפור על רבי שמעון ספרא קשור לקריאה בתורה כשאין בפרשה פסוקים כדי כל הקוראים.</small><br>• • •
במשנה שנינו: "ולא יקרא למתורגמן יותר מפסוק אחד, ובנביא שלשה. אם היו שלשתן שלש פרשיות - קורין אחד אחד".
<br>מביאים דוגמה: <b>רב</b> (אמורא בבלי בדור הראשון, מגדולי האמוראים) <b>אמר: כגון "הוֹי רָב אֶת יֹצְרוֹ"</b> (ישעיהו מה,ט) – פסוק זה הוא השני משלושה פסוקים רצופים בנביא שכל אחד מהם הוא פרשה בפני עצמה: ישעיהו מה,ח: "הַרְעִיפוּ שָׁמַיִם מִמַּעַל וּשְׁחָקִים יִזְּלוּ צֶדֶק, תִּפְתַּח אֶרֶץ וְיִפְרוּ יֶשַׁע וּצְדָקָה תַצְמִיחַ יַחַד, אֲנִי ה' בְּרָאתִיו"; שם ט: "הוֹי רָב אֶת יֹצְרוֹ, חֶרֶשׂ אֶת חַרְשֵׂי אֲדָמָה, הֲיֹאמַר חֹמֶר לְיֹצְרוֹ: מַה תַּעֲשֶׂה? וּפָעָלְךָ אֵין יָדַיִם לוֹ?"; שם י: "הוֹי אֹמֵר לְאָב: מַה תּוֹלִיד, וּלְאִשָּׁה: מַה תְּחִילִין"<b>.</b><br><br><small>ב<b>תוספתא מגילה</b> ג,יח שנו: אין מפטירים בנביא יותר משלושה פסוקים בכרך אחד (משום שהיו מתרגמים את קריאת הנביא, ואם יקרא יותר משלושה פסוקים בבת אחת עלול המתרגם לטעות כשיתרגם את כולם בבת אחת)... המקצר (אף על פי שמותר לקרוא שלושה פסוקים בכרך אחד, מכל מקום אם קורא פסוק פסוק, כדי שיתרגמו פסוק פסוק) - הרי זה משובח. אם היתה פרשה קטנה, כגון "כה אמר ה': חינם נמכרתם" (ישעיהו נב,ג) - קורים אותה בפני עצמה.<br><br>ב<b>בבלי מגילה</b> כד,א אמרו: "ולא יקרא למתורגמן יותר מפסוק אחד, ובנביא שלושה, ואם היו שלושתם שלוש פרשיות - קורים אחד אחד". - כגון "כי כה אמר ה': חינם נמכרתם..." (ישעיהו נב,ג), "כי כה אמר ה' אלוהים: מצרים ירד עמי בראשונה..." (שם ד), "ועתה מה לי פה, נאום ה'..." (שם ה).<br><br>לפי המסורה שבידינו, שלושה הפסוקים המובאים בבבלי כדוגמה אינם שלוש פרשיות, ורק הפסוק הראשון הוא פרשה בפני עצמה ואילו הפסוקים השני והשלישי הם מפרשה נוספת.<br>שלושה הפסוקים המובאים בבבלי הם מהפטרה לסדר "ויוסף הורד מצרימה" (בראשית לט,א) במחזור הקריאה התלת שנתי שהיה נוהג בארץ ישראל. כמו כן, הפסוקים האלה הם מאחת משבע הפטרות הנחמה בכמה מנהגים.</small><br>• • •
כאן התחלת מקבילות בירושלמי יומא ז,א וסוטה ז,ו.
<br>במשנה שנינו: <b>"מדלגין בנביא ואין מדלגין בתורה".</b>
<br>מביאים ברייתא: <b>מדלגין בנביא</b> – מפרשה לפרשה<b>,</b> ו<b>אין מדלגין מנביא לנביא</b> – מספר לספר<b>, ובנביא של שנים עשר</b> – בספרי תרי עשר, <b>מותר</b> – לדלג מנביא לנביא, כיוון שהם נחשבים כספר אחד<b>.</b><br><br><small>ב<b>תוספתא מגילה</b> ג,יט שנו: "מדלגים בנביא, ואין מדלגים בתורה" (משנתנו). - מדלגים בנביא, ואין מדלגים מנביא לנביא, ובנביא של שנים עשר מדלגים, ובלבד שלא ידלג מסוף הספר לראשו (לצד ראשו, למפרע).</small><br>• • •
כאן המשך המקבילות בירושלמי יומא וסוטה.
<br>במשנה שנינו: <b>"אין מדלגין בתורה".</b>
<br>מציעים הסבר: <b>רבי ירמיה</b> (מגדולי אמוראי ארץ ישראל בדור השלישי והרביעי) אמר <b>בשם רבי שמעון בן לקיש</b> (מגדולי אמוראי ארץ ישראל בדור השני)<b>:</b> לפי <b>שאין גולים</b> (גוללים) <b>ספר תורה ברבים</b> – אין מדלגים בתורה משום הביזיון שנגרם לספר תורה כשגוללים אותו בפני הרבים. אבל מדלגים בנביא, לפי שגוללים ספר נביאים ברבים (מסכת סופרים יא,ג)<b>.</b>
<br>ומציעים קושיה (בהצעת מקרה שממנו מקשים על הדעה שלפני כן כדי לפרוך אותה): <b>רבי יוסה</b> (מגדולי אמוראי ארץ ישראל בדור הרביעי) <b>בעי</b> – שואל (מקשה)<b>: הגע עצמך</b> – שער בנפשך, <b>שהיתה פרשה קטנה</b> – במקרה שהפרשה שמדלגים עליה היא פרשה קטנה, ואין צורך בגלילת הספר כדי להגיע לפרשה שמבקשים לקרוא. לפי ההסבר שהוצע, היה מותר לדלג בתורה במקרה זה, והרי מהמשנה משמע שלעולם אין מדלגים בתורה<b>.</b>
<br>וחוזרים מן ההסבר שנאמר קודם לכן ומציעים הסבר אחר: <b>אמר ליה</b> (צריך לומר כמו במקבילות: '<b>אלא</b>'. לפני הסופר היה כתוב 'אל'' (=אלא) ופתר 'אמר ליה')<b>, כדי שישמעו את</b> (מילה זו יתירה ואינה במקבילות. ואולי מקומה של 'את' לפני 'התורה' והסופר סירס את סדר המילים) <b>ישראל התורה על סדר</b> – אין מדלגים בתורה משום שכשקוראים בתורה בציבור ראוי שהציבור ישמעו את התורה לפי הסדר שהיא כתובה ולא בדילוגים, ולכן אין לדלג אף על פרשה קטנה (ההקפדה לשמוע על הסדר היא רק בתורה אבל לא בנביאים, ולכן מדלגים בנביא)<b>.</b>
<br>ומציעים קושיה ממשנה: <b>והא תנינן:</b> – והרי שנינו (משנה יומא ז,א וסוטה ז,ז בעניין הקריאה בתורה שהכוהן הגדול קורא ביום הכיפורים במקדש): <b>קורא "אַחֲרֵי מוֹת"</b> (ויקרא טז,א-לד) – פרשת העבודה של יום הכיפורים, <b>ו"אַךְ בֶּעָשׂוֹר"</b> (ויקרא כג,כו-לב) – עניין יום הכיפורים שבפרשת המועדות<b>!</b> – והרי שתי הפרשות האלו אינן סמוכות וצריך לדלג מפרשה לפרשה, ונמצא שאין מקפידים לשמוע את התורה על הסדר, שלא כמו שאמרו לפני כן!
<br>ומתרצים את הקושיה (בהצעת הבחנה עקרונית בין העניינים שהושוו): <b>שנייא היא</b> – שונָה היא (שונֶה הוא הדבר)<b>, שהוא סדרו של</b> ה<b>יום</b> – הפרשה "אך בעשור" היא הסדר שחייבים לקרוא באותו היום, כיוון שהיא מעניינו של יום הכיפורים, ולכן במקרה זה מותר לדלג מפרשה לפרשה. אבל במקרים אחרים אסור לדלג מפרשה לפרשה, לפי שיש לשמוע את התורה על הסדר<b>.</b>
<br>ומציעים סיוע ממקור אמוראי לאמור לפני כן: <b>תדע לך</b> – מכאן תוכל להוכיח<b>, דאמר רבי שמעון בן לקיש: בכל מקום אינו קורא על פה</b> – הקורא בתורה אסור לקרוא על פה (ירושלמי לעיל ד,א), <b>והכא</b> – וכאן, <b>קורא על פה</b> – ביום הכיפורים, לאחר שהכוהן הגדול קורא "אחרי מות" ו"אך בעשור", הוא קורא בעל פה את פרשת מוסף של יום הכיפורים "ובעשור לחודש השביעי" (במדבר כט,ז-יא), כמו ששנינו במשנה יומא ז,א, אף שאסור לקרוא על פה דברים שבכתב. הרי שמותר לקרוא על פה אם הוא סדרו של היום, והוא הדין שמותר לדלג מפרשה לפרשה אם הוא סדרו של היום (בדילוג מ"אחרי מות" ל"אך בעשור" צריך הכוהן הגדול לגלול את ספר התורה מעט בשל קרבתן של שתי הפרשות זו לזו, ולכן הוא קורא "אך בעשור" מן הכתב. אבל בדילוג מ"אך בעשור" ל"ובעשור", אילו היה קורא "ובעשור" מן הכתב, היה צריך הכוהן הגדול לגלול את ספר התורה הרבה בשל ריחוקן של שתי הפרשות זו מזו, אך משום חולשתו של הכוהן הגדול ביום הכיפורים מחמת הצום ועבודת היום המוטלת עליו אין להטריחו יותר מדי ואינו גולל, ולכן הוא קורא "ובעשור" בעל פה)<b>.</b><br>
<br>ומספרים: <b>רבי יוסה מפקד לבר עולא חזנא דכנישתא דבבלייא</b> – (היה) מצַווה את בר עולא החזן של בית הכנסת של הבבליים (של היהודים מבבל שעלו לארץ ישראל. בתי כנסת של הבבליים היו בטבריה ובציפורי. כאן מדובר בבית הכנסת שהיה בטבריה, כי מקומו של רבי יוסה היה בטבריה. - חזן הוא משגיח בבית כנסת. מקור המילה באכדית, אולי מן השורש 'חזה')<b>: כד דהיא הדא</b> (צריך לומר כמו במקבילה ביומא: '<b>ח</b>דא', וכן הוא במקבילה בסוטה בכתב יד רומי) <b>אורייא, תהוי גוילא</b> (צריך לומר כמו במקבילות: '<b>גייל לה</b>') <b>אחורי</b> (במקבילה ביומא: 'להדי', ובמקבילה בסוטה: 'לחורי'. 'להדי' אינה בארמית גלילית אלא בארמית בבלית ופירושה 'לפני', והיא שיבוש של 'לחורי' שנגרם בשל הדמיון בצורת האותיות 'חר' &gt; 'הד') <b>פרוכתא</b> – כאשר היא תורה אחת (כשיש לכם ספר תורה אחד בלבד ביום שקוראים בו שתי פרשות, ואתם צריכים לגלול את הספר בשעת הקריאה מפרשה אחת לפרשה אחרת), תהיה גולל אותה אחורי הפרוכת (ולא במקום שבו קוראים בתורה באמצע אולם בית הכנסת, לפי שאין גוללים ספר תורה ברבים, כדברי רבי שמעון בן לקיש לעיל, מפני כבוד ספר התורה)<b>. כד דאינון תרתיי, תי מייבל חדא ומייתי חדא</b> (שתי המילים האחרונות נוספו במסירה שלפנינו על ידי מגיה כמו שהוא במקבילות) – (ו)כאשר הן שתיים (כשיש לכם שני ספרי תורה ביום שקוראים בו שתי פרשות), תהיה מוביל (לוקח למקום אחר) אחת ומביא אחת (תחילה מביאים לאולם בית הכנסת ספר תורה אחד וקוראים בו פרשה אחת, ואחר כך מחזירים אותו למקומו ומביאים ספר תורה שני וקוראים בו פרשה אחרת, כדי לחלוק כבוד לכל ספר בפני עצמו (שמהלכים אחר ספר התורה מפני כבודו), אבל אין מביאים ומחזירים את שניהם יחד)<b>.</b><br><br><small>הפרוכת היתה על פני קיתון קטון שהיה בבית הכנסת והיה מיועד לתיבה עם הספרים, או שהפרוכת היתה פרושה בתוך בית הכנסת וייחדה פינה לתיבה ("בשלהי הבית השני ובתקופת המשנה", עמוד 160).<br><br>בשבתות שבהן היו קריאות מיוחדות בתורה, כגון ארבע השבתות שלפני חודש ניסן או ראש חודש או חנוכה, היה חילוק במנהג הקריאה בתורה בין ארץ ישראל ובין בבל. בארץ ישראל היו מוציאים ספר תורה אחד ובו קראו את הקריאה המיוחדת, ובבבל היו מוציאים שני ספרי תורה, באחד קראו את פרשת השבוע ובאחר קראו את הקריאה המיוחדת. בבית הכנסת של הבבליים נהגו כמנהג בבל, והפקודה שנתן רבי יוסה לחזן בית הכנסת של הבבליים היתה בשל מנהג בבל שבו נהגו שם. שני חלקי הפקודה הם מפני כבוד ספר התורה.<br><br>הבבלים שהשתכנו בארץ נטו להתבדל בבתי הכנסת שלהם והוסיפו לקיים את מנהגיהם הקודמים ("מעמד החכמים בארץ ישראל בתקופת התלמוד", עמוד 62).<br><br>עד כאן המקבילות בירושלמי יומא וסוטה.<br>הסוגיה מקורה במגילה, כי היא מפרשת את המשנה כאן, והועתקה ליומא ולסוטה בשל הבאת המשנה שם בסוגיה.<br><br>ב<b>בבלי מגילה</b> כד,א (<b>יומא</b> סט,ב ו<b>סוטה</b> מא,א) אמרו: "מדלגים בנביא ואין מדלגים בתורה". - ורמינהי: קורא "אחרי מות" ו"אך בעשור". והא קא מדלג (בתורה)! - לא קשיא. כאן (שאמרו שלא ידלג) - בכדי שיפסיק התורגמן, כאן (שהתירו לדלג) - בכדי שלא יפסיק התורגמן. - והא קתני: מדלגים בנביא ואין מדלגים בתורה. ועד כמה הוא מדלג? עד כדי שלא יפסיק התורגמן. מכלל דבתורה כלל כלל לא ידלג! - אמר אביי: לא קשיא. כאן (שהתירו לדלג) - בעניין אחד, כאן (שאמרו שלא ידלג) - בשני עניינים. והתניא (בניחותא): מדלגים בתורה בעניין אחד, ובנביא אפילו בשני עניינים. וכאן וכאן (שהתירו לדלג) - בכדי שלא יפסיק התורגמן.<br><br>לפי הבבלי, מדלגים בתורה בעניין אחד. ולפי הירושלמי, מדלגים בתורה אם הוא סדרו של היום.<br><br>ב<b>בבלי יומא</b> ע,א ו<b>סוטה</b> מא,א אמרו: "'ובעשור' של חומש הפקודים קורא על פה". - ולכרכיה לספר תורה ולקרי! / ואמאי (קורא על פה)? לגלול (את הספר עד שיגיע לפרשה זו) ולקרי! - אמר רב הונא בר יהודה / בריה דרב יהושע אמר רב ששת: לפי שאין גוללים ספר תורה ברבים / בציבור.<br><br>בשני התלמודים אמרו, שאין גוללים ספר תורה ברבים. והטעם מפני כבוד התורה כפי שפירשנו, אך אין הטעם מפני כבוד הציבור (שאין ראוי שהציבור יחכה עד שיסיים הגולל לגלול) כמו שיש שגרסו בבבלי.<br><br><b>נותנים כבוד לתורה</b><br>ב<b>מסכת סופרים</b> יד,יא נאמר: כך היו נקיי הדעת שבירושלם עושים: כשהיו מוציאים ומחזירים את התורה, היו הולכים אחריה מפני כבודה.<br>וב<b>ספר החילוקים</b> בין בני מזרח ומערב סימן מט נאמר: אנשי מזרח (בני בבל) מכבדים את התורה בכניסתה (בהחזרת ספר התורה למקומו), ובני ארץ ישראל ביציאתה (בהוצאת ספר התורה ממקומו כדי לקרוא בו) ובכניסתה.</small><br>• • •<br><br>ב<b>תוספתא מגילה</b> ג,יח שנו: אין מפטירים בנביא יותר משלושה פסוקים בכרך אחד (משום שהיו מתרגמים את קריאת הנביא, ואם יקרא יותר משלושה פסוקים בבת אחת עלול המתרגם לטעות כשיתרגם את כולם בבת אחת). אם היתה פרשה של ארבעה ושל חמישה - הרי זה קורא את כולה (מותר לקרוא את כולה בבת אחת).
<b>עד איכן?</b> (אין מובן לשאלה זו. שאם שאלו: עד היכן (עד כמה) מדלגים בנביא?, - הרי כבר שאלו כך במשנתנו והשיבו: "ועד כמה הוא מדלג (בנביא)? - עד כדי שלא יפסיק התורגמן". ואם תאמר שפסקה זו לא היתה לפני התלמודים במשנה והיא הוספה על פי ברייתא בבבלי (כך כתב ב"מבוא לנוסח המשנה", עמוד 953), ולכן שאלו 'עד איכן?' - יקשה שאין בדוגמה שמובאת בסמוך תשובה ברורה לשיעור הדילוג המותר בנביא והעיקר חסר מן הספר. לכן נראה שהדוגמה שמובאת בסמוך אינה מתייחסת למשנה אלא לברייתא שבתוספתא שהבאנו, אלא שהברייתא חסרה כאן, והשאלה 'עד איכן?' יתירה ונוספה בטעות על ידי מי שסבר שהשאלה מתייחסת למשנה)
<br>מביאים דוגמה: <b>אמר רבי אחא</b> (אמורא ארץ ישראלי בדור הרביעי)<b>: כגון פרשת יהוידע כהן גדול</b> – היא הפטרת פרשת שקלים (הנזכרת בתוספתא מגילה ג,א ובבבלי מגילה כט,א), שקוראים במלכים ב יא,יז-כ (מעשה הברית עם ה' שכרת יהוידע ועקירת הבעל מיהודה ומירושלים) וממשיכים וקוראים במלכים ב יב,א-יז (מעשי יהואש המלך וחיזוק בדק הבית). הפסוקים במלכים ב יא,יז-כ הם פרשה בפני עצמה של ארבעה פסוקים, והפסוקים במלכים ב יב,ב-ו הם פרשה בפני עצמה של חמישה פסוקים, והם דוגמה לפרשה של ארבעה פסוקים ולפרשה של חמישה פסוקים שמפטירים בנביא שמותר לקרוא את כולה בבת אחת, כמו ששנו בתוספתא<b>.</b><br><br><small>ב<b>תוספתא מגילה</b> ג,א שנו: ראש חודש אדר שחל להיות בשבת קורים פרשת שקלים, ומפטירים פרשת שקלים שביהוידע הכוהן.<br><br><b>ברייתות חסרות בירושלמי</b><br>יש שברייתות חסרות לפנינו בירושלמי, אף על פי שברור שהדיון שבהמשך נסוב עליהן. ברוב המקומות אין עדות (של עדי נוסח) להשמטות סופרים, וייתכן בהחלט שהברייתות החסרות מעולם לא היו חלק מהתלמוד, והאמוראים או העורכים לא טרחו להביאן מפני שלא היה צורך בכך, מאחר שהיו שגורות בפיהם.</small><br>• • •

Halakhah 6

<big><strong>משנה</strong></big><br><b>המפטיר בנביא הוא פורס את "שמע", והוא עובר לפני התיבה והוא נושא את כפיו</b> – כלומר, אפשר שאותו אדם יעשה את כל הדברים הנעשים בבית הכנסת בידי אדם אחד: יפרוס את "שמע" ויעבור לפני התיבה ויישא את כפיו (אם העובר לפני התיבה הוא כוהן, ואין שם כוהן אלא הוא, והבטחתו היא שהוא נושא את כפיו וחוזר לתפילתו (ראה משנה ברכות ה,ד)) ויפטיר בנביא (המשנה באה להדגיש את הניגוד לקטן הנזכר להלן שאינו ראוי לעשות את כל הדברים. קריאת התורה נעשית בידי כמה אנשים)<b>. ואם היה קטן</b> – אם האדם העושה את הדברים האלה הוא קטן, <b>- אביו או רבו</b> – של הקטן, <b>עוברין על יד</b>י<b>ו</b> (בשבילו) – עוברים לפני התיבה במקומו של הקטן, שקטן אינו רשאי לעבור לפני התיבה, אבל הוא רשאי לעשות את שאר הדברים<b>.</b><br>• • •
<big><strong>תלמוד</strong></big><br>מציעים תיקון למשנה: <b>לא צורכה דילא</b> – אין צורך [לומר] אלא, <b>הפורשׂ את "שמע" הוא עובר לפני התיבה והוא נושא את כפיו!</b> – המשנה היתה צריכה להיות מנוסחת באופן אחר: 'הפורס את "שמע" הוא עובר לפני התיבה והוא נושא את כפיו והוא מפטיר בנביא'! שכן כך הוא סדר הדברים, שבתחילה פורסים את "שמע" ועוברים לפני התיבה ונושאים את הכפיים, ובסוף אחרי שקוראים בתורה מפטירים בנביא.
<br>ומסבירים: <b>רבי יוסי בן חנינה</b> (אמורא ארץ ישראלי בדור השני) <b>אמר: כדי לזרזו</b> – החכמים תיקנו שמי שיפרוס את "שמע" יעשה גם את הדברים הנעשים לאחר מכן: יעבור לפני התיבה ויישא את כפיו ויפטיר בנביא, והטעם שתיקנו כך הוא כדי לזרז את האדם שיסכים לפרוס את "שמע", שלא יאמר שהפריסה אינה חשובה כתפילת שליח הציבור וכנשיאת כפיים וכהפטרה (רבי יוסי בן חנינה בא להסביר את המשנה לפי הניסוח המתוקן שהוצע לפני כן. - בדרך כלל התלמוד מסביר אחר הצעת הקביעה החלופית מדוע בכל זאת יש לקיים את הקביעה שעליה מוסב המונח 'לא צורכה דלא'. אבל לא תמיד, וכנראה גם כאן ("הטרמינולוגיה של הירושלמי", עמוד 334 והערה 246))<b>.</b><br><br><small>ב<b>בבלי מגילה</b> כד,א אמרו: מאי טעמא? (מדוע המפטיר בנביא נותנים לו כל שאר התפקידים הללו?) - רב פפא אמר: משום כבוד (כיוון שאין זה כבוד לאדם להפטיר בנביא, תיקנו החכמים לכבודו שיפרוס גם את "שמע". והטעם שהוצרכו לפצות את המפטיר הוא משום שהמפטיר נחשב רק כמשלים את הקריאה ולא נחשב למניין הקוראים). רבה בר שימי אמר: משום אנצויי (קטטה, שלא יתקוטט מי שקיבל תפקיד שאינו מכובד עם מי שקיבל תפקיד מכובד, לכן נותנים את כל התפקידים לאדם אחד).<br><br>הירושלמי מתקשה בסדר התפקידים הנזכרים במשנה ומתקן את נוסח המשנה ומסביר מדוע הפורס את "שמע" נותנים לו כל שאר התפקידים. אבל הבבלי רק מסביר מדוע המפטיר בנביא נותנים לו כל שאר התפקידים.</small><br>• • •
במשנה שנינו: <b>"ואם היה קטן - אביו או רבו עוברין על ידו".</b>
<br>מציעים קושיה ממשנה: <b>והא תנינן:</b> – והרי שנינו (משנה מגילה ד,ו): <b>קטן לא יפרושׂ את "שמע"!</b> – הרי המשנה להלן סותרת את משנתנו שמשמע ממנה שקטן רשאי לפרוס את "שמע", שכן לפי הניסוח המתוקן שהוצע לפני כן, פירוש המשפט השני של המשנה "ואם היה קטן..." הוא, שאם הפורס את "שמע" היה קטן - אביו או רבו עוברים לפני התיבה במקומו, כי קטן אינו רשאי לעבור לפני התיבה!
<br>ומציעים תירוץ לקושיה (בהעמדת המקורות הסותרים בשני מקרים): <b>אמר רבי יודן</b> (אמורא ארץ ישראלי בדור הרביעי)<b>: כאן</b> – במשנתנו, <b>- בשהביא שתי שערות</b> – מדובר במקרה של קטן שכבר נראו בו שתי שערות, שהן סימן ראשון להתבגרותו, שהוא רשאי לפרוס את "שמע" (אבל אינו רשאי לעבור לפני התיבה, משום כבוד הציבור שהוא שלוחם, עד שיתמלא זקנו העליון, שייראה כגדול)<b>, וכאן</b> – במשנה להלן, <b>- בשלא הביא שתי שערות</b> – מדובר במקרה של קטן שעדיין לא נראו בו שתי שערות, שאינו רשאי אף לפרוס את "שמע"<b>.</b><br><br><small>ב<b>משנה נידה</b> ו,יא שנינו: תינוק שהביא שתי שערות - חייב בכל מצוות האמורות בתורה.<br>וב<b>תוספתא חגיגה</b> א,ג שנו: תינוק שהביא שתי שערות - חייב בכל מצוות האמורות בתורה... נתמלא זקנו (העליון, שנראה כגדול) - ראוי ליעשות שליח ציבור לעבור לפני התיבה ולישא את כפיו... - רבי אומר: אומר אני עד שיהא בן עשרים שנה (אפילו נתמלא זקנו, אינו עובר לפני התיבה ואינו נושא את כפיו, עד שיהיה בן עשרים שנה), שנאמר: "ויעמידו את הלוויים מבן עשרים שנה ומעלה לנצח על מלאכת בית ה'" (עזרא ג,ח).</small><br>• • •

Halakhah 7

<big><strong>משנה</strong></big><br><b>קטן קורא בתורה ומתרגם, אבל אינו פורס את "שמע" ואינו עובר לפני התיבה ואינו נושא את כפיו</b> – אם הוא כוהן, מפני שפריסת "שמע" ואמירת התפילה לפני התיבה ונשיאת כפיים הם תפקידים ציבוריים, וקטן אינו ראוי לתפקידים ציבוריים<b>.</b>
<br><b>פוחח</b> (לבוש בגדים קרועים) <b>פורס את "שמע" ומתרגם, אבל אינו קורא בתורה</b> – משום כבוד התורה, <b>ואינו עובר לפני התיבה ואינו נושא את כפיו</b> – אם הוא כוהן, משום כבוד הציבור שהוא שלוחם<b>.</b>
<br><b>סומא</b> (עיוור) <b>פורס את "שמע" ומתרגם</b> – שהרי כל מתורגמן מתרגם בעל פה. וכן הוא עובר לפני התיבה ונושא את כפיו, מפני שסומא חייב בכל המצוות, אבל אינו קורא בתורה, כי הקורא בתורה אסור לקרוא על פה<b>. רבי יהודה אומר: כל שלא ראה מאורות מימיו</b> – שנולד עיוור, <b>לא יפרוס את "שמע"</b> – שאינו יכול לברך ברכת המאורות (הברכה הראשונה שלפני קריאת "שמע"), משום שמעולם לא היתה לו הנאה מן האור<b>.</b><br>• • •
<big><strong>תלמוד</strong></big><br>במשנה שנינו: "רבי יהודה אומר: כל שלא ראה מאורות מימיו לא יפרוס את "שמע".
<br>מציעים משנה ממקום אחר (כדי להקשות ממנה על המשנה כאן): <b>תמן תנינן:</b> – שם שנינו (משנה מכות ב,ג): <b>סומא</b> – שהרג אדם בשוגג, <b>אינו גולה</b> – לעיר מקלט<b>; דברי רבי יהודה</b> (בר אלעאי, מגדולי התנאים בדור הרביעי) – שלדעת רבי יהודה סומא פטור מכל המצוות האמורות בתורה (כך אמרו בירושלמי מכות על משנה זו)<b>. רבי מאיר</b> (גדול התנאים בדור הרביעי) <b>אומר: גולה.</b>
<br>כאן התחלת מקבילה בירושלמי מכות ב,ג.
<br>ומציעים מקור לשתי הדעות: <b>ושניהן</b> – רבי יהודה ורבי מאיר, <b>מקרא אחד</b> (פסוק אחד מסוים) <b>הן דורשין.</b> נאמר (בפרשת ערי המקלט ודיניהן): <b>"</b>אוֹ בְכָל אֶבֶן אֲשֶׁר יָמוּת בָּהּ <b>בְּלֹא רְאוֹת</b> וַיַּפֵּל עָלָיו וַיָּמֹת<b>"</b> (במדבר לה,כג) – אם ההורג הרג באבן שיש בה כדי להמית, אבל ההורג לא ראה את ההרוג - הריהו רוצח בשגגה וגולה, <b>- רבי יהודה</b> (לפי נוסח המשנה צריך לומר: 'רבי <b>מאיר</b>', וכן הוא במקבילה) <b>אומר: לרבות</b> – יש להוסיף <b>את הסומא</b> – שהוא גולה, מכיוון שאף הוא לא ראה את ההרוג<b>. רבי מאיר</b> (לפי נוסח המשנה צריך לומר: 'רבי <b>יודה</b>', וכן הוא במקבילה) <b>אומר: פרט לסומא</b> – יש להוציא את הסומא, שאינו גולה, מכיוון שמהכתוב משמע דשההורג יכול לראות אלא שבמקרה זה לא ראה, ולכן יש למעט סומא שאינו יכול לראות כלל<b>.</b>
<br>ומציעים את המשנה כאן (כדי להציע סתירה): <b>וכא תנינן:</b> – וכאן שנינו: רבי יהודה אומר: <b>כל שלא ראה מאורות מימיו לא יפרושׂ את "שמע"</b> – סומא כל ימיו אינו פורס את "שמע"<b>.</b> ויש לדייק: <b>הא</b> – אבל <b>אם ראה</b> – מי שראה מאורות מימיו ונעשה סומא, <b>- פורשׂ</b> – את "שמע". הרי שלדעת רבי יהודה כאן סומא חייב בכל המצוות<b>?!</b> – הרי סתירה משיטתו של רבי יהודה על עצמו!<br>
<br>ומציעים סתירה (משיטתו של רבי יהודה על עצמו): <b>רבי חגיי</b> (אמורא ארץ ישראלי בדור השלישי והרביעי) <b>בעא קומי רבי יוסה</b> (מגדולי אמוראי ארץ ישראל בדור הרביעי) (במקבילה נשמטו מילים אלו)<b>: מחלפה שיטתיה דרבי יהודה!</b> – מוחלפת שיטתו של רבי יהודה! ומפרטים את תוכן הסתירה: <b>תמן הוא אמר:</b> – שם (משנה מכות) הוא אומר: <b>פרט</b> – "בלא ראות" - פרט לסומא, שאינו גולה. הרי שלדעת רבי יהודה שם סומא פטור מכל המצוות<b>, והכא הוא אמר:</b> – וכאן (משנתנו) הוא אומר: <b>לרבות</b> – אם ראה מאורות מימיו ונעשה סומא - פורס את "שמע". הרי שלדעת רבי יהודה כאן סומא חייב בכל המצוות<b>?!</b> (הלשון 'לרבות' המשמש בדרשות כתובים אינו מתאים בהקשר לסומא שפורס את 'שמע', כיוון שהדין בזה אינו נדרש מכתוב. נראה שהלשון 'לרבות' בא בהקבלה ניגודית ללשון 'פרט' שנאמר לפני כן באותו משפט בהקשר לסומא שאינו גולה. ואפשר שהמשפט 'תמן הוא אמר: פרט, והכא הוא אמר: לרבות?!' הוא אשגרה מסוגיה דומה בירושלמי חגיגה א,א ומקבילות בירושלמי שבת יט,ג ויבמות ח,א, וכאן צריך לומר: 'תמן הוא אמר: פטור, והכא הוא אמר: חייב?!', וכן כתב ב"שערי תורת ארץ ישראל")
<br>ומיישבים את הסתירה: <b>אמר רבי חנניה</b> (אמורא ארץ ישראלי בדור החמישי) <b>בריה ד-</b> – בנו של <b>רבי הילל: ביושב בבית אפל</b> (חסר אור, חשוך) <b>היא מתניתא</b> (צריך לומר: '<b>תמן כיושב בבית אפל הוא</b>' ("סוגיות מקבילות בירושלמי" (עבודה), עמוד 138; "הגהות ופירושים בירושלמי שבת", 48 HUCA, עמוד ט, הערה 56)) – במשנתנו, לדעת רבי יהודה, מי שראה מאורות מימיו ונעשה סומא פורס את "שמע", לפי שהוא דומה לפיקח (שאינו עיוור) שנמצא בשעת קריאת "שמע" בבית אפל ואינו רואה את המאורות, שדינו שהוא חייב לפרוס את "שמע"<b>.</b> ומציעים תמיהה (כדי לחזק את האמור לפני כן): <b>כך אנו אומרים: היושב בבית אפל לא יפרושׂ את "שמע"?!</b> (בתמיהה) – וכי יש להעלות על הדעת, שפיקח (שאינו עיוור) שנמצא בשעת קריאת "שמע" בבית אפל ואינו רואה את המאורות, ייפטר מלפרוס את "שמע"?! והרי ודאי שהוא חייב לפרוס את "שמע", לפי שראה מאורות מימיו, והוא הדין מי שראה מאורות מימיו ונעשה סומא. אבל סומא כל ימיו אינו פורס את "שמע" (וזהו שאמר רבי יהודה במשנתנו: "כל שלא ראה מאורות מימיו לא יפרוס את 'שמע'"). <b>ברם הכא</b> – אבל כאן (במשנה מכות), <b>- "בְּלֹא רְאוֹת"</b> (במדבר לה,כג) <b>- לרבות את הסומא</b> (צריך לומר כמו לעיל: '<b>פרט לסומא</b>', וכן הוא בהבאת הירושלמי ברמב"ן ובריטב"א) – לדעת רבי יהודה, כל סומא שהרג בשוגג פטור מגלות כפי שהוא דורש מהכתוב הזה, ואין סברה לחלק בין סומא כל ימיו ובין מי שראה ונעשה סומא, שהרי מכל מקום אינו רואה עכשיו<b>.</b><br><br><small>רבי חגיי חוזר בניסוח שונה על אותה קושיה שהוצעה לעיל ('תמן תנינן... וכא תנינן...?!'). ושמא נסמכו כאן שתי סוגיות מבתי מדרש שונים או מעריכות שונות בלי ציון המעבר מסוגיה אחת לסוגיה שנייה, כפי שהוא במקומות אחרים בירושלמי. הסוגיה הראשונה הציעה מקור לדעות התנאים במשנה מכות והציעה סתירה משיטתו של רבי יהודה על עצמו ('תמן תנינן... וכא תנינן...?!') ללא יישוב הסתירה. הסוגייה השנייה הציעה סתירה משיטתו של רבי יהודה על עצמו ('מחלפה שיטתיה דרבי יהודה! תמן הוא אמר... והכא הוא אמר...?!') ויישבה את הסתירה (ראה "תלמוד ירושלמי מסכת מגילה פרק ד" עמוד 163, וראה עוד שם עמודים 169-170).<br><br>עד כאן המקבילה בירושלמי מכות.<br><br>אין גרסות הירושלמי מכוונות לא במכות ולא במגילה (תוספות בבבלי ראש השנה לג,א ד"ה 'הא'). יש הבדלים בין הסוגיה כאן ובין הסוגיה במקבילה במכות, ויש שיבושים בשתי הסוגיות.</small>
<br><br><br><small>נוסח הסוגיה המקורי הוא כמו שנשתמר במגילה. שכן אם נחליף "וכא תנינן" שבמגילה, שהוא כנראה מעשה ידי המעתיקים, ב"תמן תנינן", אנו מקבלים את נוסח הסוגיה המקורי כמו שהיה במכות לפני שהועתקה למגילה. שכן מתחילה פירש התלמוד טעם מחלוקתם של רבי מאיר ורבי יהודה, ואחר כך הביא משנת מגילה להקשות ממנה מרבי יהודה על רבי יהודה. וזה הרגיל בתלמוד זה ("סוגיות מקבילות בירושלמי" (עבודה), עמוד 139).</small><br>• • •

Halakhah 8

<big><strong>משנה</strong></big><br><b>כהן שיש בידיו מומין לא ישא את כפיו</b> – מפני שהמומים שבידיו נראים כשהוא נושא את כפיו בשעת ברכת הכוהנים, והציבור מסתכלים בידיו ומסיחים את דעתם מן הברכה<b>. רבי יהודה אומר: אף מי</b> – כוהן, <b>שהיו ידיו צבועות אסטיס</b> – צבע כחול העשוי מצמח ששמו כך, <b>לא ישא את כפיו, מפני שהעם מסתכלין בו</b> – ועל ידי כך מסיחים את דעתם מן הברכה (נימוק זה אינו הסבר לדברי רבי יהודה בלבד אלא אף לדברי המשנה בתחילתה)<b>.</b><br>• • •
<big><strong>תלמוד</strong></big><br>במשנה שנינו: "כהן שיש בידיו מומין לא ישא את כפיו".
<br>מציעים ברייתא: <b>תני:</b> – שונה (התנא): <b>ובפניו</b> – גם כוהן שיש בפניו מומים לא יישא את כפיו, שגם המומים שבפניו נראים (הברייתא חולקת על משנתנו ("מבוא לנוסח המשנה", עמוד 143). המשנה שנתה מומים בידיו, והברייתא מוסיפה על המשנה מומים בפניו. מומים בידיו גלויים יותר ממומים בפניו, מכיוון שהכוהן נושא את כפיו בשעת ברכת הכוהנים)<b>.</b><br><br><small>חלק מן הברייתות ש'תני' מציע המוסבות על המשנה הן ברייתות קצרצרות, שאינן משפטים שלמים מבחינה תחבירית, שכן תחילת המשפט השייך לעניין מצויה במשנה שעליה מוסבת הברייתא (כמו כאן) ("הטרמינולוגיה של הירושלמי", עמוד 589).</small><br>
<br>כאן התחלת מקבילה בירושלמי תעניות ד,א.
<br>ומציעים ברייתא: <b>והא תני</b> (צורה זו היא שיבוש, ובמקומה צריך לומר: '<b>תני</b>'. - אפשר שהגרסה שלפנינו מקורה באשגרה מלהלן או בהעתקה מן המקבילה ("הטרמינולוגיה של הירושלמי", עמוד 157 והערה 51; עמודים 585-586 והערה 121))<b>:</b> – שונה (התנא): <b>אם היה</b> – הכוהן שיש בו מומים, <b>דש בעירו</b> – שאנשי עירו רגילים בו ולא יסתכלו בו, <b>- מותר</b> – לשאת את כפיו<b>.</b>
<br>ומציעים מעשה (הממחיש את האמור לפני כן): (במקבילה נוסף '<b>כהדא:</b>' - כמו זאת (כמו מעשה זה):) <b>רבי נפתלי</b> (חכם בשם זה אינו ידוע בספרות חכמים) – שהיה כוהן, <b>הוות אצבעתיה</b> (צריך לומר: 'אצבעיה') <b>עקימה</b> – היתה אצבעו (שבידו) עקומה<b>. אתא שאיל</b> – בא ושאל <b>לרבי מנא</b> – האם מותר לו לשאת את כפיו<b>, אמר ליה:</b> – אמר לו (רבי מנא): <b>מכיון שאתה דש בעירך</b> – שאנשי עירך רגילים בך ולא יסתכלו בך<b>, מותר</b> – אתה לשאת את כפיך (השם נפתלי מתאים לאדם זה משום אצבעו העקומה והנפתלת, בבחינת "השם גורם")<b>.</b><br><br><small>'כהדא' הוא מונח נשמט, שחסר לפעמים בחלק מעדי הנוסח או המקבילות לסוגיה מסוימת ("הטרמינולוגיה של הירושלמי", עמוד 259).</small><br>
<br>ומספרים: <b>רב חונא</b> (רב הונא, גדול אמוראי בבל בדור השני) <b>הוה מעבר</b> – היה מעביר (מסיר כוהן מן הדוכן, שלא יישא את כפיו), <b>זלדקן</b> – דל-זקן, שזקנו דל ושערותיו מועטות (זלדקן - מארמית: זל (דל) + דקן (זקן), שאותיות ד ו-ז מתחלפות בעברית ובארמית)<b>.</b>
<br>ומציעים קושיה מברייתא: <b>והא תני:</b> – והרי (התנא) שונה: <b>אם היה דש בעירו - מותר!</b> – ומדוע היה רב הונא מעביר זלדקן שהיה דש בעירו?
<br>ומציעים תירוץ לקושיה: <b>אמר רבי מנא: רגליה הוי סגין</b> – הרגליים היו מרובות (כלומר, הקהל היה גדול, והיו בהם הרבה שלא הכירו אותו ("תלמוד ירושלמי במהדורת האקדמיה ללשון העברית", "תרביץ" עא, עמוד 600, הערה 171))<b>, שלא יהו אומרים: ראינו קטן נושא את כפיו</b> – אם יהיה נושא את כפיו, יש חשש שמא יהיו אומרים שראו קטן שנושא את כפיו, ויהיו סבורים שקטן מותר לשאת את כפיו, וההלכה היא, שקטן אינו נושא את כפיו (משנה מגילה ד,ו), ולכן העביר אותו רב הונא, כדי שלא יהיו אומרים כך<b>.</b><br><br><small>ב<b>תוספתא מגילה</b> ג,כט שנו: כוהן שיש בו מומים בפניו בידיו וברגליו לא יישא את כפיו, מפני שהעם מסתכלים בו (התוספתא מוסיפה אף מומים ברגליו, משום שהכוהנים צריכים להיות יחפים בשעת הברכה, והרגליים הם מקום גלוי). ואם היה חֲבֵר עיר (שכולם מכירים אותו ורגילים בו) - מותר.<br><br>ב<b>בבלי מגילה</b> כד,ב אמרו: "כוהן שיש בידיו מומים לא יישא את כפיו". - תנא: בפניו, בידיו וברגליו.<br>תניא: ידיו עקומות ועקושות (מעוותות) - לא יישא את כפיו. <br>אמר רב הונא: זבלגן (מי שעיניו זולגות ודומעות) לא יישא את כפיו. - והא ההוא (כוהן זבלגן) דהווה בשיבבותיה דרב הונא, והווה פריס ידיה! - ההוא דש בעירו הווה. - תניא נמי הכי: זבלגן לא יישא את כפיו, ואם היה דש בעירו - מותר.<br>אמר רבי יוחנן: סומא באחת מעיניו לא יישא את כפיו. - והא ההוא (כוהן סומא באחת מעיניו) דהווה בשיבבותיה דרבי יוחנן, והווה פריס ידיה! - ההוא דש בעירו הווה. - תניא נמי הכי: סומא באחת מעיניו לא יישא את כפיו, ואם היה דש בעירו - מותר.<br><br>בתוספתא: אם היה חבר עיר - מותר. ובירושלמי ובבבלי: אם היה דש בעירו - מותר. - והיא היא.<br><br><b>זלדקן לא יישא את כפיו, שלא יהו אומרים: ראינו קטן נושא את כפיו</b><br>ב<b>תוספתא חגיגה</b> א,ג שנו: תינוק שהביא שתי שערות - חייב בכל מצוות האמורות בתורה... נתמלא זקנו (העליון, שנראה כגדול) - ראוי ליעשות שליח ציבור לעבור לפני התיבה ולישא את כפיו.<br>וב<b>ירושלמי סוכה</b> ג,טו אמרו (בעניין של קטן): אינו עובר לפני התיבה ואינו נושא את כפיו, עד שיתמלא זקנו.<br>וב<b>בבלי חולין</b> כד,ב אמרו: תנו רבנן: נתמלא זקנו, ראוי ליעשות שליח ציבור ולירד לפני התיבה (הוי"ו של "ולירד" היא וי"ו הפירוש) ולישא את כפיו.<br><br>מי שלא נתמלא זקנו אינו נושא את כפיו, משום שלא יחשדו בו שהוא קטן, ולכן אם הוא ידוע בעירו שהוא גדול - יישא את כפיו.</small><br>• • •<br><br>במשנה שנינו: "...מפני שהעם מסתכלין בו".
<br>כאן המשך המקבילה בירושלמי תעניות.
<br>מציעים היסק: <b>אמר רבי יוסה</b> (מגדולי אמוראי ארץ ישראל בדור הרביעי)<b>: זאת אומרת</b> – יש להסיק (מן הנימוק האמור במשנה)<b>, שאסור להסתכל בכהנים בשעה שהן מברכין את ישראל.</b>
<br><b>אמר רבי חגיי</b> (אמורא ארץ ישראלי בדור השלישי והרביעי)<b>: כלום אמרו: אין מסתכלין, לא</b> (=אלא ('לא' היא צורה קצרה של 'אלא')) <b>מפני הסיע דעת</b> (היסח דעת, הרחקת תשומת לב)<b>?!</b> – וכי אמרו, שאין מסתכלים בכוהנים שלא מפני שמי שמסתכלים בהם מסיחים את דעתם מן הברכה (אלא מפני טעם אחר)?! הרי אמרו, שאין מסתכלים בכוהנים רק מפני שמי שמסתכלים בהם מסיחים את דעתם מן הברכה. <b>משה!</b> – במשה! (לשון שבועה) <b>דאנא מסתכל ולא מסע דעתי</b> – (נשבע אני) שאני מסתכל (בכוהנים בשעה שהם מברכים) ו(אף על פי כן) לא מסיח את דעתי (כך אמר רבי חגיי על עצמו) (מילת הקריאה "משה" רגילה בפי רבי חגיי. ההסבר המקובל הוא שזו לשון שבועה המבטאת את בטחונו של רבי חגיי בדבריו. קריאות כאלו בפי רבי חגיי יכולות להתפרש כתמיכה באמור לעיל או כהסתייגות מהאמור לעיל, ולפעמים קשה להכריע כיצד לפרש את הדברים. כאן יש להבין את דברי רבי חגיי כהסתייגות מדברי רבי יוסה ("תלמוד ירושלמי מסכת מגילה פרק ד", עמודים 182-183))<b>.</b><br><br><small>עד כאן המקבילה בירושלמי תעניות.<br>בסוגיה שני חלקים. חלקה הראשון של הסוגיה פותח בקושיה 'והא תני...!' המתקשרת לאמור לפניה בתעניות, ולכן אפשר שמקורו של החלק הראשון בתעניות והועתק לכאן. חלקה השני של הסוגיה ('אמר רבי יוסה...') מוסב על המשנה כאן, ולכן מקורו כאן והועתק לתעניות.<br><br>ב<b>בבלי חגיגה</b> טז,א אמרו: דרש רבי יהודה בר נחמני מתורגמניה דריש לקיש: כל המסתכל בשלושה דברים עיניו כהות: בקשת, ובנשיא, ובכוהנים... בכוהנים - בזמן שבית המקדש קיים, בשעה שעולים לדוכן ומברכים את העם בשם המפורש (שהיתה השכינה שורה עליהם).<br><br>בירושלמי כאן אמרו, שאין מסתכלים בכוהנים מפני היסח הדעת. לפי זה אסור להסתכל בכוהנים אפילו בזמן הזה שאין בית המקדש קיים.</small><br>• • •

Halakhah 9

<big><strong>משנה</strong></big><br><b>האומר: 'איני עובר לפני התיבה בצבועין'</b> – בבגדים צבועים אלא רק בבגדים לבנים, <b>- אף בלבנים לא יעבור</b> – אין נותנים לו לעבור לפני התיבה אף בבגדים לבנים<b>;</b> האומר: <b>'בסנדל איני עובר</b> – לפני התיבה<b>'</b> – אלא רק יחף, <b>- אף יחף לא יעבור</b> – מפני שחושדים באומרים כך שהם נוהגים מנהג בני הכיתות הפורשים מן הכלל (האיסיים והמינים), שהקפידו על כגון אלה (במקורות ארץ ישראליים מאוחרים יותר מצאנו שאין נכנסים לבית הכנסת בנעליים)<b>.</b>
<br><b>העושה תפילתו</b> – בית התפילה של ראש או של יד, <b>עגולה</b> – שעשאה כמין קמיע, <b>- סכנה</b> – הרי הוא מסכן את עצמו, שאין התפילין משמרות אותו, <b>ואין</b> (בכתבי היד של המשנה: '<b>ש</b>אין') <b>בה מצוה</b> – מפני שאינו מקיים את מצוות תפילין, לפי שתפילין צריכות להיות מרובעות (סגולת התפילין כמשמרות את האדם מופיעה בבבלי ברכות כג,א: "כי הווה אזלינן בתריה דרבי יוחנן, כי הווה בעי למיעל לבית הכיסא, כי הווה נקיט תפילין - לא הווה יהיב לן, אמר: הואיל ושרונהו רבנן, ננטרן" (מכיוון שהתירון חכמים, ישמרוני מהסכנה))<b>.</b>
<br><b>נתנה</b> – את בית התפילה של ראש, <b>על מצחו</b>, <b>או</b> – שנתן את בית התפילה של יד, <b>על פס ידו</b> – כף ידו, <b>- הרי זו דרך המינות</b> – דרכם של כיתות המינים, שפירשו כפשוטם את המקראות המצווים על הנחת תפילין, שיש להניחן על כף היד ועל המצח, שלא כדעת החכמים שדרשו, שיש להניחן בגובה היד על הזרוע ובראש כנגד העיניים ("מינים" הוא כינוי לכופרים וגם לנוצרים הראשונים)<b>.</b>
<br><b>ציפה</b> – את בית התפילה של ראש או של יד, <b>זהב</b>, <b>ונתנה על בית יד אונקלי שלו</b> – או שנתן את בית התפילה של יד על שרוול חלוקו ולא על בשר הזרוע (אונקלי הוא יריעת בד ששימשה כשרוולים לכיסוי הידיים, והשתמשו בה כתוספת לחלוק), <b>- הרי זו דרך החיצונין</b> – מי שאינם נוהגים כדרך החכמים<b>.</b><br>• • •
<big><strong>תלמוד</strong></big><br>במשנה שנינו: "העושה תפילתו עגולה - סכנה ואין בה מצוה".
<br><b>תנה</b> – שנה (ברייתא) <b>רבי יוסי בן ביבי</b> (אמורא ארץ ישראלי, שקשה לקבוע את זמנו)<b>: תפילין</b> – בתי התפילין של יד ושל ראש, <b>מרובעות</b> (במסירה שלפנינו נוסף על ידי מגיה 'שחורות', אולי על פי הבבלי שבת כח,ב ומנחות לה,א בעניין רצועות שבתפילין) <b>- הלכה למשה מסיני.</b><br><br><small>ב<b>בבלי מגילה</b> כד,ב; <b>שבת</b> כח,ב ו<b>מנחות</b> לה,א אמרו: תנו רבנן / תניא / תנא: תפילין מרובעות - הלכה למשה מסיני.</small><br>• • •

Halakhah 10

<big><strong>משנה</strong></big><br><b>האומר</b> – שליח ציבור האומר בתפילה<b>: 'יברכוך טובים'</b> – 'אלוהים טובים יברכו אותך, עַם ישראל', ומשמע מדבריו שיש שתי רשויות (שתי אלוהויות), אלוהים טובים ואלוהים רעים, <b>- הרי זו דרך המינות</b> – דרך תפילתם של כיתות המינים ("מינים" הוא כינוי לבני כיתות שונות שהיו בימי חכמינו והאמינו בשתי רשויות. יש מהם שהאמינו בהפרדת רשויות - אל טוב ואל רע, ויש מהם שהאמינו בשיתוף רשויות כמו הנוצרים)<b>.</b>
<br>האומר (שליח ציבור האומר בתפילה): <b>'על קן ציפור יגיעו</b> (בכתב יד אחד של המשנה בברכות: '<b>ה</b>גיעו') <b>רחמיך'</b> – אמירה זו רומזת למצוות "שילוח הקן" (דברים כב,ו-ז), שיש בה ביטוי לרחמיו של הקב"ה, שכן יש חובה לשלח את הציפור כשהאדם רוצה לקחת את האפרוחים, ועניינה של אמירה זו מבואר בתלמוד, <b>ו'על טוב יזכר שמך'</b> – 'שמך, ה', ייזכר על הטוב שתעשה לי / לנו', שהוא מתפלל שיעשה ה' טובה, ואם יעשה ה' טובה ייזכר שמו של ה' על הטובה שיעשה, ומשמע מדבריו שאם לא יעשה ה' טובה לא ייזכר שמו של ה'<b>, 'מודים מודים'</b> – האומר ברכה על הכוס וברכה על הפת לפני הסעודה בנוסח "מודים אנחנו לך... על...", במקום מטבע הברכות "ברוך אתה..." (הנוצרים הראשונים, בסעודה לזכר ישו הנוצרי, היו אומרים ברכה על הכוס וברכה על הפת בנוסח "מודים אנחנו לך אבינו על...", והיו מזכירים בברכות אלו את ישו הנוצרי), <b>- משתקין</b> (גורמים לשתוק, פוקדים לא לדבר) <b>אותו</b> – את האומר אחת מהאמירות האלו<b>.</b>
<br><b>המכנה בעריות</b> – המתרגם בציבור שמכנה בפרשת העריות, שאינו מתרגם כפי שכתוב בתורה אלא מכנה ואומר בלשון נסתר, כגון "ערוות אביך" (ויקרא יח,ז) הוא מכנה 'ערוות אביו', <b>- משתקין אותו</b> – מפני שמעוות את לשון המקרא<b>.</b>
<br><b>האומר</b> – המתרגם בציבור<b>: "וּמִזַּרְעֲךָ לֹא תִתֵּן לְהַעֲבִיר לַמֹּלֶךְ"</b> (ויקרא יח,כא) – אל תיתן את בניך להעבירם באש למולך (מולך הוא אל שהכנענים היו מקריבים לו את בניהם בהעבירם אותם באש)<b>, 'ומזרעך</b> (בכתבי היד של המשנה: 'מן זרעך') <b>לא תתן לאעברא בארמיותא</b> (בכתבי היד של המשנה: 'בארמי<b>י</b>תא')<b>'</b> – להעביר בגויה, כלומר, לא תבוא על גויה ותוליד ממנה בן לעבודה זרה (תרגום זה מפרש 'להעביר' כמו 'לְעַבֵּר', ואף ש'לאעברא' (באפעל) אין משמעו בארמית 'לְעַבֵּר', נקטו לשון זו בשל הרצון להישאר צמוד לנוסח העברי. 'לאעברא' הוא תרגום מילולי של 'להעביר'), <b>- משתקין אותו בנזיפה</b> – מפני שמוציא את המקרא מידי פשוטו, שכן תרגום זה מפרש את הכתוב שהוא אוסר יחסי אישות עם גויה<b>.</b><br>• • •
<big><strong>תלמוד</strong></big><br>במשנה שנינו: <b>"האומר: 'יברכוך טובים'</b> - הרי זו דרך המינות<b>".</b>
<br>מנמקים: <b>שתי רשויות</b> – מדבריו של האומר אמירה זו משמע שיש שתי רשויות (שתי אלוהויות), אלוהים טובים ואלוהים רעים, וזו דרך המינות, ומשתקים אותו<b>.</b><br>• • •
במשנה כאן וברכות ה,ג שנינו: "האומר: 'על קן ציפור יגיעו רחמיך' - משתקין אותו".
<br>כאן התחלת מקבילה בירושלמי ברכות ה,ג.
<br>מציעים פרשנות מצמצמת למשנה: <b>רבי פינחס</b> (אמורא ארץ ישראלי בדור הרביעי) אמר <b>בשם רבי סימון</b> (רבי שמעון בן פזי, אמורא ארץ ישראלי בדור השני והשלישי)<b>: כקורא</b> (צריך לומר כמו ב"שרידי הירושלמי" ובכתב יד רומי ובקטע בולוניה 1 במקבילה: '<b>ב</b>קורא') <b>תיגר</b> (מערער, בא בטענות) <b>על מדותיו</b> (דרכי התנהגותו) <b>של הקב"ה:</b> – המשנה מדברת במקרה של מי שהוא מתלונן על דרכיו של הקב"ה ואומר לו כך: <b>'על קן ציפור הגיעו רחמיך, ועל אותו האיש</b> – כלומר, עליי (האומר עצמו), <b>לא הגיעו רחמיך'</b> – "מדוע אתה מרחם על קן ציפור, ואינך מרחם עליי?". האומר כך משתקים אותו, כיוון שהוא דובר שקר (כך נאמר להלן מפי רבי שמואל בר רב יצחק), שהרי הקב"ה מרחם על כל הבריות<b>.</b>
<br>ומציעים פרשנות מצמצמת אחרת למשנה: <b>רבי יוסי</b> (מגדולי אמוראי ארץ ישראל בדור הרביעי) אמר <b>בשם רבי סימון: בנותן קצבה</b> (שיעור מסוים) <b>על</b> (צריך לומר כמו במקבילה: '<b>ל</b>-') <b>מידותיו של הקב"ה:</b> – המשנה מדברת במקרה של מי שהוא קובע מידה קצובה לדרכיו של הקב"ה ואומר לו כך: <b>'עד קן ציפור הגיעו רחמיך</b> – ועד אותו האיש (כלומר, עד אליי (האומר עצמו)) לא הגיעו רחמיך<b>'</b> – האומר כך משתקים אותו, כיוון שהוא דובר שקר (כך נאמר להלן מפי רבי שמואל בר רב יצחק), שהרי אין קצבה לרחמיו של הקב"ה<b>.</b>
<br>ומציעים גרסאות חלופיות עלומות שֵׁם של המשנה: <b>אית תניי תני:</b> – יש תנא (ש)שונה (במשנה): <b>עד</b> – ע<b>ד</b> קן ציפור הגיעו רחמיך<b>. אית תניי תני:</b> – (ו)יש תנא (ש)שונה (במשנה): <b>על</b> – ע<b>ל</b> קן ציפור הגיעו רחמיך (כמו שהוא בנוסח המשנה שלפנינו)<b>.</b>
<br>ומציעים סיוע מבעלי הדעות האלה לדעות רבי פינחס ורבי יוסי: <b>מאן דאמר:</b> – מי שאומר (התנא ששונה): <b>על - מסייע לרבי פינחס</b> – מסייע לדברי רבי פינחס, שאמר בשם רבי סימון, שהמשנה מדברת במקרה של מי שהוא אומר: ע<b>ל</b> קן ציפור הגיעו רחמיך<b>. מאן דאמר:</b> – (ו)מי שאומר (התנא ששונה): <b>עד - מסייע לרבי יוסה</b> – מסייע לדברי רבי יוסי, שאמר בשם רבי סימון, שהמשנה מדברת במקרה של מי שהוא אומר: ע<b>ד</b> קן ציפור הגיעו רחמיך<b>.</b><br><br><small>במשנה: "<b>י</b>גיעו רחמיך" בזמן עתיד. בדברי האמוראים בירושלמי: "<b>ה</b>גיעו רחמיך" בזמן עבר.<br>נראה שבכתב יד קאופמן של המשנה היה כתוב במשנה ברכות 'הגיעו', ונגרדה ה' ונכתבה י' במקומה (אבל במשנה מגילה כתוב 'יגיעו'). הרי שיש לומר שנוסח המשנה לפי הירושלמי: 'הגיעו'. אפשר שהלשונות במשנה ברכות ומגילה 'יברכוך טובים' ו'על טוב ייזכר שמך' שהן בזמן עתיד גרמו לשיבוש הנוסח במשנה 'יגיעו' במקום 'הגיעו'.</small><br>
<br><b>אמר רבי יוסה בירבי בון</b> (מגדולי אמוראי ארץ ישראל בדור החמישי)<b>: לא עבדין טבאות</b> – לא עושים היטב (כראוי). - נראה שנשמט כאן משפט דומה למשפט להלן: 'ואילין דמתרגמין (ואלה שמתרגמים)... - לא עבדין טבאות', ומתוך ההקשר לאמור לעיל ברור שהמשפט שנשמט היה התרגום לכתוב בדברים כב,ו-ז בעניין מצוות "שילוח הקן", ולפי התרגום טעמה של המצווה הוא שנהיה רחמנים כמו שה' רחמן, כטעמה של המצווה להלן לפי התרגום, ועל כך אמר רבי יוסי בירבי בון שהמתרגמים כך אינם עושים כראוי<b>,</b> מפני <b>שהן עושין מדותיו</b> (צריך לומר כמו בכתב יד רומי במקבילה: '<b>גזירותיו</b>' (מצוותיו, חוקיו). נראה שהמילה 'מדותיו' שבמסירה שלפנינו כאן היא אשגרה מלעיל או שהיא בהשפעת הבבלי ברכות ומגילה) <b>של הקב"ה רחמים</b> – הם הופכים את המצוות שציווה הקב"ה את ישראל למעשים שיש לעשות משום רחמים על כל הבריות, שהם מנמקים את מצוות "שילוח הקן" במידת הרחמים שהאדם חייב לנהוג בה (דברי רבי יוסי בירבי בון אינם טעם לדברי המשנה בעניין האומר "על קן ציפור הגיעו רחמיך", שאם כן, היה לו לומר "שהוא עושה גזירותיו של הקב"ה רחמים" בלשון יחיד, ולא "שהן עושין" בלשון רבים; וכמו כן, הביטוי "לא עבדין טבאות", שאף הוא בלשון רבים, נראה יתר, ולא עוד אלא שביטוי זה אינו בא בתחילת משפט אלא הוא בא בסופו של משפט שתחילתו "אילין", כמו להלן, וכמו בירושלמי חלה א,א: "אמר רבי סימון: אילין נשייא דאמרן: 'לא נעל בנינן לכנישתא. אין חמי ליה מילף - ילף הוא' - לא עבדין טבאות". - אומנם בתרגומים שבידינו לא נמצא שטעמה של מצוות "שילוח הקן" הוא שנהיה רחמנים כמו שה' רחמן, ברם במדרשים המובאים להלן מצאנו כך)<b>.</b>
<br>ו<b>אילין דמתרגמין:</b> – ואלה שמתרגמים (לארמית את הכתוב בויקרא כב,כח: "<b>וְשׁוֹר אוֹ שֶׂה אֹתוֹ וְאֶת בְּנוֹ לֹא תִשְׁחֲטוּ בְּיוֹם אֶחָד</b>"): <b>'עמי בני ישראל</b> (ביטוי פנייה לעם השומעים את התרגום, שהושם על ידי המתרגמים בפי ה'. מסתבר שהמתרגמים השתמשו בפנייה הזאת לציבור השומעים כשרצו לעורר אותם על עניין חשוב מאוד. הפנייה הזאת נמצאת בפסוקים רבים בתרגומים ארץ ישראלים של התורה)<b>, כמה דאנן רחמין</b> (צריך לומר כמו במקבילה: 'דאנא רחמן') <b>בשמייא</b> – כמו שאני (ה') רחמן בשמים<b>, כן תהוון רחמנין בארעא</b> – כך תהיו רחמנים בארץ (המשפט הזה הוא תוספת לפני תרגום הפסוק)<b>. תורתא או רחילא יתה וית ברה לא תכסין</b> (צריך לומר כמו במקבילה: '<b>תִכְּסוּן</b>') <b>תרווייהון</b> (צריך לומר כמו ב"שרידי הירושלמי" במקבילה: '<b>תריהון</b>') <b>ביומא</b> (ב"שרידי הירושלמי" ובכתב יד רומי במקבילה: '<b>ביום</b>') <b>חד'</b> – הפרה או הרחלה (כבשה), אותה ואת בנה לא תשחטו שניהם ביום אחד (המשפט הזה הוא תרגום הפסוק. האיסור הזה אינו נוהג בזכרים, אף שהוא מנוסח בלשון זכר, ולכן המתרגמים תרגמו אותו בלשון נקבה. - תרגום זה לפסוק עם התוספת שלפניו נמצאים בתרגום המיוחס ליונתן. ייחוסו של תרגום זה ליונתן הוא טעות, כי יונתן בן עוזיאל תרגם נביאים בלבד), <b>- לא עבדין טבאות</b> – לא עושים היטב (המתרגמים כך אינם עושים כראוי)<b>,</b> מפני <b>שהן עושין גזירותיו של הקב"ה רחמים</b> (במסירה שלפנינו השמיט הסופר מ'שהן עושין' לעיל עד 'שהן עושין' כאן מחמת הדומות והושלם על ידי מגיה כמו שהוא במקבילה) – הם הופכים את המצוות שציווה הקב"ה את ישראל למעשים שיש לעשות משום רחמים על כל הבריות, שהם תולים את טעמה של מצוות "אותו ואת בנו" בחינוך למידת הרחמים שהאדם חייב לנהוג בה<b>.</b><br><br><small>האומר "על קן ציפור יגיעו רחמיך" נותן למצוות "שילוח הקן" את הטעם של רחמים, כמו אלה המתרגמים שעליהם אמר רבי יוסי בירבי בון: "לא עבדין טבאות", ולכן הובאו כאן דברי רבי יוסי בירבי בון.<br><br>ב<b>בבלי ברכות</b> לג,ב ו<b>מגילה</b> כה,א אמרו: "על קן ציפור יגיעו רחמיך". - מאי טעמא? - אמר עולא: פליגי בה תרי אמוראי במערבא (בארץ ישראל), רבי יוסי בר אבין ורבי יוסי בר זבידא; חד אמר: מפני שמטיל (מעורר) קנאה במעשה בראשית (בתוך מעשה בראשית, שאומר על זה הגיעו רחמיו ועל זה לא הגיעו, ועל ידי זה מעורר קנאה ביניהם), וחד אמר: מפני שעושה מידותיו של הקב"ה רחמים, ואינן אלא גזירות.<br><br>שני אמוראי ארץ ישראל הנזכרים בבבלי, רבי יוסי בר אבין ורבי יוסי בר זבידא, הם שניים מהאמוראים הנזכרים בירושלמי, רבי יוסי בירבי בון ורבי יוסי. לפי הבבלי, שני האמוראים באו לתת טעם מדוע משתקים את האומר "על קן ציפור יגיעו רחמיך". ואילו לפי הירושלמי, רבי יוסי בא לפרש את דברי האומר כך, ורבי יוסי בירבי בון בא לשלול את דברי המתרגמים הנותנים טעם של רחמים למצוות "שילוח הקן" (לפי הגהתנו ופירושנו). לפי הירושלמי, הטעם שמשתקים את האומר כך נאמר להלן מפי רבי שמואל בר רב יצחק.<br>הטעם הנזכר בבבלי "מפני שמטיל קנאה במעשה בראשית" אינו נזכר בירושלמי, וגם הטעם "מפני שעושה מידותיו של הקב"ה רחמים" אינו נזכר בירושלמי אלא נראה כהרכבה של המילים "מידותיו של הקב"ה" שבדברי רבי פינחס ורבי יוסי בשם רבי סימון עם המילים "שהן עושין גזירותיו של הקב"ה רחמים" שבדברי רבי יוסי בירבי בון. ברם נראה שיש להגיה בבבלי: 'מפני שעושה <b>מצוותיו</b> של הקב"ה רחמים' (מצותיו &gt; מדותיו). לפי הגהה זו בבבלי, טעם זה מתאים לדברי רבי יוסי בירבי בון בירושלמי, ו"מצוותיו" בבבלי הן הן "גזירותיו" בירושלמי (המילים "ואינן אלא גזירות" בבבלי הן תוספת מאוחרת על פי לשון דומה המצויה במקומות אחרים: "אלא גזירת המלך הוא", "אלא גזירתו של הקב"ה הוא"). ואם כן, מי שאמר את הטעם הזה בבבלי הוא רבי יוסי בר אבין. ומזה יוצא שמי שאמר את הטעם האחר בבבלי הוא רבי יוסי בר זבידא. ומעתה אפשר לשער שהביטוי "נותן קצבה" שבדברי רבי יוסי בירושלמי הפך לביטוי "מטיל קנאה" בבבלי (קצבה &gt; קנאה). הביטוי "מטיל קנאה" מופיע בעיקר בבבלי.<br><br>לפי הבבלי, המזכיר בתפילתו קן ציפור בדרך תחנונים (שאומר: 'כרחמיך על קן ציפור, כך יגיעו רחמיך עליי' - "<b>י</b>גיעו" בזמן עתיד), משתקים אותו, מפני שעושה מצוותיו של הקב"ה רחמים, שכן בבבלי אמרו טעם זה בעניין תפילה. אבל לפי הירושלמי, לא במקרה הזה שנינו שמשתקים אותו, שלא אמרו בירושלמי טעם זה אלא בעניין תרגום המקרא אבל לא בעניין תפילה.<br><br>ב<b>בבלי ברכות</b> לג,ב ו<b>מגילה</b> כה,א אמרו: ההוא דנחית (ירד להתפלל) קמיה דרבה / דרבא, אמר: "אתה חסת על קן ציפור, חוס ורחם עלינו! אתה חסת על אותו ואת בנו, חוס ורחם עלינו!". אמר רבה / רבא: כמה ידע האי מרבנן לרצויי למריה / שבחיה דמריה! - אמר ליה אביי: והא "משתקין אותו" תנן! - ורבה / ורבא נמי - לחדודי לאביי הוא דבעא.<br><br>אותו שליח ציבור הזכיר בתפילתו קן ציפור (וכן "אותו ואת בנו") בדרך תחנונים, ולא קרא תיגר על מידותיו של הקב"ה ולא נתן קצבה למידותיו של הקב"ה, ולכן שיבחו רבה, ואילו אביי שהקשה לו מן המשנה לא דקדק לחלק בדבר.<br>בימי רבה ידעו בבבל את פירושה הנכון של המשנה כפי שפירשו אותה בארץ ישראל. אבל לאחר ימי רבה, כשהגיעו לבבל דברי אמוראי ארץ ישראל המאוחרים ונשתבשו, טעו בבבל בפירושה הנכון של המשנה וסברו שאף המזכיר בתפילתו קן ציפור בדרך תחנונים משתקים אותו, ולכן אמרו בבבלי: "ורבה לחדודי לאביי הוא דבעא".<br><br>הדיבור "ורבה לחדודי לאביי הוא דבעא" נאמר על ידי מי שהוא שחי אחרי רבה ואביי, ובא ליישב את התמיהה איך לא חש רבה בקושייתו החותכת של אביי, ומתרץ שחש בה ולא אמר מה שאמר אלא כדי לנסות את אביי.<br>ייתכן שרבה ענה לאביי שהוא אינו מפרש את המשנה כ"תרי אמוראי במערבא", ואם מתפלל בלשון "כשם שהגיעו רחמיך על קן ציפור, כן יגיעו רחמיך עלינו", אין משתקים אותו, ולכן שיבח רבה את "ההוא דנחית קמיה" שלא אמר בלשון המשנה ("מקורות ומסורות", מועד ג, עמודים תקה-תקו).<br><br>ב<b>בראשית רבה</b> עו,ו נאמר: "פן יבוא והיכני אם על בנים" (בראשית לב,יב) - 'ואתה אמרת: "לא תיקח האם על הבנים" (דברים כב,ו)'. דבר אחר: "פן יבוא והיכני אם על בנים" - 'ואתה אמרת: "אותו ואת בנו לא תשחטו ביום אחד" (ויקרא כב,כח)'.<br><br>יעקב הזכיר בתפילתו קן ציפור (וכן "אותו ואת בנו") בדרך תחנונים, ולא קרא תיגר על מידותיו של הקב"ה ולא נתן קצבה למידותיו של הקב"ה.<br><br><b>שהן עושין גזירותיו של הקב"ה רחמים</b><br>ב<b>דברים רבה</b> ו,א נאמר: ולמה התינוק נימול לשמונה ימים? שנתן הקב"ה רחמיו עליו להמתין לו עד שיהא בו כוח. וכשם שרחמיו של הקב"ה על האדם, כך רחמיו על הבהמה. מניין? שנאמר: "ומיום השמיני והלאה יירצה" וגו' (ויקרא כב,כז). ולא עוד אלא שאמר הקב"ה: "אותו ואת בנו לא תשחטו ביום אחד" (ויקרא כב,כח). וכשם שנתמלא הקב"ה רחמים על הבהמה, כך נתמלא רחמים על העופות. מניין? שנאמר: "כי ייקרא קן ציפור לפניך" (דברים כב,ו).<br>וב<b>ויקרא רבה</b> כז,יא; ב<b>פסיקתא דרב כהנא</b> ט,יא; ב<b>מדרש תנחומא</b> (בובר) פרשת 'אמור' סימן יח וב<b>מדרש תנחומא</b> (ורשא) פרשת 'אמור' סימן יג נאמר: רבי ברכיה בשם רבי לוי: כתוב: "יוֹדֵעַ צַדִּיק נֶפֶשׁ בְּהֶמְתּוֹ, וְרַחֲמֵי רְשָׁעִים אַכְזָרִי" (משלי יב,י). "יודע צדיק נפש בהמתו" - זה הקב"ה, שכתב בתורתו / שאמר: "לא תיקח האם על הבנים" (דברים כב,ו)... דבר אחר: "יודע צדיק נפש בהמתו" - זה הקב"ה, שכתב בתורתו / שאמר: "ושור או שה אותו ואת בנו לא תשחטו ביום אחד" (ויקרא כב,כח)...<br><br>המדרשים האלה קושרים יחד את שתי המצוות "שילוח הקן" ו"אותו ואת בנו" ונותנים להן אותו הטעם של רחמים, כמו אלה המתרגמים שבירושלמי כאן (לפי הגהתנו ופירושנו) שנותנים לשתי המצוות האלו את הטעם הזה.</small><br>• • •
במשנה כאן וברכות ה,ג שנינו: <b>"</b>האומר: <b>'מודים מודים' - משתקין אותו".</b>
<br>כאן המשך המקבילה בירושלמי ברכות.
<br><b>אמר רבי שמואל בר רב יצחק</b> (אמורא בדור השלישי)<b>:</b> (ב"שרידי הירושלמי" ובכתב יד רומי בברכות נוסף 'על שם') <b>"כִּי יִסָּכֵר פִּי דוֹבְרֵי שָׁקֶר"</b> (תהילים סג,יב) – כל דוברי שקר ייסתם פיהם. ומכאן שהאומר "על קן ציפור הגיעו רחמיך" משתקים אותו, שכן הוא דובר שקר. לפי המימרה של רבי פינחס בשם רבי סימון לעיל הוא דובר שקר, שהרי הקב"ה מרחם על כל הבריות. ולפי המימרה של רבי יוסי בשם רבי סימון לעיל הוא דובר שקר, שהרי אין קצבה לרחמיו של הקב"ה)<b>.</b><br><br><small>המימרה הזו היא המשכו של הקטע הקודם הדן בעניין האומר "על קן ציפור הגיעו רחמיך", ועיקרה של הפסקה מן המשנה שצוינה לפני המימרה הזו הוא המילים "משתקין אותו", ואילו המילים "מודים מודים" יתירות. המימרה הזו אינה מוסבת על האומר "מודים מודים", שכן אין מובן מדוע האומר כך הוא דובר שקר.</small><br>
<br>ומצמצמים תחולת קביעה: <b>הדא דאת אמר</b> – זאת שאתה אומר (דבר זה שאתה אומר, שהאומר "על טוב ייזכר שמך" משתקים אותו), <b>- בציבור</b> – במקרה שהמתפלל אומר כך בתפילה בציבור (שליח ציבור העובר לפני התיבה)<b>, אבל ביחיד</b> – במקרה שהמתפלל אומר כך בתפילה ביחיד, <b>- תחנונים הן</b> – ומותר ליחיד לומר תחנונים בלשון זו כשהוא מתפלל לה' שיעשה לו טובה (האמירה "על קן ציפור הגיעו רחמיך" בלשון עבר אינה תפילה בדרך תחנונים, והאמירה "מודים מודים" אינה תחנונים אלא הודאה, ולכן המשפט הזה בירושלמי אינו מוסב עליהן)<b>.</b><br><br><small>עד כאן המקבילה בירושלמי ברכות.</small>
ומציעים קביעה: <b>ודכוותה:</b> – ושכמותה: <b>'אמן אמן', '"שְׁמַע" "שְׁמַע"'</b> – כמו שבמקרה של האומר "מודים מודים" הדין הוא שמשתקים אותו, כך במקרה של האומר "אמן אמן" (שכופל את המילה) או '"שמע" "שמע"' (שאומר את הפסוק הראשון של קריאת "שמע" וכופלו) הדין הוא שמשתקים אותו (ישו הנוצרי היה אומר בתחילת משפטים מחודשים או חשובים: "אמן אמן אני אומר לכם". המילים האלו מאשרות ומדגישות את אמיתות הנאמר ומשמעותן דומה לשבועה. - "מודים מודים" היא אמירה נוצרית כמו שפירשנו במשנה, וגם "אמן אמן" היא אמירה נוצרית. ושמא אף '"שמע" "שמע"' היא אמירה נוצרית)<b>.</b><br><br><small>לפי פירושנו, כל אחד משלושת המשפטים האמורים כאן מוסב על אחת משלוש האמירות שנאמר עליהן "משתקין אותו" לפי סדרן במשנה. המימרה של רבי שמואל בר רב יצחק מוסבת על האמירה הראשונה "על קן ציפור הגיעו רחמיך". "הדא דאת אמר..." מוסב על האמירה השנייה "על טוב ייזכר שמך". "ודכוותה..." מוסב על האמירה השלישית "מודים מודים".<br><br>ב<b>בבלי מגילה</b> כה,א ו<b>ברכות</b> לג,ב אמרו: אמר רבי זירא: האומר '"שמע" "שמע"' כאילו אומר "מודים מודים" (שמשתקים אותו). - מתיבי: הקורא את "שמע" וכופלה - הרי זה מגונה. מגונה הוא דהווי, הא שתוקי לא משתקינן ליה! - לא קשיא: הא (שהוא מגונה) - דאמר מילתא מילתא ותני לה (שכופל כל מילה), הא (שמשתקים אותו) - דאמר פסוקא פסוקא ותני ליה (שאומר פסוק שלם וכופלו).<br><br>במסכת <b>כלה רבתי</b> ט,יז ובמסכת <b>דרך ארץ</b> פרק "הנכנס" הלכה ד נאמר: הקורא "שמע" שתי פעמים הרי זה מגונה, והטובל שתי פעמים הרי זה מגונה.<br>וב<b>תוספתא מקוואות</b> ה,יד שנו: הטובל פעמיים במקווה הרי זה מגונה (נראה לפרש שהוא מגונה מפני שהוא נוהג כדרך המינים, והוא דומה לקורא "שמע" פעמיים, ובמסכת כלה נשנו שניהם ביחד (הערת ר"ש ליברמן לפירוש "חסדי דוד" על תוספתא מקוואות ה,יד)).<br><br>כריכת הטבילה פעמיים עם קריאה פעמיים של "שמע" מלמדת על נימוק מתחום אחר - חשד למינות (ולא חשש לסכנה). במשנה שוללים חזרה על "מודים" בשל חשד למינות, ובשל כך נאסרה בתלמוד גם החזרה על "שמע". במקרה של חזרה על הטבילה לטהרה נובע החשד למינות מנוהגי רחצות הטהרה בדתות אחרות, שדרשו לחזור על הטהרה כמה פעמים. במקורות נשללים מעשים שונים בבית המרחץ משתי סיבות - מחשש לסכנה ומחשד למינות, וסיבת ההתנגדות לחזרה על הטבילה אינה דומה כלל לסיבת ההתנגדות למעשים אחרים ("'המטהרת שבמרחץ' - מקווה טהרה בבית המרחץ", "קתדרה" 99, עמוד 181).<br><br>טקס הטבילה לנצרות מכניס את המאמין אל דת הנצרות. טבילת ישו היא הבסיס לטקס הטבילה הנוצרי. הטובל פעמיים חושדים בו שהוא מצטרף לנצרות. כריכת הטבילה פעמיים עם קריאה פעמיים של "שמע" מלמדת ששתיהן מגונות בשל חשד לנצרות.</small><br>• • •<br><br>מביאים ברייתא: <b>תורגמן שהוא עומד לפני חכם</b> – הדורש בציבור, והתורגמן משמיע בקול רם ומתרגם מעברית לארמית את דרשת החכם לציבור, <b>- אינו רשאי לא לשנות</b> – את תוכן דברי החכם, <b>ולא לכנות</b> – אינו רשאי לשנות את לשון החכם מגוף ראשון או שני לגוף שלישי (שלא יישמע כמוציא דבר רע מפיו על עצמו או על אדם אחר) או מלשון יחיד ללשון רבים ולהיפך ('לכנות' - כמו "המכנה בעריות" שבמשנתנו), <b>ולא להוסיף</b> – על דברי החכם<b>, אלא אם כן היה</b> – התורגמן, <b>אביו או רבו</b> – של החכם הדורש<b>.</b><br><br><small>ב<b>תוספתא מגילה</b> ג,מא שנו: תורגמן העומד לפני חכם אינו רשאי לא לפחות ולא להוסיף ולא לשנות, אלא אם כן היה אביו או רבו.<br><br>ב<b>בבלי יומא</b> כ,ב-כא,א אמרו: מאי "קרות הגבר" (שהוזכרה במשנה יומא א,ח: "בכל יום תורמים את המזבח בקרות הגבר")? - רב אמר: קרא גברא (הכריז האיש הממונה על כך). רבי שילא אמר: קרא תרנגולא.<br>רב איקלע לאתריה דרבי שילא. לא הווה אמורא (מתורגמן) למיקם עליה דרבי שילא, קם רב עליה ופריש: מאי "קרות הגבר"? קרא גברא.<br><br>במעשה שבבבלי, רב כשהיה מתורגמן שינה מדברי רבי שילא החכם הדורש, כי רב היה גדול מרבי שילא ולכן היה רשאי לשנות.<br><br>הברייתא שבתוספתא באה שם בסוף המסכת. יש לשער שהברייתא שבירושלמי כאן שהיא מעין הברייתא שבתוספתא וכן הסוגיה להלן באו במקורן בירושלמי בסוף המסכת, כמו שמצאנו בסופי מסכתות אחרות בירושלמי שבאו בהם ברייתות מעין ברייתות שבסופי אותן מסכתות בתוספתא. בשלב אחר הועברו הברייתא והסוגיה להלן מסוף המסכת לכאן, אולי בשל הדמיון של 'לכנות' בברייתא ל"המכנה בעריות" שבירושלמי להלן (ראה "תלמוד ירושלמי מסכת מגילה פרק ד", עמודים 208-209).</small><br>
<br>ומספרים: <b>רבי פדת</b> (אמורא ארץ ישראלי בדור השלישי והרביעי) <b>הוה אמורא</b> (צריך לומר על סמך לשונות דומים: 'אמורֵהּ') <b>דרבי יסא</b> (רבי אסי, אמורא ארץ ישראלי בדור השלישי) – היה האמורא (האומר) שלו של רבי יסא (מתורגמנו בעת הדרשה. המתורגמן היה משמיע בקול רם ומתרגם מעברית לארמית את דרשת החכם לציבור. המילים תורגמן ואמורא הן מילים נרדפות לאותו התפקיד)<b>. מילין דשמע מן אבוי הוה אמר:</b> – דברים ששמע מאביו (כשרבי יסא מסר בדרשתו דברים בשם רבי לעזר אביו של רבי פדת, שרבי פדת שמע מאביו) היה אומר (רבי פדת לציבור): <b>כך אמר רבי</b> (מורי) – רבי יסא, <b>בשם אבא</b> – אבי (ולא הזכיר את שם אביו מפני כיבוד אב)<b>. מילין דלא שמע מן אבוי הוה אמר:</b> – דברים שלא שמע מאביו (כשרבי יסא מסר בדרשתו דברים בשם רבי לעזר אביו של רבי פדת, שרבי פדת לא שמע מאביו) היה אומר (רבי פדת לציבור): <b>כן אמר רבי</b> (מורי) – רבי יסא, <b>בשם רבי לעזר</b> (אמורא בדור השני)<b>.</b>
<br>ומספרים עוד: <b>בר ישיטא</b> (אדם זה אינו נזכר אלא כאן) <b>הוה אמורא</b> (צריך לומר על סמך לשונות דומים: 'אמורֵהּ') <b>דרבי אחא</b> (אמורא ארץ ישראלי בדור הרביעי) – היה האמורא (האומר) שלו של רבי אחא<b>. מילין דשמע מן אבוי הוה אמר:</b> – דברים ששמע מאביו (כשרבי אחא מסר בדרשתו דברים בשם רבי חיננה אביו של בר ישיטא, שבר ישיטא שמע מאביו) היה אומר (בר ישיטא לציבור): <b>כן אמר רבי</b> (מורי) – רבי אחא, <b>בשם אבא</b> – אבי (ולא הזכיר את שם אביו מפני הכבוד)<b>. מילין דלא שמע מן אבוי הוה אמר:</b> – דברים שלא שמע מאביו (כשרבי אחא מסר בדרשתו דברים בשם רבי חיננה אביו של בר ישיטא, שבר ישיטא לא שמע מאביו) היה אומר (בר ישיטא לציבור): <b>כן אמר רבי</b> (מורי) – רבי אחא, <b>בשם רבי חיננה</b> (אמורא ארץ ישראלי בדור השלישי)<b>.</b><br>
<br>ומספרים עוד: <b>רבי מנא</b> (השני, מגדולי אמוראי ארץ ישראל בדור החמישי)<b>, כד דהוה מורי בחבורתה</b> – כאשר היה מורה בחבורתו (בחבורת תלמידיו)<b>, מילין דשמע מן אבוי בביתא הוה אמר:</b> – דברים ששמע מאביו בבית (כשמסר רבי מנא דבריו של רבי יונה אביו, ששמע מאביו בבית) היה אומר (לתלמידיו): <b>כן אמר רבי בשם רבי יונה</b> (יש כאן אשגרה מלעיל, וצריך לומר: 'כן אמר <b>אבא</b>', וכן הגיהו ב"קורבן העדה" וב"מבוא לנוסח המשנה" עמוד 947) – אבי (משום שדברים אלה שמע כבן מאביו)<b>. מילין דשמע מן אבוי בבית וועדא הוה אמר:</b> – דברים ששמע מאביו בבית הוועד (כשמסר רבי מנא דבריו של רבי יונה אביו, ששמע מאביו בבית הוועד - מקום ישיבת החכמים) היה אומר (לתלמידיו): <b>כן אמר רבי יונה</b> (מגדולי אמוראי ארץ ישראל בדור הרביעי) – משום שדברים אלה שמע כתלמיד מרבו)<b>.</b><br><br><small>המסופר על רבי מנא שונה מהמסופר על רבי פדת ובר ישיטא, שכן מסופר על רבי מנא כשהיה מורה בחבורתו ועל רבי פדת ובר ישיטא כשהיו מתרגמים בדרשה לציבור. אך המשותף בשלושה הסיפורים הוא, שהיו נסיבות שלא נקבו בשם אביהם אלא נקטו בכינוי "אבא" והיו נסיבות שנקבו בשם אביהם.<br>בכמה מקומות בירושלמי, כשהזכיר רבי מנא את רבי יונה אביו, יש שאמר 'רבי יונה אבא' ויש שאמר 'אבא'. אך לא נמצא בירושלמי שרבי מנא אמר אחד מהלשונות האמורים כאן: 'כן אמר אבא', 'כן אמר רבי יונה'.<br><br>ב<b>בבלי קידושין</b> לא,ב אמרו: תנו רבנן: חכם (הדורש ברבים) - משנה שם אביו ושם רבו (כשהוא אומר דבר בשם אביו או רבו, אינו מזכיר אותם בשמם), תורגמן (שמתרגם את דברי החכם) - אינו משנה לא שם אביו ולא שם רבו.<br>אבוה דמאן? אילימא אבוה דתורגמן (שהזכיר החכם בדרשה את שם אביו של התורגמן) - אטו תורגמן לאו בר חיובא הוא (במצוות כיבוד אב)? אלא שם אביו של חכם ושם רבו של חכם; כי הא דמר בר רב אשי, כי הווה יתיב בפירקא (ואמר הלכה בשם אביו רב אשי), איהו אמר: אבא מרי (כך אמר אבי מורי), ואמוריה (מתורגמנו) אמר: הכי אמר רב אשי.<br><br>הברייתא שבבבלי אינה הברייתא שבירושלמי ובתוספתא.<br>לפי הבבלי, אם החכם מזכיר בדרשה את שם אביו של התורגמן, התורגמן משנה ואינו מזכיר את אביו בשמו. אבל לפי המסופר בירושלמי על רבי פדת ובר ישיטא, התורגמן משנה ואינו מזכיר את אביו בשמו אם שמע את הדברים מאביו, אבל אם לא שמע את הדברים מאביו הוא מזכיר את אביו בשמו.</small><br>• • •
במשנה שנינו: <b>"המכנה בעריות</b> - משתקין אותו<b>".</b>
<br>מפרשים: <b>בערייתא דאבוי ובערייתא דאימיה</b> – המכנה בעריות הוא המתרגם לארמית "עֶרְוַת אָבִיךָ וְעֶרְוַת אִמְּךָ [לא תגלה]" (ויקרא יח,ז) - 'ערייתא דאבוי וערייתא דאימיה' (ערוות אביו וערוות אימו), שמשנה מגוף שני (נוכח) לגוף שלישי (נסתר)<b>.</b><br><br><small>ב<b>בבלי מגילה</b> כה,א אמרו: "המכנה בעריות - משתקים אותו". - תני רב יוסף: קלון אביו וקלון אמו (שמשנה את לשון המקרא ומתרגם בלשון נקייה ואומר את הכינוי 'קלון' במקום 'ערווה' ולשון נסתר במקום לשון נוכח).<br><br>לפי הבבלי, המכנה בעריות משנה מ'ערווה' ל'קלון' ומלשון נוכח ללשון נסתר. ואילו לפי הירושלמי, המכנה בעריות משנה מלשון נוכח ללשון נסתר.</small><br>• • •
במשנה שנינו: <b>"'</b>וּ<b>מִזַּרְעֲךָ לֹא תִתֵּן לְהַעֲבִיר לַמֹּלֶךְ'</b> (ויקרא יח,כא)<b>, 'מן זרעך לא תתן לאעברא בארמיותא'</b> - משתקין אותו בנזיפה<b>".</b>
<br>מציעים ברייתא המיוחסת לחכם נקוב שֵׁם: <b>תני</b> – שונה (ברייתא) <b>רבי ישמעאל</b> (מגדולי התנאים בדור השלישי)<b>: זה שהוא נושא ארמית ומעמיד</b> (מוליד) <b>ממנה בנים - מעמיד</b> (מקים) <b>אויבים למקום</b> (כינוי לאלוהים) – הנותן מזרעו להעביר למולך הוא זה שבועל גויה ומוליד ממנה בן (ברייתא זו מובאת בירושלמי סנהדרין ט,ו, ושם 'גויה' במקום 'ארמית' ו'מוליד' במקום 'מעמיד' הראשון)<b>.</b><br><br><small>ב<b>בבלי מגילה</b> כה,א אמרו: "האומר: 'ומזרעך לא תיתן להעביר למולך'...". - תנא דבי רבי ישמעאל: בישראל הבא על הגויה והוליד ממנה בן לעבודה זרה הכתוב מדבר.<br><br>בבבלי ובירושלמי כאן מוסב פירוש רבי ישמעאל על דברי המשנה כאן. בירושלמי סנהדרין הובאו דברי רבי ישמעאל בקשר למשנה סנהדרין ט,ו: "הבועל ארמית קנאין פוגעין בו", בלי להתייחס לפסוק כלשהו.<br>רבי ישמעאל בברייתא שבשני התלמודים מפרש את האיסור לתת זרע למולך כמו התרגום שמשנתנו מתנגדת לו. התרגום לפסוק בויקרא יח,כא שמשנתנו מתנגדת לו נמצא בתרגום המיוחס ליונתן. תרגום כזה נמצא גם בשולי תרגום ניאופיטי לפסוק בויקרא כ,ב ("אִישׁ אִישׁ מִבְּנֵי יִשְׂרָאֵל וּמִן הַגֵּר הַגָּר בְּיִשְׂרָאֵל אֲשֶׁר יִתֵּן מִזַּרְעוֹ לַמֹּלֶךְ מוֹת יוּמָת, עַם הָאָרֶץ יִרְגְּמֻהוּ בָאָבֶן"). חכמים התנגדו לתרגומם של שני הפסוקים כך, ומשנתנו הזכירה רק את הראשון מהם.<br><br>קרוב ביותר להניח שפירוש זה, שבהעברה למולך הכוונה לנישואי גויה, הוא מימי הבית (השני), ומקובל היה אצל אנשי כת קומראן. הפירוש שהיה מקובל בין אנשי כת קומראן הביא לידי כך שחכמים בימי הבית, שלחמו במינים פורשים אלו, לא הסכימו שפירושם יתקבל בישראל וייקרא כתרגום הכתוב. אך רבי ישמעאל חי בדור השני של חכמי יבנה, שעה שהאיסיים נעלמו, ולא התנגד לפירוש זה. המשנה שערכה את סדרי בית הכנסת שיקעה במשנתנו הלכה עתיקה זו ("משנת ארץ ישראל", תענית ומגילה, עמוד 411).</small><br>• • •

Halakhah 11

<big><strong>משנה</strong></big><br><b>מעשה ראובן</b> – ובלהה - בראשית לה,כב: "וַיֵּלֶךְ רְאוּבֵן וַיִּשְׁכַּב אֶת בִּלְהָה...", <b>נקרא ולא מיתרגם</b> – נקרא בציבור בבית הכנסת, ולא מיתרגם בעת הקריאה בציבור משום כבודו של ראובן, אבל את הקריאה אין הכול מבינים<b>.</b><br><b>מעשה תמר</b> – מעשה יהודה ותמר - בראשית לח,יב-כו, <b>נקרא ומיתרגם</b> – מפני ששבח הוא ליהודה שהודה במעשה והציל את תמר<b>.</b><br><b>מעשה</b> ה<b>עגל הראשון</b> – שמות לב,א-כ, <b>נקרא ומיתרגם, והשֵיני</b> – שמות לב,כא ואילך, <b>נקרא ולא מיתרגם.</b><br><b>ברכת כהנים</b> – במדבר ו,כד-כו, <b>ומעשה דוד</b> – ובת שבע - שמואל ב יא,ב-כז, <b>ואמנון</b> – ותמר - שמואל ב יג,א-כב, <b>לא ניקרין ולא מיתרגמין</b> – ברכת כוהנים אין הקורא אומר אותה אלא הכוהנים אומרים אותה בנשיאת כפיים. ומעשה דוד ומעשה אמנון אין קוראים בהם בהפטרה מפני כבודו של דוד<b>.</b><br>
<big><strong>תלמוד</strong></big><br>במשנה שנינו: "מעשה ראובן נקרא ולא מיתרגם. מעשה תמר נקרא ומיתרגם".
<br>מציעים פסוק (כדי לדרוש אותו): <b>כתיב:</b> – כתוב (במענה אליפז לאיוב): <b>"אֲשֶׁר חֲכָמִים יַגִּידוּ וְלֹא כִחֲדוּ מֵאֲבוֹתָם"</b> (איוב טו,יח) – ראיתי שחכמים התוודו על חטאותיהם בגלוי, ולא העלימו את חטאותיהם אפילו מאבותם אלא התוודו בפניהם<b>. מה שכר נטלו על כך? "לָהֶם לְבַדָּם נִתְּנָה הָאָרֶץ וְלֹא עָבַר זָר בְּתוֹכָם"</b> (איוב טו,יט) – בזכות זאת, שהודו ולא בושו, זכו לרשת את הארץ וישבו לבטח עליה וזרים לא עברו בתוכם (כך פירוש שני הפסוקים על פי מדרש חכמים שהירושלמי כאן מכוון אליו. לפי פירוש זה, כוונת אליפז לעודד את איוב שיעשה תשובה ויתוודה על חטאותיו, ואז יזכה לרשת את הארץ). - חכמים דרשו את הפסוקים האלה על ראובן ויהודה שהודו על מעשי העריות שלהם ולא הסתירום מיעקב אביהם, ורק הם לבדם זכו לכך, שאף על פי שחטאו חטאים חמורים כל כך לא נמחו משבטי ישראל וזכו לנחלה בארץ (כיוון שהמשנה הזכירה את מעשי ראובן ויהודה, הירושלמי מביא דרשה אגדתית זו על ראובן ויהודה. אף על פי שמדרש האגדה משווה את ראובן ויהודה, המשנה מחלקת בין ראובן ליהודה וקובעת שמעשה ראובן לא מיתרגם ומעשה יהודה ותמר מיתרגם)<b>.</b><br><br><small>יש משערים, שהיתה קיימת גרסה שונה במשנתנו, שלפיה מעשה ראובן נקרא ומיתרגם, כמו מעשה יהודה (ראה "מה ראוי להסתיר בקריאת המקרא?", "כנישתא" 1, עמודים לג-לח).<br><br>ב<b>משנה סוטה</b> א,ד שנינו (בעניין סוטה שבעלה קינא לה ונסתרה וצריך להשקותה את המים המאררים): היו מעלים אותה (את הסוטה מבית דין של מקומה) לבית דין הגדול שבירושלם ומאיימים עליה (בבית הדין, שתודה שנטמאה, ולא תצטרך לשתות את המים)... ואומרים לפניה דברים שאינה כדאי (שאינה ראויה) לשומעם, היא וכל משפחת בית אביה (לא היא ולא משפחת בית אביה שבאה עימה לשם).<br><br>ב<b>ירושלמי סוטה</b> א,ד אמרו: "ואומרים לפניה דברים שאינה כדיי לשומען, היא וכל משפחת בית אביה". - כגון מעשה ראובן ובלהה ומעשה יהודה ותמר (מספרים לה על ראובן ויהודה שהודו על חטאם). - "אשר חכמים יגידו" - אֵילּוּ ראובן ויהודה (בכתב יד רומי אין שלוש מילים אלו, ואפשר שהן תוספת פירוש), "ולא כחדו מאבותם". ומה שכר נטלו על כך? "להם לבדם ניתנה הארץ ולא עבר זר בתוכם" - כשבא משה לברכן: "יחי ראובן ואל ימות", "וזאת ליהודה" (שלא נתברך אחד מן השבטים ביניהם. - בכתב יד רומי אין תשע מילים אלו, והן תוספת על פי מדרש אגדה).<br>וב<b>בבלי סוטה</b> ז,ב אמרו: תנו רבנן: אומרים לפניה דברי הגדה ומעשים שאירעו בכתובים הראשונים, כגון: "אשר חכמים יגידו ולא כיחדו מאבותם" (איוב טו,יח) (שאף בזמן האבות היו אנשים שהודו בחטאם) - יהודה הודה (בחטאו עם תמר) ולא בוש, מה היה סופו? נחל חיי העולם הבא; ראובן הודה (ששכב עם בלהה פילגש אביו) ולא בוש, מה היה סופו? נחל חיי העולם הבא. ומה שכרם? - מה שכרם?! כדקא אמרת (שנחלו חיי העולם הבא)! - אלא (הכוונה היא:) מה שכרם בעולם הזה? "להם לבדם ניתנה הארץ ולא עבר זר בתוכם" (איוב טו,יט).<br><br>ב<b>ספרי דברים</b> פסקה שמח נאמר: "יחי ראובן ואל ימות", "וזאת ליהודה" - וכי מה עניין זה לזה? לפי שעשה יהודה מה שעשה ועמד ואמר: "צדקה ממני" (בראשית לח,כו). כיוון שראה ראובן שהודה יהודה, עמד אף הוא והודה על מעשיו. הווי אומר: יהודה גרם לראובן שעשה תשובה. עליהם הכתוב אומר: "אשר חכמים יגידו ולא כיחדו מאבותם, להם לבדם ניתנה הארץ ולא עבר זר בתוכם" (איוב טו,יח-יט).<br><br>ב<b>בראשית רבה</b> נז,ד נאמר: איוב אימתי היה?... רבי לוי אמר: בימי שבטים היה. הדא היא דכתיב: "אשר חכמים יגידו ולא כיחדו מאבותם" (איוב טו,יח). ומה שכר נטלו על כך? "להם לבדם ניתנה הארץ" וגו' (איוב טו,יט).</small>
במשנה שנינו: "מעשה עגל הראשון נקרא ומיתרגם, והשיני נקרא ולא מיתרגם".
<br>שואלים: <b>אי זהו מעשה עגל השֵיני?</b> – אֵילוּ פסוקים בפרשת חטא העגל ועונשו מכונים מעשה העגל השני?
<br>ומשיבים בהבאת מחלוקת אמוראים: <b>רבי סימון</b> (רבי שמעון בן פזי, אמורא ארץ ישראלי בדור השני והשלישי) אמר <b>בשם רבי יהושע בן לוי</b> (אמורא ארץ ישראלי בדור הראשון)<b>: מתשובה שהשיב משה את אהרן</b> – מ-"וַיֹּאמֶר מֹשֶׁה אֶל אַהֲרֹן: מֶה עָשָׂה לְךָ הָעָם הַזֶּה, כִּי הֵבֵאתָ עָלָיו חֲטָאָה גְדֹלָה?" (שמות לב,כא), <b>עד "</b>וַיַּרְא מֹשֶׁה אֶת הָעָם כִּי פָרֻעַ הוּא, <b>כִּי פְרָעֹה אַהֲרֹן לְשִׁמְצָה בְּקָמֵיהֶם"</b> (שמות לב,כה) – חמישה פסוקים - שאלת משה לאהרן על מעשיו וסיפור אהרן למשה על עשיית העגל<b>.</b>
<br><b>חנניה בר שלמיה</b> (אמורא בבלי בדור השני) אמר <b>בשם רב</b> (אמורא בבלי בדור הראשון, מגדולי האמוראים)<b>: מתשובה שהשיב אהרן את משה</b> – מ-"וַיֹּאמֶר אַהֲרֹן: אַל יִחַר אַף אֲדֹנִי, אַתָּה יָדַעְתָּ אֶת הָעָם כִּי בְרָע הוּא" (שמות לב,כב), <b>עד "</b>וַיַּרְא מֹשֶׁה אֶת הָעָם כִּי פָרֻעַ הוּא, <b>כִּי פְרָעֹה אַהֲרֹן לְשִׁמְצָה בְּקָמֵיהֶם"</b> (שמות לב,כה) – ארבעה פסוקים - סיפור אהרן למשה על עשיית העגל<b>.</b>
<br><b>רבי אחא</b> (אמורא ארץ ישראלי בדור הרביעי) אמר <b>בשם רבי בא</b> (רבי אבא, אמורא בדור השלישי)<b>: ומחא י'י ית עמא</b> – תרגום המילים: "וַיִּגֹּף ה' אֶת הָעָם" (כך הוא בתרגום אונקלוס), <b>"עַל אֲשֶׁר עָשׂוּ אֶת הָעֵגֶל אֲשֶׁר עָשָׂה אַהֲרֹן"</b> (שמות לב,לה) – קוראים ומתרגמים את חלקו הראשון של הפסוק הזה (-"וַיִּגֹּף ה' אֶת הָעָם"), ואת חלקו השני של הפסוק הזה (-"עַל אֲשֶׁר עָשׂוּ אֶת הָעֵגֶל אֲשֶׁר עָשָׂה אַהֲרֹן") קוראים ואין מתרגמים (כך פירשו הגאונים את המימרה). - אפשר שכוונת המימרה שרק חלקו השני של הפסוק הזה הוא מעשה העגל השני שנקרא ולא מיתרגם, ואפשר שכוונת המימרה שגם חלקו השני של הפסוק הזה כלול במעשה העגל השני בנוסף לפסוקים שנזכרו במימרות שלעיל וכמו ששנו בתוספתא<b>.</b><br><br><small>המימרה של רבי אחא בשם רבי בא, שיש בה תרגום לחלקו הראשון של הפסוק, נראית מוזרה. אפשר שהנוסח שלפנינו אינו מקורי, ובמקור הביא רבי אחא בשם רבי בא רק את חלקו השני של הפסוק שהוא זה שאינו מיתרגם. בשלב מאוחר הוסיפו למימרה את התרגום לחלקו הראשון של הפסוק, כדי להבהיר את כוונת המימרה שרק חלקו השני של הפסוק אינו מיתרגם אבל חלקו הראשון מיתרגם, כפירוש הגאונים (ראה "תלמוד ירושלמי מסכת מגילה פרק ד", עמודים 232-233). העובדה שמילות התרגום שבמימרה הן מתרגום אונקלוס שהוא תרגום בבלי ולא מתרגומים ארץ ישראליים מוכיחה שהן תוספת מאוחרת.<br><br>ברם אפשר לפרש את כוונת המימרה של רבי אחא בשם רבי בא, שהמתרגם מתרגם את חלקו הראשון של הפסוק, ואת חלקו השני של הפסוק שאינו מתרגם הוא חוזר וקורא ככתבו וכלשונו. וכך כתב ב"ספר העיתים" סימן קסט: מעשה ראובן ומעשה העגל אין מיתרגמים בציבור, אלא שהמתרגם חוזר וקורא את הפסוקים, להודיע שלא משום עצלות אין מיתרגמים אלא משום כבוד ציבור ומשום כבוד ראובן.<br>כך נמצא בתרגום ניאופיטי (תרגום ארץ ישראלי קדום ושלם לתורה, שחובר ככל הנראה בין המאות ה-1 וה-2 לספירה) לשלושה מפסוקי מעשה העגל השני: <b>ויאמרו אלי עשה לנו אלהים אשר ילכו לפנינו, ארום דין משה די אפק יתן מן ארעא דמצרים לית אנן ידעין מה הוה בסיפי</b> (שמות לב,כג)<b>. ואמר להון למן דהבא פרקו יתיה והבו יתיה לי, ואשלכהו באש ויצא העגל הזה</b> (שמות לב,כד)<b>. ונגף י'י ית עמא, על אשר עשו את העגל אשר עשה אהרן</b> (שמות לב,לה)<b>.</b> וכך נמצא בתרגום זה למעשה ראובן: <b>והוי כד שרא ישראל בארעא ההיא ואזל ראובן וישכב ית בלהה פילגש אבוי ושמע ישראל והוון בנוי דיעקב תרין עשר</b> (בראשית לה,כב)<b>.</b><br><br>ב<b>תוספתא מגילה</b> ג,לו שנו: מעשה עגל השני נקרא ולא מיתרגם. - אֵילוּ הן מעשה עגל השני? מ"ויאמר משה אל אהרן: מה עשה לך העם הזה" (שמות לב,כא) עד "וירא משה את העם כי פרוע הוא..." (שמות לב,כה), ועוד כתוב אחר: "...את העגל אשר עשה אהרן" (שמות לב,לה).<br><br>מתשובה שהשיבה התוספתא על השאלה "אילו הן (לשון רבים) מעשה עגל השני?" עולה, שכוונת השאלה היא: אילו הן הכתובים של מעשה עגל השני?<br>הכתובים של מעשה עגל השני לפי התוספתא הם הכתובים שאמר רבי סימון בשם רבי יהושע בן לוי בירושלמי.<br>הכתוב שמוסיפה התוספתא בלשון "ועוד כתוב אחר" הוא הכתוב שבמימרה של רבי אחא בשם רבי בא בירושלמי.<br><br>ב<b>בבלי מגילה</b> כה,ב אמרו: "מעשה עגל השני נקרא ולא מתרגם". - ואֵילוּ הן מעשה עגל השני? - מן "ויאמר משה..." (שמות לב,כא) עד "וירא משה..." (שמות לב,כה).</small><br>
<br>מסבירים את הטעם שמעשה העגל הראשון מיתרגם והשני לא מיתרגם.
<br><b>רבי מר עוקבן</b> (אמורא בבלי בדור השני שעלה לארץ ישראל ונסמך) אמר <b>בשם רבנ</b>י<b>ן דתמן</b> – בשם החכמים של שָׁם (חכמי בבל)<b>: לא דומה גנאי יחיד בציבור לגניי ציבור בציבור</b> – גנאי של יחיד בפני ציבור קשה מגנאי של ציבור בפני ציבור, ולכן אין מתרגמים את מעשה עגל השני, שהוא גנאי של יחיד (הכלמת אהרן) בפני ציבור (הציבור השומע את קריאת התורה), אבל מעשה עגל הראשון, שהוא גנאי של ציבור (הכלמת עם ישראל) בפני ציבור, לא אכפת לנו אם מתרגמים אותו (במעשה העגל השני נאמר במפורש שאהרן הוא הגורם לחטא העגל: "וַיֹּאמֶר מֹשֶׁה אֶל אַהֲרֹן: מֶה עָשָׂה לְךָ הָעָם הַזֶּה, כִּי הֵבֵאתָ עָלָיו חֲטָאָה גְדֹלָה?" (שמות לב,כא), "וַיַּרְא מֹשֶׁה אֶת הָעָם כִּי פָרֻעַ הוּא, כִּי פְרָעֹה אַהֲרֹן לְשִׁמְצָה בְּקָמֵיהֶם" (שמות לב,כה), "...עַל אֲשֶׁר עָשׂוּ אֶת הָעֵגֶל אֲשֶׁר עָשָׂה אַהֲרֹן" (שמות לב,לה))<b>.</b>
ומציעים קשר בין דברי אמוראים: <b>ואתייא כהיא דאמר</b> – ו(המימרה של רבי מר עוקבן בשם חכמי בבל) באה (הולכת) כמו (המימרה) ההיא שאומר <b>רבי חלבו</b> (אמורא בדור השלישי) <b>בשם רב חונה</b> (רב הונא, גדול אמוראי בבל בדור השני) – נראה שנשמטה בירושלמי שלפנינו המימרה של רבי חלבו בשם רב חונא, שכן האמור להלן הוא עניין בפני עצמו (ראה "תלמוד ירושלמי מסכת מגילה פרק ד", עמודים 237-238. וראה מה שכתבנו להלן על מקומו המקורי האפשרי של משפט זה)<b>.</b><br>
<br>במשנה שנינו: "ברכת כהנים ומעשה דוד ואמנון לא ניקרין ולא מיתרגמין".
<br><b>ברכות כהנים נקראות ולא מיתרגמות</b> (אם זו פסקה מן המשנה, יש להגיה: 'ברכות כהנים <b>לא</b> נקראות ולא מיתרגמות', כמו שגרס רבנו חננאל בהעתקת הירושלמי שבפירושו. אפשר שהגרסה שבירושלמי שלפנינו היא בהשפעת גרסת הענף הבבלי של המשנה שנובעת ממסורת ההלכה הבבלית שמתירה את קריאת ברכת כוהנים ואוסרת רק את התרגום)<b>.</b>
<br><b>רבי בא בר כהן</b> (אמורא ארץ ישראלי בדור החמישי) <b>בעא קומי</b> – שאל לפני <b>רבי יוסה</b> (מגדולי אמוראי ארץ ישראל בדור הרביעי)<b>: מה טעמא?</b> – מה הטעם? (מה המקור בכתוב לדבר זה, שברכת כוהנים אינה נקראת?) <b>אמר ליה:</b> – אמר לו (רבי יוסה): נאמר (בעניין ברכת כוהנים): <b>"כֹּה תְבָרֲכוּ</b> אֶת בְּנֵי יִשְׂרָאֵל<b>"</b> (במדבר ו,כג) – הכוהנים יאמרו את הברכות לעם לפי הנוסח המובא בפסוקים הבאים; ויש ללמוד מכאן: <b>- לברכה ניתנה</b> – ברכת כוהנים נקבעה להיאמר כברכה על ידי הכוהנים<b>, לא ניתנה לקריאה</b> – ברכת כוהנים לא נקבעה להיקרא על ידי הקורא בתורה בציבור<b>.</b><br>• • •

Halakhah 12

(<b>ו</b>)<b>אין מפטירין במרכבה</b> – אין קוראים בהפטרה במעשה מרכבה (תיאור מקום מושבו של ה') - יחזקאל פרק א, שמא יבואו העם לשאול ולעיין במעשה מרכבה<b>, ורבי יהודה מתיר</b> – להפטיר במרכבה<b>.</b><br>(<b>ו</b>)<b>רבי אליעזר אומר: אין מפטירין ב"הוֹדַע אֶת יְרוּשָׁלִַם אֶת תּוֹעֲבֹתֶיהָ"</b> – יחזקאל פרק טז (בגידתה של ירושלים בה', משפטה ועונשה). פרק זה הוא הקשה שבנבואות התוכחה של הנביאים ויש בו ביטויים בוטים כלפי ירושלים וישראל, ומשום כבודם של ירושלים וישראל אין מפטירים בו<b>.</b><br>• • •
במשנה שנינו: <b>"אין מפטירין במרכבה, ורבי יהודה מתיר. רבי אליעזר אומר: אין מפטירין ב'הוֹדַע אֶת יְרוּשָׁלִַם אֶת תּוֹעֲבֹתֶיהָ'".</b>
<br>מביאים ברייתא: <b>מעשה באחד שהפטיר ב"הוֹדַע אֶת יְרוּשָׁלִַם אֶת תּוֹעֲבֹתֶיהָ"</b> – יחזקאל פרק טז<b>. אמר לו רבי אליעזר</b> (בן הורקנוס, תנא בדור השני)<b>: ילך אותו האיש וידע בתועבותיה של אמו</b> – שזינתה אימו<b>. ובדקו אחריו</b> – את ייחוסו, <b>ונמצא ממזר.</b><br><br><small>ב<b>תוספתא מגילה</b> ג,לד שנו: "הודע את ירושלם" נקרא ומיתרגם. ומעשה באחד שהיה קורא לפני רבי ליעזר "הודע את ירושלם", אמר לו: צא והודע תועבותיה של אימך.<br><br>ב<b>בבלי מגילה</b> כה,ב אמרו: תנו רבנן: ..."הודע את ירושלם את תועבותיה" נקרא ומיתרגם. - פשיטא! - לאפוקי מדרבי אליעזר. דתניא: מעשה באדם אחד שהיה קורא (בהפטרה) למעלה מרבי אליעזר (לפניו) "הודע את ירושלם את תועבותיה", אמר לו: עד שאתה בודק בתועבות ירושלם, צא ובדוק בתועבות אימך. בדקו אחריו ומצאו בו שמץ פסול (של ייחוס).<br><br>הדעה שמפטירים ב"הודע את ירושלם את תועבותיה" אינה מובאת בירושלמי.<br>פסוקים מתוך יחזקאל פרק טז נקראו בהפטרה של שני סדרים במחזור הקריאה התלת שנתי שהיה נוהג בארץ ישראל, אך בלא הפסוק הפותח את הפרק: "הודע את ירושלם את תועבותיה". הרי שלא נהגו כרבי אליעזר.</small><br>• • •
קובץ דיני מזוזה המובא לפנינו הוא גוף זר (הלכתי), שאי אפשר להבין למה שובץ בהקשרו הנוכחי, מאחר ואינו מתקשר עם האמור לפניו.
<br>אפשר שאינו אלא העתקה שלא במקומה מתלמודה של תוספתא מגילה ג,ל, שהרי התוספתא האמורה מוסבת על משנה ח לעיל בפרקנו ("לחקר הגופים הזרים האגדיים בירושלמי", "תרביץ" סד, עמוד 253, הערה 85). משנה ח דנה במקרה שיש בתפילה של ראש סכנה שאין בה מצווה, ואף בקובץ דיני מזוזה שלפנינו מובאת ברייתא הדנה במקרים שיש במזוזה סכנה שאין בה מצווה, שהמקבילה לברייתא זו בתוספתא נסמכה למשנה ח.
<br>יש לשער שקובץ זה הופיע על משנה ח, ובשל השמטתו על ידי סופר קדום הושלם בסוף המסכת. ההשמטה קדומה, שכן גם בקטע גניזה (מובא ב"שרידי הירושלמי" עמוד 208), שבו חלקו האחרון של קובץ זה, בא קובץ זה בסוף המסכת (ראה "תלמוד ירושלמי מסכת מגילה פרק ד", עמודים 242-245).<br><br><small>הסוגיה, מהמילים "ודא מזוזה יהבין לה היכא?" ועד סוף המסכת, מקומה במסכת מנחות והועתקה לסוף מסכת מגילה, ובדרך זו הגיעה לידינו. הפתיחה "ודא..." מחייבת התייחסות למה שנזכר למעלה. הקטע המתחיל במילים "ודא מזוזה" אין לו כל קשר למה שלפניו. לכן נראה שיש לייחס את הקטע מכאן ואילך למשנה מנחות ג,ז: "שתי פרשיות שבמזוזה מעכבות זו את זו" ("סוגיות ארץ ישראליות לסדר קדשים" (עבודה), חלק ב, עמודים 31-32).</small><br>
<br>דנים במקום הנחת המזוזה.
<br>שואלים: <b>ודא מזוזה יהבין לה היכא</b> (יש להגיה: 'היכן', לפי ש'היכא' הוא לשון בבלי ("אוצר לשונות ירושלמיים", עמוד 27, הערה 212). - ואולי יש להגיה: 'היך'))<b>?</b> – והמזוזה הזאת היכן / איך נותנים אותה?
<br>ומביאים מחלוקת אמוראים: <b>רבי זעורה</b> (רבי זירא, מגדולי אמוראי ארץ ישראל בדור השלישי) אמר בשם <b>רב יהודה</b> (מגדולי אמוראי בבל בדור השני) שאמר <b>בשם שמואל</b> (מגדולי אמוראי בבל בדור הראשון)<b>: משלשו</b> (מחלקו לשלושה חלקים) – את הפתח בגובהו, <b>ונותנו</b> (צריך לומר: 'ונותנ<b>ה</b>') – את המזוזה, <b>בתחילת שליש העליון</b> – בקצה התחתון של השליש העליון של גובה הפתח<b>.</b>
<br><b>רבי חלבו</b> (אמורא בדור השלישי) אמר <b>בשם רב חונה</b> (רב הונא, גדול אמוראי בבל בדור השני)<b>: חוצה</b> (מחלק לשני חלקים שווים) <b>את הפתח</b> – בגובהו, <b>ומשלשו</b> – את החצי העליון, <b>ונותנה</b> – את המזוזה, <b>בסוף שליש התחתון</b> – בקצה העליון של השליש התחתון של החצי העליון של גובה הפתח (שהוא בקצה העליון של השליש האמצעי של גובה הפתח)<b>.</b>
<br>ושואלים: <b>מה ביניהון?</b> – מה ביניהם? (מה ההבדל בין שתי הדעות? שהרי הקצה התחתון של השליש העליון והקצה העליון של השליש התחתון של החצי העליון הם אותו מקום בגובה הפתח) - ומציעים מקרה נפקות בין שתי הדעות: <b>מקום מזוזה ביניהון</b> – המקום שתופסת המזוזה ביניהם (לדעה הראשונה יש לקבוע את המזוזה מהקצה התחתון של השליש העליון ולמעלה, ולדעה השנייה יש לקבוע את המזוזה מהקצה העליון של השליש התחתון של החצי העליון ולמטה. - המזוזה נתונה בצורה אנכית או אלכסונית, ולכן מקום מזוזה ביניהם. אבל אם המזוזה נתונה בצורה אופקית, אין מקום מזוזה ביניהם. - העדויות (הארכיאולוגיות מארץ ישראל) מימי קדם מאשרות שעיקר נתינת המזוזה הוא בצורה אנכית, ואולי אף אלכסונית, אולם לא אופקית ("תרבות חומרית בארץ ישראל בימי התלמוד", עמוד 69))<b>.</b><br><br><small>ב<b>בבלי מנחות</b> לג,א אמרו: אמר רבי זירא אמר רב מתנא אמר שמואל: מצווה להניחה (את המזוזה) בתחילת שליש העליון (של הפתח). ורב הונא אמר: מגביה מן הקרקע טפח, ומרחיק מן הקורה טפח, וכל הפתח כולו כשר למזוזה.<br>מתיבי: מגביה מן הקרקע טפח, ומרחיק מן הקורה (שלמעלה) טפח, וכל הפתח כולו (מלמעלה עד למטה) כשר למזוזה; דברי רבי יהודה. רבי יוסי אומר: "וקשרתם" "וכתבתם" (דברים ו,ח-ט) - מה קשירה (בתפילין) בגובה (בחלק העליון של היד), אף כתיבה (במזוזה) בגובה (בחלק העליון של הפתח)...<br><br>דעת שמואל שווה בשני התלמודים. לפי הבבלי רבי זירא מסר את דברי שמואל באמצעות רב מתנא, ולפי הירושלמי באמצעות רב יהודה. ייתכן שרבי זירא שמע את דברי שמואל גם מרב יהודה וגם מרב מתנא שהיו שניהם תלמידי שמואל.<br>דעת רב הונא בבבלי אינה כדעתו בירושלמי.<br><br>במסכת <b>מזוזה</b> ב,ט נאמר: המזוזה ניתנת מן החצי ולמעלה; דברי רבי מאיר. ורבי יהודה אומר: מטפח ולמעלה ומטפח ולמטה. <br><br>בירושלמי שלפנינו לא הובאו דעות התנאים. ואפשר שהירושלמי במקורו הביא כאן את הברייתא שבמסכת מזוזה, כמו שהביא להלן כמה ברייתות שבמסכת מזוזה, ועל כך אמר הירושלמי: 'ואתייא כהיא דאמר רבי חלבו בשם רב חונה', שמימרת רבי מאיר ש"המזוזה ניתנת מן החצי ולמעלה" היא כמו שאמר רבי חלבו בשם רב חונה ש"חוצה את הפתח ומשלשו ונותנה בסוף שליש התחתון". בשלב כל שהוא של העתקת הירושלמי נשמט המשפט 'ואתייא כהיא דאמר רבי חלבו בשם רב חונה' והושלם על הגיליון, ובשלב מאוחר יותר נכנס המשפט לפנים שלא במקומו (לעיל בסוגיה של מעשה העגל), שהתלמוד נכתב בטורים מקבילים, ומשפט זה שנכתב בין שני טורים היה שייך לטור אחד ויוחס בטעות כשייך לטור הקודם. בשלב אחר נשמטה גם הברייתא.<br>בבבלי מנחות לג,א-ב אמרו, שרב הונא (לפי דבריו בבבלי) אמר את דבריו כדעת רבי יהודה, ושמואל אמר את דבריו כשיטת רבי יוסי (אף שיש הבדל ביניהם). ולפי דברינו, בירושלמי אמרו ששיטת רבי מאיר היא כרב הונא (לפי דבריו בירושלמי, אף שיש הבדל ביניהם).<br><br>לעיתים רחוקות 'אתייא' מקשר בין מסורות שהן כמעט זהות. במקרים כאלה, אפשר שהמונח בא להבליט את ההבדלים בין המסורות, על אף הדמיון ביניהן, מכיוון שהמסורת האחת מכילה פרטים שלא צוינו במסורת השנייה, ואולי גם אינם נכונים לפיה ("הטרמינולוגיה של הירושלמי", עמודים 103-104).</small><br>
<br>ומציעים בעיה (העולה בעקבות המקרה המוצע): <b>בר טברי שאל לרבי יצחק</b> (נפחא, אמורא ארץ ישראלי בדור השני והשלישי. - במדרשי אגדה נזכר רבי לוליאני בר טברי, אמורא ארץ ישראלי בדור הרביעי, שמסר כמה מאמרי אגדה בשם רבי יצחק. והוא בר טברי ששאל לרבי יצחק)<b>: הגע עצמך</b> – שער בנפשך, <b>שהיה שער גבוה</b> – במקרה שהפתח של השער גבוה. ויש להסתפק, מה הדין במקרה הזה? האם דעות האמוראים שלעיל אמורות גם במקרה זה, ויש לקבוע את המזוזה במקום גבוה אף שאין הנכנס לפתח רואה אותה מיד בשל גובהה הרב, או שמא אין דעות האמוראים שלעיל אמורות במקרה זה, ויש לקבוע את המזוזה במקום שהנכנס לפתח רואה אותה מיד?<b>.</b>
<br><b>אמר ליה:</b> – אמר לו (רבי יצחק): <b>נותנה</b> – את המזוזה, כשהשער גבוה, <b>כנגד</b> (מול) <b>כתיפיו</b> – של הנכנס לפתח, ולא במקום גבוה<b>.</b>
<br>ומספרים: <b>בית מדרשיה דרבי חנינה</b> (בר חמא, אמורא ארץ ישראלי בדור הראשון) <b>עביד כן</b> – בית מדרשו של רבי חנינה (בציפורי) עשוי כך (היתה בו מזוזה כנגד כתיפיו של הנכנס לפתח, כי השער היה גבוה, כמו שאמר רבי יצחק. - מכאן עולה שגם פתחי בתי מדרש חייבים במזוזה)<b>.</b><br>
<br><b>רבי ירמיה</b> (מגדולי אמוראי ארץ ישראל בדור השלישי והרביעי) אמר <b>בשם רבי שמואל בר רב יצחק</b> (אמורא בדור השלישי)<b>: בית מזוזתו</b> – המקום שנותנים בו את המזוזה, <b>של רבי</b> (רבי יהודה הנשיא, תנא בדור החמישי) <b>היה עשוי כמין נֶגֶר</b> (בריח, יתד לנעילת דלת) – המזוזה היתה נכנסת לתוך חור אופקי במזוזת הפתח<b>.</b><br><br><small>ב<b>בבלי מנחות</b> לג,א אמרו: אמר רב יהודה אמר רב: עשאה כמין נגר - פסולה. - איני?! והא כי אתא רב יצחק בר יוסף אמר: כולהו מזוזתא דבי רבי כמין נגר הוו עבידן...! - לא קשיא, הא דעבידא כסיכתא (כיתד. מזוזה שנכנסת לתוך מזוזת הפתח בצורה אופקית - פסולה, מכיוון שנראית כבריח), הא דעבידא כאיסתווירא (כקרסול, כרגל. מזוזה שנתונה בחריץ מאונך לאורך פני מזוזת הפתח - כשרה ("תרבות חומרית בארץ ישראל בימי התלמוד", עמוד 73, הערה 47)).<br><br>בירושלמי אין דעה הפוסלת מזוזה כמין נגר.<br>רב יצחק בר יוסף, אמורא בדור השלישי והרביעי, עלה לארץ ישראל ולמד אצל רבי אבהו ואצל רבי ירמיה, ובשובו לבבל מסר הרבה מתורת ארץ ישראל. רב יצחק בר יוסף מסר בבבל את המסורת על המזוזות של בית רבי ששמע מרבי ירמיה שמסר אותה בשם רבי שמואל בר רב יצחק בירושלמי.<br><br><b>מזוזה כמין נגר</b><br>עדויות ארכיאולוגיות מארץ ישראל של תקופת המשנה והתלמוד מלמדות אותנו מעל לכל ספק שהיו שני סוגים של נגרים, נגר זקוף שנכנס למפתן הדלת ונגרר למעלה ולמטה (מוזז בכיוון אנכי), ונגר אופקי שנכנס למזוזת הדלת ונגרר מקצה הדלת לקצה הדלת (מוזז בכיוון אופקי). בעשיית מזוזה "כמין נגר" מסתבר כי הכוונה היא לחור האופקי במזוזה, שהרי כלל לא ייתכן נגר מאונך במזוזת הפתח ("תרבות חומרית בארץ ישראל בימי התלמוד", עמודים 61-62).</small><br>• • •<br><br>דנים במיקום ובחיבור המזוזה בפתח.
<br>מביאים ברייתא: <b>תלויה</b> (צריך לומר: 'תְּלָיָיה'. כך ניקוד המילה במסירה שלפנינו) – תלה וקבע את המזוזה, <b>בדלת</b> – על הדלת עצמה מבפנים, במקום על מזוזת הפתח, <b>- סכנה</b> – הרי הוא מסכן את עצמו, שאין המזוזה משמרת את ביתו, מפני <b>שאין בה מצוה</b> – שאינו מקיים את מצוות מזוזה, לפי שצריך לקבוע את המזוזה על מזוזת הפתח<b>. חקק</b> (עשה חלל) <b>בראש המקל</b> (קנה עץ) – והניח את המזוזה בבית הקיבול שיש במקל, שהמקל החקוק משמש כבית מזוזה, <b>והניחו</b> – את המקל, <b>במקום שאינו ראוי לו</b> – שלא במקומה הנכון של המזוזה, כגון שהניחו אחר הדלת, וציר הדלת נמצא במזוזת הפתח הימנית, ופתיחת הדלת מסתירה את המזוזה שמימין, אף שהיא תלויה על מזוזת הפתח, <b>- סכנה שאין בה מצוה</b> – כמפורש לעיל (בעניין סכנה ראה "תלמוד ירושלמי מסכת מגילה פרק ד", עמודים 262-265)<b>.</b><br>
<br>מפסיקים את הברייתא ודנים בחיבור המזוזה אל מזוזת הפתח.
<br><b>רבי בא</b> (רבי אבא, אמורא בדור השלישי) אמר <b>בשם רב יהודה</b> (מגדולי אמוראי בבל בדור השני)<b>: ואפילו לא</b> (מילה זו נוספה במסירה שלפנינו על ידי מגיה) <b>סמרו</b> (חיברו במסמרים) – המזוזה כשרה אף אם לא חיבר את בית המזוזה אל מזוזת הפתח במסמרים<b>.</b>
<br>ומציעים קושיה ממקור תנאי (על רבי בא בשם רב יהודה): <b>והא תני:</b> – והרי (התנא) שונה: <b>והוא שסמרו</b> – המזוזה כשרה רק אם חיבר את בית המזוזה אל מזוזת הפתח במסמרים, שבאופן זה נחשבת המזוזה כקבועה על מזוזת הפתח<b>!</b> – הרי שיש לדחות את דברי רבי בא בשם רב יהודה!
<br>ומתרצים: <b>אמר רבי יוסה</b> (מגדולי אמוראי ארץ ישראל בדור הרביעי)<b>: והוא שייחדו</b> (הקצה, קבע, הועיד אותו) <b>לכן</b> – המזוזה כשרה אם לא חיבר את בית המזוזה אל מזוזת הפתח במסמרים, רק אם ייחד את בית המזוזה לשם המזוזה, שהרי זה כמי שחיבר אותו במסמרים, ולכן אין לדחות את דברי רבי בא בשם רב יהודה. הרי שמזוזה כשרה, אם חיבר את בית המזוזה במסמרים אף שלא ייחדו לשם המזוזה, או אם ייחד את בית המזוזה אף שלא חיברו במסמרים (ראה שו"ת "שאילת דוד" חלק "יורה דעה" סימן ט. - מפרשי הירושלמי סברו שקטע זה מוסב על הברייתא שלפניו ופירושיהם אינם מתקבלים על הדעת (ראה "תלמוד ירושלמי מסכת מגילה פרק ד", עמודים 268-272). אבל לפי פירושנו קטע זה בא אגב הברייתא אך אינו מוסב עליה)<b>.</b><br>
<br>ממשיכים את הברייתא.
<br><b>של בית מלוון היו עושין כן בפולמסיות</b> (במלחמות (מקור המילה ביוונית)) – האנשים של בית מלוון (שֵׁם אדם, שאינו מוכר ממקום אחר), כשהיו יוצאים למלחמות, היו חוקקים במקלות ונותנים בהם מזוזות ומניחים אותם בפתחי אוהליהם במקומות שהיו חונים בהם (כיוון שהיו עוברים ממקום למקום, לא היו חייבים במזוזה, כפי שאמרו להלן. אפשר שהיו עושים כך זכר למצוות מזוזה או לשם סגולה לשמירה)<b>.</b><br><br><small>ב<b>תוספתא מגילה</b> ג,ל שנו: התולה מזוזתו בתוך פתחו (שתלאה בחבל מן המשקוף העליון בתוך חלל הפתח) - סכנה ואין בה מצווה. נתנה במקל ותלאה אחר הדלת - סכנה ואין בה מצווה. של בית מולבז / מונבז היו עושים כן בפונדקאות (היו להם מזוזות בתוך מקלות והיו מניחים אותם מאחורי הדלת בפונדקאות, שאינם חייבים במזוזה בפחות משלושים יום אפילו בארץ ישראל).<br><br>ב<b>בבלי מנחות</b> לב,ב אמרו: אמר רב יהודה אמר שמואל: תלאה במקל (חיבר את המזוזה למקל ותלאו מן המשקוף העליון בתוך חלל הפתח) - פסולה.<br>תניא נמי הכי: תלאה במקל או שהניחה (קבע אותה) אחר הדלת - סכנה ואין בה מצווה. של בית מונבז המלך היו עושים בפונדקות כן (היו תולים מזוזה במקל), זכר למזוזה (כדי להזכיר את מצוות מזוזה, אבל לא היו מקיימים בכך את המצווה).<br><br>בירושלמי: בית מלוון, פולמסיות. בתוספתא: בית מולבז / מונבז, פונדקאות. בבבלי: בית מונבז המלך, פונדקות.<br>אולי יש להגיה בירושלמי על פי התוספתא והבבלי: מלוון &gt; מלווז &gt; מלבז (כך הוגה ב"עיונים ומחקרים" ב עמוד 166 וב"עלי תמר").<br><br>מונבז השני או מונבז המלך היה בנם של הלני המלכה ומונבז הראשון. הוא התגייר כמו אימו ואחיו הצעיר איזטס השני. לאחר מותו של אחיו איזטס בערך בשנת 55 לספירה, מונבז שלט כמלך של חדייב (ממלכה עתיקה באשור).<br><br>במסכת <b>מזוזה</b> ב,י נאמר: חקק במקל ונתנה - הרי זו פסולה. נתנה בשפופרת, ותלאה (תלה וקבע אותה) אחר הדלת, או אחר המזוזה - רבי מאיר מכשיר, ורבי יהודה פוסל.<br><br><b>המזוזה משמרת</b><br>ב<b>ירושלמי פיאה</b> א,א (ובראשית רבה לה,ג) אמרו: את דמך לך והיא מנטרה לך (אתה ישן והיא (המזוזה) משמרת אותך).<br>וב<b>בבלי מנחות</b> לג,ב אמרו: מצווה להניחה בטפח הסמוך לרשות הרבים... כי היכי דתינטריה (כדי שתשמור אותו המזוזה מבחוץ).<br>וב<b>בבלי שם</b> ו<b>עבודה זרה</b> יא,א אמרו: בוא וראה שלא כמידת הקב"ה מידת בשר ודם. מלך בשר ודם יושב מבפנים ועבדיו משמרים אותו מבחוץ. אבל הקב"ה אינו כן, עבדיו (ישראל) יושבים מבפנים והוא משמרם מבחוץ (על ידי המזוזה).<br>וב<b>דברים רבה</b> (ליברמן) פרשת 'ואתחנן' נאמר: "וכתבתם על מזוזות ביתך ובשעריך" (דברים ו,ט) - אדם שוכר שומר לשמור ואינו מקבל עליו לשמור בחוץ. אבל הקב"ה אינו כן, אלא אדם ישן בתוך ביתו והקב"ה משמרו מבחוץ.<br><br><b>של בית מלוון היו עושין כן בפולמסיות</b><br>המדובר בראש צבא או ראש מדינה שהיה הולך עם חילו למלחמה והיה עובר ממקום למקום ונושא איתו מזוזה. המזוזה היתה נתונה במקל נבוב והיו מעמידים אותו בפתחו של האוהל או על יד דלת הבית שבו היה חונה. נראה לי שיש לייחס את השם "מלוון" לאחד ממלכי בית חשמונאי, שכינוים היה מקבי, מלשון מקבת - פטיש, וברומית malleus ("לתולדות המזוזה", "דברי הקונגרס העולמי למדעי היהדות" 6 א, עמוד 127).</small><br>
<br><b>שמואל</b> (מגדולי אמוראי בבל בדור הראשון) <b>אמר: נתנה לפנים מטפח</b> – אם קבע את המזוזה בתוך חלל הפתח במרחק של יותר מטפח מצידו החיצון הסמוך לרשות הרבים, <b>- פסולה</b> – משום שהמזוזה צריכה להיות קבועה בתוך חלל הפתח בטפח הסמוך לרשות הרבים<b>.</b><br><br><small>ב<b>בבלי מנחות</b> לב,ב אמרו: אמר רב יהודה אמר שמואל: מצווה להניחה (את המזוזה) בתוך חללו של פתח (ולא מבחוץ).<br>ו<b>שם</b> לג,ב אמרו: אמר רבא: מצווה להניחה בטפח הסמוך לרשות הרבים. - מאי טעמא? רבנן אמרי: כדי שיפגע במצווה מיד (כשנכנס לפתח הבית). רב חנינא מסורא אומר: כי היכי דתינטריה (כדי שתשמור אותו המזוזה מבחוץ).<br><br>מלשון הבבלי "מצווה" נראה שאין דין זה מעכב. אך מלשון הירושלמי "פסולה" עולה שהדין מעכב.</small><br>• • •<br><br><b>רבי זעורה</b> (רבי זירא, מגדולי אמוראי ארץ ישראל בדור השלישי) אמר <b>בשם שמואל</b> (מגדולי אמוראי בבל בדור הראשון)<b>: צריך שיהא "שְׁמַע" שלה רואה את הפתח</b> – צריך לגלול את קלף המזוזה מצידו השמאלי כלפי צידו הימני שבו כתובה המילה "שמע" בתחילת השורה הראשונה, ולקבוע את המזוזה בפתח כשהמילה "שמע" פונה כלפי חלל הפתח ולא כלפי מזוזת הפתח (פירוש זה הוא על פי הבבלי. ואולי יש לפרש, שכשהמזוזה נכנסת לתוך מזוזת הפתח בצורה אופקית ("עשויה כמין נגר") צריך שיהיה ראשה שבו כתובה המילה "שמע" פונה כלפי הפתח)<b>.</b><br><br><small>ב<b>בבלי מנחות</b> לא,ב אמרו: אמר רבי חלבו: חזינא ליה לרב הונא דכריך לה (גולל את המזוזה לאחר כתיבתה) מ"אחד" כלפי "שמע" (משמאל לימין).<br><br>המימרה בבבלי עוסקת באופן כריכת קלף המזוזה, והמימרה בירושלמי עוסקת באופן הנחת קלף המזוזה בפתח. מפרשי הירושלמי קישרו את המימרה בירושלמי למימרה בבבלי.</small><br>
<br><b>רבי ירמיה</b> (מגדולי אמוראי ארץ ישראל בדור השלישי והרביעי) אמר <b>בשם רבי זעורה: כיני מתניתא:</b> – כך היא המשנה (המקור התנאי): <b>ציר שיש לו שני פתחים - נותן על אי זה מהן שירצה. היאך "שמע" שלה רואה את הפתח?</b>
<br><small>בדרך כלל, 'כיני מתניתא' מציע הגהות או פירושים למקורות תנאיים. לעיתים 'כיני מתניתא' מציע ברייתא (שמוסיפה על המשנה או שהמשנה מתפרשת על ידה ("מבוא לנוסח המשנה", עמוד 442)) ("הטרמינולוגיה של הירושלמי", עמודים 277-278).</small>
<br>בירושלמי שלפנינו המונח 'כיני מתניתא' אינו מתייחס למקור תנאי שהובא לפניו. כמו כן, אין מובן הקשר בין המקרה של ציר ובין הדין שצריך שיהא "שמע" שלה רואה את הפתח, ואין ברור על מה מוסב המשפט 'היאך "שמע" שלה רואה את הפתח?'. נראה כי הירושלמי כאן משובש וחסר, ואין אלא לשער מה שהיה אמור כאן במקור (ראה "תלמוד ירושלמי מסכת מגילה פרק ד", עמודים 275-280).
<br>נראה ששתי סוגיות נתערבו בירושלמי שלפנינו זו בזו. סוגיה אחת עסקה בדין שצריך שיהא "שמע" שלה רואה את הפתח, וסוגיה שנייה עסקה בנתינת מזוזה כשיש שני פתחים.
<br>הסוגיה הראשונה הציעה קושיה מברייתא על רבי זעורה שאמר בשם שמואל שצריך שיהא "שמע" שלה רואה את הפתח. הברייתא שהוצעה לא שרדה בירושלמי שלפנינו, ואין בידינו להציע ברייתא כל שהיא שאפשר שהוצעה כאן, אך שרדה הקושיה עצמה בעקבות הברייתא, והוא המשפט 'היאך "שמע" שלה רואה את הפתח?'. התירוץ שהוצע לקושיה הוא: 'רבי ירמיה בשם רבי זעורה: כיני מתניתא:', אך המשכו של התירוץ, שהוא ההגהה או הפירוש שהוצעו לברייתא, לא שרד בירושלמי שלפנינו. רבי זעורה שעליו הקשו את הקושיה, הוא המתרץ אותה.
<br>הסוגיה השנייה הביאה ברייתא: 'ציר שיש לו שני פתחים - נותן על אי זה מהן שירצה', והמשכה של הברייתא הוא האמור להלן: 'בית שיש לו שני פתחים - נותן ברגיל. היו שניהן רגילין - נותן בחזית. היו שניהן חזית - נותן על אי זה מהן שירצה'.
<br>להלן סדר המשפטים לפי השערתנו:<br>
<br><b>&lt;...&gt; היאך "שמע" שלה רואה את הפתח?</b>
<br><b>רבי ירמיה בשם רבי זעורה: כיני מתניתא: &lt;...&gt;</b>
<br><small>בדרך כלל 'כיני מתניתא' בא מיד אחרי המקור שעליו הוא מוסב, אולם יש שהמונח בא בתגובה לקושיה שלפניו ("הטרמינולוגיה של הירושלמי", עמוד 277).</small><br>
<br>מביאים ברייתא: <b>ציר</b> (וו במזוזת הפתח שהדלת סובבת עליו) <b>שיש לו שני פתחים</b> – שני פתחים זה בצד זה, וביניהם מזוזת פתח שבה ציר המשמש את שני הפתחים, <b>- נותן על אי זה מהן שירצה</b> – קובע מזוזה בפתח אחד מהם שירצה<b>.</b><br>
<br>ומביאים ברייתא: <b>בית שיש לו שני פתחים</b> – שני פתחי כניסה מן החוץ אל הבית, <b>- נותן ברגיל</b> – קובע מזוזה בפתח שהוא רגיל לצאת ולהיכנס בו, שהוא הפתח העיקרי של הבית<b>. היו שניהן רגילין</b> – אם הוא רגיל לצאת ולהיכנס בשני הפתחים, <b>- נותן בחזית</b> – קובע מזוזה בפתח שיש בו חזית (הכוונה כנראה שאבן המשקוף שבראש הפתח סותתה בצורה מסוימת או עוטרה בעיטור), שהוא הפתח החשוב של הבית<b>. היו שניהן חזית</b> – אם שני הפתחים יש בהם חזית, <b>- נותן על אי זה מהן שירצה</b> – קובע מזוזה בפתח אחד מהם שירצה<b>.</b><br><br><small>ב<b>בבלי מנחות</b> לג,א אמרו: אמר רב יהודה אמר רב: במזוזה הלך אחר הרגיל (בית שיש לו שני פתחים - נותן ברגיל).</small><br>
<br>ומביאים ברייתא: <b>פתח שהוא פתוח לגג ולגינה</b> – שמשמש לצאת בו מהבית אל הגג של הבית או אל הגינה, <b>- הרי הוא כפתוח לחיל</b> (חֵיל - חומה נמוכה, קיר מגן המקיף חומת מבצר; כינוי למקום פנוי בהר הבית לפני חומת העזרה. נראה ש'כפתוח לחיל' הוא אשגרה מהמשנה מידות א,ז, וצריך לומר: 'כפתוח <b>לחצר</b>') – דין פתח הפתוח לגג או לגינה כדין פתח הפתוח לחצר, וחייב במזוזה (בבית המגורים בארץ ישראל בתקופה הרומית היו שני סוגי חצרות: חצר הנמצאת בקדמת הבית, וניתן להגיע אליה היישר מפתח הכניסה לבית, וחצר פנימית שניתן להגיע אליה דרך בית שער או חדר מבואה קטן או מסדרון)<b>; דברי רבי יוסה בירבי יהודה</b> (תנא בדור החמישי)<b>. וחכמים אומרים: הרי הוא כפתוח לשוק</b> – דין פתח הפתוח לגג או לגינה כדין פתח הפתוח לשוק, ופטור ממזוזה (הפתח הפתוח לשוק או לרחוב הוא פתח החדר שבבית ששימש לחנות ואינו עשוי לדירת קבע, ולכן הוא פטור ממזוזה)<b>.</b><br><br><small>ב<b>מסכת מזוזה</b> ב,ה נאמר: פתח שהוא פתוח לגג - נותן דרך כניסתו מן הגג. אמר רבי נתן ברבי יוסי: בזה בית שמאי מחייבים ובית הלל פוטרים.<br><br>לפי הדעה הראשונה בברייתא במסכת מזוזה, פתח שהוא פתוח לגג חייב במזוזה משום שהוא פתח כניסה לבית. ולפי הדעה הראשונה בברייתא בירושלמי, פתח שהוא פתוח לגג חייב במזוזה משום שהוא פתח לגג.<br><br>בבבלי מנחות לג,ב אמרו, שבית שער הפתוח לחצר ובתים פתוחים לבית שער - חייב בשתי מזוזות (אחת לכניסה מן החצר אל תוכו, ואחת לכניסה ממנו לבתים). הגהתנו בברייתא בירושלמי היא על פי הלשון "הפתוח לחצר" שבבבלי.<br><br>השילוב בין בית מגורים לחנויות היה מקובל למדי בבנייה הפרטית של התקופה הרומית הביזאנטית. בתי המגורים כללו חנויות שפתחיהן הופנו אל עבר הרחוב. בכל אחת מן החנויות הותקן פתח אחורי שקישר בינן ובין חדרי המגורים של הבית. במקורות חז"ל נזכרות חנויות שהיו משולבות בבתי מגורים ("החפירות בבית מגורים יהודי בחורבת סוסיה", "קדמוניות" טז, עמוד 62; "בית המגורים הארץ ישראלי בתקופה הרומית-ביזאנטית", עמוד 50).</small>
ומביאים ברייתא: <b>הדר בחוצה לארץ</b> – אפילו בביתו, <b>והדר בפונדקי</b> (בית מלון, אכסניה (מקור המילה ביוונית)) ב<b>ארץ ישראל שלשים יום</b> (צריך לומר: '<b>עד</b> שלושים יום') <b>- אינו צריך ליתן</b> – לקבוע, <b>מזוזה</b> – משום שעד שלושים יום נחשבים המגורים כארעיים<b>, יותר מיכן</b> – שלושים יום ויותר, <b>- צריך ליתן מזוזה</b> – אבל הדר בארץ ישראל - צריך ליתן מזוזה מיד (דין הדר בפונדקי בחוצה לארץ אמור להלן)<b>.</b><br>
<br>ומביאים ברייתא: <b>הדר בבורגנין</b> (מגדלי שמירה בכרמים בנויים אבנים. שימשו גם אכסניה לעוברי דרכים (מקור המילה ביוונית ובלטינית)) <b>שלשים יום - צריך ליתן מזוזה</b> – אבל פחות משלושים יום - פטור ממזוזה (הדר בבורגן דינו כמו הדר בפונדקי, ולכן הדין האמור כאן הוא בארץ ישראל, אבל בחוצה לארץ - פטור ממזוזה)<b>.</b><br>
<br>ומביאים ברייתא: <b>השוכר בית מישראל - צריך ליתן מזוזה</b> – בארץ ישראל - נותן מיד, ובחוצה לארץ - נותן לאחר שלושים יום, מפני שמצוות מזוזה היא חובה המוטלת על האדם הדר בבית, ולכן השוכר חייב בה<b>. השוכר בית מגוי - צריך ליתן מזוזה</b> – בארץ ישראל - נותן מיד, ובחוצה לארץ - נותן לאחר שלושים יום<b>, וכשהוא יוצא</b> – מהבית ששכר מגוי, <b>נוטל</b> – את המזוזה שנתן, משום שיש לחשוש שמא ינהג בה הגוי מנהג ביזיון<b>, ובשל ישראל</b> – השוכר בית מישראל, <b>אסור לעשות כן</b> – כשהוא יוצא אסור ליטול את המזוזה שנתן, אלא משאירה במקומה<b>.</b>
<br>ומסבירים: <b>רבי יעקב בר אחא</b> (אמורא ארץ ישראלי בדור השלישי והרביעי) אמר <b>בשם רבי יאשיה</b> (אמורא ארץ ישראלי בדור השלישי)<b>: מפני מעשה שאירע</b> – לכן אסור ליטול את המזוזה כשהוא יוצא מהבית ששכר מישראל<b>. מעשה באחד שנטל</b> – את המזוזה כשיצא מהבית, <b>והיה קובר את בניו.</b><br>
<br>ומביאים ברייתא: <b>הדר בפונדקי</b> ב<b>חוצה לארץ שלשים יום</b> – אפילו שלושים יום, <b>- אינו צריך ליתן מזוזה,</b> ו<b>אם נתן - לא יטול</b> – כשהוא דר שם, אף שאינו צריך ליתן. אבל כשהוא יוצא נוטל את המזוזה שנתן, כמו בהשוכר בית מגוי (אין לפרש, שהדר בפונדקי בחוצה לארץ עד שלושים יום - אינו צריך ליתן מזוזה, אבל יותר מכאן - צריך ליתן מזוזה, - שאם כן, מה בין הדר בפונדקי בחוצה לארץ ובין הדר בפונדקי בארץ ישראל, והרי מהברייתא לעיל משמע שרק בהדר בפונדקי בארץ ישראל הדין כך, וגם בברייתות במסכתות מזוזה ושמחות נאמר שהדר בפונדקי בחוצה לארץ - פטור ממזוזה; ועוד, מהו "ואם נתן"? והרי הוא צריך ליתן!)<b>.</b>
<br>ומסבירים: <b>רבי יעקב בר אחא בשם רבי יאשיה: מפני מעשה שאירע</b> – לכן אסור ליטול את המזוזה כשהוא דר שם<b>. מעשה באחד שנטל</b> – את המזוזה כשהוא דר בפונדקי, <b>והיה קובר את בניו</b> – נראה להסביר על פי בראשית רבה פה,ג ומדרש תנחומא (ורשא) פרשת 'עקב' סימן ו: "כל מי שמתחיל במצווה ואינו גומרה - קובר אשתו ובניו / ושני בניו". מימרה דומה יש בבבלי סוטה יג,ב. הסבר זה מתאים כאן, שכיוון שהוא נוטל את המזוזה כשהוא דר בפונדקי, אינו גומר את המצווה, אבל לעיל, שהוא נוטל את המזוזה כשהוא יוצא מהבית ששכר מישראל, אין הסבר זה מתאים, שהרי כבר גמר את המצווה<b>.</b><br><br><small>במסכת <b>מזוזה</b> א,ד נאמר: הצריפים (מבנים עשויים קנים עומדים בשיפוע, ערוכים בבסיסם בעיגול ומתחברים בראשם, ויוצרים סוכה כעין חרוט) והבורגנים והלקטיות והבורסקיות - הרי אלו פטורים מן המזוזה.<br>ו<b>שם</b> ב,יב נאמר: הדר בפונדקי ארץ ישראל שלושים יום - חייב במזוזה, והשוכר (בית בארץ ישראל) - נותן מיד. ובחוצה לארץ (הדר בפונדקי בחוצה לארץ) - הרי זה פטור, והשוכר (בית בחוצה לארץ) - נותן לאחר שלושים יום.<br>ו<b>שם</b> ב,יג נאמר: השוכר בית מן הנוכרי ומן הכותי - נותן מזוזה מיד, וכשייצא ייטלנה. והשוכר בית מישראל - ייתן מזוזה מיד, וכשייצא לא ייטול.<br><br>במסכת <b>שמחות</b> ז,כא נאמר: הדר [בפונדקי] בארץ ישראל שלושים יום - חייב במזוזה, והשוכר בית - מיד. הדר [בפונדקי] בחוצה לארץ - פטור ממזוזה, והשוכר בית - שלושים יום. והדר בבורגן שלושים יום - חייב במזוזה.<br><br>בירושלמי מעשרות ג,ו אמרו, שבית שאינו טובל למעשרות (אינו אוסר לאכול משום טבל פירות שהוכנסו לבית עד שיפריש מהם תרומה ומעשרות) פטור ממזוזה, שכל מה שאינו בית לעניין מעשרות פטור ממזוזה, ובמשנה שם ג,ז שנינו, שהבורגנים אינם טובלים למעשרות, ומכאן שהבורגנים פטורים ממזוזה, ובירושלמי שם ג,ז אמרו, שבורגן טובל לבעל הבורגן, ומכאן שהדר בבורגן (שלושים יום) חייב במזוזה. לכן הברייתא במסכת מזוזה ("הבורגנים - פטורים מן המזוזה") אינה חלוקה על הברייתות בירושלמי ובמסכת שמחות בעניין בורגנים ("הדר בבורגן שלושים יום - חייב במזוזה").<br><br>ב<b>בבלי מנחות</b> מד,א אמרו: תניא: הדר בפונדקי ארץ ישראל, והשוכר בית בחוצה לארץ, כל שלושים יום - פטור מן המזוזה, מיכן ואילך - חייב. אבל השוכר בית בארץ ישראל - עושה מזוזה לאלתר, משום יישוב ארץ ישראל (שבית שיש לו מזוזה נראה מיושב, ובית שאין לו מזוזה נראה שומם).<br>וב<b>בבלי בבא מציעא</b> קב,א אמרו: תנו רבנן: המשכיר בית לחבירו - על השוכר לעשות (לקבוע) לו מזוזה, וכשהוא יוצא - לא ייטלנה בידו וייצא, ובגוי - ייטלנה בידו וייצא. ומעשה באחד שנטלה בידו ויצא, וקבר את אשתו ואת שני בניו.<br>מעשה לסתור? (והרי אמרת שייטלה וייצא!) - אמר רב ששת: ארישא (במקום שאסור להוציא יש סכנה בדבר).<br><br>בירושלמי: הדר בחוצה לארץ. ובמסכתות מזוזה ושמחות ובבבלי: השוכר בארץ ישראל; השוכר בחוצה לארץ.</small><br>• • •
כאן התחלת מקבילה בירושלמי יומא א,א.
<br>מביאים ברייתא: <b>חולדת המולים - חייבת במזוזה</b> (נראה שצריך לומר: '<b>חלודות ומחילים</b> - חייב<b>ים</b> במזוזה') – שתי מילים נרדפות, שמובנן: מחילות החפורות באדמה. ואפשר שיש כאן כפל גרסה המורכב ממילה ופירושה (בבראשית רבה (תיאודור-אלבק) כי"ו פרשה צו נאמר: הארץ מתחלחלת (נעשית חללים) כחלודות. ובפסיקתא רבתי פסקה לא נאמר: הקב"ה עושה להם מחילים מלמטן והם מחלדים (חופרים) בהם. - נראה שהכוונה בירושלמי כאן לחללים תת קרקעיים מתחת למבני מגורים ששימשו למגורים ולאחסון ולמאגרי מים). - <b>פירוש אחר:</b> הפשפש (פתח קטן ונמוך שחולדים בו - זוחלים והולכים בו בשפיפה) שבכניסה. וצריך לומר: 'המולי<b>ס</b>' (מילוס) ("והרומאי אז בארץ", עמוד 131, הערה 403). בבבלי בבא בתרא סז,א נזכר 'מילוסה של חצר', ואין מילוס אלא מיסאוליון שפירושו ביוונית: מבוא (שם, עמוד 128)<b>.</b>
<br><b>חלון שהוא</b> (צריך לומר כמו ב"שרידי הירושלמי": 'שה<b>י</b>א') <b>ארבע</b>ה <b>על ארבע</b>ה – חלל בקיר הבית, המשמש להארת הבית, שרוחבו ארבעה טפחים וגובהו ארבעה טפחים או יותר, <b>שעבדים יושבין שם ומניפין</b> (מניעים לכאן ולכאן) <b>לרבוניהם</b> (לאדוניהם) – במניפות להשיב רוח ולצנן את הפנים, <b>- חייבין</b> (צריך לומר כמו ב"שרידי הירושלמי": 'חייב<b>ת</b>') <b>במזוזה</b> – צריך לקבוע מזוזה במזוזת החלל, כיוון שחלון ששיעורו ארבעה על ארבעה טפחים נחשב פתח לעניינים הלכתיים שונים, וכיוון שעבדים יושבים בחלון הוא חייב במזוזה, שעבדים חייבים במזוזה (משנה ברכות ג,ג) (במשנה עירובין ז,א נזכר חלון בקיר המפריד בין שתי חצרות שהוא ארבעה על ארבעה טפחים, והחלון נחשב כפתח המחבר את שתי החצרות. גם במשנה אהלות ז,ג נזכר חלון שהוא ארבעה על ארבעה טפחים. - בבית המגורים בארץ ישראל בתקופה הרומית, החלון הפריד בין החצר לחדר פנימי או בין חדר קדמי לחדר אחורי, וסיפק תאורה ואוורור לחדר האחורי. החלון שימש למעבר של אנשים, לאוורור, לתאורה ולאחסון)<b>.</b>
<br><b>לולים</b> (לול - חדר מדרגות לולייני העולה אל החדרים שבקומות העליונות) <b>אֵילּוּ על גב אֵילּוּ</b> – כדי לעלות מקומה לקומה, <b>- חייבין במזוזה</b> – צריך לקבוע מזוזה במזוזת הכניסה לחדר המדרגות שבכל קומה (המדרגות מוליכות ממפלס החצר אל חדרי המגורים שבקומות העליונות)<b>.</b><br>
<br><b>הן דו דרס אסכופתה</b> (ב"שרידי הירושלמי" ובמקבילה: 'אסקופתה') <b>ארעייתא</b> – במקום שהוא דורס (דורך) את האסקופה (מפתן הבית) התחתונה (יש לקבוע את המזוזה במזוזת הפתח שעל האסקופה התחתונה)<b>.</b>
<br>במשפט זה חסר הנושא והנשוא והמושא. כמו כן, אין מובן הקשר בין משפט זה ובין המשפטים שלפניו ואחריו העוסקים בלול, שכן האסקופה הנזכרת בכל מקום היא בפתח הכניסה לבית מהחצר או מהרחוב ולא בפתח הכניסה ללול.
<br>נראה שמשפט זה נשתרבב לכאן בטעות, ומקומו המקורי והראוי הוא לעיל, בתחילת קובץ דיני מזוזה, בתשובה לשאלה: 'ודא מזוזה יהבין לה היכא?'. תשובה זו באה לקבוע את מזוזת הפתח שעליה נותנים את המזוזה, שכן בכניסה לבית יש שתי אסקופות ולהן מזוזות פתח (ראה להלן), ולכן יש צורך לומר מה האסקופה שעל מזוזת הפתח שלה נותנים את המזוזה. התשובה מתאימה יפה לשאלה, הן מצד התוכן, הן מצד התחביר - הנושא והנשוא והמושא נמצאים בשאלה ואין צורך לחזור עליהם בתשובה, והן מצד הלשון - שתיהן בארמית, בניגוד לקובץ דיני מזוזה האמור אחריהן שהוא בעברית, חוץ מכמה מונחים בארמית ומשני משפטים בארמית (הערות סיפוריות: 'בית מדרשיה דרבי חנינה עביד כן', 'רבי יוסי הוה מצטער דלא חמא לולא דרבי אילעא...').
<br>בשלב כל שהוא של העתקת הירושלמי נשמט המשפט 'הן דו דרס אסכופתה ארעייתא' והושלם על הגיליון, ובשלב מאוחר יותר נכנס המשפט לפנים שלא במקומו (כאן), שהתלמוד נכתב בטורים מקבילים, ומשפט זה שנכתב בין שני טורים היה שייך לטור אחד ויוחס בטעות כשייך לטור הבא.<br>
<br>ומספרים: <b>רבי יוסי</b> (מגדולי אמוראי ארץ ישראל בדור הרביעי) <b>הוה מצטער</b> (ב"שרידי הירושלמי" נוסף 'על') <b>דלא חמא לולַא דרבי אילעא</b> (רבי אלעאי, אמורא ארץ ישראלי בדור השלישי) <b>דהוה עביד מן דעתהון דכל רבנ</b>י<b>ן</b> – רבי יוסי היה מצטער על שלא ראה את הלול (מדרגות) של רבי אילעא שהיה עשוי מדעתם של כל החכמים (נראה שהכוונה היא שרבי יוסי הצטער על שלא ראה את מיקום המזוזה בלול של רבי אילעא, ומכאן נראה ששאלת מיקומה של המזוזה בלולים אינה פשוטה ("תלמוד ירושלמי מסכת מגילה פרק ד", עמוד 299). - רבי אילעא היה רבו המובהק של רבי יוסי)<b>.</b><br><br><small>ב<b>בבלי מנחות</b> לד,א אמרו: איתמר: לול הפתוח מן הבית לעלייה (וכגון שיש מחיצות משני צידי הלול מן הבית לעלייה) - אמר רב הונא: אם יש לו פתח אחד (מצד הבית או מצד העלייה) - חייב במזוזה אחת, אם יש לו שני פתחים (מלמטה ומלמעלה) - חייב בשתי מזוזות.<br><br>עד כאן המקבילה בירושלמי יומא.<br>נראה שהסוגיה מקורה כאן כחלק מקובץ דיני מזוזה, ומכאן הועתקה ליומא, מכיוון ששם אמרו שלשכת פלהדרין שבמקדש חייבת במזוזה, ואגב כך הביאו שלושה דברים שנזכרו כאן שחייבים במזוזה.<br><br><b>אסקופתה ארעייתא</b><br>במסכת <b>אבות דרבי נתן</b> נוסח א פרק כו נאמר: רבי אליעזר הקפר אומר: אל תהא כמשקוף העליון שאין יד בני אדם יכולה ליגע בה, ולא כאסקופה העליונה שמבלעת פרצופות (שוברת ראשים), ולא כאסקופה האמצעית שמנגפת את הרגליים (אצבעות הרגליים), אלא הווי כאסקופה תחתונה שהכול דשים בה.<br>ובמסכת <b>כלה רבתי</b> ג,ג נאמר: הווי כאסקופה התחתונה שהכול דשים אותה.<br><br>האסקופה העליונה היא המשקוף שבראש הפתח. בבתי העשירים היה מעל לאסקופה העליונה משקוף עליון, שהעיד על יוקר ועל יוהרה. האסקופות האמצעית והתחתונה שתיהן למטה. האסקופה התחתונה היא הפנימית, המצויה למטה מתחתית הדלת, וציר הדלת משוקע בה והדלת מסתובבת עליה. ואילו האסקופה האמצעית היא הגבוהה והחיצונית, המותקנת לשם בטיחות יתר, כדי שהגנבים לא ייכנסו לבית, והיא מסתירה מן החוץ את תחתית הדלת. כאשר הדלת פתוחה, האסקופה החיצונית היא מעין מדרגה ("תרבות חומרית בארץ ישראל בימי התלמוד", עמודים 46-48. וראה "בית המגורים הארץ ישראלי בתקופה הרומית-ביזאנטית", עמודים 156-159).<br><br>על גבי האסקופות האמצעית והתחתונה נבנו אבני מזוזת הפתח, ועליהן הונחה אבן המשקוף. המזוזה נקבעת בצד הפנימי של הפתח, במזוזת הפתח שעל האסקופה התחתונה, מאחורי המגרעת שעליה נסגרת הדלת.</small><br>• • •
שואלים: <b>תפילה</b> – טוטפת של התפילין של ראש או של יד, <b>ומזוזה</b> – אם אין ידו של אדם משגת לקנות תפילין ומזוזה אלא אחת משתיהן, <b>- מי קודם?</b> – איזו מהן קודמת לקנות?
<br>ומשיבים בהבאת מחלוקת אמוראים: <b>שמואל</b> (מגדולי אמוראי בבל בדור הראשון) <b>אמר: מזוזה קודמת. רב חונה</b> (רב הונא, גדול אמוראי בבל בדור השני) <b>אמר: תפילה קודמת.</b>
<br>ומציעים הסבר לדעה הראשונה: <b>מה טעמיה דשמואל</b> – מה טעמו של שמואל (שאמר שמזוזה קודמת)<b>? שכן היא</b> – מזוזה, <b>נוהגת</b> (רגילה ומקובלת) <b>בימים טובים ובשבתות</b> (ב"שרידי הירושלמי": 'בשבתות וימים טובים') – מה שאין כן תפילין, שאינן נוהגות בשבתות ובימים טובים (ירושלמי ברכות ב,א ומקבילות). הרי שמזוזה נוהגת בזמנים שאין תפילין נוהגות בהם, ולכן מזוזה קודמת לתפילין<b>.</b>
<br>ומציעים הסבר לדעה השנייה: <b>מה טעמיה דרב חונה</b> – מה טעמו של רב חונה (שאמר שתפילה קודמת)<b>? שכן היא</b> – תפילה, <b>נוהגת במפרשׁי ימים</b> (מפליגים למרחקי ים) <b>והולכי מדברות</b> – מה שאין כן מזוזה, שאינה נוהגת במפרשי ימים ובהולכי מדברות (מכילתא דרבי שמעון בר יוחאי יג,י), כיוון שהבית שבספינה והאוהל שבמדבר שהם גרים בהם אינם עשויים לדירת קבע. הרי שתפילין נוהגות במקומות שאין מזוזה נוהגת בהם, ולכן תפילין קודמות למזוזה<b>.</b><br>
<br>ומציעים מקור תנאי המסייע לאחד מבעלי המחלוקת: <b>מתניתא מסייעה לשמואל:</b> – המשנה (המקור התנאי, והוא הברייתא להלן) מסייעת לשמואל: <b>תפילה שבלת</b> (שבלתה - נשחתה מרוב שימוש) <b>- עושין אותה מזוזה</b> – מותר לעשות מזוזה מהקלף של התפילה שכתובות עליו הפרשות "שמע" ו"והיה אם שמוע"<b>. מזוזה שבלת - אין עושין אותה תפילין</b> – אסור לעשות תפילה מהקלף של המזוזה שכתובות עליו הפרשות "שמע" ו"והיה אם שמוע"<b>. למה? שמעלין בקודש</b> – מותר להעלות חפץ לדרגת קדושה גבוהה יותר מזו שהוא נמצא בה עכשיו, ולכן עושים את התפילה שבלתה מזוזה, <b>ולא מורידין</b> – אסור להוריד חפץ לדרגת קדושה נמוכה יותר מזו שהוא נמצא בה עכשיו, ולכן אין עושים את המזוזה שבלתה תפילה. מכאן שקדושת מזוזה מרובה מקדושת תפילין, ולכן מזוזה קודמת לתפילין כדברי שמואל (הטעם "שמעלין בקודש ולא מורידין" נאמר במשנה שקלים ו,ד)<b>.</b><br><br><small>במסכת <b>סופרים</b> יד,יז נאמר: תפילה שבלת עושים אותה מזוזה, ומזוזה שבלת אין עושים אותה תפילין, לפי שמעלים בקודש ולא מורידים.<br><br>ב<b>בבלי שבת</b> עט,ב ו<b>מנחות</b> לב,א אמרו: תפילין שבלו וספר תורה שבלה - אין עושים מהם מזוזה, לפי שאין מורידין מקדושה חמורה לקדושה קלה.<br><br>לפי הבבלי, קדושת תפילין גדולה מקדושת מזוזה. ולפי הירושלמי, קדושת מזוזה גדולה מקדושת תפילין.</small><br>• • •