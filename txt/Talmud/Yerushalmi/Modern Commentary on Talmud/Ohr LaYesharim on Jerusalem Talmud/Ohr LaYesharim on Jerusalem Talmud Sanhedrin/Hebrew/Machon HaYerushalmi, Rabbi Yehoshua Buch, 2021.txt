Ohr LaYesharim on Jerusalem Talmud Sanhedrin
אור לישרים על תלמוד ירושלמי סנהדרין
Machon HaYerushalmi, Rabbi Yehoshua Buch, 2021
https://www.nli.org.il/he/books/NNL_ALEPH997009798756205171/NLI

אור לישרים על תלמוד ירושלמי סנהדרין

הקדמה

<b>התלמוד הירושלמי וכתב יד ליידן</b><sup class="footnote-marker">*</sup><i class="footnote">המקורות: מ' עסיס, הערך 'תלמוד ירושלמי', האנציקלופדיה העברית; י' זוסמן, מבוא, תלמוד ירושלמי (על פי כתב יד ליידן), האקדמיה ללשון העברית</i>
מטרתו של<b> התלמוד הירושלמי</b> היא ביאור המשנה, כפי שנלמדה בישיבות אמוראי ארץ ישראל (400-200 למניינם לערך).
דרכי התהוותו של התלמוד הירושלמי היו דומות לאלו של הבבלי: מתחילה סמכו האמוראים למשנה ברייתות מפרשות או חולקות; אחר כך הוסיפו פירושים ופסקי הלכות של ראשוני האמוראים, הלכות שהסיקו אותן מהמשנה ומהברייתות, הלכות שלא נזכרו במשנה ובעיות חדשות ומעשים שבאו לפניהם; ולבסוף הוסיפו את המשא והמתן של האמוראים האחרונים בדברי קודמיהם, חידושיהם הם והמשא והמתן שעליהם.
פעמים שונה משנת הירושלמי ממשנת הבבלי. במשניות רבות יש חילופי נוסח מהותיים בין הירושלמי לבבלי.
התלמוד הירושלמי השתמש בברייתות רבות שמקורן בתוספתא שלנו, ובקבצים שונים הנקובים בשמות ('תני חכם פלוני'). ברייתות מרובות מובאות בסתם.
בתלמוד הירושלמי נזכרים מאות אמוראים, והם נחלקים לשישה דורות. אין מסורת מפורשת לגבי זמן חתימתו של התלמוד הירושלמי (בסוף המאה ה-4 למניינם) ותהליך עריכתו (עד ראשית המאה ה-5 למניינם). לעריכה האחרונה קדמו תלמודים שונים, בזמנים ובבתי מדרש שונים. העריכה האחרונה מורכבת משכבות שונות ומתלמודן של ישיבות שונות בארץ ישראל. שיטות ועקרונות העריכה של התלמוד הירושלמי שונות מאלה של הבבלי.
<b>בעית המקבילות</b>. בתלמוד הירושלמי רגילה התופעה, שסוגיות מועברות ממקום למקום בשלמותן וכצורתן, וזאת מחמת שייכותן המלאה או החלקית למקומן המשני. תופעה זו, המצויה בכל ספרות חז"ל, מתעצמת במיוחד בתלמוד הירושלמי. יש בו סוגיות כפולות ואף משולשות, מהן שאבדו בגלגולי ההעתקה ממקומן העיקרי, ומהן שאינן מתפרשות כלל במקומן המשני. העברת הסוגיות נעשתה על ידי העורכים האחרונים.
לתופעה זו חשיבות רבה לתיקון שיבושי נוסח. לעיתים טעה הסופר בגבולות ההעתקה, והתחיל להעתיק מנקודה שלפני תחילת הסוגיה הכפולה, או שהמשיך להעתיק עד נקודה שאחרי סוף הסוגיה (העתקת יתר), או שהתחיל להעתיק מאמצע הסוגיה במקום מתחילתה, או שסיים להעתיק באמצע הסוגיה במקום בסופה (העתקת חסר). פעמים השמיט הסופר את אמצע הסוגיה.
<b>המקבילות למדרשי ארץ ישראל העתיקים</b>. ספרות האגדה נקבעה בכתב זמן רב לפני ספרות ההלכה, כבר בימי האמוראים הראשונים ("ספרא דאגדתא"). בבראשית רבה, ויקרא רבה, ופסיקתא דרב כהנא ישנן סוגיות מקבילות בהלכה ובאגדה לתלמוד ירושלמי, מהן קצרות ומהן ארוכות ושלמות, מהן הקבלות מלאות ומדויקות ומהן בשינויי לשון רבים. מכאן, ששני המקורות, התלמוד הירושלמי ומדרשי האגדה, שאבו זה מזה, או ממקור שלישי שקדם לשניהם.
<b>לשון</b>. לשון התלמוד הירושלמי היא ארמית גלילית מעורבת בלשון חכמים. יש בה מילים רבות ביוונית ומעט בלטינית. הגרוניות נתערערו בה, וחילופי אחה"ע שכיחים בה. עוד מצויים בה חילופי האותיות השפתיות, חילופי ג"כ וחילופי ס"צ. האל"ף נופלת בראש תיבה. שכיחה הרכבת שתי מילים. צורות אלו משקפות מבטא עממי של הארמית הגלילית ושל לשון חכמים, אלא שבנוסח שלפנינו החליפו לעיתים צורות בבליות את צורות הארמית של ארץ ישראל, על פי רוב מחמת הרגל הסופרים. שמות האמוראים רובם עבריים וחלקם ארמיים, יווניים ורומיים.
<b>מינוח</b>. התלמוד הירושלמי משתמש בביטויים מיוחדים, ופיתח מערכת מונחים, המקבילה לזו שבתלמוד הבבלי.
<b>סגנון</b>. לשון התלמוד הירושלמי קצרה. הבעיות קצרות, ורבות מהן נותרות ללא תשובה. קצב הסוגיות נינוח ורחוק מפלפול. דרכו של התלמוד הירושלמי לתרץ קושיה בדרך פשוטה. יש שאינו מפרש משנה סתומה או משנה שיש בתוכה סתירה, ויש שהוא מקשה על משנה ואינו מתרץ. כשיש קושי בהבנת משנה, אינו פותח בקושיה ומתרץ אותה, אלא אומר את פירושה של המשנה. הרבה פעמים הוא רומז למשנה ואינו מביא אותה כלל, וכן הוא אומר על הלכה שהיא כדעת תנא פלוני ואינו מזכיר כלל את המאמר של אותו תנא. לפעמים הוא מביא את הרישא בלבד וכוונתו להקשות מן הסיפא, ולפעמים הוא מביא את הסיפא והקושיה היא מן הרישא. בהרבה מקומות נאמר ששני אמוראים חולקים, אחד אמר כך ואחר אמר כך, ולא נזכרו שמות האמוראים האלה. משפטים רבים באים בתמיהה. הסגנון בהיר ותמציתי.
<b>נוסח התלמוד הירושלמי</b>. שיבושי הנוסח מרובים בתלמוד הירושלמי. סופר כתב יד ליידן הגיה שיבושים שמצא בספר שהעתיק ממנו. אף על פי שכתב יד ליידן משובח, בכל זאת עדיין מרובים שיבושיו. ויש שדימה הסופר בטעות שהנוסח משובש.
שיבושים רגילים בתלמוד הירושלמי (כבשאר ספרים) הם: חילוף אותיות דומות; צירוף שתי אותיות או שתי מילים לאחת; חלוקת אות אחת או מילה אחת לשתיים; שיכול אותיות; ייתורים וחיסורים; אשגרות לשון; העתקות יתר וחסר; דילוגים מחמת דמיון תחילות או סופות, והשמטות מסיבות אחרות; ראשי תיבות וקיצורים שנפתרו בטעות.
שיבושים מיוחדים לתלמוד הירושלמי הם: מאמרים הפוכים, ציוני הלכות שלא במקומן ו"גופים זרים" (קטעים גדולים וקטנים שנשתרבבו בטעות מסיבות שונות. "גופים זרים" הם בדרך כלל שיבושים קדומים, ונוצרו מהעתקה לקויה של מקבילות או משיבוץ קטעים שלא במקומם). יש שנכנסו בתלמוד הירושלמי זה ליד זה שתי צורות של מילים, שני נוסחים של מילים או של משפטים, מילים וביטויים נרדפים, טעות ותיקונה, מילה או ביטוי ופירושם שחדר מן הגיליון ונכנס לפנים (כפלי גרסה).
<b>התלמוד הירושלמי והתלמוד הבבלי</b>. בתקופת האמוראים היו אמוראים שהעבירו שמועות וסוגיות בין ארץ ישראל ובבל, כך שתורת שני המרכזים היתה ידועה בשתי הארצות. בתלמוד הירושלמי מימרות של אמוראי בבל שאינן בתלמוד הבבלי, וכן יש בו נוסחאות שונות של שמועות שנמסרו בבבל. חלק מן השמועות ההדדיות שהובאו במפורש בשני התלמודים מצויות בתלמוד ארץ המוצא בלשון אחרת וחלקן סותרות זו לזו. יש גם חילופים בשמות החכמים וכן סתירות בנוסחן של הברייתות ובמימרות האמוראים.
שני התלמודים כפי שהם לפנינו היום חלוקים בהלכה בכמה דברים. עיון שיטתי משווה בשני התלמודים חושף לפני הלומד בכל אתר ואתר את השווה והשונה שבשניהם בנוסח המשנה והברייתות, בפרשנות האמוראים, בפסק ההלכה ובגישה הכללית.
<b>כתבי היד</b>. כיום נותרו בידינו כתבי היד דלקמן:
<b>א) כתב יד ליידן</b> (סוף המאה ה-13 למניינם) הוא היחיד המכיל את התלמוד הירושלמי בשלמותו. הוא גם כתב היד שממנו ישירות נדפס הירושלמי לראשונה בוונציה (בשנת 1523 למניינם). למעשה כתב יד זה הוא החוליה היחידה כמעט המקשרת בינינו לבין עורכי התלמוד הירושלמי, ומכאן ייחודו וחשיבותו.
סופרו של כתב היד הוא ר' יחיאל ממשפחת הענווים באיטליה. הוא הוסיף תיקונים, השלמות ונוסחאות אחרות על הגיליון ובין השורות. כתב יד זה הגיהו והכינו לדפוס מדפיסי ונציה. הם מחקו, תיקנו, השלימו והוסיפו מאמרים בגיליונות ובין השורות. הרבה מתיקוניהם אינם אלא שיבושים. את הנוסח הנכון שיירו בכתבי היד, כך שאפשר ללמוד הרבה ממנו. רובם המכריע של דפוסי התלמוד הירושלמי בנויים על דפוס ונציה. שיבושים גדולים וקטנים חלו בירושלמי גם לאורך כל תקופת הדפוס, למן הדפוס הראשון שנדפס ישירות מכתב יד ליידן המוגה.
נוסח הירושלמי הלך והשתבש במהלך מסירתו, למן הימים שהוא יצא מידי עורכיו. אין אנו יודעים כמה גלגולי העתקה עבר נוסח הירושלמי עד להעתקתו בידי סופר כתב יד ליידן. כל העתקה הוסיפה שיבושים משלה.
בעית הנוסח המשובש, בנוסף לבעיות המינוח והלשון, הן הגורמים להזנחת הירושלמי לאורך כל הדורות, למן ימי הראשונים ועד לימינו. מפרשי הירושלמי וחוקריו חיפשו מאז ומתמיד דרכים לתיקון נוסחו, ובעיקר על ידי כתבי יד, אך הם לא מצאו שום כתב יד שיכול היה לפתור את בעיות הנוסח. לומדי הירושלמי ומפרשיו לא ידעו על קיומו של כתב היד שהיה מונח בליידן שבהולנד. על קיומו של כתב היד נודע באמצע המאה ה-19 למניינם, אך התעלמו לחלוטין ממנו ולא נסתייעו בו. רק כעבור כ-70 שנה נודעה חשיבותו הגדולה של כתב היד לתיקון נוסח הירושלמי.
סופר כתב יד ליידן העתיק מכתב יד משובש מאוד, ונאלץ לתקן ולהגיה אותו. הגהותיו ותיקוניו של הסופר נעשו בין השורות ועל הגיליונות. יש להניח שגם בהעתקה עצמה נפלו שגיאות ושינויים בלתי מכוונים, כדרך כל העתקה.
בכתב יד ליידן נוספו משניות, פסקאות וחלוקות להלכות, בעוד שבנוסח המקורי של הירושלמי לא היו כל אלה, אלא הכול היה עשוי כחטיבה אחת רצופה של התלמוד, ללא משניות וללא פסקאות. בראש כל פרק של תלמוד בא פרק שלם של משנה ולאחריו נוסח התלמוד. בתוך פרק התלמוד חוזרות פסקות קצרות מן המשנה ואחריהן סוגיות התלמוד. סימון חלוקת ההלכות אינו אחיד. כתב היד מפוסק על ידי נקודה.
כתב היד המקורי כפי שהוא יצא מידי הסופר הוא משובש, ומצויות בו השמטות גדולות וקטנות רבות. יש בכתב היד קטעים שלמים שלא במקומם ושיבושי סופרים רגילים. הסופר גם שיבש את הלשון וצורות הכתיב הארץ ישראליות. במשך הזמן נוספו בכתב היד הגהות ותיקונים מרובים בידי כמה מגיהים, ששיפרו את נוסחו המשובש של כתב היד. המגיהים השלימו חלק גדול מההשמטות שהיו בכתב היד המקורי ותיקנו שיבושים מרובים שהיו בו. ההגהות העיקריות נעשו לצורך התקנת כתב היד לקראת הדפסתו בוונציה. הרבה מהגהותיהם נעשו על סמך כתבי יד אחרים. אין ספק שהמגיהים שיבשו לא מעט. מרובים השיבושים של המגיהים בלשון הירושלמי, בסגנונו, במונחיו ובכתיבו המיוחד. הם הותירו חסרונות ושיבושים מרובים. לא תמיד הוסיפו את השלמותיהם במקום הנכון, לעיתים לא השלימו די הצורך, ולעיתים השלימו קטעים שחשבו בטעות שהם חסרונות.
גם לאחר כל ההשלמות המרובות שנעשו בכתב היד בידי המגיהים, עדיין רבות ההשמטות בנוסח הירושלמי. כמו כן מרובים בכתב היד הייתורים, החילופים והסירוסים במשפטים שלמים ובחלקי משפטים, ו"גופים זרים" שהשתרבבו. מרובות גם טעויות ההעתקה הרגילות בכל הספרים. בשל השפעת התלמוד הבבלי, כתב יד ליידן שונה מהנוסח המקורי של הירושלמי בכל תחומי הלשון: באוצר המילים, בצורות דקדוקיות, בכתיב, בסגנון ובמינוח. מרובים השיבושים גם בשמות החכמים ובדרך מסירת מאמריהם. למרות כל חסרונותיו, ניתן לתקן את נוסחו על פי כתבי יד נוספים, מקבילות, מובאות הראשונים והכרה טובה של לשונו, סגנונו ומונחיו של התלמוד הירושלמי, וכך להעמיד את הנוסח המקורי של התלמוד הירושלמי.
<b>ב) כתב יד רומי</b> כולל את סדר זרעים ואת מסכת סוטה. נכתב כנראה במאה ה-13 למניינם. הוא מלא שיבושים ורצוף השמטות גדולות, אך יש בו נוסחאות מקוריות, ובמקומות רבים הוא משלים חסרונות שבכתב יד ליידן.
<b>ג) "שרידי הירושלמי"</b> הוא אוסף גדול של קטעי התלמוד הירושלמי, ששרדו בגניזת קהיר. <b>"גנזי הירושלמי"</b> הוא אוסף של כל קטעי התלמוד הירושלמי מגניזת קהיר ומספריות העולם. קטעי הגניזה הקדומים ביותר הם כנראה מן המאה ה-9 למניינם. חשיבותם של קטעי הגניזה בכך, ששמרו על צורתו המקורית של התלמוד הירושלמי, על כתיבו ועל גרסאות משובחות לרוב.
<b>ד) כתב יד ספרדי.</b> כתב יד כמעט שלם של מסכת נזיקין מהתלמוד הירושלמי. נכתב כנראה במאה ה-15 למניינם. מסורת הנוסח שלו טובה ומשובחת.
<b>ה) כתב יד אשכנזי.</b> נמצאו קטעים מהתלמוד הירושלמי, ששרדו בגרמניה והוצאו מכריכות ספרים. כתב יד זה נכתב במאה ה-13 למניינם. בכתב יד זה הוכנסו לגוף הנוסח הוספות רבות על פי מקורות שונים. כתב יד זה הוא מעין "ספר הירושלמי" שהיה לפני ראשונים באשכנז כמו ראבי"ה ובעל או"ז ("אור זרוע").
*******************
<b>נוסחיה של ירושלמי מסכת סנהדרין</b>
לירושלמי סנהדרין כתב יד שלם:
כתב יד ליידן (המסירה שלפנינו)
<b>קטעי גניזה של ירושלמי מסכת סנהדרין</b>
(ציוני הדפים הם לתלמוד ירושלמי דפוס ונציה)
<b>גניזה</b>
<b>4691	CUL: T-S AS 78.405</b>
יח ע"ב 55 - ע"ג 7
...יבר[כך] - [ד]לא סליק
<b>גנזי הירושלמי, עמ' 567-569</b>
<b>מנצ'סטר / 6931 B JRU</b>
<b>1482.3</b>
<b>Manchester, Rylands: B 6931</b>
יח ע"ג 3 - 6
[שבעה להבי]א ש[ני] - לקי[דוש החדש]
<b>גנזי הירושלמי, עמ' 570</b>
<b>גניזה</b>
<b>2949	CUL: T-S 12.758</b>
יט ע"א 40 - ע"ב 37
[סמי]כות תמן - זו סנהדרין ש[אל]
פינתו העליונה החיצונה של הדף
סוף הקטע כתוב בשוליים בכתיבת יד אחרת
<b>גנזי הירושלמי, עמ' 571-573</b>
<b>גניזה</b>
<b>2940	CUL: T-S 12.211</b>
יט ע"ג 56 - כ ע"א 6
חלקים(!) והטילן - אלא(!) הוא וכל
שרידי הירושלמי עמ' 256-257
<b>גנזי הירושלמי, עמ' 574-576</b>
<b>ניו יורק JTS</b>
<b>6902	Boesky 4 / Feinberg	[קטע ששון]</b>
(א)	כ ע"ב 47 - ע"ג 39
	[ב]עיני(!) [ו]עם האמהות - משנה תורה ונשתטח
(ב)	כא ע"ב 8 - ע"ג 3
	קובעתה(!) - לבר נש בדין
<b>גנזי הירושלמי, עמ' 588-592</b>
<b>גניזה</b>
<b>4690	CUL: T-S AS 78.402 +</b>
כב ע"א 52 - ע"ב 33
עכבר שא[ינו מ]מית - מה מקיים ויא[מר]
<b>+ 4693 </b>(חלק עליון) צורף אל: 4690
<b>גנזי הירושלמי, עמ' 574, 576-578</b>
<b>מ' בניהו (אוסף פרטי)</b>
<b>7885</b>			<b>[קטע עסיס]</b>
כב ע"ג 50 - כג ע"ג 47
ר' שמעון בן יוחאי - בקדרין חדת[ת]ה(!)
בסוף הקטע שתי מילים שאינן בדפוס: "וכפונון ברא' (=בראשיהון)"
<b>גנזי הירושלמי, עמ' 588, 593-600</b>
<b>גניזה</b>
<b>6641	ENA 3096/3</b>
ליקוט: כג ע"ב 30-50, כה ע"ד 45-50, כה ע"ד 52-53
ליקוטי אגדות (כולל קטעים מבראשית רבה וקוהלת רבה)
<b>גנזי הירושלמי, עמ' 690-692</b>
<b>גניזה</b>
<b>2689	CUL: T-S F17.31 +</b>
כד ע"ב 42 - ע"ג 46
דק[ים סת]מן - כלל בעשה ופרט בלא
שרידי הירושלמי עמ' 258-259
<b>+ 4984 </b>(פינה חיצונית עליונה)<b> </b>
<b>+ 5698 </b>(פינה פנימית עליונה)
<b>גנזי הירושלמי, עמ' 581-584</b>
<b>פרמה</b>
<b>575 	a 2620/89 </b>
ליקוט: סנהדרין דף כה
<b>גניזה</b>
<b>2687	CUL: T-S F17.27</b>
כז ע"ד 29 - כח ע"א 36
שיהיה(!) אביו צדיק - על גבי סנדל א[חד]
שרידי הירושלמי עמ' 260, 262
<b>גנזי הירושלמי, עמ' 581, 584-586</b>
<b>גניזה</b>
<b>2941	CUL: T-S 12.735</b>
כט ע"א 61 - ע"ג 3
[וא]חיתופל ראה - [ל]עתיד לבוא...
<b>גנזי הירושלמי, עמ' 574, 578-580</b>
<b>סבונה</b>
<b>443	Fr. Ebr. 2.1 - 7.3</b>
(א)	כה ע"ד 50 - כו ע"א 51
	ליה א"ר חמה(!) - ללמדך שכולן גזרת מלך
(ב)	כו ע"ב 52 - ע"ג 8
	אמ' לנו אבא - מה זריחת החמה
(ג)	כז ע"א 23 - 49
	אותו מים הרעים(!) - כי יריבון כי יריב[ון]
(ד)	כז ע"ג 30 - 58
	אמ' בחמורות - עבר(!) ע[ל]
(ה)	כט ע"ד 11 - 31
	ויקרבו על שם - ולכבוש הארץ (סוף הפרק)
(ו)	ל ע"ב 49 - ע"ג 41
	[שה]גוים קרובי תשובה - אות או מופת(!)
<b>גנזי הירושלמי, עמ' 601-608</b>
<b>בודפשט</b>
<b>7335	229.2</b>		<b>[קטע וידר]</b>
סנהדרין
דף א ע"א:	ל ע"ג 45 - 51
		טרקלין וקיטון וחופה(!) - (סוף המסכת)
<b>גנזי הירושלמי, עמ' 587</b>
קטעי גניזת קהיר מוצגים באתר כתבי היד היהודיים של פרידברג (http://www.jewishmanuscripts.org/)
*******************
<b>הפירוש למסכת סנהדרין</b>
הפירוש מחולק לשני חלקים עיקריים: פירוש הסוגיה לחלקיה, ולאחריו הבאת מקורות ומקבילות והשוואה ביניהם, ועיונים והרחבות בנושאים שבסוגיה.
העיקרון של הפירוש הוא פירוש דברי חכמינו בירושלמי על פי דבריהם בכל המקורות: משנה, תוספתא, מסכתות קטנות, תלמוד ירושלמי, תלמוד בבלי, מדרשי הלכה ומדרשי אגדה. הדבר נעשה על ידי חיפוש ועיון מדוקדקים בכל המקורות. בתוך הפירוש מובאים המקורות בתוספת ביאור ותרגום חלקי.
הפירוש מתייחס ללשון הארמית הארץ ישראלית ולמונחי הדיון והלימוד שבתלמוד הירושלמי, תוך השוואת מקבילות ללשון ולמונחים במקומות אחרים בתלמוד הירושלמי ובמדרשי אגדה ארץ-ישראליים, ותוך הסתמכות על חוקרים בדורותינו.
הפירוש הוא פרי לימוד ועיון מעמיקים בפירושיהם ובדבריהם של רוב המתייחסים לדברי הירושלמי: מפרשי הירושלמי, ראשונים ואחרונים, ומחקרים בתחומים שונים.
הפירוש מבחין בין דברי תנאים ובין דברי אמוראים, ומתייחס לשלשלת המסירה של דבריהם, תוך ציון דורות התנאים והאמוראים.
רבים מהמקורות התנאיים בירושלמי הם ברייתות מן התוספתא המובאות בשלמות או בקיצור. העיון בתוספתא מסייע לפירוש נכון של הירושלמי, והוא הכרחי כאשר הירושלמי מביא ציטוט חלקי או ניסוח מקוצר של דברי התוספתא או כאשר הירושלמי קוטע את דברי התוספתא לצורך פירוש או לצורך שאלה ותשובה. בתוך הפירוש מובאים דברי התוספתא בשלמות בתוספת ביאור.
המקורות האמוראיים בירושלמי הם דברי אמוראים ארץ ישראליים ובבליים לדורותיהם. הפירוש מתייחס לקשרים בין האמוראים, ומשווה בין דברי האמוראים בתלמוד הירושלמי ובין דבריהם בתלמוד הבבלי. השוואה זו מסייעת לעיתים לפירוש נכון של הירושלמי. בתוך הפירוש מובאות הסוגיות המקבילות בתלמוד הבבלי בתוספת ביאור ותרגום חלקי.
הפירוש מבאר את הקשרים בין סוגיות ואת ייחוסן למשנה ולתוספתא המתאימים.
הפירוש מתייחס לסוגיות כפולות בתלמוד הירושלמי שהועתקו ממקום למקום ולשיבושים שנוצרו בהעתקות אלו על ידי מעתיקי הסוגיות.
הפירוש משלים פסוקים המובאים בירושלמי, מציין את הקשרם במקרא, ומבאר את אופן דרשתם.
הפירוש מתייחס למנהגי ארץ ישראל בתקופת המשנה והתלמוד, ומתאר אישים, מקומות, אירועים, חברה ותרבות בתקופה הזו.
<b>הנוסח</b>
נוסח התלמוד הירושלמי שנקבע לצורך הפירוש למסכת סנהדרין (להלן: הנוסח) מיוסד על כתב יד ליידן שלפנינו (להלן בתוך הפירוש: המסירה שלפנינו / כתב היד שלפנינו), שיצא לאור במהדורה משוכללת על ידי האקדמיה ללשון העברית. הנוסח נסמך על הסימנים המתארים את כתב היד ועל הסימנים שנוספו בידי מתקיני המהדורה. הסימנים של מתקיני המהדורה אינם מצוינים בתוך הנוסח.
הנוסח נקבע על פי ההגהות (מחיקה, תוספת, נוסח חלופי) של הסופר ושל המגיהים בכתב יד ליידן. בדרך כלל הובא בתוך הנוסח מה שסומן כתוספת, ולא הובא מה שסומן כמחיקה. הגהות אלו לא סומנו בתוך הנוסח, אך הגהות משמעותיות צוינו בתוך הפירוש. תוספות של המגיהים שהן שיבוש בסגנון הירושלמי לא הובאו בתוך הנוסח. תוספות של המגיהים שהן ייתור במסירה (במקומות שלא סומנו בידי מתקיני המהדורה) הובאו בתוך הנוסח וסומנו כייתור.
כשחוברו בכתב היד בטעות שתי תיבות לאחת הן הופרדו (במקום שההפרדה משמעותית הדבר צוין בתוך הפירוש).
הסימנים בתוך הנוסח שונים מהסימנים של מתקיני המהדורה. השלמת חיסרון בנוסח המסירה (במקום שהושלם חיסרון בידי מתקיני המהדורה או במקום שהשלמת החיסרון מוכרחת) סומנה בתוך הנוסח בסוגריים מרובעות - [א]. ייתור במסירה (במקום שסומן בידי מתקיני המהדורה או במקום שהייתור מוכרח) סומן בתוך הנוסח בסוגריים עגולות - (א). ההשלמות והייתורים הם לפי מקבילות או לפי כתבי יד או לפי קטעי גניזה.
היחס לסימנים שנוספו בידי מתקיני המהדורה (כגון: ייתור במסירה, נוסח תמוה, תיקון בסדר התיבות) הוא ביקורתי. יש מקומות שסומנו בידי מתקיני המהדורה, אך על פי שיקול הדעת לא היה הנוסח טעון תיקון. במקום שהנוסח תמוה הוצע תיקון לנוסח בתוך הפירוש.
סופר כתב יד ליידן כתב על פי רוב בכתיב מלא. הכתיב של הסופר נשמר בתוך הנוסח.
תיבת "של" המחוברת לתיבה שלאחריה הופרדה (אף על פי שההפרדה היא שיבוש צורת הלשון הארץ ישראלית). במקום שהיידוע של התיבה שלאחריה מובלע בתיבה "של", נוספה בתוך הפירוש ה"א היידוע זעירה בראש התיבה שלאחריה.
כל הקיצורים הושלמו (מלבד "כול'" בהבאת פסקה מהמשנה ו"וגו'" בהבאת פסוק מהמקרא), וכל ראשי התיבות נפתרו (מלבד "הקב"ה"=הקודש ברוך הוא).
פסוקי המקרא סומנו במרכאות, ולא נרשמו להם מראי מקום (מראי מקום נרשמו בתוך הפירוש).
סופר כתב יד ליידן רשם פסוקים מתוך זיכרון והביא פסוקים בשינוי. נוסח הפסוקים תוקן בתוך הפירוש על פי המסורה שבידינו (הדבר לא צוין בתוך הפירוש). הסופר כתב פסוקים בכתיב מלא יותר מאשר במקרא, והכתיב של הסופר נשמר בתוך הנוסח.
תפילות וברכות, לרבות קטעים מהן, סומנו במרכאות. פסוקים שהובאו בתוך תפילות וברכות לא סומנו במרכאות.
לנוסח הוכנסו סימני פיסוק.
חלוקת הנוסח הכתוב נעשתה לפי הפרק וההלכה על פי החלוקה המקובלת, כמו שהוא במהדורת האקדמיה ללשון העברית (כשסימוני ההלכות שבדפוסים שונים מהחלוקה המקובלת הדבר מצוין). החלוקה המשנית לפסקאות ולקטעים נעשתה לפי העניין. בכל הלכה מובא נוסח המשנה ולאחריו נוסח התלמוד כמקובל בדפוסים המאוחרים.
נוסח המשנה שנקבע לצורך הפירוש למסכת סנהדרין מיוסד על שלושת כתבי היד החשובים של המשנה: כתב יד פרמה, כתב יד קאופמן וכתב יד קיימברידג'.
מראי המקום בגיליונות שמימין ומשמאל לנוסח הם לירושלמי דפוס וילנא.
<b>הפירוש</b>
בתוך הפירוש בא הנוסח הכתוב באותיות בולטות, וכל חלקי הפירוש באו בדרך כלל באותיות רגילות. כל קטע של הנוסח הכתוב שבתוך הפירוש מחולק למשפטים ולחלקי משפטים, ולאחריהם בא הפירוש להם, כשביניהם מקף מפריד.
למשפטים ולחלקי משפטים בעברית נוספו לעיתים בנוסח הכתוב שבתוך הפירוש מילים, בסוגריים או שלא בסוגריים, הבאות לפרש את המילים שלפניהן או להשלים מילים חסרות. בפירוש שלאחרי משפטים וחלקי משפטים בארמית ניתן תחילה תרגום המילים, ואחר כך, בסוגריים או שלא בסוגריים, ניתן פירוש העניין. לעיתים נוספו בתוך תרגום המילים מילים בסוגריים, הבאות לפרש את המילים שלפניהן או לתת פירוש משמעי (כשהפירוש המשמעי של המילים בארמית שונה מהתרגום המילולי) או להשלים מילים חסרות.
בנוסח הכתוב שבתוך הפירוש צוין בסוגריים, באותיות רגילות או בולטות, תיקון גרסה או חילוף נוסח לנוסח הכתוב. תיקוני גרסה וחילופי נוסח הם על פי כתבי יד נוספים, מקבילות, מובאות הראשונים והכרה של לשונו, סגנונו ומונחיו של התלמוד הירושלמי. כתבי היד וקטעי הגניזה ששימשו לצורך הפירוש למסכת סנהדרין נרשמו לעיל.
בנוסח הכתוב שבתוך הפירוש צוינה בסוגריים הצורה הרגילה של מילה שבאה בצורה הארץ ישראלית.
בנוסח הכתוב שבתוך הפירוש צוינו בסוגריים, שבתוכם סימן שוויון, המילים שמהן הורכבו המילים שבנוסח הכתוב – (=אב).
בנוסח הכתוב שבתוך הפירוש צוינו בסוגריים מרובעות, שבתוכם סימן ~, אותיות שהוחלפו אלה באלה בנוסח הכתוב – [א ~ ב].
בנוסח הכתוב שבתוך הפירוש צוין בסוגריים בסמוך לשם חכם דור התנאים או האמוראים של החכם, ולעיתים צוינו גם פרטים על החכם. לא צוין כך, כשהחכם כבר נזכר בסמוך לעיל, או כשבשם זה נקראו כמה חכמים ומתוך ההקשר אין ברור במי מהם מדובר.
בנוסח הכתוב שבתוך הפירוש צוינו בסוגריים בסמוך לשם מקום פרטים על המקום.
המילה "כול'" הושמטה מהנוסח הכתוב שבתוך הפירוש כשבמקומה הושלמה פסקה מהמשנה.
בנוסח הכתוב שבתוך הפירוש נרשמו מראי מקום לפסוקי המקרא, והושלמו פסוקי המקרא שהובאו בקיצור והיה צריך להשלימם. המילה "וגו'" הושמטה מהנוסח הכתוב שבתוך הפירוש כשבמקומה הושלם פסוק.
לפני כל קטע בתוך הפירוש באה פתיחה, שמציינת את הפסקה מהמשנה או מברייתא שהקטע מדבר עליה, את הקשר של הקטע לקטעים שלפניו, ואת המקבילות בירושלמי לקטע. גם לפני כל מאמר או לפני כל שאלה ותשובה או לפני כל קושיה ותירוץ באו מילות פתיחה וקישור.
אחרי כל קטע בתוך הפירוש מובאים מקבילות לקטע, מקורות לפירוש הקטע, השוואות בין הירושלמי ובין הבבלי, ועיונים והרחבות לנושאים שנזכרו בקטע.
בנוסח הכתוב של המקבילות והמקורות נוספו מילים בסוגריים הבאות לפרש את המילים שלפניהן או להשלים מילים חסרות. הנוסח הכתוב וחלק מהפירוש של המקבילות והמקורות הם על פי המהדירים שלהם, אף שלרוב הם לא צוינו בתוך הפירוש (ראה רשימת מקורות להלן).
כשהמקבילות והמקורות נבדלים זה מזה בלשון ובתוכן הם הובאו בדרך כלל בנפרד. כשהמקבילות והמקורות אינם נבדלים זה מזה בלשון ובתוכן הם הובאו בדרך כלל ביחד. כשהמקבילות והמקורות הובאו ביחד, אף שיש ביניהם הבדלים, נבחר הנוסח של אחד מהם או שנקבע נוסח המשלב בין הנוסחים השונים או שצוינו הנוסחים השונים (נוסחים שונים מופרדים בלוכסן - /).
הנוסח של מקבילות ומקורות, לרבות פסוקים שהובאו בהם, הוא בכתיב מלא (צורת זכר רבים המסתיימת ב-ן הוחלפה ב-ם, אף על פי שההחלפה היא שיבוש צורת לשון חכמים).
משפטים וחלקי משפטים בארמית של מקבילות ומקורות הובאו לעיתים בתרגומם לעברית מבלי שהובא הנוסח המקורי ומבלי שצוין שבמקומו הובא תרגומו.
מקבילות ומקורות מן התלמוד הירושלמי צוינו לפי הפרק וההלכה על פי החלוקה המקובלת, כמו שהוא במהדורת האקדמיה ללשון העברית.
הנוסח של מקבילות ומקורות מן התלמוד הבבלי תוקן לעיתים על פי כתבי יד של הבבלי. במקבילות ובמקורות מן התלמוד הבבלי הובא בדרך כלל פירושו של הרב ע' אבן ישראל.
פרויקט השו"ת של אוניברסיטת בר אילן סייע בחיפוש ובהעתקה של מקבילות ומקורות. מערכת המידע לתלמוד הירושלמי של המכללה האקדמית בנתניה (http://yerushalmidb.compuall.co.il/) סייעה במציאת הפניות לציטוטי ירושלמי בראשונים ולספרות מחקר על הירושלמי.
תודה לידידי מיכאל אדלר שקרא את הפירוש למסכת והעיר עליו.
<b>רשימת מקורות נבחרים</b>
<b>משנה, תוספתא ותלמודים</b>
ששה סדרי משנה (חנוך אלבק)
משניות מבוארות (פינחס קהתי)
משנת ארץ ישראל (שמואל ספראי וזאב ספראי)
תוספתא (משה ש' צוקרמנדל)
תוספתא (שאול ליברמן)
תוספתא כפשוטה (שאול ליברמן)
תוספת ראשונים (שאול ליברמן)
מסכת סופרים (מיכאל היגר)
מסכתות קטנות (מיכאל היגר)
תלמוד ירושלמי על פי כתב יד ליידן (האקדמיה ללשון העברית)
תלמוד ירושלמי (דפוס ונציה)
תלמוד ירושלמי (דפוסים קדומים)
שרידי הירושלמי (לוי גינצבורג)
גנזי הירושלמי (יעקב זוסמן)
פירושי רמב"ן לירושלמי (יואל פלורסהיים)
מפרשי התלמוד הירושלמי (רש"ס, "יפה מראה", "שדה יהושע", רא"ף, "קורבן העדה" ו"שיירי קורבן", "פני משה" ו"מראה הפנים", "נועם ירושלמי", "ספר ניר", רידב"ז, "גליוני הש"ס")
אהבת ציון וירושלים (דב ב' רטנר)
זהב הארץ (דב מלאכי)
חומת ירושלים (אברהם י' ברומברג)
חידושי הריצ"ד (יוסף צ' דינר)
משבי"ח (משה ש' זיוויץ)
עלי תמר (ישכר תמר)
שערי תורת ארץ ישראל (זאב ו' רבינוביץ)
פירושים וחידושים בירושלמי - מסכת ברכות (לוי גינצבורג)
הירושלמי כפשוטו - מסכתות שבת, עירובין ופסחים (שאול ליברמן)
ירושלמי נזיקין (אליעזר שמשון רוזנטל, שאול ליברמן)
תלמוד ירושלמי סדר זרעים (זכריה פרנקל)
תלמוד ירושלמי סדר זרעים (אברהם מ' לונץ)
תלמוד ירושלמי מסכת פאה (עדין שטיינזלץ)
תלמוד ירושלמי מסכת שביעית (יהודה פליקס)
תלמוד ירושלמי מסכת מעשרות (יהודה פליקס)
תלמוד ירושלמי מסכת קידושין (מנחם כ"ץ)
תלמוד בבלי (על פי כתבי יד)
תלמוד בבלי (עדין שטיינזלץ)
מפרשי התלמוד הבבלי
מקורות ומסורות - ביאורים בתלמוד (דוד הלבני)
<b>מדרשי הלכה ואגדה</b>
מכילתא דרבי ישמעאל (חיים ש' הורוביץ וישראל רבין)
מכילתא דרבי ישמעאל (מאיר איש-שלום)
מכילתא דרבי שמעון בר יוחאי (יעקב נ' אפשטיין ועזרא צ' מלמד)
ספרא (יצחק א' וייס)
ספרא דבי רב (אליעזר א' פינקלשטיין)
ספרי במדבר (חיים ש' הורוביץ)
ספרי במדבר: מהדורה מבוארת (מנחם י' כהנא)
ספרי זוטא במדבר (חיים ש' הורוביץ)
ספרי דברים (אליעזר א' פינקלשטיין)
מדרש תנאים לדברים (דוד צ' הופמן)
ספרי זוטא דברים (מנחם י' כהנא)
מדרשי רבה (וילנא)
בראשית רבה (יהודה תיאודור וחנוך אלבק)
קטעי בראשית רבה מן הגניזה (מיכאל סוקולוף)
שמות רבה (אביגדור שנאן)
ויקרא רבה (מרדכי מרגליות)
דברים רבה (שאול ליברמן)
מדרש רבה (משה א' מירקין)
רות רבה (מירון ב' לרנר)
איכה רבה (שלמה בובר)
פסיקתא דרב כהנא (דוב מנדלבוים)
פסיקתא דרב כהנא (שלמה בובר)
פסיקתא רבתי (מאיר איש-שלום)
מדרש תנחומא (שלמה בובר)
מדרש תנחומא (ורשא)
מדרש שמואל (שלמה בובר)
מדרש תהילים (שלמה בובר)
מדרש משלי (שלמה בובר)
פרקי דרבי אליעזר (מיכאל היגר)
פרקי דרבי אליעזר (ורשא)
אוצר המדרשים (יהודה ד' אייזנשטיין)
ילקוט שמעוני
מדרש הגדול
<b>ספרי עזר, מחקרים ועבודות</b>
אגריפס הראשון: מלך יהודה האחרון (דניאל שוורץ)
אוצר כינויי עובדים בספרות התלמוד והמדרש (מאיר איילי)
אוצר לשונות ירושלמיים (משה עסיס)
אנציקלופדיה לחכמי התלמוד והגאונים (מרדכי מרגליות)
אנציקלופדיה מקראית
אנציקלופדיה תלמודית (יד הרב הרצוג)
אריאל - אנציקלופדיה לידיעת ארץ ישראל (זאב וילנאי)
ארץ ישראל וחכמיה בתקופת המשנה והתלמוד (שמואל ספראי)
בבלי סנהדרין פרק שלישי (מרדכי סבתו)
בימי הבית ובימי המשנה (שמואל ספראי)
ברכות פרק ראשון (משה בנוביץ)
בתי הדין בימי התלמוד (שלום אלבק)
דעת מקרא (מוסד הרב קוק)
דקדוק ארמית בבלית (יעקב נ' אפשטיין)
דרכיהן והתהוותן של סוגיות הירושלמי הדנות במשנה במסכת סנהדרין (עבודה) (ירון זילברשטיין)
הגליל בתקופת המשנה (אהרן אופנהיימר)
ההלכה - מקורותיה והתפתחותה (אפרים א' אורבך)
הוריות: מחקרים במשנה ובתלמודים (צבי א' שטיינפלד)
החקלאות בארץ ישראל בתקופת המשנה והתלמוד (יהודה פליקס)
הטרמינולוגיה של הירושלמי: המונחים העיקריים (לייב מוסקוביץ)
הטרמינולוגיה של הירושלמי: מחקרים בטרמינולוגיה של המשא-ומתן האמוראי (עבודה) (לייב מוסקוביץ)
הכהנים רגזנים הם: לדמותם של הכהנים באגדה (עזריה בייטנר)
הלכות ארץ ישראל מן הגניזה (מרדכי מרגליות)
הלשון והספר - כרך האמונות והדעות (נפתלי ה' טור-סיני)
המילון החדש (אברהם אבן שושן)
הפשרה במשפט העברי (עבודה) (איתי ליפשיץ)
יד לגילת (יצחק ד' גילת)
יהדות בבל ומוסדותיה בתקופת התלמוד (ישעיהו גפני)
יהודי בבל בתקופת התלמוד (ישעיהו גפני)
יוונית ויוונות בארץ ישראל (שאול ליברמן)
כלי החרס בספרות התלמוד (יהושע בראנד)
לוד וחכמיה בימי המשנה והתלמוד (בן-ציון רוזנפלד)
מאלף עד תו - מילון עברי שימושי (מאיר מדן)
מבוא הירושלמי (זכריה פרנקל)
מבוא לנוסח המשנה (יעקב נ' אפשטיין)
מבוא לתלמודים (חנוך אלבק)
מבואות לספרות האמוראים (יעקב נ' אפשטיין)
מבואות לספרות התנאים (יעקב נ' אפשטיין)
מגילת תענית: הנוסחים, פשרם, תולדותיהם (ורד נעם)
מדרשי הלכה של האמוראים בתלמוד ירושלמי (עזרא ציון מלמד)
מדרשי הלכה של התנאים בתלמוד ירושלמי (עזרא ציון מלמד)
מוסדות ותארים בספרות התלמוד (אברהם ש' אמיר)
מחקרי לשון ומינוח בספרות התלמודית (שמא י' פרידמן)
מחקרים בלשון חכמים (משה בר-אשר)
מחקרים במשפט העברי (זרח ורהפטיג)
מחקרים בספרות התלמוד ובלשונות שמיות (יעקב נ' אפשטיין)
מחקרים בתולדות הסנהדרין (חיים ד' מנטל)
מחקרים בתורת ארץ ישראל (שאול ליברמן)
מילון לארמית ארץ ישראלית יהודית - DJPA (מיכאל סוקולוף)
מסורות ונוסחאות בתלמוד (ישראל צ' פיינטוך)
מעמד החכמים בארץ ישראל בתקופת התלמוד (ישראל ל' לוין)
מפי סופרים: תפיסת התורה שבעל פה בראי המחקר (חנן גפני)
משנה ראשונה בתלמודם של תנאים אחרונים (דוד הנשקה)
משפט וצדקה בישראל ובעמים (משה ויינפלד)
סוגיות מקבילות בירושלמי (עבודה) (משה עסיס)
ספרי זוטא - מדרשה של לוד (שאול ליברמן)
עולמה של האגדה: האגדה לאור מקורות יווניים (אלימלך א' הלוי)
עונשים וחטאים: מן המקרא לספרות חז"ל (אהרן שמש)
על הירושלמי (שאול ליברמן)
על המשנה (אברהם וייס)
ערכי - המילון החדש לספרות חז"ל
פרקים בהשתלשלות ההלכה (יצחק ד' גילת)
קדמוניות היהודים (יוסף בן מתתיהו)
קץ החיים (ניסן רובין)
רבי יהודה הנשיא (אהרן אופנהיימר)
רשימת תיקונים ב'גנזי הירושלמי' (אלישיב שרלו)
שקיעים מתרגומי המקרא הארמיים (משה גושן-גוטשטיין)
תולדות היהודים בארץ ישראל בתקופת המשנה והתלמוד (גדליהו אלון)
תופעת הגרשים בתלמוד הירושלמי (עבודה) (אלישיב שרלו)
תורת הצורות של הארמית שבתלמוד הירושלמי על פי קטעי גניזה (שי היימנס)
תלמוד ירושלמי מסכת מגילה פרק ד (עבודה) (משה פינצ'וק)
תלמוד ירושלמי מסכת קידושין פרק ראשון (עבודה) (מנחם כ"ץ)
תלמודה של קיסרין (שאול ליברמן)
Dictionary of Greek and Latin Legal Terms in Rabbinic Literature (דניאל שפרבר)
Jewish and Roman law: a comparative study (בועז כהן)
<b>מאמרים בכתבי עת ובספרי מחקר, יובל וזיכרון</b>
אומה ותולדותיה א &gt; המרכז בנציבין בתקופת המשנה (אהרן אופנהיימר)
אסופות יא &gt; לדרכי שילובן של האגדות בירושלמי (לייב מוסקוביץ)
ארץ ישראל: מחקרים בידיעת הארץ ועתיקותיה ד &gt; על מכתבים עברים וארמים קדומים ועל "חלה" (אברהם מ' הברמן)
בין יוספוס לחז"ל א &gt; בית חוניו (טל אילן)
בית מקרא כה &gt; בימי שיבת ציון (בן ציון לוריא)
בר אילן ט &gt; ()
בר אילן ל-לא &gt; מסביב ל"סידרא" (משה עסיס)
גנזי הירושלמי &gt; הערות ללשון קטעי הגניזה של התלמוד הירושלמי (שלמה נאה)
דברי הקונגרס העולמי החמישי למדעי היהדות ד &gt; משמעותם ההיסטורית של הדיאלוגים בין חכמים לגדולי רומי (משה ד' הר)
דברי הקונגרס העולמי למדעי היהדות ט, ב-1 &gt; ההנהגה היהודית בדרום בשלהי תקופת התלמוד (בן-ציון רוזנפלד)
דברי הקונגרס העולמי למדעי היהדות י, ג-1 &gt; מהותו של "מופנה": התפתחויות מתקופת התנאים עד סוף התקופה התלמודית (מיכאל צ'רניק)
דברי הקונגרס העולמי למדעי היהדות יא, ב-1 &gt; משחקי ילדים בעת העתיקה (מאיר בר-אילן)
דברי הקונגרס העולמי למדעי היהדות" יא, ג &gt; היחס בין התלמוד הירושלמי לבין ויקרא רבה: בחינה מחודשת (לייב מוסקוביץ)
דברי הקונגרס העולמי למדעי היהדות" יב, ב &gt; יהודים עובדי עבודה זרה בארץ ישראל בתקופת המשנה והתלמוד (עמנואל פרידהיים)
דברי חכמים וחידותם: פרשנות התנ"ך בספרות חז"ל וימי הביניים &gt; טף של עיר הנידחת: מקרא, מדרש, רמב”ם (דוד הנשקה)
דרכי דניאל: מחקרים במדעי היהדות לכבוד הרב פרופסור דניאל שפרבר &gt; מעשה באחיזת עיניים (שמא י' פרידמן)
היגיון ליונה &gt; על "פתח" ועל הפתיחה: עיון חדש (פינחס מנדל)
והנה רבקה יוצאת: עיונים במדעי היהדות לכבוד רבקה דגן &gt; יום הכיפורים והתשובה: על משמעותו המתפתחת של יום הכיפורים (חיים בורגנסקי)
והנה רבקה יוצאת: עיונים במדעי היהדות לכבוד רבקה דגן &gt; מסירות נפש ופיקוח נפש בתלמוד הירושלמי (לייב מוסקוביץ)
זיכרונות האקדמיה ללשון העברית כרך לא-לד &gt; סורסי לאילייא - ארמית מארץ ישראל תצווח (יוסף יהלום)
זמנים: רבעון להיסטוריה 109 &gt; מאימתי חשובה השכלה גבוהה לעם ישראל? (אהרן אופנהיימר)
טבריה - מייסודה עד הכיבוש המוסלמי &gt; מוסדות ההנהגה וטבריה (אהרן אופנהיימר)
טללי אורות יג &gt; "אחרי רבים להטות": מקרא או מדרש? דוגמה לתהליך התהוות פרשנות הלכתית (דניאל רביב)
יובל שי: מאמרים לכבוד שמואל י' עגנון בהגיעו לשיבה &gt; לשונות סופרים (אליעזר ש' רוזנטל)
לשוננו מב &gt; מונחי פריחה והנצה במקורות (יהודה פליקס)
לשוננו נז &gt; הערות למילון של הארמית היהודית של ארץ-ישראל (מרדכי ע' פרידמן)
לשוננו נח &gt; לשון "התעמר" בפרשנות התנאים (דוד הנשקה)
לשוננו עד &gt; שלוש הערות לנוסח הירושלמי ולפירושו (שלמה נאה)
לשוננו עו &gt; פרקו נאה (דב ספטימוס)
לשוננו פ &gt; "אליסיס דטיבריא" (משה עסיס)
מאמר שהוצג בכנס ״מדרשי אגדה בארץ ישראל ותפוצתם״, יד יצחק בן צבי, ירושלים, 1-5 ביוני 2011 &gt; תשובותיו של מנשה - התבחנות רבנית בארץ ישראל של שלהי העת העתיקה (רון ניולד)
מגדים ז &gt; הבא במחתרת - לייחסו של המדרש לפשט (דוד הנשקה)
מחקרי גבעה תשע"ח &gt; "ואחות לוטן תמנע" - תיקון נוסח לא ידוע במקרא? (ירון זילברשטיין)
מחקרי ירושלים בספרות עברית כו &gt; הסיפור המקראי המורחב על אביגיל המונעת מדוד לבוא בדמים (גלעד ששון)
מחקרי משפט כו &gt; "כי המשפט לאלהים הוא" - על הזיקה בין האל להליך השיפוטי במקרא ובמסורת ההלכתית (חיים שפירא)
מחקרי עיר דוד וירושלים הקדומה 3 &gt; המדרון המזרחי של עיר דוד בימי הבית השני ותחומי החומה השנייה (אשר גרוסברג)
מחקרי תלמוד ג, א &gt; אגדת יהונתן בן גרשם בן משה (משה בר)
מחקרים בתלמוד ובמדרש - ספר זיכרון לתרצה ליפשיץ<b> &gt; "</b>והחי יתן אל לבו": על מנהגי הספד ותנחומים בבבל ובארץ ישראל בתקופת התלמוד (פינחס מנדל)
מעשה סיפור - מחקרים בסיפורת היהודית ב &gt; על מעשים שנרמזו בתלמוד ונתפרשו ברש"י ובמקורות אחרים (ירמיהו מלחי)
משאת אהרן: מחקרים בלשון מוגשים לאהרן דותן &gt; גיניי גינייה, גנתה גננה, גנונית גנונייה (מרדכי ע' פרידמן)
נטועים טז &gt; למשמעות הביטויים "דחית בקנה" ו"להוציאך חלק אי אפשר" שבספרות חז"ל (עמרם טרופר)
סידרא ב &gt; ממון לזה ונפשות לזה (דוד הנשקה)
סידרא טז &gt; פרשת המלך כיצד? לדרכי עריכת המשנה (דוד הנשקה)
סידרא יז &gt; מסוגיות עריכתה של המכילתא דר' שמעון בן יוחאי (אברהם ח' בורגנסקי)
סידרא כ &gt; "לא הרגו נהרגין, הרגו אין נהרגין"': משפח או משפט? (שמא י' פרידמן)
סידרא כג &gt; פסולי עדות (מרדכי סבתו)
סיני ספר יובל &gt; הפסח שעשה חזקיהו המלך לשיטת הירושלמי (שאול ליברמן)
סיני סא &gt; על סנדל המסומר (דניאל שפרבר)
סיני צט &gt; לפירושה של סוגיא אחת בירושלמי סנהדרין (משה עסיס)
ספר היובל לרב מרדכי ברויאר &gt; בית דין של בוררים (מרדכי סבתו)
ספר היובל לשמואל קרויס &gt; שרידים מדבי רבי ישמעאל לספר ויקרא (יעקב נ' אפשטיין)
ספר חנוך ילון &gt; קצת הערות לתחילת רות רבה (שאול ליברמן)
ספר יצחק אריה זליגמן &gt; על דרך טיפולם של חז"ל בחילופי נוסח במקרא (דוד רוזנטל)
ספר ירושלים - תקופת המקרא &gt; ירושלים בימי שלטון פרס: מתאר העיר והרקע ההיסטורי (חנן אשל)
עיונים בהיסטוריוגרפיה &gt; מקורות ארץ ישראליים היסטוריוגרפיים קדומים במסורת התלמוד הבבלי (שמואל ספראי)
עלי משפט יב &gt; לשאלת סופיות הדיון במשפט העברי (דניאל קינן)
ציון נד &gt; משיכת עורלה ותקנת הפריעה (ניסן רובין)
קדושת החיים וחירוף הנפש: קובץ מאמרים לזכרו של אמיר יקותיאל &gt; "מה הוה ליה מימר? וחי בהם" (דניאל שוורץ)
קדושת החיים וחירוף הנפש: קובץ מאמרים לזכרו של אמיר יקותיאל &gt; קדושת החיים וחירוף הנפש בעקבות מרד בר-כוכבא (אהרן אופנהיימר)
קהל ישראל: השלטון העצמי היהודי לדורותיו א &gt; מעמד הנשיא במאות השלישית והרביעית (ישראל ל' לוין)
קהל ישראל: השלטון העצמי היהודי לדורותיו א &gt; קשרי ארץ ישראל והתפוצות בתקופה הרומית והביזנטית (שמואל ספראי)
קתדרה 39 &gt; כפר איכו - חוקוק, המבצר הלא-נודע של יוסף בן-מתתיהו (עמנואל דמתי)
קתדרה 155 &gt; על היוונית בארץ ישראל בתקופת התלמוד (הווארד ג'ייקובסון)
קתרסיס 3 &gt; הכחשה (שאול ליברמן)
רצף ותמורה: יהודים ויהדות בארץ ישראל הביזנטית-נוצרית &gt; למקומה של הכהונה בחברה היהודית של שלהי העת העתיקה (עודד עיר-שי)
שנתון המשפט העברי ו-ז &gt; מיתה לזה ותשלומין לזה (ברכיהו ליפשיץ)
שנתון המשפט העברי כ &gt; הדיינים היהודים בארץ ישראל משנת 70 עד 500 (צבי פ' חיות)
שנתון המשפט העברי כו &gt; דין ודברים בקרב שופטים (איתי ליפשיץ)
שנתון המשפט העברי כז &gt; ריאליזם הלכתי (יאיר לורברבוים)
שערי לשון ב &gt; קריינא דאיגרתא: הערות לדיפלומטיקה התלמודית (שלמה נאה)
תלפיות ב, ג-ד &gt; משנת ראשונים (שאול ליברמן)
תעודה יא &gt; האיפטיה (המניין המלכותי) בשטרות ובמדרש (מרדכי ע' פרידמן)
תרביץ א (ג) &gt; לליקסיקון התלמודי (יעקב נ' אפשטיין)
תרביץ יב &gt; בקורת - שערי תורת ארץ ישראל (גדליהו אלון)
תרביץ כ &gt; שוב על כת"י ליידן של הירושלמי (שאול ליברמן)
תרביץ כד &gt; לגלגוליהן של הפטרות אחדות (עזרא צ' מלמד)
תרביץ לב &gt; סמיכה ומינוי בזמן הבית (חיים ד' מנטל)
תרביץ לה &gt; המקומות לקידוש חודשים ולעיבור השנה בארץ לאחר החורבן (שמואל ספראי)
תרביץ לט &gt; בן סטרא בן פנטירא הוא: לבירורה של בעיה פילולוגית-היסטורית (דוד רוקח)
תרביץ מו &gt; הערות לקטע ירושלמי סנהדרין (שאול ליברמן)
תרביץ מו &gt; קטע של ירושלמי סנהדרין (משה עסיס)
תרביץ נא &gt; קטע חדש מן המעשים לבני ארץ-ישראל (מרדכי ע' פרידמן)
תרביץ נב &gt; למקורה של מובאה באיגרת ר' שלמה בן יהודה ועיונים במדרש שיר השירים (מירון ב' לרנר)
תרביץ נג &gt; כתובות יהודיות מתקופת המשנה והתלמוד באיזור קצרין שבגולן (דן אורמן)
תרביץ נט &gt; חקר תולדות ההלכה ומגילות מדבר יהודה: הרהורים תלמודיים ראשונים לאור מגילת 'מקצת מעשי התורה' (יעקב זוסמן)
תרביץ ס &gt; סוגיות מוחלפות בירושלמי (לייב מוסקוביץ)
תרביץ ס &gt; סוגיות מקבילות ומסורת נוסח הירושלמי (לייב מוסקוביץ)
תרביץ סב &gt; תפילת שמונה עשרה - עיונים באופיה, סדרה, תוכנה ומגמותיה (עזרא פליישר)
תרביץ סד &gt; לחקר הגופים הזרים האגדיים בירושלמי (לייב מוסקוביץ)
תרביץ סו &gt; כפלי גרסה בירושלמי (לייב מוסקוביץ)
תרביץ סט &gt; לתולדות מדרש הכתוב "קללת אלהים תלוי" (דוד הנשקה)
תרביץ עא &gt; תלמוד ירושלמי במהדורת האקדמיה ללשון העברית (שלמה נאה)
תרביץ פא &gt; עוד לבעיית עריכתה של מסכת נזיקין ירושלמי (משה עסיס)
תרביץ פב &gt; גזרת מלך וגזרת הכתוב בספרות התלמודית (יאיר לורברבוים)
תרביץ פב &gt; על המיאון: תולדותיה הסבוכות של תופעה הלכתית חריגה (משה הלברטל ואהרן שמש)
תרביץ פד &gt; הדרשות במשנה וההלכות במדרש: בחינת זיקות גומלין (מנחם י' כהנא)
תרביץ פד &gt; לשילובן של דרשות "מיכן אמרו" במדרשי ההלכה (מרדכי סבתו)
AJS 33:2 &gt; עיונים היסטוריים בשאלת ההתמודדות ההלכתית של החכמים עם תרבות יוון ורומא בארץ ישראל בימי המשנה והתלמוד (עמנואל פרידהיים)
48 HUCA &gt; הגהות ופירושים בירושלמי שבת (משה עסיס)
JSIJ 10 &gt; "דֹדיך מיין": משהו למסורות המקרא שלתנאים (דוד הנשקה)
PAAJR 61 &gt; עוד על הברייתות החסרות בירושלמי (לייב מוסקוביץ)
<b>"אור לישרים"</b>
בשו"ת "מן השמים" (לרבי יעקב ממרויש, מבעלי התוספות) סימן סא נסתפק בבבלי מסכת ראש השנה והשיבו לו: "זרח בחושך אור לישרים" (תהילים קיב,ד).
ונכתב שם בהערה: יעוין בספר "תוספות אהרן" מהגר"א מפינסק בחידושי מסכת ראש השנה שהביא תשובה זו וביאר על פי אומרם: "במחשכים הושיבני" (איכה ג,ו) - זה תלמודה של בבל (בבלי סנהדרין כד,א), ו"לישרים" אותיות "יר(ו)שלמי", ורצונו לומר שיש לפרש סוגית הבבלי על פי דברי הירושלמי שם.
לאור הדברים האלה, ומשום שהפירוש למסכת זו בא להאיר אור חדש על התלמוד הירושלמי, על כן נקרא הפירוש הזה בשם "<b>אור לישרים</b>".
<b>יהושע </b>ב"ר משה<b> בוך</b>
מכון הירושלמי - תלמודה של ארץ ישראל
וישיבת ההסדר "מאיר הראל" מודיעין






Chapter 1



Halakhah 1

<strong><big>משנה</big></strong><br>פרק זה מפרט את ההרכבים השונים של בתי הדין ואת הנושאים הנידונים בכל אחד מהם. משנה זו פותחת בדינים הנידונים על ידי שלושה דיינים.
<b>דיני ממונות</b> – כגון ענייני הלוואה, ירושה ומתנה, <b>- בשלשה</b> – נידונים על ידי שלושה דיינים<b>; גזילות וחבלות</b> – כגון שליחות יד בפיקדון וחבלה באדם, <b>- בשלשה</b> – דיינים<b>; נזק</b> – דיני נזיקים, <b>וחצי נזק</b> – שמשלם שור תם שהזיק<b>, תשלומי כפל</b> – שמשלם גנב<b>, ותשלומי ארבעה וחמשה</b> – שמשלם מי שגנב שור או שה וטבחו או מכרו<b>, האונס והמפתה</b> – נערה בתולה, שהם משלמים קנס של חמישים כסף, <b>ו</b>ה<b>מוציא שם רע</b> – על אשתו הנערה שלא מצא לה בתולים, שהוא משלם קנס של מאה כסף, <b>- בשלשה</b> – דיינים<b>; דברי רבי מאיר</b> (גדול התנאים בדור הרביעי)<b>. וחכמים אומרים: המוציא שם רע - בעשרים ושלשה</b> – דיינים<b>,</b> מפני <b>שיש בו דיני נפשות</b> – שאם יתברר שזינתה אשתו כשהיתה ארוסה הריהי בסקילה, ודיני נפשות בעשרים ושלושה דיינים<b>.</b><br>• • •
<strong><big>תלמוד</big></strong><br>במשנה שנינו: <b>"דיני ממונות - בשלשה" כול'.</b>
<b>מניין לדיני ממונות שהם בשלושה?</b><br>שואלים: <b>מנן תיתי ליה?</b> – מניין תבוא לו [ההלכה]? (מניין למד החכם את ההלכה שדיני ממונות בשלושה?)
ועונים בהבאת ברייתא: כתוב בדיני הרוצח במזיד והרוצח בשוגג: <b>"וְהָיוּ אֵלֶּה לָכֶם לְחֻקַּת מִשְׁפָּט</b> לְדֹרֹתֵיכֶם בְּכֹל מוֹשְׁבֹתֵיכֶם<b>"</b> (במדבר לה,כט) – הדינים העוסקים ברוצחים נוהגים בכל זמן ובכל מקום, <b>-</b> (לברייתא זו שבירושלמי ישנן מקבילות בספרי במדבר פסקה קס ובספרא "אמור" פרשה יד ובתוספתא שבועות ג,ח (ראה להלן). נראה שנוסח הירושלמי בהמשך נשתבש, ויש לתקנו על פי המקבילות. וצריך להשלים כאן: '<b>אחד דיני ממונות ואחד דיני נפשות בדרישה ובחקירה</b>' – בין בדיני ממונות ובין בדיני נפשות חייבים בית דין לדרוש ולחקור את העדים. - לא מצאנו במקור אחר שהכתוב "והיו אלה לכם לחוקת משפט" המובא בירושלמי כאן מלמד שדיני נפשות ודיני ממונות שווים לענייין דרישה וחקירה ולעניינים אחרים. בספרי למדו שדיני ממונות שווים לדיני נפשות מכתוב אחר בדיני הרוצח במזיד והרוצח בשוגג: "וְשָׁפְטוּ הָעֵדָה בֵּין הַמַּכֶּה וּבֵין גֹּאֵל הַדָּם <b>עַל הַמִּשְׁפָּטִים הָאֵלֶּה</b>" (במדבר לה,כד), ובספרא ובתוספתא שבועות למדו שדיני ממונות שווים לדיני נפשות לעניין דרישה וחקירה מהכתוב: "<b>מִשְׁפַּט אֶחָד יִהְיֶה לָכֶם</b>" (ויקרא כד,כב). ושמא יש להחליף את הכתוב שבירושלמי באחד משני הכתובים שבמקבילות). <b>הייתי אומר: אחד דיני ממונות ואחד דיני נפשות בדרישה ובחקירה</b> (צריך לתקן כאן: '<b>הייתי אומר: אחד דיני ממונות ואחד דיני נפשות בעשרים ושלשה</b>' – אולי אחשוב שדיני ממונות שווים לדיני נפשות גם לעניין מספר הדיינים בבית הדין, וכשם שדיני נפשות בעשרים ושלושה דיינים, כך דיני ממונות בעשרים ושלושה דיינים)<b>. </b>
ומניין לדיני ממונות שהן בשלשה? – מאיפה למדים שדיני ממונות בשלושה? - כתוב בעניין שומר חינם: <b>"וְנִקְרַב בַּעַל הַבַּיִת אֶל הָאֱלֹהִים"</b> (שמות כב,ז) – "אִם לֹא יִמָּצֵא הַגַּנָּב", חייב השומר, שמביתו נגנב, לפי טענתו, החפץ שניתן לו לשמירה, לגשת לפני בית דין להישבע ("הָאֱלֹהִים" כאן = הדיינים. לפי המסורת הפרשנית - חז"ל, התרגומים הארמיים ופרשני ימי הביניים - "אלוהים" בהקשר זה הוא לשון חול ומציין את השופטים), <b>- ריבה בה דיין אחד, "עַד הָאֱלֹהִים</b> יָבֹא דְּבַר שְׁנֵיהֶם<b>"</b> (שמות כב,ח) – הדבר (המחלוקת) שבין שניהם יובא לפני הדיינים, <b>- הרי שנים, "אֲשֶׁר יַרְשִׁיעֻן אֱלֹהִים"</b> (שמות כב,ח) – האיש (השומר) שהדיינים יחייבו אותו, "יְשַׁלֵּם שְׁנַיִם לְרֵעֵהוּ" - ישלם לבעל החפץ תשלומי כפל כדין גנב, <b>- הרי כאן שלשה</b> – מכאן לדיני ממונות שהם בשלושה דיינים<b>; דברי רבי יאשיה</b> (תנא בדור הרביעי)<b>.</b>
<b>רבי יונתן</b> (תנא בדור הרביעי) <b>אמר: הראשון</b> – האזכור הראשון של "הָאֱלֹהִים" ("וְנִקְרַב בַּעַל הַבַּיִת אֶל הָאֱלֹהִים"), <b>תחילה נאמר</b> – בפעם הראשונה נאמר, <b>ואין דורשין תחילות</b> – כשלמדים דין מביטוי שנשנה כמה פעמים בתורה, אין למדים מן האזכור הראשון, שכן האזכור הראשון נצרך לגופו (כאן ללמד שיש צורך בדיין), אלא למדים מן האזכורים החוזרים<b>, אלא "עַד הָאֱלֹהִים"</b> (שמות כב,ח) <b>- הרי אחד, "אֲשֶׁר יַרְשִׁיעֻן אֱלֹהִים"</b> (שמות כב,ח) <b>- הרי שנים, אין בית דין שקול</b> – אין בית דין יכול להיות מורכב ממספר זוגי של דיינים, שמא יהיה שקול בדעותיו ולא תהיה הכרעה<b>, מוסיפין עליהן עוד אחר</b> (צריך לומר: 'אח<b>ד</b>') <b>- הרי שלשה</b> – מכאן לדיני ממונות שהם בשלושה דיינים<b>.</b><br><br><small>ב<b>ספרי במדבר</b> פסקה קס נאמר: ...אין לי אלא רוצח, שאר חייבי מיתות מניין? תלמוד לומר: "על המשפטים האלה". אין לי אלא לישראל, לגרים מניין? תלמוד לומר: "על המשפטים האלה". אין לי אלא דיני נפשות, דיני ממונות מניין? תלמוד לומר: "על המשפטים האלה".<br>או כשם שדיני נפשות בעשרים ושלושה, כך דיני ממונות בעשרים ושלושה? תלמוד לומר: "האלה" - אלה בעשרים ושלושה ואין דיני ממונות בעשרים ושלושה. [ומניין לדיני ממונות שהם בשלושה? (כך הוצע להשלים בספרי מהדורת ח"ש הורוויץ ובחידושי הריצ"ד לירושלמי כאן)] הרי הוא אומר: "עד האלוהים יבוא דבר שניהם" (שמות כב,ח) (הספרי רומז למדרשו של פסוק זה כמקור להלכה שדיני ממונות בשלושה דיינים. התעלמות הספרי מהפסוק "ונקרב בעל הבית אל האלוהים", שרבי יאשיה בדרשתו הסתמך גם עליו, מלמדת כנראה שהספרי מאמץ את דעת רבי יונתן ("ספרי במדבר: מהדורה מבוארת" חלק ד, עמודים 1313-1314)).<br><br>ב<b>ספרא</b> "אמור" פרשה יד נאמר: "משפט אחד יהיה לכם" - כמשפט דיני נפשות, כן משפט דיני ממונות. / כמשפט דיני נפשות, דיני ממונות. / כדיני נפשות, כן דיני ממונות. מה דיני נפשות בדרישה ובחקירה, אף דיני ממונות בדרישה ובחקירה. - או מה דיני נפשות בעשרים ושלושה, יכול אף דיני ממונות כן / בעשרים ושלושה! תלמוד לומר: "עין תחת עין" - ריבה.<br><br>ב<b>משנה סנהדרין</b> ד,א שנינו: אחד דיני ממונות ואחד דיני נפשות בדרישה ובחקירה, שנאמר: "משפט אחד יהיה לכם" (ויקרא כד,כב). מה בין דיני ממונות לדיני נפשות? דיני ממונות בשלושה, ודיני נפשות בעשרים ושלושה...<br><br>ב<b>תוספתא שבועות</b> ג,ח שנו (גרסת קטע גניזה): "משפט אחד יהיה לכם" (ויקרא כד,כב) - כדיני נפשות כך דיני ממונות. מה דיני נפשות בדרישה ובחקירה, אף דיני ממונות בדרישה ובחקירה.<br>או מה דיני נפשות בעדה ובעדים, יכול אף דיני ממונות כן! תלמוד לומר: "עין ישלם" (כלומר "עין תחת עין", והוא ממון).<br>או מה דיני נפשות פטר את השוגג, יכול אף דיני ממונות כן! תלמוד לומר: "עין ישלם" (צריך לומר: שן ישלם - "שן תחת שן").<br>או מה דיני נפשות פרט לשזרק אבן ברשות הרבים והרג, יכול אף דיני ממונות כן! תלמוד לומר: "יד ישלם".<br>או מה דיני נפשות פרט לשהודה מפי עצמו, יכול אף דיני ממונות כן! תלמוד לומר: "רגל ישלם".<br>או מה דיני נפשות בעשרים ושלושה, יכול אף דיני ממונות כן! תלמוד לומר: "ונקרב בעל הבית אל האלוהים" - ריבה לו הכתוב דיין אחד, "עד האלוהים יבוא דבר שניהם" - ריבה לו הכתוב שני דיינים, "אשר ירשיעון אלוהים" - ריבה לו הכתוב שלושה דיינים.<br>מיכן אמרו (תוספתא סנהדרין א,א): דיני ממונות - בשלושה. ורבי אומר: בחמישה, כדי שייגמר הדין בשלושה.<br>יכול אין לי בשלושה אלא דיני ממונות הקלים, מניין לרבות החומרים וחומרי חומרים (גזילות וחבלות)? תלמוד לומר: "עין תחת עין, שן תחת שן, יד תחת יד, רגל תחת רגל, כווייה תחת כווייה, פצע תחת פצע, חבורה תחת חבורה".<br><br>הברייתא שבתוספתא בתוספת הערות מובאת ב"שרידים מדבי רבי ישמעאל לספר ויקרא", "ספר היובל לשמואל קרויס" עמודים 27-28 = "מחקרים בספרות התלמוד ובלשונות שמיות" ב עמודים 116-117. ברייתא זו היא קטע מדרשי מדבי רבי ישמעאל ל"ויקרא" שנשתמר בתוספתא.<br><br>ב<b>מכילתא דרבי ישמעאל</b> מסכתא דנזיקין פרשה טו נאמר: "ונקרב בעל הבית אל האלוהים" - הרי אחד, "עד האלוהים יבוא דבר שניהם" - הרי שניים, "אשר ירשיעון אלוהים" - הרי שלושה. מכאן אמרו (משנה סנהדרין א,א): דיני ממונות - בשלושה; דברי רבי יאשיה.<br>רבי יונתן אומר: הראשון תחילה נאמר ואין דורשים תחילות, "עד האלוהים יבוא דבר שניהם" - הרי אחד, "אשר ירשיעון אלוהים" - הרי שניים, ואין בית דין שקול, מוסיפים עליהם עוד אחד - הרי שלושה.<br><br>המקבילה שבתוספתא פותחת בהלכה אחת המשותפת לדיני ממונות ולדיני נפשות (דרישה וחקירה), וממשיכה בהבדלים שבין דיני ממונות לדיני נפשות, כשההבדל האחרון הוא מספר הדיינים בבית הדין. הברייתא שבתוספתא מביאה את דרשתו של רבי יאשיה (בסתם), ודנה בשאלה האם ישנו חילוק בין סוגים שונים של דיני ממונות לעניין מספר הדיינים.<br>המקבילה שבירושלמי פותחת בקטע הדומה לברייתא המופיעה בתוספתא, אך המשכה דומה לברייתא שבמכילתא דרבי ישמעאל, ועולה השאלה מדוע וכיצד נוצרה תערובת זו. יתירה מזו, לא ברור מדוע ישנו צורך בהשוואה לעניין דרישה וחקירה שאיננה שייכת לנושא דיוננו (ואכן יש שכתבו להגיה קטע זה ולגרוס במקומו נוסח השייך למספר הדיינים ("חידושי הריצ"ד" ו"שערי תורת ארץ ישראל")), ונראה כי ניתן היה להתחיל את ההסבר למשנה מהמשפט: 'ומניין לדיני ממונות שהן בשלשה?'.<br>נראה לשער כי שתי ברייתות שונות נערכו לברייתא אחת בסוגייתנו. נראה כי עורך הסוגיה בחר לפתוח במשותף לדיני ממונות ולדיני נפשות, ולכן הביא את ההלכה העוסקת בדרישה ובחקירה, ובהמשך הביא את הדין השונה (מספר הדיינים) שבו עוסקת משנתנו. לאחר הפתיחה שנבנתה על הברייתא שבתוספתא, בחר העורך להביא את הברייתא כפי שהיא במכילתא דרבי ישמעאל, כדי לציין את ההסברים השונים לדין שבמשנה ("דרכיהן והתהוותן של סוגיות הירושלמי הדנות במשנה במסכת סנהדרין", עמודים 42-43).<br><br>בברייתא שבירושלמי אין "מכאן אמרו...", שלא כמו בברייתות המקבילות שבתוספתא ושבמכילתא דרבי ישמעאל.<br>על "מכאן אמרו" במדרשי ההלכה ראה "הדרשות במשנה וההלכות במדרש: בחינת זיקות גומלין", "תרביץ" פד, עמודים 17-76, וראה עוד בסוגיה הבאה על שיטת רבי.<br><br>ב<b>מכילתא דרבי שמעון בר יוחאי</b> כב,ח נאמר: מניין שדיני ממונות בשלושה? - תלמוד לומר: "אשר ירשיעון אלוהים" - שלושה, ללמדך שדיני ממונות בשלושה.<br>רבי נתן אומר: שלושה "אלוהים" הכתובים בפרשה, ללמדך שדיני ממונות בשלושה.<br><br>ב<b>בבלי סנהדרין</b> ג,ב אמרו: שלושה מנא לן? - דתנו רבנן: "ונקרב בעל הבית אל האלוהים" - הרי כאן אחד, "עד האלוהים יבוא דבר שניהם" - הרי כאן שניים, "אשר ירשיעון אלוהים" - הרי כאן שלושה; דברי רבי יאשיה.<br>רבי יונתן אומר: ראשון תחילה נאמר, ואין דורשים תחילות, אלא: "עד האלוהים יבוא דבר שניהם" - הרי כאן אחד, "אשר ירשיעון אלוהים" - הרי כאן שניים, ואין בית דין שקול - מוסיפים עליהם עוד אחד - הרי כאן שלושה.</small><br>• • •
<b>שתי מסורות בשיטת רבי: דיני ממונות בשלושה או בחמישה</b><br>מביאים את המשך הברייתא: <b>רבי</b> (רבי יהודה הנשיא, תנא בדור החמישי) <b>אומר: בשנים</b> – בשני דיינים, <b>הכתוב מדבר</b> – כמבואר להלן<b>. אתה אומר: בשנים, או אינו אלא</b> – אולי אין הדבר כך, כי אם <b>באחד! כשהוא</b> – הכתוב, <b>אומר: "אֲשֶׁר יַרְשִׁיעֻן אֱלֹהִים" אין כתוב כָּן</b> (כאן) <b>אלא "אֲשֶׁר יַרְשִׁיעֻן אֱלֹהִים"</b> (במסירה שלפנינו כתב הסופר את המילה 'ירשיעון' בשני מופעיה בוי"ו, ונמחקה הוי"ו מהמילה במופעה הראשון, אך לא משום שהמילה כתובה חסרה וי"ו, אלא משום שהמילים '"אֲשֶׁר יַרְשִׁיעֻן אֱלֹהִים"' הראשונות נתחברו למילים "אין כתוב כאן" שלאחריהן ולא למילים 'כשהוא אומר:' שלפניהן, ובהשפעת הבבלי סנהדרין ד,א: "ורבנן - 'ירשיען' כתיב", שהחכמים החלוקים על רבי דרשו את הכתיב של המילה שהוא בלשון יחיד, ורבי דרש את הקרי של המילה שהוא בלשון רבים) – המשפט 'כשהוא אומר... אין כתוב כאן אלא...' אין לו מובן, ואין כסגנון הזה בשום מקום במדרשים. וצריך לומר כסגנון הרגיל במדרשים: '<b>כשהוא אומר: "אֲשֶׁר יַרְשִׁיעֻן אֱלֹהִים"</b> (שמות כב,ח) <b>- הא בשניים הכתוב מדבר</b>' (ארבע המילים האחרונות ישנן במכילתא דרבי ישמעאל). ויש למחוק את שאר המילים שבמשפט. לשון כזה שבירושלמי שלפנינו יש גם במכילתא דרבי ישמעאל, ואף שם צריך להגיה כך כמו שכתבנו להלן. - על פי רוב "אלוהים" משמש בלשון יחיד, וגם כאן היה יכול הכתוב לומר "ירשיע" בלשון יחיד, וממה שכתוב "ירשיעון" בלשון רבים מוכח שהם שניים, שמיעוט רבים שניים<b>, אין בית דין שקול, מוסיפין עליהן עוד אחד - הרי שלשה</b> (כך גם במכילתא דרבי ישמעאל) – מכאן לדיני ממונות שהם בשלושה דיינים<b>.</b><br><br><small>ב<b>מכילתא דרבי ישמעאל</b> מסכתא דנזיקין פרשה טו נאמר: רבי אומר: "עד האלוהים יבוא דבר שניהם" - בשניים הכתוב מדבר. אתה אומר: בשניים הכתוב מדבר, או אינו מדבר אלא באחד! כשהוא אומר: "אשר ירשיעון אלוהים", אין כתוב כאן / אינו אומר כָּן אלא "אשר ירשיעון אלוהים", הא בשניים הכתוב מדבר, ואין בית דין שקול, מוסיפים עליהם עוד אחד - הרי כאן שלושה.<br>מכאן אמרו (תוספתא סנהדרין א,א): דיני ממונות בשלושה; רבי אומר: בחמישה, כדי שייגמר הדין בשלושה.<br><br>ציטוט הפסוק '"עד האלוהים יבוא דבר שניהם"' בפתיחת דברי רבי במכילתא מיותר ומטעה, ואינו בירושלמי, שכן רבי אינו מתייחס ל"אלוהים" שבפסוק זה בלבד אלא לכלל "אלוהים" שבפרשה זו. אפשר שבמכילתא במקורה נאמר רק: '"האלוהים" - בשניים הכתוב מדבר', ומי שטעה לחשוב שרבי דורש בדרכו של רבי יונתן שמובא לפניו השלים את מילות הפסוק.<br>המשפט במכילתא: 'כשהוא אומר: "אשר ירשיעון אלוהים", אין כתוב כאן / אינו אומר כָּן אלא "אשר ירשיעון אלוהים", הא בשניים הכתוב מדבר' - אין לו מובן, ואין כסגנון הזה בשום מקום במדרשים. וצריך לומר כסגנון הרגיל במדרשים: '<b>כשהוא אומר: "אשר ירשיעון אלוהים" - הא בשניים הכתוב מדבר</b>'. ויש למחוק את המילים שבינתיים, שכנראה הן פירוש שנכתב במקורו על הגיליון ונכנס לתוך נוסח המכילתא. ולשון הפירוש היה כך: '<b>''אשר ירשיע אלהים" אין כתוב כאן / אינו אומר כאן, אלא "אשר ירשיעון אלוהים"</b>'. וכוונת הפירוש שהלימוד של רבי הוא מצורת הרבים 'ירשיעון' לעומת צורת היחיד 'ירשיע'. וכשנכנס לשון הפירוש לתוך נוסח המכילתא נשמטו ממנו המילים הראשונות '''אשר ירשיע אלהים"' בשל דמיונן למילים שלפניהן במדרש. לשון הפירוש נמצא בירושלמי שלפנינו, ואפשר שהועתק מן הירושלמי למכילתא או מן המכילתא לירושלמי, אך אין מקום ללשון זה אף בירושלמי כפי שהיגהנו.<br><br>ב<b>תוספתא סנהדרין</b> א,א שנו: דיני ממונות - בשלושה. ורבי אומר: בחמישה, כדי שייגמר הדין בשלושה.<br><br>לפי מסורת הירושלמי והמכילתא, שיטת רבי שדיני ממונות בשלושה מדרשת הכתוב. אבל לפי מסורת התוספתא, שיטת רבי שדיני ממונות בחמישה מסברה ("כדי שייגמר הדין בשלושה"). דברי רבי שהובאו במכילתא במסגרת "מכאן אמרו" שדיני ממונות בחמישה אינם מתאימים לדברי רבי במכילתא גופה שדיני ממונות בשלושה.<br>קושיית רבי אבהו בסמוך על רבי היא על המסורת שדיני ממונות בחמישה מסברה ולא על המסורת שדיני ממונות בשלושה מדרשת הכתוב. והיה לירושלמי להביא תחילה את התוספתא ואחר כך להציע את קושיית רבי אבהו, אלא שהירושלמי קיצר כדרכו ולא הביא את התוספתא.</small>
ומציעים קושיה (המתעוררת לפי רבי): <b>רבי אבהו</b> (אמורא ארץ ישראלי בדור השלישי) <b>בעי</b> – שואל (מקשה)<b>: וכרבי</b> – ולפי רבי, שדיני ממונות נידונים בחמישה, כדי שייגמר הדין בשלושה, <b>דיני ממונות בחמשה</b> (נראה שצריך לומר: '<b>דיני נפשות בארבעים וחמישה</b>', וכך הגיה ב"שיירי קורבן") (<b>ו</b>)<b>שיגמר בכ'ג!</b> – כשם שדיני ממונות נידונים בחמישה, כדי שייגמר הדין בשלושה, כך דיני נפשות יהיו נידונים בארבעים וחמישה, כדי שייגמר הדין בעשרים ושלושה! (קושיה כזו הקשה רבי אבהו על דעת רבי בבבלי, ומסתבר שהקושיה שהקשה רבי אבהו על דעת רבי בירושלמי כאן היא אותה הקושיה בבבלי, ומכאן הגהתנו. גם ב"זהב הארץ" עמודים א-ב כתב כך)<br>
ומציעים ברייתא המשיבה לקושיה: <b>אשכח תני רבי חזקיה</b> (צריך לומר: 'אשכח תני <b>חזקיה</b>' - אמורא ארץ ישראלי בדור הראשון, בנו של רבי חייא. - חזקיה שנה ברייתות, אבל לא רבי חזקיה, אמורא בדור הרביעי)<b>:</b> – נמצא [ש]חזקיה שונה (לברייתא זו שבירושלמי ישנן מקבילות בספרי במדבר פסקה קס ובמכילתא דרבי ישמעאל מסכתא דכספא פרשה כ ובמכילתא דרבי שמעון בר יוחאי ובתוספתא סנהדרין ג,ז (ראה להלן). וצריך להשלים כאן את תחילת הברייתא על פי המקבילות): <b>מניין לקטנה</b> – סנהדרין קטנה, שדנים בה דיני נפשות, <b>שהיא של עשרים ושלושה</b> – דיינים<b>?</b> נאמר בדינו של רוצח<b>: "וְשָׁפְטוּ הָעֵדָה</b> בֵּין הַמַּכֶּה וּבֵין גֹּאֵל הַדָּם<b>"</b> (במדבר לה,כד) <b>"וְהִצִּילוּ הָעֵדָה</b> אֶת הָרֹצֵחַ מִיַּד גֹּאֵל הַדָּם<b>"</b> (במדבר לה,כה) <b>- עשרה</b> דיינים <b>מחייבים ועשרה</b> דיינים <b>מזכים</b> – זיהוי 'עדה' עם עשרה אנשים מפורש במקבילה במשנה סנהדרין א,ו<b>. שלושה מניין?</b> – מאיפה אנו למדים שיש להוסיף עוד שלושה דיינים לעשרים הדיינים המחייבים והמזכים? <b>הואיל ואמרה תורה: הֲרוֹג על פי מטים</b> – בית הדין ממית את הנידון על סמך רוב הדיינים המכריעים את דינו לחובה (שמות כג,ב: "אַחֲרֵי רַבִּים לְהַטֹּת")<b>, הֲרוֹג על פי עדים</b> – בית הדין ממית את הנידון על סמך העדים המעידים עליו (דברים יז,ו: "עַל פִּי שְׁנַיִם עֵדִים אוֹ שְׁלֹשָׁה עֵדִים יוּמַת הַמֵּת")<b>. מה עדים - שנים</b> – כמפורש בדברים יז,ו<b>, אף מטים - שנים</b> – כשם שהעדים צריכים להיות לכל הפחות שניים, כך הדיינים המטים צריכים להיות לכל הפחות שניים, שהדיינים המחייבים יתירים על הדיינים המזכים לכל הפחות בשניים<b>. אין בית דין שקול, מוסיפין עליהן אחר</b> (צריך לומר: 'אח<b>ד</b>') <b>- הרי חמשה</b> (צריך לומר כמו בספרי במדבר: 'הרי <b>שלשה</b>') – שלושה דיינים נוספים. הרי בסך הכול עשרים ושלושה דיינים. ומכאן שדיני נפשות בעשרים ושלושה דיינים (אפשר שצריך לומר כמו בתוספתא סנהדרין: 'הרי <b>עשרים ושלשה</b>')<b>.</b><br>
הירושלמי קיצר בהצעת הברייתא, וצריך להשלים את המשך הברייתא כמו בתוספתא סנהדרין: <b>רבי אומר: ממשמע שנאמר</b> – ממשמעות הכתוב שנאמר<b>: "לֹא תִהְיֶה אַחֲרֵי רַבִּים לְרָעֹת"</b> (שמות כג,ב)<b>, שומע אני</b> – לומד אני, <b>שאהיה עימהם לטובה</b> – להכרעה לזכות יש ללכת אחרי רבים<b>. אם כן, למה נאמר</b> – למה צריך הכתוב להוסיף ולומר<b>: "אַחֲרֵי רַבִּים לְהַטֹּת"</b> (שם)<b>? לא כהטייתך לטובה הטייתך לרעה</b> – אין ההכרעה לחובה כמו ההכרעה לזכות<b>. הטייתך לטובה על פי אחד</b> – ההכרעה לזכות היא ברוב של אחד<b>, הטייתך לרעה על פי שניים</b> – ההכרעה לחובה אינה אלא ברוב של שניים. וזהו שאומר הכתוב: "לֹא תִהְיֶה אַחֲרֵי רַבִּים לְרָעֹת" - אין לחייב אדם בדיני נפשות כשהמחייבים יתירים על המזכים בדיין אחד, אבל "אַחֲרֵי רַבִּים לְהַטֹּת" - יש לחייב אדם בדיני נפשות כשהמחייבים יתירים על המזכים בשני דיינים. הרי שצריכים לעוד שני דיינים כדי שיהא אפשר להכריע לחובה על פי שניים<b>. אין בית דין שקול, מוסיפים עליהם עוד אחד - הרי עשרים ושלושה</b> – ומכאן למד רבי שדיני נפשות בעשרים ושלושה דיינים. לדעת רבי, בדיני ממונות גמר הדין צריך להיות מוכרע על פי שלושה דיינים, ורוב כזה קיים רק כשתחילת הדין בחמישה דיינים, אבל בדיני נפשות למדים מן הכתוב שהדין צריך להיות מוכרע לחובה על פי רוב של שני דיינים, ולכן בדיני נפשות די בעשרים ושלושה דיינים. הרי תשובה לקושיה שהציע רבי אבהו לפי רבי (דברי רבי בתוספתא סנהדרין הם סתם המשנה בסנהדרין א,ו)<b>.</b><br><br><small>התנא הראשון בברייתא משווה בין עדים ובין הדיינים המטים כדי ללמוד שלהכרעה לחובה דרוש רוב של שניים. ואילו רבי לומד מהכתובים שיש הבדל בין הכרעה לחובה לבין הכרעה לזכות, ולכן להכרעה לחובה מספיק מסברה רוב של שניים, שהוא המספר הראשון הגדול מאחד עבור קיום ההבדל בין הכרעה לחובה לבין הכרעה לזכות.<br><br>ב<b>תוספתא סנהדרין</b> ג,ז שנו: מניין לקטנה (סנהדרי קטנה) שהיא של עשרים ושלושה? שנאמר: "ושפטו העדה" "והצילו העדה" - עשרה מזכים ועשרה מחייבים. שלושה מניין? "לא תהיה אחרי רבים לרעות" - מכלל שאי אתה הווה עימהם לרעה, הווה עימהם לטובה. יכול לא תהא עימהם לרעה כל עיקר! תלמוד לומר: "אחרי רבים להטות" - אף לרעה. אמור מעתה: הואיל ואמרה תורה: הרוג על פי עדים, הרוג על פי מטים. מה עדים - שניים, אף מטים - שניים. אין בית דין שקול, מוסיפים עליהם עוד אחד - הרי עשרים ושלושה.<br>רבי אומר: ממשמע שנאמר: "לא תהיה אחרי רבים לרעות", שומע אני שאהיה עימהם לטובה. אם כן, למה נאמר: "אחרי רבים להטות"? לא כהטייתך לטובה הטייתך לרעה. הטייתך לטובה על פי אחד, הטייתך לרעה על פי שניים. אין בית דין שקול, מוסיפים עליהם עוד אחד - הרי עשרים ושלושה.<br><br>בתוספתא מוצעות שתי שיטות בבירור המקור למספר הדיינים בסנהדרין קטנה, שיטת תנא קמא ושיטת רבי שמובאת במשנה להלן א,ו.<br>בתוספתא לימוד הפותח בדרשה הדומה למשנה סנהדרין א,ו ("שלושה מניין? 'לא תהיה אחרי רבים לרעות'...") וממשיך בדרשה הדומה לספרי ("הואיל ואמרה תורה...").<br><br>ב<b>מכילתא דרבי ישמעאל</b> מסכתא דכספא פרשה כ נאמר: "לא תהיה אחרי רבים לרעות" - ממשמע שאין את הווה עימהם לרעה, הווה עימהם לטובה. כיצד? שנים עשר מזכים ואחד עשר מחייבים - זכיי (להכרעה לזכות מספיק רוב של אחד), שלושה עשר מחייבים ועשרה מזכים - חייב (להכרעה לחובה דרוש רוב גדול של מחייבים לעומת מזכים); או אחד עשר מזכים ושנים עשר מחייבים, שומע אני יהא חייב! תלמוד לומר: "לא תענה על ריב" - אמרה תורה: הרוג על פי עדים, הרוג על פי מטים. מה עדים - בשניים, אף מטים - בשניים (להכרעה לחובה דרוש רוב של שניים).<br><br>הברייתא במכילתא דרבי ישמעאל מבררת רק את המקור להכרעה לחובה על פי רוב של שניים. מקור זה מובא בברייתות המקבילות בשאר המקורות.<br><br>ב<b>מכילתא דרבי שמעון בר יוחאי</b> כג,ב נאמר: מניין שדיני נפשות בעשרים ושלושה? תלמוד לומר: "ושפטו העדה" "והצילו העדה" (במדבר לה,כד-כה) - עדה שופטת ועדה מצלת, עשרה מזכים ועשרה מחייבים. שלושה מניין? ממשמע שנאמר: "לא תהיה אחרי רבים לרעות", מכלל שאי את הווה עימהם לרעה, את הווה עימהם לטובה. יכול שאי אתה הווה עימהם לרעה כל עיקר? תלמוד לומר: "אחרי רבים להטות". אמור מעתה: הואיל ואמרה תורה: הרוג על פי עדים, הרוג על פי מטים. מה עדים - אין פחות משניים, אף מטים - אין פחות משניים. אין בית דין שקול, מוסיפים עליהם עוד אחד - הרי שלושה ועשרים.<br>רבי אומר: ממשמע שנאמר: "לא תהיה אחרי רבים לרעות", שומע אני היה עימהם לטובה. אם כן, למה נאמר: "אחרי רבים להטות"? שלא תהא הטייתך לטובה כהטייתך לרעה. הטייתך לטובה על פי אחד ולרעה על פי שניים.<br><br>הברייתא במכילתא דרבי שמעון בר יוחאי זהה לברייתא בתוספתא.<br><br>ב<b>ספרי במדבר</b> פסקה קס נאמר: ומניין שדיני נפשות בעשרים ושלושה? תלמוד לומר: "ושפטו העדה" - הרי עשרה, "והצילו העדה" - הרי עשרה. שלושה מניין? הרי אתה דן. הואיל ואמרה תורה: הרוג על פי עדים, הרוג על פי דיינים. מה עדים - שניים, אף דיינים - שניים. אין בית דין שקול, מוסיפים עליהם עוד אחד - הרי שלושה.<br><br>על המקורות וניתוחם והתהוות המדרש ראה "'אחרי רבים להטות': מקרא או מדרש? דוגמה לתהליך התהוות פרשנות הלכתית", "טללי אורות" יג, עמודים 205-225.<br><br>לאחר המונח 'הואיל ואמרה תורה' אין ניתן פסוק, אלא סיכומו של דין תורה, בשני משפטים בעלי פועל בציווי. אחר כך משמשים שני הסיכומים כבסיס של מעין היקש או גזירה שווה, ללמוד מאחד לשני. סגנון זה מצוי במדרשי ההלכה, ודומה שהוא סגנון דבי רבי ישמעאל ("'לא הרגו נהרגין, הרגו אין נהרגין': משפח או משפט?", "סידרא" כ, עמוד 182).<br><br>ב<b>בבלי סנהדרין</b> ג,ב-ד,א אמרו: תנו רבנן: דיני ממונות - בשלושה. רבי אומר: בחמישה, כדי שייגמר הדין בשלושה.<br>אטו בתלתא מי לא גמר / מיגמר דינא בתרי (שהם רוב)? - הכי קאמר / אלא אימא: מפני שגמר דין בשלושה (לדעת רבי, גמר הדין צריך להיות מוכרע על פי רוב של שלושה דיינים לפחות, ורוב כזה קיים רק כשתחילת הדין בחמישה דיינים). אלמא קסבר: תלתא כי כתיבי - בגמר דין הוא דכתיבי.<br>מגדף בה רבי אבהו: אלא מעתה תהא סנהדרי גדולה צריכה מאה וארבעים ואחד, כדי שייגמר הדין בשבעים ואחד, ותהא סנהדרי קטנה צריכה ארבעים וחמישה, כדי שייגמר הדין בעשרים ושלושה! (והרי הדבר מנוגד לכתובים!)<br>...אלא היינו טעמא דרבי: "אשר ירשיעון אלוהים" - תרי (כיוון ש"ירשיעון" לשון רבים ומיעוט רבים שניים, יש ללמוד מכאן ש"אלוהים" שניים), "עד האלוהים יבוא" - תרי אחריני. נאמר "אלוהים" למטה ("אשר ירשיעון אלוהים") ונאמר "אלוהים" למעלה ("עד האלוהים יבוא"), מה למטה - שניים, אף למעלה - שניים (הרי ארבעה דיינים), ואין בית דין שקול, מוסיפים עליהם עוד אחד - הרי כאן חמישה.<br>ורבנן (רבי יאשיה ורבי יונתן החולקים על רבי) - 'ירשיען' כתיב (הכתיב בלשון יחיד, ואין למדים מכאן אלא דיין אחד).<br><br>בבבלי הקשה רבי אבהו על רבי גם בעניין סנהדרין גדולה וגם בעניין סנהדרין קטנה, ואילו בירושלמי הוא הקשה לפי הגהתנו רק בעניין סנהדרין קטנה.<br>בבבלי תירצו את קושיית רבי אבהו שרבי לומד שדיני ממונות בחמישה מדרשת הכתוב "אשר ירשיעון" ולא מסברה "כדי שייגמר הדין בשלושה". ואילו בירושלמי תירצו את קושיית רבי אבהו שרבי לומד מדרשת הכתוב שבדיני נפשות די בעשרים ושלושה.<br><br>במכילתא דרבי ישמעאל באות שלוש דרשות המבקשות ללמוד מהפסוקים בשמות כב,ז-ח, שדיני ממונות בשלושה. הדרשה הראשונה היא של רבי יאשיה, השנייה של רבי יונתן והשלישית של רבי. בתוך דרשות אלו משולבות שתי מובאות תחת הכותרת 'מיכן אמרו', האחת בסוף הלימוד של רבי יאשיה, והשנייה בסוף הלימוד של רבי. למובאה הראשונה, 'דיני ממונות בשלושה', יש מקבילה בתחילת משנה סנהדרין, ואפשר שהמובאה היא ציטוט מן המשנה עצמה. למובאה השנייה יש מקבילה בתחילת תוספתא סנהדרין: 'דיני ממונות בשלושה. רבי אומר: בחמישה, כדי שייגמר הדין בשלושה'.<br>לדרשת המכילתא יש מקבילה בירושלמי ריש סנהדרין. המקבילה בירושלמי כוללת את כל שלוש הדרשות: של רבי יאשיה, של רבי יונתן ושל רבי, אבל חסרות בה שתי המובאות הפותחות 'מיכן אמרו'.<br>נראה לי שעיון מדוקדק בלשון הדרשה יכול ללמד שהירושלמי שמר כאן על נוסחהּ המקורי של הדרשה, ושהמובאות שבאות במכילתא תחת הכותרת 'מיכן אמרו' הן הוספות של בעל המכילתא. בדרשתו של רבי יאשיה הוסיף העורך את המובאה מן המשנה או מן התוספתא או ממקור אחר, כדרכו להסמיך את ההלכה למקום הראשון בדרשה המאפשר זאת. הוספת מובאה זו לא שינתה את מהותה של דרשת רבי יאשיה, כיוון שדרשתו אכן מעגנת בכתוב את ההלכה שדיני ממונות בשלושה. אבל שילובה של המובאה השנייה לאחר דרשתו של רבי יצר לכאורה סתירה בין דרשת רבי לבין דעתו במובאה. בדרשה למד רבי שדיני ממונות בשלושה, כשם שלמדו זאת רבי יאשיה ורבי יונתן לפניו, אם כי בדרך שונה, אבל במובאה הוא סבר שדיני ממונות בחמישה.<br>הגר"א הגיה את סוף דרשתו של רבי וגרס: 'מוסיפין עליהן עוד אחד, הרי כאן חמישה', כנראה על סמך הבבלי, כפי שאבאר להלן.<br>לפי הבבלי סנהדרין ג,ב רבי למד מהקרי של המילה 'ירשיעֻן' שמדובר כאן בשניים, שהרי הקריאה היא בלשון רבים ומיעוט רבים שניים. מהיקש המילה 'אלהים' בסוף פסוק ח למילה 'אלהים' בתחילת הפסוק למד רבי שגם שם מדובר בשני דיינים, אף ששם לא נזכרת המילה 'ירשיען', הרי לנו ארבעה דיינים, וכיוון שאין בית דין שקול, מוסיפים עליהם עוד אחד, הרי כאן חמישה.<br>נראה שהגר"א ביקש בהגהתו להכניס את פירוש הבבלי למכילתא, ולדעתו על הלומד להבין ש'בשניים הכתוב מדבר' מתייחס לכל אחת משתי מההיקרויות של המילה 'אלהים' בפסוק ח, וצירופן יחד מלמד על ארבעה דיינים.<br>נראה לי שהגהה זו דחוקה ביותר, לא רק מפני שכל עדי המכילתא גורסים 'שלושה', וכן הוא במקבילה בירושלמי, אלא גם מפני שהמכילתא לא הזכירה בדברי רבי שיש למנות פעמיים את המילה 'אלהים' ובכך להגיע לארבעה.<br>נראה אפוא שבמקורות השונים נשתמרו מסורות שונות על דעתו של רבי. במכילתא ובמקבילה בירושלמי נשתמרה דרשתו של רבי שהסכים עם רבי יאשיה ורבי יונתן שדיני ממונות בשלושה, אבל חלק עליהם באשר למקור הדין והציע לו מקור אחר. בשלב זה לא כללה דרשת המכילתא את המובאות הפותחות 'מיכן אמרו', כפי שהוא במקבילה בירושלמי. מנגד בתוספתא ובמקבילה בבבלי הובאה דעתו של רבי שדיני ממונות בחמישה כדי שייגמר הדין בשלושה. לפי זה נראה שרבי אימץ באופן עקרוני את דרשת רבי יאשיה שהחזרה שלוש פעמים על המילה 'אלהים' בפרשה מלמדת על הצורך בשלושה דיינים, אלא שלדעתו שלושה דיינים אלו נצרכים לגמר דין, שכן אי אפשר להרשיע אדם בפחות משלושה. משום כך צריך בית הדין לכלול חמישה דיינים כדי שייגמר הדין בשלושה.<br>נמצינו למדים שגם בדרשה זו יש לקרוא תחילה את הדרשה ללא שתי המובאות הפותחות 'מיכן אמרו', כמו בירושלמי, ולפרשהּ כפשוטה. את שתי המובאות יש לראות כשילוב מאוחר של בעל המכילתא. שילוב זה הוא שגרם למתח שבין דברי רבי בדרשה לבין דבריו במובאה, מתח שניסו מקצת המפרשים לפתור באמצעות הגהת הנוסח ("לשילובן של דרשות 'מיכן אמרו' במדרשי ההלכה", "תרביץ" פד, עמודים 410-415).</small><br>• • •
<b>דיני ממונות שלא לפי דין תורה</b><br>במשנה שנינו: "דיני ממונות - בשלשה; גזילות וחבלות - בשלשה".
תמהים: <b>לא הן גזילות הן חבלות?!</b> (בתמיהה) – וכי אין גזילות וחבלות זהות?! שכן גזילות הן חבלה שאדם חובל בממונו של אחר וחבלות הן חבלה שאדם חובל בגופו של אחר (כלשון הבבלי סנהדרין ב,ב בעניין גזילות וחבלות: "מה לי חבל בגופו, מה לי חבל בממונו"), ואם כן, מדוע ישנו צורך לפרט במשנה גם גזילות וגם חבלות? (אין משיבים לתמיהה זו. ראה דברינו להלן)<br><br><small>מפרשי הירושלמי פירשו שתמיהת הירושלמי היא תמיהת הבבלי סנהדרין ב,ב: "אטו גזילות וחבלות לאו דיני ממונות נינהו?!". ברם, אם כפירושם, היה לירושלמי לתמוה בלשון זה: לא הן דיני ממונות הן גזילות וחבלות?!.</small><br>
ומציעים ברייתא: <b>אשכח תני</b> (מונח זה מציע ברייתא המכריעה בנוגע לעניין שלגביו שורר חוסר ודאות. המונח יכול להציע פשיטת בעיה, תגובה לקושיה, ועוד ("הטרמינולוגיה של הירושלמי", עמוד 85). כל מפרשי הירושלמי התקשו כאן כיצד הברייתא המוצעת משיבה לתמיהה שלעיל. ונראה ש'אשכח תני' כאן הוא אשגרה מלעיל, וכאן צריך לומר רק '<b>תני</b>') – שונה <b>רבי שמעון בן יוחי</b> (תנא בדור הרביעי)<b>:</b> בפתיחה לקובץ המשפטים בתורה נאמר: <b>"וְאֵלֶּה הַמִּשְׁפָּטִים אֲשֶׁר תָּשִׂים לִפְנֵיהֶם"</b> (שמות כא,א) – הדיינים חייבים לדון בדיניהם של העניינים האמורים בפרשה. - כאן מוצע רק פסוק וחסר המאמר של רבי שמעון בן יוחי על הפסוק, ואפשר שנשמט המאמר. - מתוך הקשר הדברים שלהלן נראה שרבי שמעון בן יוחי מפרש את הכתוב: "ואלה המשפטים" - דיני ממונות, "תשים לפניהם" - יינתנו לפני הדיינים. והכוונה היא שהדיינים אינם מוגבלים לדון דיני ממונות לפי דין תורה, והם רשאים לדון גם לפי שיקול דעתם ולא לפי דין תורה (הדבר מתבאר יפה על פי מה שכתב רד"צ הופמן (שמות כא,א) בעקבות דברי רמב"ן (שמות יט,ז): לשון ״שם לפני״ פירושו אינו אלא להציע דבר לשם קבלת החלטה על קבלתו או אי קבלתו)<b>.</b>
ומעירים: <b>אתא מימר לך כפשוטֵהּ דקרייא</b> – בא [התנא] לומר לך כפשוטו של הפסוק (פירושו זה של רבי שמעון בן יוחי לכתוב הזה הוא כמובנו הפשוט של המקרא, שלא כדרשותיו האחרות לכתוב הזה שאינן כמובנו הפשוט של המקרא. להלן הבאנו את דרשותיו האחרות לכתוב הזה)<b>.</b><br><br><small>ב<b>ירושלמי עבודה זרה</b> ב,ה אמרו: תני רבי שמעון בן יוחי: "ואלה המשפטים אשר תשים לפניהם" - מה הסימה הזאת (אוצר שמטמינים כדי שיישמר) אינה נגלית לכל ברייה, כך אין לך רשות לשקע את עצמך בדברי תורה אלא לפני בני אדם כשירים (אין לחשוף דברי תורה לעין כול מחמת יוקרתם ואין לשתף בהוראתם המעמיקה אלא את הכשירים לכך).<br><br>וב<b>מכילתא דרבי שמעון בר יוחאי</b> שמות כא,א נאמר: "אשר תשים לפניהם" - 'לפני בני ישראל' לא נאמר כן אלא "לפניהם" - לפנים שבהם (המשפטים יינתנו לחכמים). מלמד שאין שונים בדיני ממונות לעם הארץ (אין מלמדים אותו את הדינים כדי שיוכל לשפוט).<br><br>הדרשות של רבי שמעון בן יוחי בירושלמי עבודה זרה ובמכילתא אינן כפשוטו של מקרא. אין מדובר בהן בדין אלא בלימוד ("שונים").<br>נושא הדרשה בירושלמי עבודה זרה אינו "משפטים" במשמעות דינים (כפשוטו של מקרא) אלא רזי תורה. רבי שמעון בן יוחי דורש "תשים" - סימה; "לפניהם" - לפנים שבהם (לכשירים, כמו בדרשה במכילתא).<br>הדרשה במכילתא, הדומה לדרשה בירושלמי עבודה זרה אך בסגנון אחר, מגבילה את הוראת המשפט למי שהם "פנים" - גדולים וחשובים. הדרשה מבוססת על פירושה של המילה "לפניהם" כמושא עקיף ולא כמילת יחס.<br><br><b>פשוטיה דקרייא</b><br>ביטוי זה נמצא גם בירושלמי סנהדרין י,ב.<br>בבבלי ערכין לב,א אמרו: "רבי שמעון (בן יוחי) סבר כפשטיה דקרא".<br>בבבלי נמצאת כמה פעמים השאלה "פשטיה דקרא במאי כתיב?". שאלה זו באה אחרי הדרש שנוטה מהפשט. ואולם הביאור שנמצא בשם "פשטיה דקרא" אינו דומה לפשט הפשוט של הבנת הדורות האחרונים, אלא שגם "פשטיה דקרא" הוא על פי הרוב מעין דרש.</small><br>
ומציעים קשר בין דברי תנאים: <b>ותייא</b> – ו[הדעה] באה (הולכת) <b>כרבי יוסי בר חלפתא</b> (תנא בדור הרביעי) – הדעה של רבי שמעון בן יוחי מתאימה לשיטת רבי יוסי, שלפיה הדיין אינו מוגבל לדין תורה, והוא רשאי לדון גם לפי שיקול הדעת<b>.</b>
 - ומספרים: <b>רבי יוסי בר חלפתא, אתון תרין בר נש מידון קומוי</b> – באו שני בני אדם לדון לפניו (הצורה 'תרין בר נש' - 'תרין' ברבים ו'בר נש' ביחיד - אינה שיבוש. ראה "תוספתא כפשוטה", נשים ג, עמוד 896, הערה 29)<b>. אמרון ליה:</b> – אמרו לו: באנו לדון לפניך <b>על מנת</b> (בתנאי) <b>שתדיננו דין תורה</b> – שתדון לנו לפי דין תורה<b>. אמר לון:</b> – אמר להם: <b>אני איני יודע</b> (בהבאת הירושלמי בראשונים ("עיטור", "אורחות חיים", מהרי"ק, "טור", ספר "כפתור ופרח", ספר מצוות קטן, הגהות מיימוניות, תשב"ץ, ספר מצוות גדול, רבי מתתיה היצהרי) נוסף '<b>לדון</b>'. אבל בר"מ המאירי כמו במסירה שלפנינו, וכבר ראינו במקומות אחרים שנוסח הירושלמי שהיה לפני ר"מ המאירי קרוב לנוסח המסירה שלפנינו) <b>דין תורה</b> – נראה שמדובר בהתחמקות מלהתחייב לדון לפי דין תורה ולא בהודאה כנה באי ידיעת הדין<b>, אלא היודע מחשבות</b> (כינוי לאלוהים) הוא <b>יִפָּרַע מאותן האנשים</b> – יעניש את שני בעלי הדין, שכוונותיהם הנסתרות היו לתבוע את רבי יוסי במקרה שיטעה ויפסוק שלא כדין תורה (הלשון 'אלא היודע מחשבות הוא יפרע מאותו האיש' נמצא בתוספתא סנהדרין ח,ג בפי שמעון בן שטח ובמכילתא דרבי ישמעאל מסכתא דכספא פרשה כ בפי יהודה בן טבאי בעניין ההורג בחורבה בלא עדים)<b>. מקבלין עליכון מה דנא</b> (=דאנא) <b>אמר לכון?</b> – האם מקבלים אתם עליכם מה שאני אומר לכם? (בירושלמי להלן אמרו, שאם קיבלו בעלי הדין עליהם שידון יחידי - דן אפילו יחידי) - בעלי הדין התנו את הסכמתם להתדיין לפני רבי יוסי בכך שידון אותם לפי דין תורה, ואילו הוא דרש מבעלי הדין שיקבלו על עצמם את כל מה שיפסוק להם לפי שיקול דעתו, מבלי להיות מחויב לדין תורה דווקא. בעלי הדין תבעו מרבי יוסי לדון אותם לפי דין תורה כדי שיוכלו לתבוע אותו במקרה שטעה ופסק שלא כדין, ואילו הוא, מאותו טעם בדיוק, תבע מהם לקבל על עצמם כל מה שיאמר בלי שיהיה מוגבל לדין תורה, כדי להגן על עצמו מפני תביעה בגין טעות ("'כי המשפט לאלהים הוא' - על הזיקה בין האל להליך השיפוטי במקרא ובמסורת ההלכתית", "מחקרי משפט" כו, עמודים 72-74).<br><br><small>הירושלמי אינו מספר מה השיבו בעלי הדין, כי הירושלמי רצה להציג את תפיסתו של רבי יוסי בנושא השיפוט ולא לספר את המעשה עצמו.<br><br>ייתכן שבבקשתם של בעלי הדין לדון אותם לפי דין תורה יש הד לחוק הרומי, שהבאים להידון יכולים לבחור את השופט ולבקש ממנו לפי איזה חוק יפעל. שפיטה לפי שיקול דעת היתה זכותו של בורר לפי הקביעה הרומית (Jewish and Roman law: a comparative study, עמודים 667-668).</small>
ומספרים: <b>רבי עקיבה</b> (תנא בדור השלישי, מגדולי התנאים)<b>, כד הוה בר נש אזל בעי מידון קומיה</b> – כשהיה בן אדם הולך ורוצה לדון לפניו<b>, הוה אמר ליה:</b> – היה (רבי עקיבה) אומר לו: <b>הוו יודעין לפני מי אתם עומדין, לפני מי שאמר והיה העולם</b> (כינוי לאלוהים)<b>, שנאמר</b> – בדיני עדים<b>: "וְעָמְדוּ שְׁנֵי הָאֲנָשִׁים אֲשֶׁר לָהֶם הָרִיב לִפְנֵי י'י</b>, לִפְנֵי הַכֹּהֲנִים וְהַשֹּׁפְטִים אֲשֶׁר יִהְיוּ בַּיָּמִים הָהֵם<b>"</b> (דברים יט,יז) – העד שמעיד שקר נגד חברו והנאשם (לפי פשוטו של מקרא) / שתי כיתות העדים שיש סתירה בין שתי עדויותיהם (לפי חז"ל) / שני בעלי הדין (לפי חז"ל) יעמדו לפני השופטים, ועמידה לפני השופטים היא עמידה לפני ה', כי המשפט לאלוהים הוא והשופטים הם נציגיו של ה'<b>, ולא לפני עקיבה בן יוסף</b> – ולכן מוטלת חובה על בעלי הדין לנהל דיון הוגן, וגם עליהם לקבל את הכרעתו של הדיין כהוראה משמים (ראה "'כי המשפט לאלהים הוא' - על הזיקה בין האל להליך השיפוטי במקרא ובמסורת ההלכתית", "מחקרי משפט" כו, עמודים 68-69). כך היה רבי עקיבה מזהיר את בעלי הדין שהיו מבקשים ממנו להידון לפניו. - המעשה ברבי עקיבה מדבר על "בר נש" בלשון יחיד, ואילו דברי רבי עקיבה "הוו יודעין" בלשון רבים. נראה שהלשון בירושלמי שאובה מן התוספתא סנהדרין א,ט והירושלמי להלן, שיהיו הדיינים יודעים לפני מי הם דנים ויהיו העדים יודעים לפני מי הם מעידים (שם, הערה 56)<b>.</b><br><br><small>מתוך הקשר הדברים נראה שהמעשה ברבי עקיבא הובא כדי לתמוך בשיטתו של רבי יוסי שהדיין רשאי לפסוק לפי שיקול דעתו. המעשה ברבי עקיבא מספק לשיטת רבי יוסי בסיס רעיוני, שכוחו של הדיין רב מפני שהוא נציגו של האל. נוכחות האל בדין אינה מגבילה את שיקול דעתו של הדיין אלא מרחיבה אותו, ומאפשרת לו לדון לפי שיקול דעתו. נוכחות האל אינה תלויה בטיבו של הדין, היינו בדין תורה, אלא היא נובעת מן התפקיד השיפוטי ("'כי המשפט לאלהים הוא' - על הזיקה בין האל להליך השיפוטי במקרא ובמסורת ההלכתית", "מחקרי משפט" כו, עמוד 74).<br><br>כאן התחלת מקבילה בירושלמי סנהדרין ז,ב.</small>
ומציעים ברייתא: <b>תני:</b> – שונה [התנא]: <b>קודם לארבעים שנה עד שלא חרב הבית</b> – ארבעים שנה לפני שחרב בית המקדש השני, <b>ניטלו דיני נפשות</b> (צריך להוסיף כמו במקבילה: '<b>מישראל</b>') – דיני נפשות בוטלו מישראל בידי הרומאים לפני החורבן<b>. ובימי שמעון בן (שטח)</b> (טעות מוכחת היא, וצריך לומר כמו במקבילה: 'בימי <b>רבי שמעון בן יוחי</b>' - תנא בדור הרביעי. וכן הוא בהבאת הירושלמי בראשונים ("טור", דרשות ר"י אבן שועיב, הגהות מיימוניות, ספר מצוות גדול)) <b>ניטלו</b> (בהבאת הירושלמי בראשונים ("טור", דרשות ר"י אבן שועיב, ספר מצוות גדול): 'בטלו') <b>דיני ממונות</b> (צריך להוסיף כמו במקבילה: '<b>מישראל</b>') – דיני ממונות בוטלו מישראל בשעת הגזירות של מלכות רומי (אדריינוס קיסר) לאחר מרד בר כוכבא<b>.</b><br>
<b>אמר רבי שמעון בן יוחי: בריך רחמנא דלי נא חכים מידון</b> – ברוך הרחמן (תואר לה') שאין אני יודע לדון (דיני ממונות לפי דין תורה. - מאמר זה עומד בפני עצמו ואינו קשור לביטול דיני ממונות שמזכירה הברייתא. - אפשר שרבי שמעון בן יוחי אמר כך משום שראוי לאדם למנוע עצמו מלהיות דיין. ואפשר שאמר כך משום שלא היה בקי בעסקי ממונות ובדרכי בני אדם. ואפשר שאמר כך משום שלא סמך על סברתו וחשש לדון. ואפשר שאמר כך משום שלא רצה להיבטל מתלמוד תורה)<b>.</b><br><br><small>עד כאן המקבילה בירושלמי סנהדרין להלן.<br><br>המקבילה הובאה כאן משום המימרה של רבי שמעון בן יוחי שאמר שאינו יודע לדון דיני ממונות לפי דין תורה, כמו שאמר רבי יוסי בירושלמי כאן. ואגב מימרה זו הובאה גם הברייתא שלפניה שנזכר בה רבי שמעון בן יוחי בקשר לדיני ממונות.<br><br><b>קודם לארבעים שנה עד שלא חרב הבית ניטלו דיני נפשות</b><br>ב<b>בבלי שבת</b> טו,א ו<b>עבודה זרה</b> ח,ב אמרו: ארבעים שנה עד שלא חרב הבית גלתה לה סנהדרין וישבה לה בחנויות. - למאי הילכתא? ...שלא דנו דיני נפשות. - מאי טעמא? - כיוון שראו שרבים הרוצחים ואינם יכולים לדון, אמרו: מוטב שנגלה ממקום למקום כך שלא יתחייבו, דכתיב: "ועשית על פי הדבר אשר יגידו לך מן המקום ההוא" (דברים יז) - מלמד שהמקום גורם.<br><br>לפי הבבלי ניטלו דיני נפשות לפני החורבן על ידי הסנהדרין, ולפי הירושלמי ניטלו על ידי הרומאים.<br>איננו יודעים משום מקור חיצוני על ביטול דיני נפשות על ידי הרומאים ארבעים שנה לפני החורבן. אנו יודעים ממקורות חיצוניים שהסנהדרין המשיכה לדון דיני נפשות גם לאחר ארבעים שנה לפני החורבן. לכן קשה לקבל את המסורת התלמודית כמסורת היסטורית.<br>מוסכם על החוקרים שהסמכות לדון דיני נפשות ניטלה מן היהודים לכל המאוחר עם חורבן הבית השני. אחדים מהחוקרים סוברים שהסמכות לדון דיני נפשות ניטלה מן היהודים עם כינונו של משטר הנציבים ביהודה שישים וארבע שנים לפני חורבן הבית השני.<br><br>נגד המסורת על ביטול דיני נפשות בישראל ארבעים שנה לפני חורבן הבית, עומדת מסורת אחרת התולה את ביטול מיתות בית דין בחורבן הבית (בבלי כתובות ל,א וסוטה ח,ב וסנהדרין לז,ב), ואומנם נראה שפסקו דינים אלו לתקופה מסוימת אבל הוחזרו ("ההלכה - מקורותיה והתפתחותה", עמוד 53).<br><br><b>בריך רחמנא דלי נא חכים מידון</b><br>אין הסמיכה מינוי לדיינות ולרבנות אלא לישב בראש ישיבה בלבד, שהרי אף חכמים סמוכים לא היו דנים כלל, כגון רבי שמעון בן יוחאי, שאמר: "בריך רחמנא דלי נא חכים מידון" ("בתי הדין בימי התלמוד", עמוד 91).<br>דיני ממונות צריכים בקיאות בטיב משא ומתן, וחכמים הרבה לא ידעו בעסקי סחרנות ותגרנות, ומי שאינו מכיר בטיבם של בני אדם ודרכיהם בשוק לא יירד לעומק דעתם, בין שהם עדים ובין שהם בעלי דין, ובין שהוא אומד דעתם של רוב בני אדם שעוסקים ביישובו של עולם, כגון רבי שמעון בן יוחאי, שאמר: "דלי נא חכים מידון" (שם, עמוד 113).<br>חכמים גדולים וסמוכים לא היו פוסקים ודנים כלל, לפי שלא סמכו על סברתם וחששו. רבי שמעון בן יוחאי אמר: "בריך רחמנא דלי נא חכים מידון". וכן מובא שם: "רבי יוסי בר חלפתא אתון תרין בר נש מידון קומוי. אמרון ליה: על מנת שתדיננו דין תורה. אמר לון: אני איני יודע דין תורה, אלא היודע מחשבות יפרע מאותן האנשים. מקבלין עליכון מה דנא אמר לכון?". חכמים אלה לא ידעו לדון, לפי שלא סמכו על סברתם, ואמרו שסברתם אינה מספיקה לידע את הדין לאמיתו. אפשר שגם רבי ישמעאל ברבי יוסי כיוון לכך בדבריו: "החושׂך עצמו מן הדין, פורק ממנו איבה וגזל ושבועת שווא" (משנה אבות ד,ז). ראוי לאדם לחשוך עצמו מן הדין, שמא יטעה בדין ויביא ריבוי חטאים.<br>היו גם טעמים אחרים שמחמתם לא רצו חכמים לישב לדון. טעם עיקרי הוא, שהיו חכמים שהיו מתרחקים מענייני המעשה ועסקי העולם, וסברו שחייב אדם לייחד עצמו לעניינים שמעל לעסקי העולם, ועסקי ממונות בכללם, ולהניח חיי שעה ולעסוק בחיי עולם. וכנראה זה טעמו של רבי שמעון בן יוחאי שאמר שטוב לו שאינו יודע לדון, לפי שהוא סבור, שמוטב לו לאדם לעסוק בתורה ובמצוות ולעשות רצונו של המקום מלעסוק בצורכי עצמו (שם, עמודים 129-130).<br><br>ב<b>משנה אבות</b> ד,ז שנינו: רבי ישמעאל בנו (של רבי יוסי, תנא בדור החמישי, שהיה דיין) אומר: החושׂך (המונע) עצמו מן הדין (שאינו רוצה להיות דיין), פורק ממנו איבה (של זה היוצא מבית דין חייב, כי היו בעלי דין קשים, שאם יצאו חייבים בדין היו נוטרים איבה לדיין ומבקשים להינקם ממנו) וגזל (שמא יחייב את הזכאי והרי הוא כגוזלו) ושבועת שווא (שפעמים הוא מחייב שבועה לבעל דין והלה נשבע שבועת שקר).</small><br>• • •
<b>שניים שדנו ויחיד שדן וטעה</b><br><b>שמואל</b> (מגדולי אמוראי בבל בדור הראשון) <b>אמר: שנים שדנו</b> – דיני ממונות, <b>- דיניהן</b> (במקבילה כאן ולהלן: 'דינן') <b>דין</b> – יש תוקף לפסק דינם<b>, אלא שנקראו</b> (במקבילה: 'שהוא נקרא') <b>בית דין חצוף</b> (עז פנים) – מפני שהעזו לדון שלא בשלושה כדברי חכמים (נראה שניתן להסביר את חוצפתו של בית דין של שניים משום שהמשא והמתן המתקיים בין שניים משמעותי פחות מזה המתקיים בין שלושה, וממילא יכולת בירור הדין שלהם פגומה ("דין ודברים בקרב שופטים", "שנתון המשפט העברי" כו, עמוד 302, הערה 142))<b>.</b>
<b>רבי יוחנן</b> (גדול אמוראי ארץ ישראל בדור השני) <b>וריש לקיש</b> (במקבילה כרגיל בירושלמי: 'ורבי שמעון בן לקיש' - מגדולי אמוראי ארץ ישראל בדור השני) <b>תריהון מרין</b> – שניהם אומרים<b>: אפילו שנים שדנו</b> – שניים, אפילו דנו דיני ממונות, <b>- אין דיניהן דין</b> – אין תוקף לפסק דינם<b>.</b><br><br><small>מחלוקת שמואל ורבי יוחנן ורבי שמעון בן לקיש מובאת בירושלמי ברכות ז,א, ושם אמרו שדעתם של חכמי ארץ ישראל ושל חכמי בבל לעניין זימון לברכת המזון, שנחלקו בשניים שאכלו כאחת האם הם רשאים לזמן כמו שלושה שאכלו כאחת, כדעתם לעניין דיני ממונות, שנחלקו בשניים שדנו האם דינם דין כמו שלושה שדנו.<br>המחלוקת בשניים שדנו היא בשניים שאינם מומחים וכשלא קיבלום בעלי הדין עליהם.</small><br>
ומציעים משנה ממקום אחר: <b>תמן תנינן:</b> – שם (משנה בכורות ד,ד) שנינו: <b>היה</b> (בכתבי היד של המשנה אין מילה זו) <b>דן את הדין</b> – וטעה הדיין בדין<b>, זיכה את החייב</b> – שפטר את החייב מלשלם לחברו שלא כדין<b>, חייב לזכאי</b> (בכתבי היד של המשנה: 'את הזכאי') – שחייב את הזכאי לשלם לחברו שלא כדין<b>, טימא לטהור</b> (בכתבי היד של המשנה: 'את הטהור') – שפסק על חפץ טהור שהוא טמא<b>, טיהר לטמא</b> (בכתבי היד של המשנה: 'את הטמא') – שפסק על חפץ טמא שהוא טהור, <b>- מה שעשה עשוי</b> (יש לקבל את הדבר שעשה) – ואין דינו בטל, <b>וישלם מביתו</b> – על הדיין לשלם מממונו את ההפסד שגרם על ידי דינו<b>.</b>
ומציעים אוקימתא למשנה: <b>רבי בא</b> (רבי אבא, אמורא בדור השלישי) אמר <b>בשם רבי אבהו</b> (אמורא ארץ ישראלי בדור השלישי)<b>: בשאמרו לו</b> – (יש להעמיד את המשנה) במקרה שאמרו בעלי הדין לדיין<b>: הרי את</b> (אתה) <b>מקובל עלינו כשנים</b> (הלשון 'בשאמרו לו... כשנים' הוא אשגרה בטעות מהירושלמי להלן ג,ו, וכאן צריך לומר כמו להלן: '<b>כשלשה</b>', במקום 'כשנים', וכן גרסו "פני משה" ו"קורבן העדה") – הדין במשנה חל רק במקרה שקיבלו בעלי הדין עליהם את הדיין היחיד (הסכימו לקבל את הכרעתו) כמו שלושה דיינים<b>.</b>
ושואלים: <b>מה אנן קיימין?</b> – [ב]מה אנחנו עומדים (עוסקים)? (באיזה מקרה יש להעמיד את המשנה?) <b>אם בשטעה ודנן</b> (נראה שהמילים 'בשטעה ודנן' הן אשגרה בטעות מהתשובה להלן, וכאן צריך לומר: '<b>בשדנן</b>') <b>משיקול הדעת</b> (עיון ודיון בדבר) – אם מדובר במקרה שהדיין דן אותם לפי שיקול הדעת ולא לפי דין תורה, וטעה בשיקול הדעת, <b>- בדא</b> – בזאת, <b>מה שעשה עשוי?!</b> (צריך להגיה: '<b>ישלם מביתו?!</b>', כפי שהציע רידב"ז) – האמור במשנה שישלם מביתו לא ייתכן, שכן דיין הטועה בשיקול הדעת - אינו משלם, כיוון שקיבלו אותו בעלי הדין עליהם! <b>אם בשטעה ודנן</b> (נראה שהמילים 'בשטעה ודנן' הן אשגרה בטעות מהתשובה להלן, וכאן צריך לומר: '<b>בשדנן</b>') <b>דין תורה</b> – אם מדובר במקרה שהדיין דן אותם לפי דין תורה, וטעה בדין תורה, <b>- בדא</b> – בזאת, <b>ישלם מביתו?!</b> (צריך להגיה: '<b>מה שעשה עשוי?!</b>', כפי שהציע רידב"ז) – האמור במשנה שמה שעשה עשוי לא ייתכן, שכן דיין הדן לפי דין תורה וטעה - דינו בטל! ("קורבן העדה" החליף את החלקים הראשונים של שני המשפטים במקום החלקים האחרונים. - במספר מקומות נראה במבט ראשון ש'בדא' מתפרש בניחותא (כך למשל כאן), אולם מסתבר שמקורות אלה משובשים, כגון על ידי חילוף חלקי המשפט ("הטרמינולוגיה של הירושלמי", עמוד 115)
ומשיבים: <b>רבי בא</b> אמר <b>בשם רבי אבהו: בשאמרו לו</b> – (יש להעמיד את המשנה) במקרה שאמרו בעלי הדין לדיין<b>: הרי את</b> (אתה) <b>מקובל עלינו כשלשה על מנת</b> (בתנאי) <b>שתדינ</b>(<b>ו</b>)<b>נו דין תורה</b> – שתדון לנו לפי דין תורה<b>, וטעה ודנן משיקול הדעת</b> – הדיין טעה ולא דן אותם לפי דין תורה כפי שהתנו, אלא דן אותם לפי שיקול הדעת<b>. מה שעשה עשוי, מפני שטעה ודנן משיקול הדעת</b> – ודיין הדן יחידי לפי שיקול הדעת - דינו דין<b>. ישלם מביתו,</b> מפני <b>שהגיס דעתו</b> (העז) <b>לדון</b> – דיני ממונות, <b>יחידי דין תורה</b> – שהדיין הסכים לתנאי של בעלי הדין וסמך על עצמו לדון אותם יחידי דין תורה, כפי שהקב"ה דן יחידי, ולא צירף עימו עוד שני דיינים<b>,</b> ומציעים משנה המסייעת לקביעה זו: <b>דתנינן:</b> – ששנינו (משנה אבות ד,ח): <b>אל תהי דן יחידי</b> – לא יהא דיין דן דיני ממונות יחידי, שיש לחשוש שיטעה ולא יהיה מי שיעמיד אותו על טעותו, אלא יצרף עימו עוד שניים, שכיוון שהם שלושה, הם נושאים ונותנים בדבר ומוציאים את הדין לאמיתו<b>, שאין דן יחיד אלא אחד</b> – הקב"ה, שהוא יחידו של העולם, דן יחידי את כל באי העולם (מאמר זה במשנה אבות הוא של רבי ישמעאל בנו של רבי יוסי, תנא בדור החמישי, שהיה דיין)<b>.</b><br><br><small>ב<b>בבלי סנהדרין</b> ה,ב-ו,א אמרו: אמר שמואל: שניים שדנו - דיניהם דין, אלא שנקראו בית דין חצוף.<br>אמר רבי אבהו: שניים שדנו דיני ממונות - ...אין דיניהם דין.<br><br>איתיביה רבי אבא לרבי אבהו: דן את הדין, זיכה את החייב, חייב את הזכאי, טימא את הטהור, טיהר את הטמא - מה שעשה עשוי, וישלם מביתו (משנה בכורות ד,ד) (משמע שאפילו יחיד שדן - דינו דין).<br>אמר ליה (רבי אבהו לרבי אבא): הכא במאי עסקינן, דקבלוהו עלייהו (בעלי הדין הסכימו לקבל את הכרעתו).<br>אי הכי אמאי משלם מביתו? (הרי קיבלו עליהם לעשות כדבריו בכל מקרה!)<br>דאמרו ליה: כי קבילנא לך עלן אדעתא דדיינת לן דין תורה (אנו מקבלים אותך לדיין בתנאי שתדון לנו דין תורה).<br><br>אמר ליה רב ספרא לרבי אבא: דטעה במאי? אילימא דטעה בדבר משנה (שטעה ופסק בניגוד להלכה) והא אמר רב ששת אמר רב אסי: טעה בדבר משנה - חוזר (בטל דינו)!<br>אלא (צריך לומר: אמר ליה (רבי אבא לרבי ספרא):) דטעה בשיקול הדעת.<br><br>היכי דמי טעה בשיקול הדעת? - אמר רב פפא: כגון תרי תנאי או תרי אמוראי דפליגי אהדדי, ולא איתמר הלכתא לא כמר ולא כמר, וסוגייא דעלמא (מקובל בין הדיינים לפסוק) אליבא דחד מינייהו, ואזל איהו ועבד כאידך - היינו טעה בשיקול הדעת.<br><br>רב ספרא הקשה "דטעה במאי" על מה שאמרה המשנה בבכורות "מה שעשה עשוי" (על פי "מקורות ומסורות", נזיקין ד, עמוד 7).<br><br>חכמי ארץ ישראל, רבי יוחנן ורבי שמעון בן לקיש בירושלמי ורבי אבהו (תלמידו של רבי יוחנן) בבבלי, אמרו ששניים שדנו - אין דיניהם דין.<br>בשני התלמודים דנו במשנה בבכורות אחרי שהובאו דעות האמוראים בעניין שניים שדנו. אלא שבבבלי בא הדיון במשנה בעקבות קושיית רבי אבא מן המשנה על רבי אבהו שאמר ששניים שדנו אין דיניהם דין, מה שאין כן בירושלמי.<br>בבבלי דנו בדין "ישלם מביתו" לחוד (שאלת רבי אבא ותשובת רבי אבהו) ובדין "מה שעשה עשוי" לחוד (שאלת רב ספרא ותשובת רבי אבא), ואילו בירושלמי דנו בשני הדינים יחד (רבי אבא בשם רבי אבהו). בשני התלמודים אמרו רבי אבהו ורבי אבא, שדן את הדין וטעה ישלם מביתו כשקיבל הדיין עליו לדון להם דין תורה, ומה שעשה עשוי כשטעה בשיקול הדעת.<br>בירושלמי נימקו את שני הדינים, מה שאין כן בבבלי.<br><br>הוראת המונח "שיקול הדעת" בירושלמי שונה מעט ממשמעות הדברים בסוגיית הבבלי, שבה "שיקול הדעת" מציין שלב בתוך דין תורה, שבו הדיין מכריע על פי שיקול דעתו. עם זאת, מבחינה מילולית ועניינית שני הפירושים עולים בקנה אחד, שכן בעיקרו של דבר "שיקול הדעת" הוא הכרעה לפי סברה. הכרעה כזו יכולה לבוא כחלופה לדין תורה מעיקרו, והיא יכולה לבוא במהלך דין תורה ("'כי המשפט לאלהים הוא' - על הזיקה בין האל להליך השיפוטי במקרא ובמסורת ההלכתית", "מחקרי משפט" כו, עמוד 72, הערה 69).<br><br><b>אל תהי דן יחידי</b><br>ב<b>תוספתא בבא קמא</b> ח,יד שנו: אמר רבי שמעון שזורי: מבעלי בתים שבגליל היו בית אבא, ומפני מה חרב? מפני שדנו דיני ממונות באחד, ושגידלו בהמה דקה.<br><br>מימרה זו ישנה גם בירושלמי סוטה ט,ט ובבבלי בבא קמא פ,א.</small><br>• • •
<b>מעמדו של אלוהים כשופט</b><br><b>אמר רבי יהודה בן פזי</b> (רבי יהודה בר סימון, אמורא ארץ ישראלי בדור השלישי והרביעי)<b>: אף</b> (בהבאת הירושלמי בראשונים ("עיטור", "מגן אבות" לרשב"ץ, "תשב"ץ"): '<b>אפילו</b>'. אבל בר"מ המאירי כמו במסירה שלפנינו) <b>הקב"ה אין דן יחידי</b> – את כל באי העולם (שלא כדברי המשנה במסכת אבות ד,ח שהובאה לעיל שהקב"ה דן יחידי)<b>, שנאמר</b> – בנבואת מיכיהו בן ימלה<b>: "</b>רָאִיתִי אֶת ה' יֹשֵׁב עַל כִּסְאוֹ <b>וְכָל צְבָא הַשָּׁמַיִם עֹמֵד עָלָיו מִימִינוֹ וּמִשְּׂמֹאלוֹ"</b> (מלכים א כב,יט) – מיכיהו ראה במראה הנבואה שה' יושב על כיסא מלכותו, והוא שופט את כל הארץ, וכל המלאכים עומדים על ידו מימינו ומשמאלו<b>, אֵילּוּ מטין לכף זכות</b> – העומדים מימינו משפיעים להכריע את הדין לזכותו של הנאשם, <b>ואֵילּוּ מטין לכף חובה</b> – העומדים משמאלו משפיעים להכריע את הדין לחובתו של הנאשם. הרי שאין ה' דן יחידי אלא הוא ובית דין של מעלה הם שדנים<b>. אף על פי שאין דן יחידי, חותם יחידי</b> – משנגמר הדין בבית דין של מעלה, הקב"ה חותם יחידי על פסק דינם של כל באי העולם<b>, שנאמר</b> – במראה על נהר חידקל<b>: "אֲבָל אַגִּיד לְךָ אֶת הָרָשׁוּם בִּכְתָב אֱמֶת"</b> (דניאל י,כא) – המלאך אמר לדניאל, שיגיד לו את הכתוב בספר (הכוונה, כנראה, לספר שבו כתוב בידי אלוהים מה שיהיה בעתיד). ויש לדרוש את הכתוב על גזר הדין החתום בחותם אמת, שהוא חותמו של הקב"ה כאמור להלן, ומכאן שהקב"ה חותם יחידי<b>.</b><br><br><small>במדרשי האגדה (ראה להלן) אמרו שרבי אלעזר (שמאמרו מובא בירושלמי להלן) לומד שה' חותם יחידי מהפסוק באיוב כג,יג: "והוא באחד ומי ישיבנו".</small><br>
<b>אמר רבי יוחנן</b> (גדול אמוראי ארץ ישראל בדור השני)<b>: לעולם אין הקב"ה עושה בעולמו דבר עד</b> (לפני) <b>שנמלך</b> (מתייעץ) <b>בבית דין שלמעלן</b> (של מעלה)<b>.</b> ומציעים מקור לקביעה זו: <b>מה טעם?</b> – מה המקור בכתוב לדבר זה? - נאמר בפתיחה למראה על נהר חידקל: <b>"וֶאֱמֶת הַדָּבָר</b>, <b>וְצָבָא גָדוֹל"</b> (דניאל י,א) – הדבר שנגלה לדניאל הוא אמת, ונגלה אליו צבא גדול, <b>- אימתי</b> (מתי) <b>חותמו</b> (הצורה הטבועה בכלי שחותמים בו) <b>של הקב"ה אמת? בשעה שנמלך בבית דין שלמעלן</b> (בהבאת הירושלמי בספר "מתיבות" (שנתחבר בראשית המאה העשירית): 'בשעה שצבא השמים עומדים עליו הוא אמת') – הקב"ה חותם על הדבר שהוא עושה בחותמו שהמילה "אמת" היא צורתו ("אמת הדבר") רק לאחר שהוא נמלך בבית דין של מעלה ("וצבא גדול" - צבא השמים). - לדברי רבי יוחנן, כל דרך הנהגתו של הקב"ה בעולם נעשית כדרך שפיטתו את באי העולם, שלפני שהוא עושה דבר בעולם הוא דן בדבר בבית דין של מעלה וחותם לבדו על הכרעת הדבר<b>.</b><br><br><small>במדרשי האגדה (ראה להלן) אמרו שרבי יוחנן מביא ראיה מפסוק זה שאין ה' דן יחידי.<br><br>ב<b>בבלי סנהדרין</b> לח,ב אמרו: אמר רבי יוחנן: אין הקב"ה עושה דבר אלא אם כן נמלך בפמליא של מעלה, שנאמר: "בגזרת עירין פתגמא ובמאמר קדישין שאלתא" (דניאל ד,יד) (בגזירת עירים (מלאכים) הדבר, ובמאמר קדושים השאלה (העניין)).</small><br>
<b>אמר רבי לעזר</b> (אמורא בדור השני)<b>: כל מקום שנאמר: "י'י אלהים"</b> (צריך לומר: '<b>"וי'י" "והאלהים"</b>') – כל מקום שהיה יכול לומר "ה'" והוסיף "ו" ואמר "וה'", או שהיה יכול לומר "האלוהים" והוסיף "ו" ואמר "והאלוהים", יש לדרוש את הוי"ו היתירה: <b>- הוא ובית דינו</b> – ה' והמלאכים שבבית דינו של מעלה, ש"ו" בתחילת המילה באה להוסיף<b>. ובניין אב שבכולם</b> – המקור העיקרי שממנו לומדים כלל זה הוא הכתוב (בנבואת מיכיהו בן ימלא על אחאב מלך ישראל)<b>: "וַי'י דִּבֶּר עָלֶיךָ רָעָה"</b> (מלכים א כב,כג) – ה' גזר שתבוא עליך רעה, שתיפול ברמות גלעד. זה המקור, שכן מפורש שם שהעניין בה' ובמלאכים שבבית דינו של מעלה, שכולם גזרו כך, שנאמר שם: "רָאִיתִי אֶת י'י יֹשֵׁב עַל כִּסְאוֹ וְכָל צְבָא הַשָּׁמַיִם עֹמֵד עָלָיו מִימִינוֹ וּמִשְּׂמֹאלוֹ" (מלכים א כב,יט)<b>.</b><br><br><small>מימרת רבי אלעזר מובאת בירושלמי ברכות ט,ה ובמדרשי האגדה (ראה להלן).</small>
ושואלים: <b>מהו חותמו של הקב"ה?</b> – מה היא הצורה הטבועה בכלי שהקב"ה חותם בו?
ומשיבים: <b>רבי ביבי</b> (אמורא ארץ ישראלי בדור השלישי) אמר <b>בשם רבי ראובן</b> (אמורא ארץ ישראלי בדור השלישי)<b>: אמת</b> – המילה "אמת"<b>.</b><br><br><small>במדרשי האגדה (ראה להלן) דרש רבי ביבי בשם רבי ראובן שחותמו של הקב"ה אמת מהפסוק בדניאל י,כא: "אבל אגיד לך את הרשום בכתב אמת" (פסוק זה נדרש בירושלמי לעיל).</small><br>
ושואלים: <b>מהו</b> – מה פירוש <b>אמת?</b>
ומשיבים: <b>אמר רבי בון</b> (רבי אבון, מגדולי אמוראי ארץ ישראל בדור החמישי)<b>: שהוא אלהים חיים ומלך עולם</b> – כמו שנאמר: "וַי'י אֱלֹהִים אֱמֶת, הוּא אֱלֹהִים חַיִּים וּמֶלֶךְ עוֹלָם" (ירמיהו י,י) - כל מה שהקב"ה מדבר הם דברים של אמת, מפני שהוא חי וקיים לעולם (פסיקתא רבתי פסקה יד), שמשום שהוא חי וקיים לנצח, לכן הוא אמת, שהוא יכול לקיים את דבריו, ולא כמו בשר ודם שאין תמיד ביכולתו לקיים את דבריו (ראה ויקרא רבה כו,א)<b>.</b><br><br><small>מימרת רבי בון מובאת בירושלמי ברכות א,ד ובמדרשי האגדה (ראה להלן) על הכתוב בירמיהו י,י: "וַי'י אֱלֹהִים אֱמֶת". מימרה זו מובאת כאן אגב המימרה הקודמת שחותמו של הקב"ה אמת.</small><br>
למה חותמו של הקב"ה "אמת"? -
<b>אמר ריש לקיש</b> (רבי שמעון בן לקיש, מגדולי אמוראי ארץ ישראל בדור השני)<b>: אל'ף - רישיה דאלפא ביטא</b> – תחילתו של האל'ף-בי'ת<b>, מ'ם - באמצעיתה</b> – באמצעיתו של האל'ף-בי'ת, בין תחילתו לסופו (אפשר לומר שמ'ם היא האות האמצעית במדויק, כי עם צירוף חמש האותיות הכפולות (מנצפ"ך) יש באל'ף-בי'ת עשרים ושבע אותיות (<b>א</b>בגדהוזחטיכךל<b>מ</b>םנןסעפףצץקרש<b>ת</b>), שלוש עשרה אותיות לפני המ'ם הפתוחה ושלוש עשרה אותיות אחרי המ'ם הפתוחה)<b>, תי'ו - בסופה</b> – בסופו של האל'ף-בי'ת - הרי "אמת"<b>, לומר:</b> אל'ף מרמזת על העבר: <b>"אֲנִי י'י רִאשׁוֹן"</b> (ישעיהו מא,ד) – אני ה' הייתי לפני הדורות הראשונים, <b>- שלא קיבלתי</b> (צריך להוסיף '<b>מלכותי</b>' כמו במקבילה בשיר השירים רבה, וכן הוא בהבאת הירושלמי על ידי רב ניסים גאון ובספר "מתיבות") <b>מאחר,</b> מ'ם מרמזת על ההווה (הזמן שבין העבר ובין העתיד): <b>"וּמִבַּלְעָדַי אֵין אֱלֹהִים"</b> (ישעיהו מד,ו) – אין מלבדי עוד אלוהים, <b>- שאין לי שותף,</b> תי'ו מרמזת על העתיד: <b>"וְאֶת אַחֲרֹנִים אֲנִי הוּא"</b> (ישעיהו מא,ד) – אני אהיה קיים גם בדורות האחרונים, <b>- שאיני עתיד למוסרה</b> – את מלכותי, <b>לאחֵר.</b><br><br><small>אפשר שדרשתו של ריש לקיש רומזת לוויכוחים עם הנוצרים.<br><br>ב<b>שמות רבה</b> (שנאן) פרשה ד [ד,ג] נאמר: "והוא באחד ומי ישיבנו" (איוב כג,יג) - דרש רבי פפייס (תנא בדור השלישי): לפי שהוא יחיד בעולמו, דן יחידי לכל באי עולם ואין להשיב על דבריו (דורש כך את דברי איוב: הוא דן יחיד ("באחד"), ולכן אין מי שיוכל לערער על החלטתו, לבדוק אותה או לסתור)...<br>..."וכל צבא השמים עומד עליו מימינו ומשמאלו" (מלכים א כב,יט) - וכי יש שמאל למעלה? והלא הכל ימין, שנאמר: "ימינך ה' נאדרי בכוח, ימינך ה' תרעץ אויב" (שמות טו,ו), ומה תלמוד לומר "מימינו ומשמאלו"? (מפרש "ימין" ו"שמאל" כביטויים מושאלים לכוח וגבורה מכאן וחולשה מכאן, וכוונתו: הכול למעלה חזק ותקיף ומה ל"שמאל" שם? וראייתו מהפסוק בשמות טו,ו שיש בו פעמיים "ימין") אלא אלו מימינים ואלו משמאלים, אלו מכריעים לכף זכות ואלו מכריעים לכף חובה (צבא השמים נוטל חלק במעשה המשפט כמסנגרים וכמקטרגים. ותשובה היא לדברי רבי פפייס).<br>רבי יוחנן בשם רבי אחא מייתי לה מן הדא (מביא ראיה מפסוק אחר שאין ה' דן יחידי): "ואמת הדבר וצבא גדול" (דניאל י,א) - אימתי "אמת הדבר"? (מתי יוצא בשמים משפט אמת?) כשנעשה "צבא גדול" (כשהוא נעשה בריבוי משתתפים (ב"צבא גדול") ואין הדין מוכרע על ידי יחיד).<br>(ד)כתיב: "וה' אלוהים אמת" (ירמיהו י,י). מהו "אמת"? - אמר רבי אבין: "הוא אלוהים חיים ומלך עולם" (שם).<br>אמר רבי אלעזר: כל מקום שנאמר "וה'" כביכול הוא ובית דינו (הריבוי שבאות ו"ו ("וה'") מצביע על בית דין שלמעלה הפועל בצד ה'. דברי רבי אלעזר מתקשרים לתיבת "וה'" שבפסוק מספר ירמיהו), ובניין אב שבכולם: "וה' דיבר עליך רעה" (מלכים א כב,כג) - זה בניין אב (הדוגמה המקראית הברורה שממנה לומדים על שאר הופעותיה של תיבת "וה'" היא הפסוק במלכים א. לפי פרק זה הרי "צבא השמים" כמו גם ה' גזרו את דינו של מלך ישראל, והחלטה קיבוצית זו מכליל הפסוק ב"וה' דיבר עליך רעה").<br>ומה מקיים רבי אלעזר להדין קרייה דרבי פפייס: "והוא באחד ומי ישיבנו"? (איך יפרש רבי אלעזר את הפסוק שהביא רבי פפייס "והוא באחד", היינו לבדו?) אלא הוא חותם יחידי לכל באי עולם ואין כל בריה חותמת עימו (הדין נקבע בבית דין של רבים, והחתימה על פסק הדין היא של ה').<br>ומהו חותמו (הצורה הטבועה בכלי שחותמים בו) של הקב"ה? - רב ביבי בשם רבי ראובן אמר: אמת (תיבת "אמת" היא צורת החותם האלוהי), שנאמר: "אבל אגיד לך את הרשום בכתב אמת" (דניאל י,כא) - אם "אמת" - למה "רשום"? ואם "רשום" - למה "אמת"? (מפרש "רשום" כדבר שצוין בערפול, נרמז. "רשום" בא כאן כניגוד ל"אמת" שהוא ברור וחד משמעי) אלא עד שלא נחתם גזר דין (ויש עוד מקום לחזרה בתשובה, כפרה או סליחה, שישנו את גזר הדין) - "רשום", ומשנחתם גזר דין - "אמת".<br>אמר רבי שמעון בן לקיש: א' בראש כל האותיות, מ' באמצעיתן, ת' בסופן - הרי "אמת", לומר (נותן טעם לחותם "אמת" מתוך מיקום האותיות באלפבית העברי): "אני ראשון ואני אחרון" (ישעיהו מד,ו), שאיני מוכרח (צריך לומר: מוסרה - את מלכותי) לאחֵר שאינו בעולם (כוונתו להצביע על נצחיות ה') ושאין לי שני (הוא ככל הנראה פולמוס נגד תורת השילוש הנוצרי או נגד תורות שְׁנִיּוּתָנִיוֹת (הדוגלות בשניות) שונות).<br><br>ב<b>שיר השירים רבה</b> פרשה א [ט,א] נאמר: דרש רבי פפייס: "והוא באחד ומי ישיבנו" (איוב כג,יג) - הוא דן יחידי לכל באי העולם ואין להשיב על דבריו...<br>"וכל צבא השמים עומד עליו מימינו ומשמאלו" (מלכים א כב,יט) - וכי יש שמאל למעלן?! והלא הכול ימין, שנאמר: "ימינך י'י נאדרי בכוח, ימינך י'י תרעץ אויב" (שמות טו,ו)! (פעמיים ימין, ובכן הכול, כביכול, אצלו ימין) ומה תלמוד לומר: "מימינו ומשמאלו"? אלו מימינים ואלו משמאילים, אלו מכריעים לכף זכות ואלו מכריעים לכף חובה (הרי שאינו דן יחידי).<br>רבי יוחנן בשם רבי אחא מייתי לה מן הדא (מביא אותה מפסוק זה) / רבי אחא בשם רבי יוחנן שמע לה מן הדין קרייה: "ואמת הדבר וצבא גדול" (דניאל י,א) - אימתי הדבר אמת / הוא אמת? כשנעשה צבא גדול / כשבא בצבא גדול (של מלאכים הדנים בדבר).<br>כתוב: "וי'י אלוהים אמת" (ירמיהו י,י). - / מהו "אמת"? - אמר רבי אבון: / / אמר רבי אבון: למה הוא אמת? / שהוא אלוהים חיים ומלך עולם.<br>אמר רבי אלעזר: כל מקום שנאמר: "וי'י" - כביכול הוא ובית דינו, ובניין אב שבכולם: "וי'י דיבר עליך רעה" (מלכים א כב,כג) - זה בניין אב שבכולם (זה הפסוק העיקרי שממנו לומדים כלל זה, משום שבפסוק יט המובא לעיל נאמר: "וכל צבא השמים עומדים עליו מימינו ומשמאלו").<br>ומה מקיים (איך יפרש) רבי אלעזר הדין קרייה דרבי פפייס: "והוא באחד ומי ישיבנו"? - אלא הוא חותם יחידי לכל באי העולם ואין כל בריה חותמת עימו.<br>ומהו חותמו של הקב"ה? - רבי ביבי בשם רבי ראובן אמר: אמת, שנאמר: "אבל אגיד לך את הרשום בכתב אמת" (דניאל י,כא) - אם "אמת", למה "רשום"? ואם "רשום", למה "אמת"? (האמת היא ברורה ומוחלטת, אבל הרשום איננו ברור ואינו מוחלט, והם סותרים זה את זו) אלא עד שלא נתחתם גזר הדין - "רשום", משנתחתם גזר הדין - "אמת".<br>/ אמר ריש לקיש: ולמה הוא "אמת"? / / ולמה הוא "אמת"? - אמר רבי שמעון בן לקיש: / אל"ף - בראש האותיות, מ"ם - באמצעיתן, תי"ו - בסופן, לומר: "אני ראשון ואני אחרון ומבלעדיי אין אלוהים" (ישעיהו מד,ו), "אני ראשון" - שלא קיבלתי מלכותי מאחר, "ואני אחרון" - שאיני מוסרה לאחֵר שאינו בעולם, "ומבלעדיי אין אלוהים" - שאין לי שני.<br><br>ב<b>דברים רבה</b> א,י נאמר: הלכה: אדם מישראל שנתמנה חכם או דיין על הציבור, מהו שיהא מותר לו לדון לעצמו (לדון יחידי)? - כך שנו רבותינו: אל תהי דן יחידי, שאין דן יחידי אלא אחד, שנאמר: "והוא באחד ומי ישיבנו" (איוב כג,יג), ומהו "והוא באחד"? אמר ריש לקיש: שהקב"ה דן וחותם לעצמו. אמר רבי ראובן: ומהו חותמו של הקב"ה? אמת. - ולמה אמת? אמת יש בו שלוש אותיות, אל"ף - ראשן של אותיות, מ"ם - אמצעיתן, תי"ו סופן. לומר: "אני ראשון ואני אחרון ומבלעדיי אין אלוהים" (ישעיהו מד,ו).<br><br><b>אמר רבי לעזר: כל מקום שנאמר "וי'י" - הוא ובית דינו</b><br>ב<b>בראשית רבה</b> נא,ב נאמר: "וי'י המטיר על סדום" וגו' - אמר רבי לעזר: כל מקום שנאמר: 'י'י', "וי'י" - הוא ובית דינו (ה' ובית דינו גזרו להמטיר על סדום ועמורה גופרית ואש מאת ה', שכולם הסכימו שה' יחריב את סדום).<br>ו<b>שם</b> נה,ד נאמר: "והאלוהים ניסה את אברהם" - על דעתיה דרבי לעזר דאמר: 'אלוהים', "והאלוהים" (היה יכול לומר: 'האלוהים ניסה את אברהם', ולמה "והאלוהים"?) - הוא ובית דינו (ה' והמלאכים שוחחו על אברהם והסכימו להעמידו בניסיון)...<br>וב<b>ויקרא רבה</b> כד,ב נאמר: אמר רבי לעזר: בכל מקום שאת מוצא: 'י'י', "וי'י" - כביכול הוא ובית דינו, בניין אב שבכולם: "וי'י דיבר עליך רעה" (מלכים א כב,כג).<br>וב<b>שמות רבה</b> יב,ד נאמר: "וה' נתן קולות וברד" - כל מקום שנאמר: "וה'" - הוא ובית דינו שלמעלה.<br>וב<b>פסיקתא רבתי</b> פסקה מב נאמר: "וה' פקד את שרה" - אמר רבי אלעזר: כל מקום שנאמר: "וה'" - הוא ובית דינו...<br><br><b>חותמו של הקב"ה אמת</b><br>ב<b>בבלי שבת</b> נה,א אמרו: ...ריש לקיש אמר: תיו - סוף חותמו של הקב"ה, דאמר רבי חנינא: חותמו של הקב"ה אמת.<br>וב<b>בראשית רבה</b> פא,ב נאמר: מהו חותמו של הקב"ה? - רבי ביבי משום רבי ראובן: אמת. מהו אמת? - אמר רבי שמעון בן לקיש: אלף - בראש האותיות, תיו - בסופן של האותיות, מם - באמצען, על שם: "אני ראשון ואני אחרון ומבלעדיי אין אלוהים" (ישעיהו מד,ו).<br><br><b>אמת</b><br>ב<b>ויקרא רבה</b> ו,ו ו-כו,א וב<b>פסיקתא דרב כהנא</b> ד,ב נאמר: "וי'י אלוהים אמת" (ירמיהו י,י) - מהו "אמת"? - אמר רבי אבון: שהוא אלוהים חיים ומלך עולם (שם).<br>וב<b>פסיקתא רבתי</b> פסקה יד נאמר: אמר ירמיה: "וי'י אלהים אמת" (ירמיהו י,י) - למה? כל מה שהקב"ה מדבר הם דברים של אמת, מפני שהוא חי וקיים לעולם - "וי'י אלוהים אמת הוא אלוהים חיים ומלך עולם" (שם).</small><br>• • •
<b>מקרים שדיין דן יחידי</b><br>מספרים: <b>רבי בא</b> (רבי אבא, אמורא בדור השלישי) <b>ורבי בנימן בר יפת</b> (אמורא ארץ ישראלי בדור השלישי) <b>הוו דיינין קומי</b> – היו דנים (הביאו את תביעתם המשפטית זה נגד זה) לפני <b>רבי יצחק</b> (נפחא, אמורא ארץ ישראלי בדור השני והשלישי) <b>ונפק דינא</b> – ויצא (נגזר) הדין <b>עם רבי בנימן</b> – רבי יצחק פסק שרבי בנימן בר יפת זכאי<b>. אתא</b> – בא <b>רבי בא</b> – שנפסק שהוא חייב, <b>בעי מיטרוף</b> – מבקש לטרוף (לערער על התוקף של פסק הדין של רבי יצחק שדן יחידי)<b>. על</b> – נכנס (לבית המדרש) <b>רבי אמי</b> (אמורא ארץ ישראלי בדור השלישי) <b>ואלף</b> – ולימד<b>: מומחה</b> (מנוסה, בקי וידען) – בדיני ממונות, <b>שכפף</b> (כפה, הכריח) – את בעלי הדין לדון לפניו ולקבל את מה שיאמר להם, <b>ודן</b> – יחידי, <b>- דינו דין</b> – ואף על פי שלא קיבלוהו עליהם מרצונם ('על' במקום 'עאל' רגיל בירושלמי ("ירושלמי נזיקין", עמוד 140, הערה 4))<b>.</b><br><br><small>ב<b>בבלי סנהדרין</b> ד,ב-ה,א אמרו: תנו רבנן: דיני ממונות - בשלושה, ואם היה (הדיין) מומחה לרבים - דן אפילו ביחידי.<br>אמר רב נחמן: כגון אנא דן דיני ממונות ביחידי. וכן אמר רבי חייא: כגון אנא דן דיני ממונות ביחידי.<br><br>בירושלמי להלן סיפרו שרבי חייא הושיב תלמיד אצלו כשדן.</small>
ומספרים עוד: <b>רבי אבהו</b> (אמורא ארץ ישראלי בדור השלישי) <b>הוה יתיב דיין בכנישתא מדרתא דקיסרין לגרמיה</b> – היה יושב ודן בכנסת (בבית הכנסת) מדרתא של קיסריה (עיר על חוף ים התיכון) לעצמו (לבדו, יחידי. - לא הוכרע אצלי האם העיקר "מרדתא" או "מדרתא" ולא מה הפירוש ("אוצר לשונות ירושלמיים", עמוד 1524, הערה 38))<b>. אמרין ליה תלמידוי:</b> – אמרו לו (לרבי אבהו) תלמידיו: <b>ולא כן אלפן רבי:</b> – ו(כי) לא כך לימדנו רבי (מורי. - 'לא כן אלפן רבי' הוא לשון כבוד של תלמיד/ים לרב)<b>: אל תהא דן יחידי</b> (משנה אבות ד,ח)<b>?!</b> (בתמיהה) <b>אמר לון:</b> – אמר (רבי אבהו) להם: <b>כיון דאתון</b> (צריך לומר: '<b>דאינון</b>', וכן הוא בהבאת הירושלמי בראשונים ("עיטור", "כפתור ופרח", תשב"ץ ור"מ המאירי)) <b>חמו</b> (בהבאת הירושלמי בראשונים ("עיטור", "כפתור ופרח", תשב"ץ ור"מ המאירי): 'חמיין') <b>לי</b> (בהבאת הירושלמי בראשונים ("עיטור", "כפתור ופרח", תשב"ץ ור"מ המאירי) נוסף: 'דאנא') <b>יתיב דיין לגרמי ואתון</b> (בהבאת הירושלמי בראשונים ("עיטור", רבנו חננאל, תשב"ץ ור"מ המאירי): 'ואתיין') <b>לגביי</b> – כיוון שהם (בעלי הדין) רואים אותי שאני יושב ודן לעצמי (לבדי, יחידי) ובאים אצלי (לדון לפניי)<b>, כמי שקיבלו עליהן</b> – (אני נחשב) כמו אחד שהסכימו בעלי הדין שידון להם (בירושלמי לעיל אמר רבי אבהו על דיין שקיבלוהו בעלי הדין עליהם ודן יחידי, שהגיס דעתו לדון יחידי. ונראה שרבי אבהו סבר שדיין שקיבלוהו בעלי הדין עליהם דן יחידי רק אם הוא מומחה)<b>.</b>
ומציעים ברייתא המסייעת לאמור לפני כן: <b>ותני כֵן:</b> – ושונה [התנא] כך: <b>במה דברים אמורים</b> – שאין דיין דן יחידי<b>? בזמן שלא קיבלו עליהן, אבל אם קיבלו עליהן - דן אפילו יחידי.</b>
ומספרים עוד: <b>רבי יוחנן</b> (גדול אמוראי ארץ ישראל בדור השני) <b>אזל מידון קומי</b> – הלך לדון (להביא את תביעתו המשפטית נגד אחר) לפני <b>רבי חייה רבה</b> – הגדול (בדור המעבר שבין התנאים לאמוראים)<b>. אייתיב גביה חד תלמיד</b> – הושיב (רבי חייה) אצלו תלמיד אחד (שלא לדון יחידי)<b>.</b>
ומציעים קושיה ממקור תנאי על האמור לפני כן: <b>ולא כן תני:</b> – ולא כך שונה [התנא]: <b>אב ובנו, הרב ותלמידו - שניהן נימנין</b> (נספרים) <b>אחד</b> – כשעומדים למניין בבית דין כדי להכריע דין בדיני ממונות על פי רוב דעות, אין מונים את דעות הרב ותלמידו היושבים בבית הדין כשתי דעות אלא כדעה אחת, מפני שהתלמיד נגרר אחר דעת רבו ואינו נוקט דעה עצמאית ביחס לדעת רבו<b>?!</b> (בתמיהה) – ואם כן, מה הועיל שהושיב רבי חייה אצלו את תלמידו כשדן?
ומתרצים את הקושיה: <b>נימר:</b> – נֹאמַר: <b>חבר ותלמיד היה</b> – התלמיד שהושיב רבי חייה אצלו היה חבר ותלמיד של רבי חייה (היה גם חברו ולא רק תלמידו), ולכן ניתן היה להתחשב בדעתו, ולפיכך אינם נמנים אחד<b>, כרבי לעזר</b> (אמורא בדור השני) <b>לרבי יוחנן</b> – שרבי לעזר היה חבר ותלמיד של רבי יוחנן<b>.</b><br><br><small>ב<b>תוספתא סנהדרין</b> ז,ב שנו: בטומאות ובטהרות (שהוראתן ביחיד, ואין בהן מניין אלא אם כן חולקים וצריך לעמוד למניין האם רבו המטמאים או המטהרים), האב ובנו, הרב ותלמידו - שניהם נמנים שניים (כשעומדים למניין, מונים את האב ובנו שניים ואת הרב ותלמידו שניים). בקידוש החודש ובעיבור שנה (שאינם אלא בבית דין), בדיני ממונות ובדיני נפשות, האב ובנו, הרב ותלמידו - שניהם נמנים אחד.<br><br>ב<b>בבלי סנהדרין</b> לו,א-ב אמרו: אמר רב: שונה אדם לתלמידו (את ההלכה שבאותו עניין), ודן עימו בדיני נפשות (שיכול תלמידו להצטרף ולהיות כאחד הדיינים).<br>מיתיבי: הטהרות והטומאות, אב ובנו, רב ותלמידו - מונים להם שניים. דיני ממונות ודיני נפשות ודיני מכות וקידוש החודש ועיבור השנה - אב ובנו, רב ותלמידו - אין מונים להם אלא אחד (שהרי הבן או התלמיד נגררים אחר דעת האב או הרב)! - כי קאמר רב, כגון רב כהנא ורב אסי (תלמידי רב), דלגמריה (למסורותיו) דרב הוו צריכי, לסבריה (לסברותיו) לא הוו צריכי (שלאחר שמסר להם מסורת שהיתה בידו מרבותיו, יכלו הם לדון באופן עצמאי).<br><br>ב<b>בבלי סנהדרין</b> ז,ב אמרו: אמר רבי יהושע בן לוי: עשרה שיושבים בדין - קולר (שרשרת של אסירים, כלומר, האחריות) תלוי בצוואר כולם. - פשיטא (שכולם אחראים)! - לא צריכא אלא לתלמיד היושב לפני רבו (שאף שאינו בין הדיינים, בכל זאת גם לו חלק באחריות).<br>רב הונא, כשהיה בא דין לפניו, היה מכנס ומביא עשרה חכמים מבית המדרש. אמר (דרך משל): כדי שיגיע לנו שבב מהקורה (שתהא האחריות תלויה בכולם, ולכן על כל אחד רובץ רק חלק קטן ממנה, שלא רצה לקבל על עצמו בלבד את כל האחריות).<br><br>המאמרים של רבי יהושע בן לוי ושל רב הונא בבבלי מדגישים את אחריותו האישית של כל דיין הנוטל חלק בדין וגם מבטאים תחושה של יראה מן הדין.<br>אפשר שרבי חייה הושיב אצלו את תלמידו כשדן משום המאמר של רבי יהושע בן לוי, שאמרו עליה בבבלי: "לא צריכא אלא לתלמיד היושב לפני רבו", וכמו שעשה רב הונא כשדן.</small>
ומספרים עוד: <b>גזר דין נפק</b>(<b>ו</b>) <b>מן דרב</b> (אמורא בבלי בדור הראשון, מגדולי האמוראים) <b>לגרמיה</b> – פסק דין יצא (נגזר) משל רב לעצמו (שהיה דן יחידי)<b>, מן דרבי אחא</b> (אמורא ארץ ישראלי בדור הרביעי) <b>לגרמיה</b> – משל רבי אחא לעצמו (שהיה דן יחידי)<b>, מן דרבי יונה ורבי יוסי</b> (גדולי אמוראי ארץ ישראלי בדור הרביעי) <b>לגרמיהון</b> – משל רבי יונה ורבי יוסי לעצמם (שהיה כל אחד מהם דן יחידי)<b>.</b><br><br><small>לפי סוגיית הירושלמי, דיין דן יחידי, אם הוא מומחה, או אם קיבלוהו בעלי הדין עליהם, או אם בעלי הדין באו לדון לפני דיין שדן יחידי.</small><br>• • •
<b>הנוטל שכר לדון ולהעיד</b><br>מציעים משנה ממקום אחר: <b>תמן תנינן:</b> – שם (משנה בכורות ד,ו) שנינו: <b>הנוטל שכרו</b> – מבעלי הדין, <b>לדון - דיניו בטילין</b> – חכמים קנסוהו שדיניו בטלים, לפי שעבר על האיסור לדון ולהורות בשכר (בבלי בכורות כט,א)<b>.</b>
ומציעים פירוש למשנה או מציעים ברייתא: <b>כיני מתניתא:</b> – כך היא המשנה (המקור התנאי, והוא המשנה או ברייתא): <b>החשוד ליטול שכרו ודן</b> (בהבאת הירושלמי בראשונים (רשב"א, ריטב"א, רמב"ן, "עיטור", רא"ש): 'החשוד להיות נוטל שכר לדון' / 'החשוד ליטול שכר לדון') – החשוד שהוא נוטל שכר לדון - דיניו בטלים (לפי פשט המשנה, רק הנוטל שכר לדון - דיניו בטלים. ולפי הפירוש למשנה או לפי הברייתא, גם החשוד ליטול שכר לדון - דיניו בטלים. - בתוספתא בכורות ג,ח יש ברייתא בלשון זה, ראה להלן)<b>.</b><br><br><small>בדרך כלל 'כיני מתניתא' מציע הגהות או פירושים למקורות תנאיים. לעיתים 'כיני מתניתא' מציע ברייתא, אולם שימוש זה נדיר ("הטרמינולוגיה של הירושלמי", עמודים 277-278).<br>'כיני מתניתא' מציין אף ברייתא שמוסיפה על המשנה או שהמשנה מתפרשת על ידה, כלומר, 'כך היא ברייתא', כך שונָה ברייתא (כך כאן) ("מבוא לנוסח המשנה", עמוד 442).<br><br>ב<b>משנה בכורות</b> ד,ו שנינו: הנוטל שכרו לדון - דיניו בטילין; להעיד - עדותו בטילה.</small>
ומספרים: <b>חד בר נש אזל מידון קומי</b> – אדם אחד הלך לדון (להידון) לפני <b>רב הונא</b> (גדול אמוראי בבל בדור השני)<b>. אמר ליה:</b> – אמר לו (רב הונא): <b>אייתי לי בר נש דיסוק תחותי לדיקלא</b> – הבא לי אדם שיעלה תחתיי (במקומי) לדקל (ללקט פירותיו ואדון לך. - רב הונא לא ביקש לקבל שכר על דינו אלא רק לקבל תמורה על ההפסד שייגרם לו בשל הפסקת העבודה בדקל בשעה שהוא דן)<b>.</b>
ומספרים עוד: <b>רב הונא הוה רעי תורין והוה ידע שהדו לחד בר נש</b> – היה רועה שוורים והיה יודע עדות לאדם אחד<b>. אמר ליה:</b> – אמר לו (אותו אדם לרב הונא): <b>איתה שהד עלי</b> – בוא (לבית דין) והעד עליי<b>. אמר ליה:</b> – אמר לו (רב הונא): <b>הב לי אגרי</b> – תן לי שכרי (ואעיד עליך. - רב הונא לא ביקש לקבל שכר על עדותו אלא רק לקבל תמורה על הפסד השכר שייגרם לו בשל הפסקת העבודה ברעיית השוורים בשעה שהוא מעיד)<b>.</b>
ומציעים ברייתא המסייעת לאמור לפני כן: <b>ותני כֵן:</b> – ושונה [התנא] כך: <b>נותנין לדיין שכר בטילו</b> – שכר בטלה בשל דינו, פיצוי על שהוא אנוס להיבטל על ידי דינו מעבודה שהוא משתכר בה, <b>ולעד שכר עדותו</b> – שכר בטלה בשל עדותו, פיצוי על שהוא אנוס להיבטל על ידי עדותו מעבודה שהוא משתכר בה. - ברייתא זו מסייעת לרב הונא בשני המעשים שסיפרו לעיל, גם במעשה שהיה דיין וגם במעשה שהיה עד<b>.</b><br><br><small>ב<b>תוספתא בכורות</b> ג,ח שנו: החשוד להיות נוטל שכרו ודן, שכרו ומעיד - כל הדינים שדן וכל העדיות שהעיד הרי אלו בטלים. אבל נותן לדיין שכר דינו (שכר בטלה על דינו) ולעד שכר עדותו (שכר בטלה על עדותו), אף על פי שאמרו: כשר (צריך לומר: כעור) לדיין שייטול שכר דינו ולעד שייטול שכר עדותו.<br><br>ב<b>בבלי כתובות</b> קה,א אמרו: קרנא (אמורא בבלי בדור הראשון, היה דיין בנהרדעא) היה לוקח מעה מן הזכאי ומעה מן החייב (משני בעלי הדין שהיו באים להתדיין לפניו) והיה דן להם את הדין.<br>...ובתורת שכר מי שרי? והתנן: הנוטל שכרו לדון - דיניו בטלים!<br>הני מילי (שדיניו בטלים) - שכר הדין, קרנא - שכר בטלה היה לוקח.<br>ושכר בטלה מי שרי? והתניא: מכוער הדיין שנוטל שכרו לדון, אלא שדיניו דין. היכי דמי? אילימא שכר דין - דיניו דין? והתניא: הנוטל שכר לדון - דיניו בטילים! אלא לאו שכר בטלה, וקתני: מכוער הדיין!<br>הני מילי (שמכוער הדיין) - שכר בטלה שאינה מוכחת (שאינו עסוק במלאכה כשעסוק בדין, אלא שהיתה לו אפשרות לעשות מלאכה באותה שעה), קרנא - שכר בטלה מוכחת היה לוקח, שהיה תוהה (בודק) באוצרות יין (כדי לקבוע איזה מהם יעמוד ואיזה יתקלקל) והיו נותנים לו זוז (כשכר, וכשעסק בדין היה ניכר שהוא מפסיד את שכר עבודתו).<br>כי הא דרב הונא, כשהיה בא דין לפניו, אמר להם (לבעלי הדין): תנו לי אדם שידלה לי (את המים שאני צריך לדלות לשדה) במקומי, ואדון לכם את הדין (שאיני יכול להתבטל ממלאכתי).<br><br>בשני התלמודים אמרו שדיין נוטל שכר בטלה כמו שעשה רב הונא.<br>בבבלי אמר רב הונא לשני בעלי הדין שייתנו לו אדם במקומו, ובירושלמי אמר לאחד.<br><br>רב הונא היה מגדל עגלים (בבלי שבת נב,א), צאן (בבלי בבא קמא פ,א) ואילים (בבלי עירובין קב,א).</small>
ב<b>משנה בכורות</b> ד,ו שנינו: <b>אם היה כוהן - מטמאהו מתרומתו ומאכילו ומשקו וסכו</b> (אם הדיין או העד היה כוהן, ועל ידי שדן או העיד היה צריך ללכת במקום טומאה ונטמא מלאכול בתרומה, והוא צריך לקנות לו מאכלי חולין שדמיהם יקרים מדמי תרומה, הרי שזה שהוא דן אותו או העיד לו חייב להאכילו ולהשקותו ולסוכו חולין משלו, ואין זה נקרא נוטל שכר. - דמי חולין יקרים מדמי תרומה, לפי שהחולין ראויים לכול והתרומה אינה ראויה אלא לכוהנים).
מספרים: <b>חד בר נש סאב לחד כהן</b> – אדם אחד טימא כוהן אחד (גרם לו שיהיה טמא, שהכוהן היה עד לאותו אדם, ועל ידי עדותו היה צריך להיטמא)<b>. אתא עובדא קומי</b> – בא המעשה לפני <b>רבי יצחק</b> (נפחא, אמורא ארץ ישראלי בדור השני והשלישי) <b>ואוכליה חולין</b> – והאכילו חולין (שפסק רבי יצחק כמשנה בבכורות. - המעשה הזה מוסב על סוף המשנה בכורות ד,ו שהובאה לעיל: "אם היה כוהן - מטמאהו מתרומתו ומאכילו" ("מחקרים בתורת ארץ ישראל", עמודים 178-179))<b>.</b>
ומציעים קביעה המסייגת את האמור לפני כן ומצמצמת את תחולתו: <b>סברין מימר</b> – סוברים לומר<b>, שיוצאין לו דמי תרומה מתוכם</b> – אותו אדם מנכה לכוהן דמי תרומה מן החולין שהוא מאכילו, שאינו נותן לו יותר ממה שהפסיד, או שהכוהן מחזיר לאותו אדם דמי תרומה, שהרי אילו לא היה נטמא היה הכוהן צריך לקנות מאכלי תרומה משלו<b>.</b><br><br><small>ב<b>תוספתא בכורות</b> ג,ט שנו: ואם היה כוהן - מטמאהו מתרומתו ומאכילו ומשקו וסכו.<br><br>הסוגיה הזו על המשנה בכורות ד,ו, שבה מעשים הקשורים למשנה, הובאה בירושלמי כאן אגב הסוגיה לעיל על המשנה בכורות ד,ד ("היה דן את הדין... מה שעשה עשוי וישלם מביתו"), שבה דיון על המשנה, ובעקבותיו דברי אגדה על הקב"ה הדן יחידי, וכן מעשים על דיינים שדנו יחידים. מקורן של הסוגיות האלו בירושלמי למסכת בכורות (שנראה שנערך אלא שאבד) והועתקו לסנהדרין משום שהן עוסקות בדיינים.</small><br>• • •
<b>ביצוע (פשרה בין בעלי הדין)</b><br><small>למונחים 'ביצוע' ו'פשרה' משמעות משותפת: חיתוך והפרדה - הפרדה בין בעלי הדין וחיתוך הסכסוך וחלוקת הממון או הרכוש ("הפשרה במשפט העברי" (עבודה), עמוד 40).</small><br>
מציעים ברייתא: <b>תני:</b> – שונה [התנא]: <b>רבי אליעזר</b> (תנא בדור הרביעי) <b>בן רבי יוסי הגלילי אומר: המבצע</b> – העושה פשרה בין בעלי הדין, <b>חוטא</b> – שכן הפשרה מעוותת את הדין, שלפי האמת אחד מבעלי הדין צריך להיות זכאי והאחר חייב, ועל ידי הפשרה נמצא שאחד מבעלי הדין מקופח<b>, והמברך</b> (המשבח) <b>את המבצע</b> – שאומר על הדיין העושה פשרה שהוא עושה שלום בין הבריות, <b>הרי זה כמנאץ</b> (מחרף, מבזה) <b>לפני</b> (מול, נוכַח) <b>המקום</b> (כינוי לאלוהים)<b>, שנאמר: "וּבֹצֵעַ בֵּרֵךְ נִאֵץ י'י"</b> (תהילים י,ג) – הרשע האוהב בצע מתברך במעשיו, ובהם הוא מחרף את ה'. ויש לדרוש את הכתוב על ביצוע בדין, שהמשבח את הדיין המבצע מנאץ את ה'<b>, אלא יקוב הדין את ההר</b> – יש לפסוק רק לפי הדין, <b>כשעשה</b> (כמו שעשה) <b>משה</b> – שהיה דיין, וכיוון שבאו בעלי הדין לפניו לדין היה חייב לפסוק לפי הדין, והיה אסור לו להציע להם פשרה<b>, אבל אהרן</b> היה <b>משים שלום</b> – היה משכין שלום בין אדם לחבירו, והיה עושה פשרה בין בעלי הדין קודם שבאו לדין<b>, שנאמר: "בְּשָׁלוֹם וּבְמִישׁוֹר הָלַךְ אִתִּי"</b> (מלאכי ב,ו) – הכוהן (הכוהנים) הלך עם ה' בדרך השלום והישר. ויש לדרוש את הכתוב על אהרן הכוהן<b>.</b><br><br><small>רבי אליעזר בן רבי יוסי הגלילי סבור שפשרה אינה פסולה מצד עצמה, ואם הצדדים יגיעו לפשרה בכוחות עצמם, הוא אף ישבח אותה. המפרשים הסבירו את השבח שבדברי רבי אליעזר ביחס לאהרן בהיתר לעשות פשרה על ידי צד שלישי שאינו דיין או אפילו על ידי דיין ובלבד שבאו לפניו טרם הדין.</small>
ומציעים ברייתא: <b>תני:</b> – שונה [התנא]: <b>רבי ליעזר בן יעקב</b> (השני, תנא בדור הרביעי) <b>אומר: מה תלמוד לומר</b> – מה יש ללמוד מהכתוב: <b>"וּבֹצֵעַ בֵּרֵךְ נִאֵץ י'י"</b> (תהילים י,ג)<b>? משלו משל: למה הדבר דומה?</b> – למה דומה דבר הביצוע בדין? <b>לאחד שגנב סאה חיטין והוליכה לנחתום</b> (העוסק בהכנת הפת ובאפייתה ובמכירתה) – כדי שיאפה אותה, <b>והפריש</b> – הגנב <b>חלתה והאכילה לבניו. הרי זה מברך</b> – את ה' על מצוות הפרשת חלה<b>, ואינו אלא מנאץ</b> – בברכה זו. כך הדיין הבוצע בדין סבור שהוא עושה מצווה בעשיית פשרה ואינו אלא חוטא, שהרי הוא כגונב ממון מאחד מבעלי הדין שיצא מקופח בשל הפשרה. ועל זה נאמר: "וּבֹצֵעַ בֵּרֵךְ נִאֵץ י'י"<b>.</b>
<b>רבי מאיר</b> (גדול התנאים בדור הרביעי) <b>אומר: מה תלמוד לומר</b> – מה יש ללמוד מהכתוב: <b>"וּבֹצֵעַ בֵּרֵךְ נִאֵץ י'י"</b> (תהילים י,ג)<b>? אֵילּוּ אחי יוסף, שנאמר</b> – בקורות יוסף<b>: "</b>וַיֹּאמֶר יְהוּדָה אֶל אֶחָיו: <b>מַה בֶּצַע כִּי נַהֲרֹג אֶת אָחִינוּ</b> וְכִסִּינוּ אֶת דָּמוֹ? לְכוּ וְנִמְכְּרֶנּוּ לַיִּשְׁמְעֵאלִים וְיָדֵנוּ אַל תְּהִי בוֹ כִּי אָחִינוּ בְשָׂרֵנוּ הוּא. וַיִּשְׁמְעוּ אֶחָיו<b>"</b> (בראשית לז,כו-כז) – יהודה אמר לאחיו: 'איזו תועלת תהיה לנו בכך שנהרוג את יוסף ונסתיר את רציחתו? נמכור אותו לעבדות ולא נעשה לו שום רע'. ואחי יהודה קיבלו את עצתו. - ויש לדרוש את הכתוב "וּבֹצֵעַ בֵּרֵךְ נִאֵץ י'י" על אחי יוסף, שהמברך אותם ואומר שעשו מעשה טוב - מנאץ, שהרי אילו היו רוצים היו יכולים להציל את יוסף לגמרי (הדרשה מבוססת על המצלול הדומה של הפועל "בֹּצֵעַ" ושל המילה "בֶּצַע" הנזכרת בדברי יהודה לאחיו)<b>.</b><br><br><small>רבי מאיר דורש מהכתוב "וּבֹצֵעַ בֵּרֵךְ נִאֵץ י'י" דרשה אחרת מהדרשה על ביצוע שרבי אליעזר בן רבי יוסי הגלילי ורבי ליעזר בן יעקב דורשים מהכתוב הזה. רבי מאיר אינו דורש את הכתוב הזה על ביצוע, משום שבתוספתא ובבבלי מובאים דבריו שאפשר לבצוע בדין.</small>
<b>רבי יהושע בן קרחה</b> (תנא בדור הרביעי) <b>אומר: מצוה לבצע</b> – לעשות פשרה בין בעלי הדין, שיש בעשיית פשרה קיום מצווה<b>, שנאמר: "אֱמֶת וּמִשְׁפַּט שָׁלוֹם</b> שִׁפְטוּ בְּשַׁעֲרֵיכֶם<b>"</b> (זכריה ח,טז) <b>- כל מקום שיש אמת אין משפט שלום</b> (כדי להשוות בין חלק המשפט הזה לחלק המשפט השני, צריך לומר כמו בתוספתא: 'כל מקום שיש <b>משפט אמת</b> אין <b>שלום</b>', וכן תיקן ב"כיכר לאדן". - אף שבכתוב זה נסמך "משפט" ל"שלום" ולא ל"אמת", יש לגרוס במאמר זה 'משפט אמת' ולא 'משפט שלום', כי המאמר בא לומר שיש סתירה בין האמת שבעשיית דין (משפט) ובין השלום שבאי עשיית דין. בכתוב אחר בזכריה ז,ט נאמר: "מִשְׁפַּט אֱמֶת שְׁפֹטוּ") – במקום שמבקשים לעשות דין אמת ולזכות את הזכאי ולחייב את החייב, אין ניתן לעשות שלום בין בעלי הדין<b>,</b> כל מקום ש<b>יש שלום אין משפט אמת</b> – במקום שמבקשים לעשות שלום בין בעלי הדין, אין ניתן לעשות דין אמת<b>. ואי זהו אמת שיש בו משפט שלום</b> (צריך לומר כמו בתוספתא: 'ואי זהו <b>משפט אמת</b> שיש בו <b>שלום</b>')<b>? הוי אומר:</b> – מכאן עליך להסיק: <b>זה ביצוע</b> – כשעושים פשרה בין בעלי הדין, יש משפט אמת ויש שלום, שכן הזכאי מזוכה במקצת והחייב מחויב במקצת<b>.</b><br><br><small>לפי פשוטו של מקרא, "אמת ומשפט" פירושו עשיית צדק חברתי, ואין להבין כלל "משפט" כחריצת דין ("משפט וצדקה בישראל ובעמים", עמוד 24).<br><br>קטע זה נשמט בירושלמי שלפנינו בשל שוויון סופות והושלם כאן כמו במקבילות (וכן השלים ב"מראה הפנים"):</small>
<b>[וכן הוא</b> – הכתוב, <b>אומר בדוד: "וַיְהִי דָוִד עֹשֶׂה מִשְׁפָּט וּצְדָקָה לְכָל עַמּוֹ"</b> (שמואל ב ח,טו) <b>- והלא כל מקום שיש משפט אין צדקה</b> – שהרי משפט הוא דין<b>, וכל מקום שיש צדקה אין משפט, אלא איזהו משפט שיש בו צדקה? הוי אומר: זה ביצוע</b> – שפשרה יש בה משפט וצדקה, משפט עם הזכאי שהדיין החזיר לו מקצת מה שהיה זכאי ליטול, וצדקה עם החייב, שהדיין ויתר לו מקצת מה שהיה חייב לתת<b>.]</b>
ומציעים שני פירושים אחרים ל"משפט וצדקה".
<small>קטע זה נשמט בירושלמי שלפנינו בשל שוויון תחילות והושלם כאן כמו במקבילות (וכן השלים ב"מראה הפנים"):</small>
<b>[דן</b> – הדיין <b>את הדין, זיכה לזכיי, חייב לחייב, היה החייב עני</b> – שנתחייב בדין לשלם לחבירו, ואין בידו לשלם משלו, <b>- נותן לו</b> – הדיין לעני, <b>משלו</b> – מממונו, כדי שישלם העני לחבירו<b>, נמצא</b> – הדיין <b>עושה משפט עם זה</b> – דין עם הזכאי, <b>וצדקה עם זה</b> – חסד עם החייב<b>.</b>
<b>רבי</b> (רבי יהודה הנשיא, תנא בדור החמישי) <b>אומר:] דן</b> – הדיין <b>את הדין, זיכה לזכיי, חייב לחייב, מעלה עליו הכתוב</b> – הכתוב "עושה משפט וצדקה" חושב לדיין את זה, <b>כילו</b> (כאילו) <b>עשה צדקה</b> (צריך לומר כמו במקבילות: '<b>משפט</b>') <b>עם הזכיי וכילו</b> (כאילו) <b>עשה צדקה עם החייב</b> – בזה שזיכה את הזכאי עשה את משפטו, ובזה שחייב את החייב עשה עימו צדקה, כמבואר בסמוך<b>. צדקה</b> (צריך לומר כמו במקבילות: '<b>משפט</b>') <b>עם הזכיי, שהחזיר לו ממונו, ועם</b> (צריך לומר כמו במקבילות: '<b>וצדקה עם</b>') <b>החייב, שהוציא גזילו</b> – שגזל מחבירו, <b>מתחת ידו</b> – מרשותו, וביטל את עוונו<b>.</b><br><br><small>רבי יהושע בן קרחה חולק על רבי אליעזר בן רבי יוסי הגלילי ורבי ליעזר בן יעקב בעניין ביצוע, אך הואיל ואינו דורש את אותו הכתוב "וּבֹצֵעַ בֵּרֵךְ נִאֵץ י'י", מביאים את רבי יהושע בן קרחה אחרי רבי מאיר.<br>הואיל ורבי יהושע בן קרחה דורש את הכתוב "ויהי דוד עושה משפט וצדקה", מביאים דרשה בלי שם הדרשן ודרשה של רבי על הכתוב הזה שדוד עשה משפט לזה וצדקה לזה.<br>הדרשה בלי שם הדרשן והדרשה של רבי על הכתוב בדוד מובאות בירושלמי סנהדרין ב,ב.<br><br>המושג "משפט וצדקה", אף על פי שהוא מורכב משני ביטויים, הריהו מורה על דבר אחד: צדק ושוויון חברתי. חז"ל קשרו "משפט וצדקה" בהוצאת פסק דין. חז"ל תפסו את המושג "משפט" כחריצת דין, ואילו המושג "צדקה" נצטייר אצלם כמעשה חסד שנעשה תוך כדי חריצת דין. אין צריך לומר, שדברים אלה אינם עניין לפשוטו של מקרא ("משפט וצדקה בישראל ובעמים", עמודים 18-19).</small><br>
<b>אמר רבי אבהו</b> (אמורא ארץ ישראלי בדור השלישי)<b>: "משפט" "משפט" אמורין בפרשה: "אֱמֶת וּמִשְׁפַּט שָׁלוֹם שִׁפְטוּ בְּשַׁעֲרֵיכֶם"</b> (זכריה ח,טז) – בכתוב הזה נאמר "משפט" ונאמר "שִׁפְטוּ", ויש לדרוש מילה אחת מהן על הדין ומילה שנייה על הפשרה. מכאן שבפני הדיין עומדות שתי אפשרויות של משפט, הדין והביצוע<b>.</b>
<b>רבי זכריה</b> (אמורא ארץ ישראלי בדור הרביעי) <b>בעי</b> (בעא) <b>קומי</b> – שאל לפני <b>רבי אמי</b> (אמורא ארץ ישראלי בדור השלישי)<b>:</b> (לפי סגנון הירושלמי צריך להוסיף: '<b>היך</b>' ("אוצר לשונות ירושלמיים", עמוד 1175)) <b>עבדין עובדא כההן תנייא?</b> – איך עושים מעשה כמו התנא הזה? (איך פוסקים כרבי יהושע בן קרחה שמצווה לבצוע, והרי תנאים אחרים חלוקים עליו? - הירושלמי אינו מביא את תשובת רבי אמי)<br>
ומציעים ברייתא: <b>תני:</b> – שונה [התנא]: <b>רבי שמעון בן מנסיא</b> (תנא בדור החמישי) <b>אומר: פעמים שאתה</b> – אדם, <b>רשאי לבצע, פעמים שאין אתה רשאי לבצוע</b> (בתוספתא: 'פעמים יבצע אדם, פעמים אל יבצע אדם')<b>. כיצד? שנים שבאו אל הדיין</b> – לדין<b>. עד שלא שמע דבריהן</b> – טענותיהם של בעלי הדין<b>, או מששמע דבריהן ואינו יודע היכן הדין נוטה</b> – אינו יודע עדיין לצד מי מהם הדין נוטה, <b>- רשאי לומר להן: צאו ובצעו</b> – צאו מבית הדין ועשו פשרה ביניכם (תפקיד בית הדין לפסוק דין על פי משפטי התורה ולא לעשות פשרה)<b>,</b> אבל <b>משתשמע דבריהן ויודע אתה היכן הדין נוטה - אין אתה רשאי לבצוע</b> (כדי להשוות בין חלק המשפט הזה לחלק המשפט הראשון, צריך לומר כמו בתוספתא ובבבלי: 'מששמע דבריהן ויודע היכן הדין נוטה - <b>אין רשאי לומר להן: צאו ובצעו</b>'. במסירה שלפנינו האות ת' במילה 'משתשמע' והמילה 'אתה' הן תוספת של הסופר)<b>, שנאמר: "פּוֹטֵר מַיִם רֵאשִׁית מָדוֹן וְלִפְנֵי הִתְגַּלַּע הָרִיב נְטוֹשׁ"</b> (משלי יז,יד) – המתחיל בריב דומה לאדם הפותח פתח בסכר מים, שהפתח הולך ומתרחב והמים הולכים ופורצים, ואם לא ימהר לסתום את הפתח, שוב לא יוכל לעצור בעד המים, ולכן אם פתחת בריב, עזוב אותו קודם שיפרוץ ויתפשט; ויש לדרוש את הכתוב: <b>- עד שלא נתגלע</b> (התגלה, התפרץ) <b>הריב</b> – כל עוד הדין עדיין נסתר מעיני הדיין, <b>- אתה</b> – הדיין, <b>רשאי לנוטשו</b> (לעוזבו) – לנטוש את הדין ולהציע לבעלי הדין להתפשר<b>,</b> אבל <b>משנתגלע הריב</b> – כשהדיין יודע להיכן הדין נוטה, <b>- אין אתה רשאי לנוטשו</b> – אלא אתה חייב להמשיך את הדין ולגמור אותו, ונאסרה הפשרה משום שיש בכך זלזול בדין מצד הדיין וכן יש בכך הטעיית בעל הדין שאליו הדין נוטה<b>.</b><br><br><small>כמה דעות בעניין ביצוע. רבי אליעזר בן רבי יוסי הגלילי ורבי ליעזר בן יעקב סוברים שאסור לבצוע (בית הדין מחוייב לדון על פי דין תורה ומנוע מלעסוק בפשרה). רבי יהושע בן קרחה סובר שמצווה לבצוע (עשיית פשרה על ידי בית דין היא מצווה). ורבי שמעון בן מנסיא סובר שהדיין רשאי להציע לבעלי הדין לבצוע קודם שיודע להיכן הדין נוטה, אבל לאחר שיודע להיכן הדין נוטה אינו רשאי להציע לבעלי הדין לבצוע. בתוספתא ובבבלי דעה רביעית (תנא קמא), שהדיין רשאי להציע לבעלי הדין לבצוע אפילו קודם גמר דין.</small><br>
<b>אמר רבי מתנייה</b> (אמורא ארץ ישראלי בדור החמישי)<b>: אף הפרשה</b> (במסירה שלפנינו חל שיכול אותיות במילה זו, וצריך לומר: '<b>הפשרה</b>', כמו שהוא בהבאת הירושלמי בראשונים ("תוספות" ור"מ המאירי)) <b>צריכה הכרע הדעת</b> – לא רק הדין נקבע על ידי הכרעה ברוב דעות הדיינים, אלא גם הפשרה נקבעת על ידי הכרעה ברוב דעות הדיינים, ולכן הפשרה נעשית בשלושה דיינים כמו שהדין (דיני ממונות) נעשה בשלושה דיינים, כי בפחות מזה לא תיתכן הכרעה ברוב דעות (כך היא דעה סתמית ודעת רבי מאיר בתוספתא, ראה להלן. - כך פירוש המימרה לפי "תוספות", וכן פירש ב"מחקרים במשפט העברי" עמוד 39 הערה 163)<b>.</b><br><br><small>לפי גרסת "תוספות", דברי רבי מתניה בירושלמי הובאו בשם רבי מאיר. ניתן לשער שמקורה של גרסה זו הוא בקיצור של 'רבי מתניה' לראשי התיבות 'ר"מ'. גרסה זו מביאה אותם לקשר בין הצורך בהכרע הדעת הנזכר בירושלמי לבין עמדתו של רבי מאיר לפיה בפשרה מצריכים שלושה דיינים ("הפשרה במשפט העברי" (עבודה), עמוד 98).<br><br>ב<b>תוספתא סנהדרין</b> א,א שנו: הביצוע בשלושה; דברי רבי מאיר. וחכמים אומרים: ביחידי.<br><br>ב<b>בבלי סנהדרין</b> ו,א אמרו: ביצוע בשלושה; דברי רבי מאיר. וחכמים אומרים: פשרה ביחיד.<br><br>ב<b>תוספתא סנהדרין</b> א,ב-ו שנו: וכשם שהדין בשלושה, כך הפשרה בשלושה. נגמר הדין - אין רשיי לבצוע.<br>רבי אליעזר בנו של רבי יוסי הגלילי אומר: כל המבצע - הרי זה חוטא, והמברך את המבצע - הרי זה מנאץ לפני המקום, שנאמר: "ובוצע ברך ניאץ י'י" (תהילים י,ג), אלא ייקוב הדין את ההר, שכן משה היה אומר: ייקוב הדין את ההר, אבל אהרן היה עושה שלום בין אדם לחבירו, שנאמר: "בשלום ובמישור הלך איתי" (מלאכי ב,ו).<br>רבי אליעזר בן יעקב אומר: מה תלמוד לומר "ובוצע ברך ניאץ י'י"? משלו משל: למה הדבר דומה? לאחד שגנב סאה של חיטים, טחנן ואפאן והפריש מהן חלה והאכיל לבניו. היאך זה מברך? אינו אלא מנאץ / אין זה מברך אלא מנאץ. על זה נאמר: "ובוצע ברך ניאץ י'י".<br>רבי מאיר אומר / דבר אחר: "ובוצע ברך ניאץ י'י" - אלו אחי יוסף שהיו אומרים: "מה בצע כי נהרוג את אחינו" (בראשית לז,כו).<br>רבי יהושע בן קרחה אומר: מצווה לבצוע, שנאמר: "אמת ומשפט שלום שפטו בשעריכם" (זכריה ח,טז) - והלא כל מקום שיש משפט אמת אין שלום, וכל מקום שיש שלום אין משפט אמת, אלא איזהו משפט אמת שיש בו שלום? הווי אומר: זה ביצוע. וכן הוא אומר בדוד: "ויהי דוד עושה משפט וצדקה לכל עמו" (שמואל ב ח,טו) - והלא כל מקום שיש משפט אין צדקה, וכל מקום שיש צדקה אין משפט, אלא איזהו משפט שיש בו צדקה? הווי אומר: זה ביצוע.<br>דן את הדין וזיכה את הזכיי וחייב את החייב, אם חייב את העני - מוציא ונותן לו משלו, נמצא עושה צדקה עם זה ודן את (צריך לומר: ודין עם) זה.<br>רבי אומר: דן את הדין וזיכה את הזכיי וחייב את החייב, נמצא עושה צדקה עם החייב, שמוציא גזילה מתחת ידו, ודין עם הזכיי, שמחזיר לו את שלו.<br>רבי שמעון בן מנסיא אומר: פעמים יבצע אדם, פעמים אל יבצע אדם. כיצד? שניים שבאו אצל אחד לדין, עד שלא שמע את דבריהם, ואם מששמע את דבריהם ואינו יודע להיכן הדין נוטה - רשיי שיאמר להם: צאו ובצעו. אבל מששמע את דבריהם ויודע להיכן הדין נוטה - אין רשיי שיאמר להם: צאו ובצעו. כגון שהוא אומר: "פוטר מים ראשית מדון ולפני התגלע הריב נטוש" (משלי יז,יד) - עד שלא נתגלה הדין - אתה רשיי לנוטשו, משנתגלה הדין - אין אתה רשאי לנוטשו.<br><br>ב<b>בבלי סנהדרין</b> ו,א-ב אמרו: תנו רבנן: כשם שהדין בשלושה כך ביצוע בשלושה, נגמר הדין - אי אתה רשאי לבצוע.<br>רבי אליעזר בנו של רבי יוסי הגלילי אומר: אסור לבצוע, וכל הבוצע - הרי זה חוטא, וכל המברך את הבוצע - הרי זה מנאץ, ועל זה נאמר "בוצע ברך ניאץ ה'" (תהילים י,ג), אלא ייקוב הדין את ההר, וכן משה היה אומר: ייקוב הדין את ההר, שנאמר: "כי המשפט לאלהים הוא" (דברים א,יז), אבל אהרן אוהב שלום ורודף שלום ומשים שלום בין אדם לחבירו, שנאמר: "תורת אמת היתה בפיהו ועוולה לא נמצא בשפתיו, בשלום ובמישור הלך איתי ורבים השיב מעוון" (מלאכי ב,ו).<br>רבי אליעזר בן יעקב אומר: הרי שגזל סאה של חיטים וטחנה ואפאה והפריש ממנה חלה. כיצד הוא מברך? אין זה מברך אלא מנאץ, ועל זה נאמר: "ובוצע ברך ניאץ ה'".<br>רבי מאיר אומר: לא נאמר "בוצע" אלא כנגד יהודה, שנאמר: "ויאמר יהודה אל אחיו: מה בצע כי נהרוג את אחינו" (בראשית לז,כו), וכל המברך את יהודה - הרי זה מנאץ, ועל זה נאמר: "ובוצע ברך ניאץ ה'".<br>רבי יהושע בן קרחה אומר: מצווה לבצוע, שנאמר: "אמת ומשפט שלום שפטו בשעריכם" (זכריה ח,טז) - והלא במקום שיש משפט - אין שלום, ובמקום שיש שלום - אין משפט, אלא איזהו משפט שיש בו שלום? הווי אומר: זה ביצוע. וכן בדוד הוא אומר: "ויהי דוד עושה משפט וצדקה" (שמואל ב ח,טו) - והלא כל מקום שיש משפט - אין צדקה, ובמקום שיש צדקה - אין משפט, אלא איזהו משפט שיש בו צדקה? - הווי אומר: זה ביצוע.<br>דן את הדין, זיכה את הזכאי וחייב את החייב, וראה שנתחייב עני ממון ושילם עליו מתוך ביתו - זה הוא משפט וצדקה, משפט לזה וצדקה לזה, משפט לזה, שהחזיר לו ממונו, וצדקה לזה, ששילם עליו מתוך ביתו.<br>רבי אומר: אף על פי שלא שילם עליו מתוך ביתו, זה הוא משפט וצדקה, משפט לזה וצדקה לזה. משפט לזה, שהחזיר לו ממונו, וצדקה לזה, שהוציא גזילה מתחת ידו.<br>רבי שמעון בן מנסיא אומר: שניים שבאו לפניך לדין, עד שלא תשמע את דבריהם, או משתשמע את דבריהם ואי אתה יודע להיכן דין נוטה - אתה רשאי לומר להם: לכו בצעו, משתשמע את דבריהם ואתה יודע להיכן הדין נוטה - אי אתה רשאי לומר להם: לכו בצעו, שנאמר: "פוטר מים ראשית מדון ולפני התגלע הריב נטוש" (משלי יז,יד) - קודם שנתגלה לך הריב - אתה רשאי לנוטשו, לאחר שנתגלה לך הריב - אי אתה רשאי לנוטשו.<br><br>בתוספתא ובירושלמי דרש רבי אליעזר בן יעקב את הכתוב "ובוצע ברך ניאץ ה'" על ביצוע, וגזילת סאה של חיטים וברכה עליה היא משל לכך. אבל בבבלי סברו שרבי אליעזר בן יעקב דרש את הכתוב הזה על גזילת סאה של חיטים וברכה עליה.<br><br>ב<b>בבלי סנהדרין</b> ו,ב אמרו: אמר רב: הלכה כרבי יהושע בן קרחה (שמצווה לעשות פשרה).<br><br>גם לפי הירושלמי הלכה כרבי יהושע בן קרחה (לפי שאלת רבי זכריה לרבי אמי).</small>
<b>"משפט וצדקה"</b>
<small>ב<b>דברים רבה</b> ה,ג נאמר: "ויהי דוד עושה משפט וצדקה" (שמואל ב ח,טו) - רבי יהודה ורבי נחמיה. רבי יהודה אומר: היה דן את הדין, מזכה את הזכאי ומחייב את החייב. אם לא היה לחייב מה ליתן, היה דוד מוציא משלו ונותן. הווי: "משפט וצדקה". אמר לו רבי נחמיה: אם כן, נמצאת מביא את ישראל לידי רמיות. מהו "משפט וצדקה"? שהיה מצדיק נפשו של גזלן, שהיה מוציא את הגזל מידו.</small><br>• • •<br><b>אחריות למשפט צדק ונוכחות ה' בדין</b><br>מביאים ברייתות.
<b>רבי יהודה בן לקיש</b> (תנא בדור החמישי) <b>אמר: שנים שבאו אל הדי</b>י<b>ן</b> – לדין<b>, אחד רך</b> – אדם שאינו תקיף ואלים, <b>ואחד חזק, עד שלא שמע דבריהן</b> – טענותיהם של בעלי הדין, <b>- רשאי לומר להן: איני נזקק לכם</b> – לדון בדין זה, והתדיינו בפני אחר<b>, שמא יתחייב החזק ויהא חזק אויבו</b> – הדיין אומר להם כך מפני שהוא חושש שמא ייצא החזק חייב בדין וישנא החזק את הדיין על שחייב אותו<b>, מששמע דבריהן - אין רשאי לומר להן: איני נזקק לכם, שנאמר</b> – בציווי של משה לשופטים<b>: "לֹא תָגוּרוּ מִפְּנֵי אִישׁ"</b> (דברים א,יז) – אל תפחדו מלהוציא פסק דין מחשש שמא ינקום בכם היוצא חייב. מכאן שאסור לדיין להתיירא מפני בני אדם<b>.</b><br><br><small>רבי יהודה בן לקיש קובע עיקרון ביחס להסתלקות הדיין מן הדין הדומה לזה שרבי שמעון בן מנסיא קובע לעיל ביחס לנטישת הדין ועשיית פשרה.<br>בתוספתא ובבבלי השוו את דברי רבי יהודה בן לקיש לדברי רבי שמעון בן מנסיא וגרסו: 'עד שלא שמע דבריהם, או מששמע דבריהם ואינו יודע להיכן הדין נוטה - רשאי לומר להם: איני נזקק לכם..., מששמע דבריהם ויודע להיכן הדין נוטה - אין רשאי לומר להם: איני נזקק לכם'. הגרסה בירושלמי דומה לגרסה בספרי. ונראה שגרסת הירושלמי היא העיקר, שהסתלקות הדיין מן הדין אינה מותרת אלא כשלא שמע הדיין את דברי בעלי הדין, אבל עשיית פשרה מותרת אפילו כששמע את דברי בעלי הדין ואינו יודע להיכן הדין נוטה.</small>
<b>רבי יהושע בן קרחה</b> (תנא בדור הרביעי) <b>אומר: הרי שהיה</b> – מי שאינו דיין, <b>יושב אצל הדיין</b> – בשעה שהדיין דן בין שני אנשים, <b>וראה זכות לעני וחובה לעשיר</b> – והדיין שלא שם לב לכך עומד לטעות בדין ולחייב את העני ולזכות את העשיר<b>, מניין שלא ישתוק?</b> – מהיכן למדים שאינו רשאי לשתוק? <b>שנאמר: "לֹא תָגוּרוּ מִפְּנֵי אִישׁ"</b> (דברים א,יז) <b>- אל תכניס דבריך מפני איש</b> – אל תסתיר את דבריך ותחביאם שלא לומר אותם מפני שאתה חושש מאדם (רבי יהושע בן קרחה דורש "תגורו" במשמעות 'תאגרו' - תאספו, תכניסו. הפסוק הזה מדבר על הדיינים, אך רבי יהושע בן קרחה מרחיב את תחולתו על כל מי שנוכח במעמד הדין)<b>.</b>
<b>ויהו הדיינין יודעין את מי הן דנין ולפני מי הן דנין, ויהיו העדים יודעין את מי</b> הן <b>מעידין ולפני מי</b> הן <b>מעידין, לפני מי שאמר והיה העולם</b> (כינוי לאלוהים) – על הדיינים לדעת שהם דנים את ה' ולפני ה', ועל העדים לדעת שהם מעידים על ה' ולפני ה' (בתוספתא נוסף, שעל הדיינים לדעת שהם דנים עם ה', ועל העדים לדעת שהם מעידים עם ה')<b>, שנאמר</b> – בדיני עדים<b>: "וְעָמְדוּ שְׁנֵי הָאֲנָשִׁים אֲשֶׁר לָהֶם הָרִיב לִפְנֵי י'י</b>, לִפְנֵי הַכֹּהֲנִים וְהַשֹּׁפְטִים אֲשֶׁר יִהְיוּ בַּיָּמִים הָהֵם<b>"</b> (דברים יט,יז) – העד שמעיד שקר נגד חברו והנאשם (לפי פשוטו של מקרא) / שתי כיתות העדים שיש סתירה בין שתי עדויותיהם (לפי חז"ל) / שני בעלי הדין (לפי חז"ל) יעמדו לפני השופטים, ועמידה לפני השופטים היא עמידה לפני ה', כי המשפט לאלוהים הוא והשופטים הם נציגיו של ה'. ומכאן שעל העדים לדעת שהם מעידים לא רק לפני השופטים אלא לפני ה'<b>, ואומר: "אֱלֹהִים נִצָּב בַּעֲדַת אֵל</b>, בְּקֶרֶב אֱלֹהִים יִשְׁפֹּט<b>"</b> (תהילים פב,א) – אלוהים עומד בתוך אסיפת המלאכים, שהם בית הדין של מעלה, ושופט עימהם; ויש לדרוש את הכתוב, שה' נוכח בבית הדין של מטה בין הדיינים ושופט עימהם ("אֱלֹהִים" במופעו השני בפסוק זה משמש במשמעות 'דיינים'), ומכאן שעל הדיינים לדעת שהם דנים לפני ה' ועם ה'<b>. וכן יהושפט</b> – מלך יהודה, <b>אומר לשופטים</b> – שהעמיד בכל הארץ<b>: "רְאוּ מָה אַתֶּם עֹשִׂים</b>, <b>כִּי לֹא לְאָדָם תִּשְׁפְּטוּ כִּי לַי'י"</b> (דברי הימים ב יט,ו) – התבוננו היטב במעשיכם, כי אינכם דנים את בני האדם אלא את ה' ('ל-' = את). ומכאן שעל הדיינים לדעת שהם דנים את ה'<b>. -</b> ויש לתמוה: <b>וכי איפשר לבשר ודם לדון את בוראו?!</b> – ומה הוא שיהושפט אומר לשופטים: "כִּי לֹא לְאָדָם תִּשְׁפְּטוּ כִּי לַי'י"? - ויש להשיב: <b>אלא אמר הקב"ה: אנא אמרית דיהא</b> – אני אמרתי שיהיה <b>לראובן מאה דינר ולשמעון ולא כלום, ואת</b> (ואתה) <b>נוטלן מזה ונותנן לזה</b> – הדיין שלא דן כראוי, נוטל את הממון מראובן ונותן אותו לשמעון<b>, עלי לשלם לו וליפרע מאותו האיש</b> (בהבאת הירושלמי בר"מ המאירי: 'ואתם נוטלין מזה ונותנין לזה, עלי לשלם לזה וליפרע מזה') – הדיינים שאינם דנים כראוי, כביכול דנים את הקב"ה שיוציא ממון מזה שזכה בו שלא כדין ויחזיר אותו לזה שהפסיד שלא כדין, ואם כן, יידעו הדיינים שהם דנים לא אנשים כי אם את ה' (כך משמעו של הלשון בהבאת הירושלמי בר"מ המאירי. - אבל הלשון 'עלי לשלם לו וליפרע מאותו האיש' משמעו שה' יחזיר את הממון לבעליו ויעניש את הדיין שדן שלא כדין. לשון כזו יש בפסיקתא דרב כהנא, ראה להלן. - בהמשך דבריו יהושפט אומר לשופטים: "וְעִמָּכֶם בִּדְבַר מִשְׁפָּט", ויש לדרוש מכאן שה' נוכח עם השופטים במשפט)<b>.</b><br><br><small>שלוש השאלות המופנות לדיינים ("יהו הדיינים יודעים את מי הם דנים, ולפני מי הם דנים, ומי הוא דן עימהם") מציגות שלושה תפקידים שונים שאותם ממלא האל במשפט. לבד מתפקידו של האל כמי שהדין מתנהל לפניו, היינו בחסותו ובהשגחתו, הוא משמש גם כדיין ואפילו כנידון. ההסבר בתלמוד הירושלמי לתפקידו השלישי הוא, שאם שופט דן שלא בצדק, הוא מחייב את הקב"ה לתקן את מה שעיוות ("'כי המשפט לאלהים הוא' - על הזיקה בין האל להליך השיפוטי במקרא ובמסורת ההלכתית", "מחקרי משפט" כו, עמוד 67).<br><br>ב<b>ספרי דברים</b> פסקה יז נאמר: "לא תגורו מפני איש" - אם באים שניים לדין לפניך, עד שלא תשמע דבריהם - את רשיי לשתוק, משתשמע דבריהם - אי את רשיי לשתוק.<br><br>ב<b>תוספתא סנהדרין</b> א,ז-ט שנו: רבי יהודה בן לקיש אומר: שניים שבאו אצל אחד לדין, אחד חזק ואחד רך, עד שלא שמע דבריהם, ואם מששמע דבריהם ואינו יודע להיכן הדין נוטה - רשיי שיאמר להם: איני נזקק לכם, שמא יתחייב החזק ונמצא החזק אויבו, אבל מששמע דבריהם ויודע להיכן הדין נוטה - אין רשיי שיאמר להם: איני נזקק לכם, וכן הוא אומר: "לא תגורו מפני איש, כי המשפט לאלוהים הוא".<br>אמר רבי יהושע בן קרחה: מניין שאם היית יושב לפני הדיין ויודע אתה זכות לעני וחובה לעשיר, אין אתה רשיי לשתוק? תלמוד לומר: "לא תגורו מפני איש" - אל תכניס דבריך מפני איש.<br>יהו הדיינים יודעים את מי הם דנים, ולפני מי הם דנים, ועם מי הם דנים, ומי הוא דן עימהם, ויהו העדים יודעים את מי הם מעידים, ולפני מי הם מעידים, ועם מי הם מעידים, ומי הוא מעיד עימהם, שנאמר: "ועמדו שני האנשים אשר להם הריב לפני י'י", ואומר: "אלוהים ניצב בעדת אל, בקרב אלוהים ישפוט", וכן יהושפט אמר: "ויאמר אל השופטים: ראו מה אתם עושים, כי לא לאדם תשפטו כי לי'י".<br><br>הלשון בתוספתא "ועם מי הם דנים, ומי הוא דן עימהם" הוא כפל לשון, וכן הלשון "ועם מי הם מעידים, ומי הוא מעיד עימהם" הוא כפל לשון.<br><br>ב<b>בבלי סנהדרין</b> ו,ב אמרו: רבי יהודה בן לקיש אמר: שניים שבאו לפניך לדין, אחד רך ואחד חזק, עד שלא תשמע דבריהם, או משתשמע דבריהם ואי אתה יודע להיכן דין נוטה - אתה רשאי לומר להם: אין אני נזקק לכם, שמא יתחייב חזק ונמצא רודפו; משתשמע דבריהם ואתה יודע להיכן הדין נוטה - אי אתה רשאי לומר להם: אין אני נזקק לכם, שנאמר: "לא תגורו מפני איש".<br>רבי יהושע בן קרחה אומר: מניין לתלמיד שיושב לפני רבו וראה זכות לעני וחובה לעשיר, מניין שלא ישתוק (מפני מורא רבו)? שנאמר: "לא תגורו מפני איש". - אמר רבי חנין: אל תכניס דבריך מפני איש.<br>ויהיו עדים יודעים את מי הן מעידים, ולפני מי הם מעידים, ומי עתיד ליפרע מהם, שנאמר: "ועמדו שני האנשים אשר להם הריב לפני ה'". ויהיו הדיינים יודעים את מי הן דנים, ולפני מי הם דנים, ומי עתיד ליפרע מהם, שנאמר: "אלוהים ניצב בעדת אל". וכן ביהושפט הוא אומר: "ויאמר אל השופטים: ראו מה אתם עושים, כי לא לאדם תשפטו כי לה'".<br><br>בדברי רבי יהושע בן קרחה בתוספתא ובירושלמי: 'יושב לפני / אצל הדיין'. ובבבלי: 'תלמיד יושב לפני רבו'.<br>בתוספתא ובירושלמי הסדר הוא: "יהו הדיינים יודעים... ויהו העדים יודעים...". ובבבלי הסדר הוא: "יהיו העדים יודעים... ויהיו הדיינים יודעים...".<br>בתוספתא ובבבלי, לאחר המשפט של דברי יהושפט לשופטים, יש משפט שאינו בירושלמי, וזה לשונו: "<b>ושמא יאמר הדיין: מה לי בצער הזה? - והלא כבר נאמר: "ועימכם בדבר משפט"</b> (דברי הימים ב יט,ו)<b>, אין לך אלא מה שעיניך רואות / אין לדיין אלא מה שעיניו רואות</b>" (הדיין ידון לפי ראות עיניו, וה' יהיה בעזרתו לשפוט בצדק, ולכן אינו צריך לחשוש שמא לא ידון דין צדק).<br>המשפט בירושלמי "וכי איפשר לבשר ודם לדון את בוראו?! אלא אמר הקב"ה..." אינו בתוספתא ובבבלי. ברם הלשון "ומי עתיד ליפרע מהם" (שהוא אחד מהדברים שעל הדיינים לדעת) שישנו רק בבבלי רומז לדבר האמור במשפט שבירושלמי.<br>בבבלי יש שתי מימרות אמוראיות שדורשות דבר זה מפסוקים אחרים:<br><br>ב<b>בבלי סנהדרין</b> ז,א אמרו: אמר רבי שמואל בר נחמני אמר רבי יונתן: כל דיין שנוטל ממון מזה ונותן לזה שלא כדין - הקב"ה גובה ממנו נפשות, שנאמר: "אל תגזול דל כי דל הוא, ואל תדכא עני בשער, כי ה' יריב ריבם וקבע את קובעיהם נפש" (משלי כב,כב-כג) (הגוזל מעניים בדין ("בשער") הקב"ה ייקח ("וקבע") ממנו נפשות).<br>ו<b>שם</b> ח,א אמרו: "כי המשפט לאלוהים הוא" (דברים א,יז) - אמר רבי חמא ברבי חנינא: אמר הקב"ה: לא דיין לרשעים (שהם דנים דין מעוות) שנוטלים ממון מזה ונותנים לזה שלא כדין, אלא שמטריחים אותי להחזיר ממון לבעליו (והוא שנאמר "כי המשפט לאלוהים הוא", שאם אין הדיינים פוסקים כראוי, הקב"ה צריך לטרוח שיוחזר הממון לבעליו).<br><br>המימרה הראשונה בבבלי מתאימה ללשון הירושלמי: 'עלי לשלם לו וליפרע מאותו האיש'. והמימרה השנייה בבבלי מתאימה ללשון בהבאת הירושלמי בר"מ המאירי: 'עלי לשלם לזה וליפרע מזה'.<br><br>ב<b>פסיקתא דרב כהנא</b> טו,יא נאמר: "הוֹי אֶנָּחֵם מִצָּרַי וְאִנָּקְמָה מֵאוֹיְבָי" (ישעיהו א,כד) - רבי יודה אמר: היה לאדם עשרה זהובים ואת עוקף עליו ונוטלם ממנו, אמר הקב"ה: עליי לשלם לו גמולו ולהיפרע מאותו האיש.</small><br>• • •
<b>פשרה (המשך)</b><br>מציעים ברייתא: <b>תני:</b> – שונה [התנא]: <b>רבן שמעון בן גמליאל</b> (השני, נשיא ותנא בדור הרביעי) <b>אומר: הדין בשלשה</b> – בשלושה דיינים, <b>ופשרה בשנים</b> – אף בשניים, ולא רק בשלושה (לפי התוספתא והבבלי שהובאו לעיל, לדעת רבי מאיר הפשרה בשלושה, ולדעת חכמים ביחידי)<b>. יפה כח הפשרה מכח הדין</b> – גדול כוחה של הפשרה מכוחו של הדין<b>, ששנים שדנו - יכולין לחזור בהן</b> – בעלי הדין מהסכמתם לדון בפני שניים, מפני שהדין בשלושה<b>, ושנים שפישרו - אין יכולין לחזור בהן</b> – בעלי הדין מהסכמתם לפשר ביניהם בפני שניים, מפני שפשרה בשניים<b>.</b><br><br><small>סדר הברייתות בשלוש הסוגיות האחרונות בירושלמי הוא כסדרן בתוספתא סנהדרין פרק א.<br><br>ב<b>תוספתא סנהדרין</b> א,ט שנו: רבן שמעון בן גמליאל אומר: כשם שהדין בשלושה, כך פשרה בשלושה. יפה כוח פשרה מכח הדין. כיצד? שניים שדנו - יכולים לחזור בהם, ושניים שפישרו - אין יכולים לחזור בהם.<br><br>בתוספתא סנהדרין א,ב שהובאה לעיל יש דעה סתמית, שכשם שהדין בשלושה, כך פשרה בשלושה. ונראה שהנוסח בדברי רבן שמעון בן גמליאל בתוספתא כאן הוא אשגרה בטעות מהתוספתא שלעיל וצריך לגרוס בדבריו כמו בירושלמי ובבבלי.<br><br>ב<b>בבלי סנהדרין</b> ה,ב אמרו: רבן שמעון בן גמליאל אומר: הדין - בשלושה, פשרה - בשניים. יפה כוח פשרה מכוח הדין, ששניים שדנו - בעלי דינים יכולים לחזור בהם, ושניים שעשו פשרה - אין בעלי דינים יכולים לחזור בהם.</small><br>• • •
<b><b>מחלוקת רבי מאיר והחכמים במוציא שם רע</b></b><br>במשנה שנינו: <b>"האונס והמפתה</b> ומוציא שם רע - בשלשה; דברי רבי מאיר. וחכמים אומרים: המוציא שם רע - בעשרים ושלשה, שיש בו דיני נפשות<b>".</b><br><br><small>כאן התחלת מקבילה בירושלמי כתובות ד,ג.</small>
מצמצמים תחולתה של המחלוקת התנאית על ידי ציון המקרה שבו נחלקו התנאים: <b>רבי מנא</b> (השני, מגדולי אמוראי ארץ ישראל בדור החמישי) <b>אמר: בנערה מאורסה פליגי</b>ן – חלוקים (רבי מאיר והחכמים נחלקו במקרה שהבעל המוציא שם רע בא לטעון נגד אשתו הנערה ומביא עדים שזינתה כשהיתה מאורסת לו, האם דינה של הנערה בשלושה או בעשרים ושלושה)<b>. רבי מאיר אומר: מפסדת כתובתה בשלשה</b> – דין הממון של הנערה (הדיון שבו היא מפסידה את כתובתה אם זינתה) נידון בבית דין של שלושה, <b>ונסקלת בעשרים ושלשה</b> – דין הנפשות של הנערה (הדיון שבו היא נסקלת אם זינתה) נידון בבית דין של עשרים ושלושה, ואין צורך לדון בחיוב הממון באותו בית דין שבו נידון חיוב הנפשות<b>, וחכמים אומרים: מקום שנסקלת</b> – בבית דין של עשרים ושלושה שבו נידון דין הנפשות של הנערה, <b>שם מפסדת כתובתה</b> – באותו בית דין נידון גם דין הממון של הנערה, שכיוון שדין הנפשות מצריך עשרים ושלושה, אף דין הממון מצריך עשרים ושלושה<b>. אבל במוציא שם רע כל עמא מודו</b> – כל העם (כל החכמים) מודים (במקרה שאבי הנערה בא לטעון נגד הבעל המוציא שם רע ומביא עדים שמזימים את עדי הבעל המעידים שהנערה זינתה כשהיתה מאורסת לו, אין מחלוקת בין רבי מאיר והחכמים, והכול מסכימים)<b>,</b> (צריך להוסיף: '<b>לא</b>' ("נועם ירושלמי" ורידב"ז)) <b>מקום שהעדים נסקלין שם הבעל לוקה ונותן מאה סלע</b> – דין הנפשות של עדי הבעל (הדיון שבו הם נסקלים אם נמצאו זוממים) נידון בבית דין של עשרים ושלושה, אבל דין המלקות והממון של הבעל (הדיון שבו הוא לוקה מלקות ומשלם קנס מאה כסף אם נמצאו עדי הבעל זוממים) נידון בבית דין של שלושה, שכן בעניינו של הבעל אין חיוב נוסף המצריך עשרים ושלושה<b>.</b><br>
<b>אמר ליה</b> – אמר לו (לרבי מנא) <b>רבי יוסי בירבי בון</b> (מגדולי אמוראי ארץ ישראל בדור החמישי)<b>: הן תנינתה פלגה את עביד פלגיה?!</b> (בתמיהה) (במקבילה: 'אין דלא תניתה פליגא', והשאר חסר במסירה שלפנינו. ובהבאת הירושלמי בר"מ המאירי: 'הן דלא פליגא את עביד לה פליגא'. - צריך לומר: '<b>הן דלא תניתַהּ פלגה את עבד ליה</b> (=לה) <b>פלגה?!</b>' ("אוצר לשונות ירושלמיים", עמוד 428)) – היכן שלא שנה (התנא) אותה (את ההלכה) מחלוקת, אתה עושה אותה מחלוקת?! (הרי התנא של המשנה שנה שהמחלוקת היא במוציא שם רע ולא בנערה המאורסה, ומדוע אמרת שהמחלוקת היא בנערה המאורסה ולא במוציא שם רע?) <b>אלא</b> – יש לחזור מדברי רבי מנא ולומר: <b>במוציא שם רע פליגי</b>ן – חלוקים (רבי מאיר והחכמים נחלקו במקרה שאבי הנערה בא לטעון נגד הבעל המוציא שם רע ומביא עדים שמזימים את עדי הבעל, האם דינו של הבעל בשלושה או בעשרים ושלושה)<b>. רבי מאיר אומר: הבעל לוקה ונותן מאה סלע בשלשה</b> – דין המלקות והממון של הבעל (הדיון שבו הוא לוקה מלקות ומשלם קנס מאה כסף אם נמצאו עדי הבעל זוממים) נידון בבית דין של שלושה<b>, והעדים נסקלין בכ'ג</b> – דין הנפשות של העדים (הדיון שבו הם נסקלים אם נמצאו זוממים) נידון בבית דין של עשרים ושלושה<b>. ורבנין מרין:</b> – והחכמים אומרים: <b>מקום שהעדים נסקלין</b> – בבית דין של עשרים ושלושה שבו נידון דין הנפשות של העדים, <b>שם הבעל לוקה ונותן מאה סלע</b> – באותו בית דין נידון גם דין המלקות והממון של הבעל<b>. אבל בנערה מאורסה כל עמא מודו</b> – כל העם (כל החכמים) מודים (במקרה שהבעל המוציא שם רע בא לטעון נגד אשתו הנערה ומביא עדים שזינתה כשהיתה מאורסת לו, אין מחלוקת בין רבי מאיר והחכמים, והכול מסכימים)<b>, מקום שנסקלת</b> – בבית דין של עשרים ושלושה שבו נידון דין הנפשות של הנערה, <b>שם מפסדת כתובתה</b> – באותו בית דין נידון גם דין הממון של הנערה, שכיוון שדין הנפשות מצריך עשרים ושלושה, אף דין הממון מצריך עשרים ושלושה<b>.</b><br>
ב<b>ירושלמי כתובות</b> ד,ג אמרו (בקטע שלפני תחילת המקבילה):
<b>רבי בון בר חייה בעא קומי</b> – שאל לפני <b>רבי זעירא: הביא האב עדים להזים עידי הבעל, הוזמו עידי האב - לוקה ונותן מאה סלע בשלשה והעדים נסקלין בעשרים ושלשה?</b> (לשון יחיד קשה, שכן מה עניינו של האב לכאן, והרי הוא אינו נענש כלל. ויש לגרוס בלשון רבים, והכוונה לעדים: '<b>לוקין ונותנין</b> מאה סלע בשלשה <b>ונסקלין</b> בעשרים ושלשה'. כך הגיהו ב"שיירי קורבן" וב"נועם ירושלמי", והלשון במסירה שלפנינו שובש מחמת הלשון בהמשך).
<b>אמר ליה</b> – אמר לו (רבי זעירא)<b>: אִילּוּ לא הוזמו עידי האב, לא נמצא הבעל לוקה ונותן מאה סלע בשלשה ועדים נסקלין בעשרים ושלשה?!</b>
<b>סבר</b> – סובר <b>רבי זעירא: שני דינין הן.</b>
<b>רבי ירמיה בשם רבי אבהו: כולו דין אחד הוא.</b><br><br><small>בעייתו של רבי בון בר חייה היא האם הזמת עדי האב בפני בית דין של שלושה די בה כדי לחייבם במלקות ובממון שראויים הם להתחייב בהם מדין "כאשר זמם", או שהואיל וצריכים הם להתחייב אף במיתה, כפי שזממו לחייב את עדי הבעל, וזו אינה מתחייבים אלא בהזמה בפני בית דין של עשרים ושלושה כדיני נפשות, אין הזמתם בפני בית דין של שלושה מחייבתם במלקות ובממון.<br>ובכך נחלקו רבי זעירא ורבי אבהו: לרבי זעירא "שני דינין הן", ויש להפריד בין חיובם של העדים במלקות ובממון מצד זממתם נגד הבעל, לבין חיובם במיתה מצד זממתם נגד עדיו, לפיכך די בהזמתם בפני בית דין של שלושה לצורך חיובם הראשון, אף על פי שעדיין צריך בית דין של עשרים ושלושה לצורך חיובם השני. ראיית רבי זעירא מ"אילו לא הוזמו עידי האב" היא, שכשם שלחיוב הבעל היה די בבית דין של שלושה, שכן בעניינו של הבעל אין חיוב נוסף המצריך עשרים ושלושה, הוא הדין בעדי האב, שאף על פי שהם עצמם צריכים להתחייב עוד במיתה, הרי זה משום זממתם נגד העדים, אבל על זממתם נגד הבעל אין חיובם מצריך אלא בית דין של שלושה. ואילו רבי אבהו סבור "כולו דין אחד הוא", והואיל והזמת עדי האב גוררת אף דיני נפשות המצריכים בית דין של עשרים ושלושה, לכך הזמתם בפני בית דין של שלושה אינה תקפה אף לאותם חיובים שמצד עצמם נצרכים רק לבית דין זה ("ממון לזה ונפשות לזה", "סידרא" ב, עמוד 43).<br>בעונשם של עדים זוממים אין מקום להחלת דין 'קם ליה בדרבה מיניה' (המתחייב בשני חיובים שונים כתוצאה ממעשה אחד, או משני מעשים שאירעו בו בזמן, אינו חייב בפועל אלא בחיוב הגדול שבהם, ומן החיוב השני הוא פטור), הואיל ולעולם אין עדים זוממים מתחייבים אלא בחיוב אחד, חיוב "כאשר זמם", והתוכן שבו מתמלא חיוב זה שוב אינו עניין לדין 'קם ליה בדרבה מיניה' (שם, עמוד 41).</small><br>
ומציעים קשר בין שתי מחלוקות אמוראים: <b>ותייא דרבי מנא כרבי זעירא</b> (רבי זירא, מגדולי אמוראי ארץ ישראל בדור השלישי) – ובאה (הולכת) [שיטתו] של רבי מנא כרבי זעירא (רבי מנא סבור כרבי זעירא, שעדי האב שהוזמו לוקים ונותנים מאה סלע בבית דין של שלושה ונסקלים בבית דין של עשרים ושלושה, ששני דינים הם, וחיובם במלקות ובממון הוא משום זממתם נגד הבעל, שהרי לרבי מנא הכול מודים שדין המלקות והממון של הבעל נידון בבית דין של שלושה)<b>, ודרבי יוסי בירבי בון כרבי אבהו</b> (אמורא ארץ ישראלי בדור השלישי) – ושל רבי יוסי בירבי בון כרבי אבהו (רבי יוסי בירבי בון סבור כרבי אבהו, שעדי האב שהוזמו לוקים ונותנים מאה סלע ונסקלים בבית דין של עשרים ושלושה, שהכול דין אחד הוא, שהרי לרבי יוסי בירבי בון הכול מודים שדין הממון והנפשות של נערה המאורסה נידון בבית דין של עשרים ושלושה)<b>.</b><br><br><small>עד כאן המקבילה בירושלמי כתובות.<br><br>נראה לשער כי שתי סוגיות השתלבו בסוגיה שלפנינו. סוגיה אחת היא הסוגיה בכתובות (שחלק ממנה הבאנו כאן: "רבי בון בר חייה בעא קומי רבי זעירא..."). הסוגיה השנייה היא מחלוקתם של רבי מנא ורבי יוסי בירבי בון המוסבת על המשנה בסנהדרין. בשלב הבא הועברה מחלוקת זו לסוגיה במסכת כתובות בעקבות ההבנה על העיקרון המשותף לשתי הסוגיות. כך נותרה הסוגיה החדשה במקבילה שבכתובות, ואילו אל המקבילה שבסנהדרין הועבר רק הקישור ("ותייא דרבי מנא כרבי זעירא...") שנשגר מהסוגיה בכתובות ("דרכיהן והתהוותן של סוגיות הירושלמי הדנות במשנה במסכת סנהדרין", עמוד 125).<br><br>מפשוטם של דברי הירושלמי משמע, שנערה שזינתה נסקלת אך גם מפסדת כתובתה. וקשה, הרי האישה אינה תובעת את הבעל את כתובתה, והבעל אינו בא אלא לפטור את עצמו מכתובתה? (כך הקשו ב"תוספות" סנהדרין ח,א).<br>נראה שתביעת הבעל מופנית כלפי האב שכבר קיבל את כתובתה של בתו באירוסיה (כך מצינו בפירושו של ר"ח), ולאחר שזנתה הבעל תובע ממנו את החזרתה ("מיתה לזה ותשלומין לזה", "שנתון המשפט העברי" ו-ז, עמודים 232-233).<br><br>ב<b>תוספתא סנהדרין</b> א,ב שנו: וחכמים אומרים: המוציא שם רע, בזמן שטוענו טענת ממון - בשלושה, טענת נפשות - בעשרים ושלושה.<br><br>בפירוש הסוגיה בבבלי סנהדרין ח,א-ב האריכו הראשונים ונלאו לפרש את המשנה והברייתא שבתוספתא.<br><br>הבבלי סנהדרין ח,א-ב פירש, שמחלוקתם של רבי מאיר והחכמים היא בנערה המאורסה, כשהבעל מביא את עדיו נגד אשתו שזינתה, לרבי מאיר הם מעידים בשלושה להפסידה את כתובתה ולהורגה בעשרים ושלושה, ולחכמים גם להפסידה את כתובתה בעשרים ושלושה, מפני שיש בו דיני נפשות. כלומר, כשיטתם של רבי זעירא ורבי מנא בירושלמי. כל האוקימתות בגמרא (ח,ב) מדברות בדינה של הנערה, ויש להניח שכך הוא גם באוקימתות הראשונות (ח,א), זו של עולא וזו של רבה.<br>הבבלי הקשה מן התוספתא (א,ב). הבבלי הבין תחילה את התוספתא כמדברת בטענותיו של הבעל, והלשון "תבעו ממון" מלמדת, כפי שאמרנו לעיל, שהבעל תבע את האב ממון. רק רבא בתירוצו מעמיד את התוספתא בטענותיו של האב ("מיתה לזה ותשלומין לזה", "שנתון המשפט העברי" ו-ז, עמודים 233-234).</small>
ב<b>משנה סנהדרין</b> א,ד שנינו: שור הנסקל - בעשרים ושלושה, שנאמר: "השור ייסקל וגם בעליו יומת" (שמות כא,כט) - כמיתת הבעלים כך מיתת השור.
<small>כאן התחלת מקבילה בירושלמי סנהדרין א,ד.</small>
ומציעים שאלה: <b>רבי אבהו שאל</b> – הסתפק<b>: שור הנסקל</b> – שור שהמית אדם, שדינו להיסקל, והוא נידון בעשרים ושלושה דיינים, כמו דין נפשות של אדם (משנה להלן א,ד), <b>כרבי מאיר</b> – לפי רבי מאיר במוציא שם רע, שדין הממון של הבעל נידון בבית דין של שלושה ודין הנפשות של עדי הבעל נידון בבית דין של עשרים ושלושה (לשיטתו של רבי יוסי בירבי בון שסבור כרבי אבהו)<b>, מהו שיתן הכסף בשלשה ויסקל בעשרים ושלשה?</b> – האם דין הממון של בעל השור (הדיון בכופר שהוא משלם ליורשי ההרוג, כשהשור מועד) נידון בבית דין של שלושה ודין הסקילה של השור נידון בבית דין של עשרים ושלושה, או שמא דין הממון של בעל השור נידון בבית דין של עשרים ושלושה כמו דין הסקילה של השור?
ומשיבים: <b>אמר ליה</b> – אמר לו (לרבי אבהו) <b>רבי יוסי בירבי בון</b> (הראשון, אמורא ארץ ישראלי בדור השני והשלישי ("עוד לבעיית עריכתה של מסכת נזיקין ירושלמי", "תרביץ" פא, עמוד 274))<b>: שור הנסקל כולו ממון הוא, וגזירת הכתוב הוא שייסקל</b> – מיתתו של שור הנסקל אינה אלא עניין ממוני, שהרי השור הוא ממונו של בעליו, ולכן היתה מיתתו של השור צריכה להיות בפני בית דין של שלושה, אלא שגזירת הכתוב היא ללא טעם שעניין ממוני זה נידון בבית דין של עשרים ושלושה, ולכן לפי רבי מאיר גם דין הממון של בעל השור נידון בבית דין של עשרים ושלושה, שאין סיבה לחלק ביניהם<b>.</b><br><br><small>עד כאן המקבילה בירושלמי סנהדרין א,ד.<br><br>קטע זה בעניין שור הנסקל הובא כאן משום ששאלת רבי אבהו מתייחסת לדעת רבי מאיר במוציא שם רע.</small><br>• • •

Halakhah 2

<strong><big>משנה</big></strong><br><b>מכות</b> – דינו של אדם שעבר עבירה שעונשה מלקות ארבעים, <b>- בשלשה</b> – נידון על ידי שלושה דיינים (בית הדין שדן את הדין גם ביצע את העונש. - במסירה שלפנינו נוסף על ידי מגיה: 'משום רבי ישמעאל אמרו: בעשרים ושלושה'. וכך הוא במשנה שבבבלי בדפוסים, והיא הוספה שנוספה במשנה שבבבלי מברייתא. אבל אינו בכתבי היד של המשנה)<b>; עיבור החודש</b> – דיון בעניין קביעת יום ראש חודש (הדיון הוא האם לקבל את עדות העדים שראו את הירח החדש והאם לקבוע את ראש החודש הנכנס ביום השלושים לחודש היוצא או ביום השלושים ואחד), <b>- בשלשה</b> – דיינים<b>; עיבור השנה</b> – דיון בעניין הוספת חודש שלושה עשר (חודש אדר שני) על השנה, <b>- בשלשה</b> – דיינים<b>; דברי רבי מאיר</b> (גדול התנאים בדור הרביעי)<b>. רבן שמעון בן גמליאל</b> (השני, נשיא ותנא בדור הרביעי) <b>אומר: בשלשה מתחילין</b> – לדון האם צריכים להושיב בית דין כדי לדון בצורך לעבר את השנה, ואם הרוב נוטים להושיב בית דין, מוסיפים שני דיינים<b>, ובחמשה נושאין ונותנין</b> (מידיינים, מתווכחים) – האם צריכים לעבר את השנה, ואם הרוב נוטים לעבר, מוסיפים עוד שני דיינים<b>, וגומרין בשבעה</b> – מעברים את השנה בבית דין של שבעה ברוב דעות<b>, ואם גמרו בשלשה</b> – אם השלושה הראשונים בישיבתם שהתחילו לדון בדבר הסכימו שצריכים לעבר את השנה ועיברוה, ולא הוסיפו עד שבעה, <b>- מעוברת</b> – השנה<b>.</b><br>• • •<br><strong><big>משנה</big></strong><br>משנתנו מוסיפה ללמד בדברים הטעונים בית דין של שלושה.
<b>סמיכת הזקנים</b> – סמיכת ידי הזקנים על ראש פר העלם דבר של ציבור, שהוא קורבן הבא כששגגו הסנהדרין בהוראה והתירו בטעות דבר שחייבים על זדונו כרת ועל שגגתו חטאת, ועשה רוב הציבור על פי הוראתם זו, ואחר כך נודע לסנהדרין שטעו, וקורבן זה טעון סמיכה לפני שחיטתו, <b>ועריפת העגלה</b> – מדידת הזקנים ממקום שנמצא בו הרוג ולא נודע מי היכהו אל הערים שסביבות ההרוג, כדי לקבוע איזו העיר הקרובה אל ההרוג שממנה הוא יצא, ואותה העיר מביאה עגלה ועורפים אותה, <b>- בשלשה</b> – הסמיכה בפר העלם דבר והמדידה בעגלה ערופה נעשות על ידי שלושה דיינים מהסנהדרין (עריפת העגלה היתה בזקני העיר הקרובה אל ההרוג, כמפורש בתורה, ואין בה צורך בשלושה)<b>; דברי רבי שמעון</b> (בן יוחאי, תנא בדור הרביעי)<b>. רבי יהודה</b> (בר אלעאי, מגדולי התנאים בדור הרביעי) <b>אומר: בחמשה</b> – הסמיכה והמדידה נעשות על ידי חמישה דיינים מהסנהדרין<b>.</b>
<b>חליצה</b> – אישה שמת בעלה בלא בנים חולצת נעלו של אחי בעלה לעיני הזקנים, <b>ומיאונין</b> – יתומה קטנה שהשיאוה אימה או אחיה רשאית למאן בבעלה ולומר שאינה רוצה בו, והיא יוצאת ממנו בלא גט, <b>- בשלשה</b> – החליצה והמיאון נעשים בפני שלושה (בית שמאי דרשו שהמיאון ייעשה רק בבית דין. לדעת בית הלל אין צורך שהמיאון יהיה בפני בית דין, אבל גם הם הצריכו שייעשה בפני שלושה. עיין משנה יבמות יג,א)<b>;</b>
<b>נטע רבעי</b> – הערכת דמי פדיונם של פירות האילן של השנה הרביעית לנטיעתו, כדי להעלות את דמי הפדיון לירושלים<b>, ומעשר שני שאין דמיו ידועים</b> – הערכת דמי פדיונם של פירות של מעשר שני, כשאין שוויים ידוע, כדי להעלות את דמי הפדיון לירושלים, <b>- בשלשה</b> – ההערכה נעשית על פי שלושה. - נטע רבעי לעולם אין דמיו ידועים, לפי שמנכים משוויים של הפירות את ההוצאות (עיין משנה מעשר שני ה,ד). אבל מעשר שני, אם דמיו ידועים אינו צריך שלושה, לפי שאין רשאים לנכות משוויים של הפירות את ההוצאות (עיין משנה מעשר שני ד,ב)<b>;</b>
<b>וההקדישות</b> – שומת שוויים של מטלטלים של הקדש, כדי לפדותם, <b>- בשלשה</b> – השומה נעשית על ידי שלושה<b>;</b>
<b>וערכים המיטלטלים</b> – שומת שוויים של מיטלטלים בשביל ההקדש, כשאדם אמר: ערכי עליי או ערך פלוני עליי, שדמיו קצובים בתורה לפי שנותיו, ובא לתת בערכו מטלטלים במקום מעות, <b>- בשלשה</b> – השומה נעשית על ידי שלושה<b>. רבי יהודה אומר: אחד מהן כהן.</b>
<b>ובקרקעות</b> – שומת שוויים של קרקעות בשביל ההקדש, כשאדם בא לתת בערכו קרקעות במקום מעות, או כשבא לפדותם מן ההקדש, <b>- תשעה וכהן</b> – השומה נעשית על ידי עשרה, ואחד מהם כוהן<b>. ואדם</b> – שומת שוויו של אדם בשביל ההקדש, כשאדם אמר: דמיי עליי או דמי פלוני עליי, <b>כיוצא בהן</b> – דינו כדין קרקעות, ושמים אותו תשעה וכוהן<b>.</b><br>• • •<br><strong><big>משנה</big></strong><br>משנתנו באה ללמד, שכל דיני נפשות, בין של אדם ובין של בהמה, אינם נידונים אלא בסנהדרין קטנה של עשרים ושלושה דיינים.
<b>דיני נפשות - בעשרים ושלשה</b> – נידונים בעשרים ושלושה דיינים<b>.</b>
<b>הרובע והנרבע</b> – שור שרבע אישה ובהמה שנרבעה לאיש, <b>- בעשרים ושלשה</b> – הבהמה נידונה לסקילה בעשרים ושלושה דיינים<b>, שנאמר: "וְהָרַגְתָּ אֶת הָאִשָּׁה וְאֶת הַבְּהֵמָה"</b> (ויקרא כ,טז)<b>, ואומר: "וְאֶת הַבְּהֵמָה תַּהֲרֹגוּ"</b> (ויקרא כ,טו) – הקיש הכתוב את הבהמה לאישה ולאיש, מה אישה ואיש נידונים בעשרים ושלושה, אף הבהמה נידונה בעשרים ושלושה<b>.</b>
<b>שור הנסקל</b> – שור שנגח את האדם ומת, שדינו להיסקל, <b>- בעשרים ושלשה, שנאמר: "הַשּׁוֹר יִסָּקֵל וְגַם בְּעָלָיו יוּמָת"</b> (שמות כא,כט) <b>- כמיתת הבעלים כן מיתת השור</b> – שאין הבעלים חייבים מיתה בידי בית דין על הריגת שורם, ולמה נאמר "יומת"? כדי להקיש מיתת השור למיתת הבעלים, מה הבעלים נידונים על עבירה שחייבים עליה מיתה בבית דין של עשרים ושלושה, אף השור נידון בעשרים ושלושה (חז"ל פירשו "בעליו יומת" בידי שמים, ומן הלשון "וגם בעליו יומת" למדו להקיש מיתת השור למיתת הבעלים כשדינו מיתה בבית דין)<b>.</b>
<b>הארי והדוב והנמר והברדלס</b> (מקור המילה ביוונית ובלטינית, ופירושה: נמר או נקבת הנמר) <b>והנחש</b> – שהרגו את האדם, <b>- מיתתן בעשרים ושלשה. רבי אליעזר</b> (בן הורקנוס, תנא בדור השני) <b>אומר: כל הקודם להורגן זכה</b> – במצווה, ואין להמתין למזיקים אלה עד שיביאו אותם לבית דין שידונום<b>. רבי עקיבה</b> (תנא בדור השלישי, מגדולי התנאים) <b>אומר: מיתתן בעשרים ושלשה.</b><br>• • •
<strong><big>תלמוד</big></strong><br><b><b>מכות - בשלושה</b></b><br>במשנה שנינו: <b>"מכות - בשלשה" כול'.</b>
מציעים תמיהה: <b>רבי אבהו</b> (אמורא ארץ ישראלי בדור השלישי) <b>בעי</b> – שואל (תמה)<b>: מכות - בעשרים ושלשה?</b> – וכי מדוע לא יהיו מכות בעשרים ושלושה דיינים? <b>פעמים שמת ממכותיו</b> – הרי אפשר שימות הנידון כשמלקים אותו, <b>והרי יש בו דיני נפשות</b> – כשדנים אותו למלקות, אף דנים אותו דיני נפשות, ודיני נפשות - בעשרים ושלושה דיינים<b>!</b> (אין משיבים על התמיהה. - אם נפרש את המונח 'בעי' כקביעה ולא כתמיהה (ראה "הטרמינולוגיה של הירושלמי", עמודים 119-120), הרי שרבי אבהו חולק על משנתנו)<br><br><small>ב<b>בבלי סנהדרין</b> ט,א ו-פז,ב אמרו: תנן: מכות - בשלושה, משום רבי ישמעאל אמרו: בעשרים ושלושה.<br><br>ברייתא היא, אף על פי שהובאה בבבלי ב"תנן". ולשון "משום רבי פלוני אמרו", בלא שם המוסר, אינו רגיל כלל במשנה, ונמצא רק ביבמות ד,ט ובבכורות ט,ח, אבל רגיל הרבה בברייתות. ואין ספק שלא היה במשנה של הירושלמי, שכן אמרו שם: "רבי אבהו בעי (תמה): מכות - בעשרים ושלשה?...", מכאן שלא היה לפניהם במשנה אלא "מכות בשלשה" ("מבוא לנוסח המשנה", עמוד 963).<br>אף על פי שבבבלי מובאים הדברים ב"תנן", אין זה מוכיח שכך היה לפניהם במשנה, שכן כמה פעמים מובאות בבבלי גם ברייתות ב-"תנן". אבל אין ספק שלא היה במשנה של הירושלמי, שכן אמרו שם: "רבי אבהו בעי (תמה): מכות - בעשרים ושלשה?...". במשנת רבי אבהו לא היתה כאן מחלוקת, ואת הברייתא של הבבליים לא שמעו בני ארץ ישראל ("מחקרים בספרות התלמוד", עמוד 324).</small><br>• • •
<b><b>מספר הדנים בעיבור השנה ומספר חברי הסנהדרין</b></b><br>במשנה שנינו: "עיבור השנה... רבן שמעון בן גמליאל אומר: בשלשה מתחילין, ובחמשה נושאין ונותנין, וגומרין בשבעה".
מציעים מקור כסימוכין לקביעות של רבן שמעון בן גמליאל במשנה: <b>בר קפרא</b> (בדור המעבר שבין התנאים לאמוראים) <b>שמע כולהון מהדא:</b> – שומע (לומד) את כולם מ[הדרשה] הזאת (מוצעים שלושה פסוקים עוקבים): <b>"יְבָרֶכְךָ י'י וְיִשְׁמְרֶךָ"</b> (במדבר ו,כד) <b>- מיכן</b> (מכאן) <b>שמתחילין בשלשה</b> – שלושה דיינים שמתחילים הם כנגד הפסוק הראשון בברכת כוהנים שבו יש שלוש מילים<b>, "יָאֵר י'י פָּנָיו אֵלֶיךָ וִיחֻנֶּךָּ"</b> (במדבר ו,כה) <b>- מיכן שנושאין ונותנין בחמשה</b> – חמישה דיינים שנושאים ונותנים הם כנגד הפסוק השני בברכת כוהנים שבו יש חמש מילים<b>, "יִשָּׂא י'י פָּנָיו אֵלֶיךָ וְיָשֵׂם לְךָ שָׁלוֹם"</b> (במדבר ו,כו) <b>- מיכן שגומרין בשבעה</b> – שבעה דיינים שגומרים הם כנגד הפסוק השלישי בברכת כוהנים שבו יש שבע מילים<b>.</b><br><br><small>הטעם הזה וכן הטעם להלן למספר הדנים בעיבור השנה אינם אלא סמך וסימן לסדרת המספרים העולה, שלושה, חמישה ושבעה, המופיעה באותו עניין במקרא, אם בדרך של מספר מילים עולה בשלושה פסוקים מיוחדים סמוכים (הטעם הזה) ואם בציון מפורש של מספר אנשים עולה בעלי תפקידים מיוחדים (הטעם להלן), ולכן אין צורך למצוא קשר ענייני בין מספר הדנים בעיבור השנה ובין העניינים שבשני הטעמים. וכן כתב ריטב"א בבבלי מגילה כג,א.</small><br>
ב<b>מלכים ב</b> כה יח-יט נאמר: וַיִּקַּח רַב טַבָּחִים אֶת שְׂרָיָה כֹּהֵן הָרֹאשׁ וְאֶת צְפַנְיָהוּ כֹּהֵן מִשְׁנֶה וְאֶת שְׁלֹשֶׁת שֹׁמְרֵי הַסַּף.
וּמִן הָעִיר לָקַח סָרִיס אֶחָד אֲשֶׁר הוּא פָקִיד עַל אַנְשֵׁי הַמִּלְחָמָה, וַ<b>חֲמִשָּׁה</b> אֲנָשִׁים מֵרֹאֵי פְנֵי הַמֶּלֶךְ אֲשֶׁר נִמְצְאוּ בָעִיר, וְאֵת הַסֹּפֵר שַׂר הַצָּבָא הַמַּצְבִּא אֶת עַם הָאָרֶץ, וְשִׁשִּׁים אִישׁ מֵעַם הָאָרֶץ הַנִּמְצְאִים בָּעִיר.
ב<b>ירמיהו</b> נב,כד-כה נאמר: וַיִּקַּח רַב טַבָּחִים אֶת שְׂרָיָה כֹּהֵן הָרֹאשׁ וְאֶת צְפַנְיָה כֹּהֵן הַמִּשְׁנֶה וְאֶת שְׁלֹשֶׁת שֹׁמְרֵי הַסַּף.
וּמִן הָעִיר לָקַח סָרִיס אֶחָד אֲשֶׁר הָיָה פָקִיד עַל אַנְשֵׁי הַמִּלְחָמָה, וְ<b>שִׁבְעָה</b> אֲנָשִׁים מֵרֹאֵי פְנֵי הַמֶּלֶךְ אֲשֶׁר נִמְצְאוּ בָעִיר, וְאֵת סֹפֵר שַׂר הַצָּבָא הַמַּצְבִּא אֶת עַם הָאָרֶץ, וְשִׁשִּׁים אִישׁ מֵעַם הָאָרֶץ הַנִּמְצְאִים בְּתוֹךְ הָעִיר.
ומציעים מקור נוסף כסימוכין לקביעות של רבן שמעון בן גמליאל במשנה: <b>רבי יהושע בן לוי</b> (אמורא ארץ ישראלי בדור הראשון) <b>שמע כולהון מהדא:</b> – שומע (לומד) את כולם מ[הדרשה] הזאת (בקטע גניזה: 'מיכה' = מכאן, כמו במקומות אחרים, במקום 'מהדא'. - מוצעים שלושה פסוקים, ששניים מהם באים בזה אחר זה במקרא, והשלישי מקביל לאחד הפסוקים האחרים. הפסוקים נאמרו בתיאור החורבן והגלות של ממלכת יהודה על ידי מלך בבל): <b>"וַיִּקַּח רַב טַבָּחִים ...אֶת שְׁלֹשֶׁת שֹׁמְרֵי הַסַּף"</b> (מלכים ב כה,יח) – נבוזראדן, משרי נבוכדנאצר הבכירים, לקח בשבי את שלושת הכוהנים שהיו ממונים על האוצרות במקדש, <b>- מיכן שמתחילין בשלשה, "</b>וּמִן הָעִיר לָקַח ...<b>וַחֲמִשָּׁה אֲנָשִׁים מֵרֹאֵי פְנֵי הַמֶּלֶךְ</b> אֲשֶׁר נִמְצְאוּ בָעִיר<b>"</b> (מלכים ב כה,יט) – נבוזראדן לקח בשבי מירושלים חמישה אנשים מהשרים המקורבים למלך, <b>- מיכן שנושאין ונותנין בחמשה, "</b>וּמִן הָעִיר לָקַח ...<b>וְשִׁבְעָה אֲנָשִׁים מֵרֹאֵי פְנֵי הַמֶּלֶךְ</b> אֲשֶׁר נִמְצְאוּ בָעִיר<b>"</b> (ירמיהו נב,כה) <b>- מיכן שגומרין בשבעה.</b><br><br><small>ב<b>בבלי סנהדרין</b> י,ב אמרו: הני שלושה חמישה ושבעה כנגד מי?<br>פליגי בה רבי יצחק בר נחמני וחד דעימיה, ומנו? רבי שמעון בן פזי. ואמרי לה: רבי שמעון בן פזי וחד דעימיה, ומנו? רבי יצחק בר נחמני. חד אמר: כנגד ברכת כוהנים, וחד אמר: שלושה - כנגד שומרי הסף, חמישה - מרואי פני המלך, שבעה - רואי פני המלך.<br>וכן תני רב יוסף: שלושה חמישה ושבעה, שלושה - כנגד שומרי הסף, חמישה - מרואי פני המלך, שבעה - רואי פני המלך.<br><br>רבי יצחק בר נחמני ורבי שמעון בן פזי היו תלמידיו של רבי יהושע בן לוי. רבי יהושע בן לוי מסר לתלמידיו את מאמרו וגם את מאמרו של בר קפרא. בכמה מקומות מסר רבי יהושע בן לוי בשם בר קפרא. בבבלי מסרו את מאמריהם של בר קפרא ושל רבי יהושע בן לוי בשם תלמידיו של רבי יהושע בן לוי ולא זכרו את שמות בעלי המאמרים.<br><br>מתחילה מסרו שני לשונות, אחד: "פליגי בה רבי יצחק בר נחמני וחד דעימיה", ואחר: "פליגי בה רבי שמעון בן פזי וחד דעימיה", ולא ידעו האם הלשונות חולקים או שלא, עד שזיהו את "חד דעימיה" של לשון ראשון שהוא רבי שמעון בן פזי ושל לשון שני שהוא רבי יצחק בר נחמני, ונתברר להם שהלשונות אינם חולקים. "וחד דעימיה" הוא שריד מלפני שזיהו את השמות, כשעדיין לא ידעו מי הם. והדיבורים "ומנו? רבי שמעון בן פזי", "ומנו? רבי יצחק בר נחמני" נתווספו אחר כך ("מקורות ומסורות", מועד ג, עמוד תקב).<br><br>רש"י פירש ש"שבעה רואי פני המלך" הם המוזכרים במגילת אסתר א,יד. אבל ודאי שהנכון כפירוש רבנו תם, וכמו שהביא ראיה מן הירושלמי כאן, שהפסוק "שבעה רואי פני המלך" הוא הפסוק בירמיהו נב,כה ("על דרך טיפולם של חז"ל בחילופי נוסח במקרא", "ספר יצחק אריה זליגמן", עמוד 411).<br><br>נראה שרש"י סובר שאין לנקוט את הפסוק בירמיהו, כי השבעה הנזכרים בו רומזים לחמישה חברי הסנהדרין ולשני סופרי הדיינים שאינם חברי הסנהדרין, כאמור בירושלמי להלן. וכן כתב ב"שיירי קורבן".</small>
ב<b>משנה סנהדרין</b> א,ו שנינו: סנהדרי גדולה היתה של שבעים ואחד, וקטנה של עשרים ושלושה. ומניין לגדולה שהיא של שבעים ואחד? שנאמר: "אספה לי שבעים איש מזקני ישראל" (במדבר יא,טז), ומשה על גביהם, הרי שבעים ואחד. - רבי יהודה אומר: שבעים.
<b>אמר רבי יונתן</b> (אמורא ארץ ישראלי בדור הראשון)<b>: מיכן לסנהדרין גדולה של כל ישראל</b> – מהפסוקים שרבי יהושע בן לוי לומד את מספר הדנים בעיבור השנה, יש ללמוד את מספר חברי הסנהדרין (מקור המילה 'סנהדרין' ביוונית, ופירושה: מועצה, מקום כינוס, ומשמעה המילולי: ישיבה ביחד)<b>. "וַיִּקַּח רַב טַבָּחִים אֶת שְׂרָיָה כֹּהֵן הָרֹאשׁ וְאֶת צְפַנְיָה כֹּהֵן</b> הַמִּשְׁנֶה<b>"</b> (ירמיהו נב,כד) – נבוזראדן לקח בשבי את הכוהן הגדול ואת הכוהן שהיה סגנו של הכוהן הגדול, <b>- הרי שנים, "</b>וּמִן הָעִיר לָקַח ...<b>וְשִׁבְעָה אֲנָשִׁים מֵרֹאֵי פְנֵי הַמֶּלֶךְ</b> אֲשֶׁר נִמְצְאוּ בָעִיר<b>"</b> (ירמיהו נב,כה) <b>- הרי תשעה, "וְשִׁשִּׁים אִישׁ מֵעַם הָאָרֶץ</b> הַנִּמְצְאִים בְּתוֹךְ הָעִיר<b>"</b> (ירמיהו נב,כה) – נבוזראדן לקח בשבי שישים אנשים מעם הארץ (חבורת בעלי תפקידים משפטיים ומדיניים בממלכת יהודה), <b>- הרי שבעים חסר אחד, "וּמִן הָעִיר לָקַח סָרִיס אֶחָד</b> אֲשֶׁר הָיָה פָקִיד עַל אַנְשֵׁי הַמִּלְחָמָה<b>"</b> (ירמיהו נב,כה) – נבוזראדן לקח בשבי מירושלים פקיד שהיה ממונה על גיוס חיילי הצבא ביהודה, <b>- הרי שבעים</b> – כל האנשים הנזכרים בפסוקים האלה הם בעלי תפקידים, ומניינם הכולל הוא רמז למספר חברי הסנהדרין שהיו אף הם בעלי תפקידים משפטיים ומדיניים. רבי יונתן דורש את מספר חברי הסנהדרין לשיטת רבי יהודה האומר שמספרם שבעים (קטע זה הוא מקור אמוראי ("אוצר לשונות ירושלמיים", עמוד 1013, הערה 1055); אף שהקטע הבא המוסב עליו מוצע במונח המוסב על מקורות תנאיים, ויש רבי יונתן שהוא תנא)<b>.</b><br>
מציעים גרסה חלופית עלומת שֵׁם של המקור שהוצע לפני כן: <b>אית תניי תני:</b> – יש תנא [ש]שונה: <b>שבעים ואחד. "וַיִּקַּח רַב טַבָּחִים ...אֶת שְׁלֹשֶׁת שֹׁמְרֵי הַסַּף"</b> (מלכים ב כה,יח)<b>, "</b>וּמִן הָעִיר לָקַח ...<b>וְשִׁבְעָה אֲנָשִׁים מֵרֹאֵי פְנֵי הַמֶּלֶךְ</b> אֲשֶׁר נִמְצְאוּ בָעִיר<b>"</b> (ירמיהו נב,כה)<b>, "וְשִׁשִּׁים אִישׁ מֵעַם הָאָרֶץ</b> הַנִּמְצְאִים בְּתוֹךְ הָעִיר<b>"</b> (ירמיהו נב,כה)<b>, "וּמִן הָעִיר לָקַח סָרִיס אֶחָד</b> אֲשֶׁר הָיָה פָקִיד עַל אַנְשֵׁי הַמִּלְחָמָה<b>"</b> (ירמיהו נב,כה) <b>- הרי שבעים ואחד</b> – לפי תנא זה, רבי יונתן דורש את מספר חברי הסנהדרין לשיטת החולקים על רבי יהודה ואומרים שמספרם שבעים ואחד<b>.</b><br><br><small>אפשר שהמונח 'אית תניי תני' מוסב לפעמים גם על דברי חכמים מדור המעבר ולעיתים אף על דבריהם של אמוראים רגילים, אולם מקרים כאלו הם נדירים ("הטרמינולוגיה של הירושלמי", עמוד 66).<br><br>כאן המונח מתייחס לדברי רבי יונתן האמורא.</small><br>
<b>ולמה קוריהו סריס?</b> – מדוע אחד מחברי הסנהדרין נרמז בשם "סריס"? - <b>שמסרס</b> (מברר, מגדיר ("יוונית ויוונות בארץ ישראל", עמוד 199, הערה 153)) <b>את ההלכה</b> – אחד מחברי הסנהדרין, שהוא הגדול שבהם, מחתך את הפסק האחרון מתוך כל המשא והמתן של חברי הסנהדרין<b>.</b><br><br><small>הפסוקים בירמיהו, שדורשים רבי יונתן והמקור החלופי, מונים שבעים וארבעה אנשים. רבי יונתן המונה שבעים כולל במניינו את כוהן הראש ואת כוהן המשנה ואינו כולל את שלושת שומרי הסף. לעומת זאת, המקור החלופי המונה שבעים ואחד כולל במניינו את שלושת שומרי הסף ואינו כולל את כוהן הראש ואת כוהן המשנה. שניהם אינם מונים את הסופר שר הצבא.</small>
<b>כתוב אחד אומר: "</b>וּמִן הָעִיר לָקַח ...וַ<b>חֲמִשָּׁה</b> אֲנָשִׁים מֵרֹאֵי פְנֵי הַמֶּלֶךְ אֲשֶׁר נִמְצְאוּ בָעִיר<b>"</b> (מלכים ב כה,יט)<b>, וכתוב אחר אומר: "</b>וּמִן הָעִיר לָקַח ...וְ<b>שִׁבְעָה</b> אֲנָשִׁים מֵרֹאֵי פְנֵי הַמֶּלֶךְ אֲשֶׁר נִמְצְאוּ בָעִיר<b>"</b> (ירמיהו נב,כה) <b>- להביא</b> (להוסיף, לרבות) <b>שני סופרי הדיינים</b> – יש ליישב את הסתירה בין שני הפסוקים, לפי הדרשות לעיל שהפסוקים רומזים למספר חברי הסנהדרין, שהשניים היתירים שנזכרו בכתוב בירמיהו ולא נזכרו במלכים ב רומזים לשני סופרי הדיינים שבסנהדרין (במשנה סנהדרין ד,ג שנינו: "סנהדרין היתה כחצי גורן עגולה, כדי שיהו רואים זה את זה. ושני סופרי הדיינים עומדים לפניהם, אחד מימין ואחד משמאל, וכותבים דברי המזכים ודברי המחייבים". - מאמר זה שבירושלמי הוא ספק תנאי ספק אמוראי)<b>.</b><br><br><small>שני סופרי הדיינים אינם נמנים עם חברי הסנהדרין, ולפי זה במניין חברי הסנהדרין אין לנקוט את הכתוב בירמיהו ("שבעה") אלא את הכתוב במלכים ב ("חמישה"), שלא כמו רבי יונתן והמקור החלופי שנוקטים את הכתוב בירמיהו. ונמצא שבעל המאמר של סופרי הדיינים מונה שבעים ואחד חברי סנהדרין: כוהן הראש וכוהן המשנה, שלושת שומרי הסף, חמישה מרואי פני המלך, שישים איש מעם הארץ וסריס אחד. כך רבי יונתן מונה לפי שיר השירים רבה, ראה להלן.<br><br>ב<b>שיר השירים רבה</b> ג [ו] ג נאמר: רבי יונתן פתר קרא ("הנה מיטתו שלשלמה...") בסנהדרין. ..."שישים גיבורים" - אלו שישים איש מעם הארץ, הדא היא דכתיב: "ושישים איש מעם הארץ הנמצאים בעיר" (מלכים ב כה,יט); "מגיבורי ישראל" - אלו אחד עשר אנשים, הדא היא דכתיב: "וייקח רב טבחים את שריה כוהן הראש ואת צפניהו כוהן משנה ואת שלושת שומרי הסף" (מלכים ב כה,יח); "ומן העיר לקח סריס אחד" (מלכים ב כה,יט) - זה מופלא בית דין (המצויין והגדול שבחברי בית הדין, המומחה לענייני הלכה), ולמה קורא אותו סריס? שמסרס את ההלכה; "וחמישה אנשים מרואי פני המלך" (מלכים ב כה,יט) - הרי אחד עשר (ועם השישים שלמעלה הרי הם שבעים ואחד כמניין חברי הסנהדרין); וכשהוא אומר: "שבעה" (ירמיהו נב,כה) (במקום "חמישה" שלמעלה), להוסיף עליו שני סופרי דיינים שיושבים לפניהם.<br><br>לפי שיר השירים רבה, רבי יונתן מונה שבעים ואחד, וכולל במניינו את כוהן הראש ואת כוהן המשנה ואת שלושת שומרי הסף, ונוקט את החמישה שבכתוב במלכים, ואינו נוקט את השבעה שבכתוב בירמיהו שכוללים את שני סופרי הדיינים שאינם נמנים עם חברי הסנהדרין. אבל לפי הירושלמי, רבי יונתן מונה שבעים, ואינו כולל במניינו את שלושת שומרי הסף, ונוקט את השבעה שבכתוב בירמיהו.<br>המדרש בשיר השירים רבה מובא בבמדבר רבה יא,ג, ושם נוסף: "ואת סופר שר הצבא המצביא את עם הארץ" (מלכים ב כה,יט; ירמיהו נב,כה) - זה שליח בית דין (מזמין את בעלי הדין ואת העדים).<br><br>שני מקורות מדרשיים מאוחרים, שמות רבה טו,כ ופרקי דרבי אליעזר ז, מחייבים נוכחותם של עשרה לעיבור השנה. בסוגיה להלן הבאנו מדרשים אלה ופירשנו את כוונתם.<br>בויקרא רבה כט,ד ובפסיקתא דרב כהנא כג,ד נזכרים חמישה. יש להניח שהדברים שם מתייחסים לשלב השני בעיבור ותואמים את דעתו של רבן שמעון בן גמליאל במשנה.</small><br>• • •
<b>קידוש החודש - בכמה?</b><br>במשנה שנינו: "עיבור החודש - בשלושה".
מגיהים את נוסח המשנה על ידי שינוי גרסתה: <b>לית כאן</b> – אין כאן (דבר זה אינו צריך להיות כאן) <b>עיבור החודש אלא קידוש החודש</b> – יש להגיה את נוסח המשנה ולגרוס 'קידוש החודש' במקום 'עיבור החודש' (קידוש החודש ועיבור החודש הם מונחים שונים. קידוש החודש - דיון בעניין קביעת יום ראש חודש, שבגמרו קידשו את יום ראש חודש. עיבור החודש - סעודה ציבורית של ראש חודש. - סעודה ציבורית של ראש חודש נזכרת בכמה מקומות ובכמה שמות. משנה סנהדרין ח,ב ובבלי סנהדרין ע,ב (בעניין בן סורר ומורה): 'עיבור החודש'. ירושלמי מועד קטן ב,ג ו-ג,ח וסנהדרין ח,ב: 'קידוש החודש', וצריך לומר: 'עיבור החודש'. ירושלמי פסחים א,א: 'אבריות' (=הבראות, סעודות). ירושלמי ברכות ו,א ופסחים ב,ו: 'אברייתא'. ירושלמי מגילה א,ג: 'סעודת ראש חודש'. ירושלמי ברכות ו,ד: 'ריש ירחא'. - סעודת ראש חודש נקראת עיבור החודש, משום שעשו אותה בראש חודש ביום העיבור ("תוספתא כפשוטה", מועד ג, עמוד 1186). - נהגו לעשות סעודות חגיגיות בכל ראש חודש, כדי לפרסם את ראש החודש. הסעודות נערכו בחבורות בבתי הכנסת (או באחד החדרים הסמוכים להם) בליל שלושים ואחד לחודש היוצא. נכנסו לסעודה מבעוד יום, והמשיכו את הסעודה בלילה)<b>.</b><br><br><small>ב<b>תוספתא סנהדרין</b> ב,א שנו: קידוש החודש ועיבור השנה - בשלושה; דברי רבי מאיר.<br><br>ב<b>בבלי סנהדרין</b> י,ב אמרו: "עיבור החודש - בשלושה".<br>חישוב (האם ראוי לקבוע את ראש החודש ביום השלושים או ביום השלושים ואחד) לא קתני, קידוש (קביעה והכרזה שיום השלושים הוא ראש חודש) לא קתני, אלא עיבור (הוספת יום השלושים לחודש היוצא). לא ניקדשיה (את החודש ביום השלושים) וממילא מיעבר (שהרי אם לא קידשו, נמשך החודש הקודם וראש חודש הוא ביום שלאחריו)!<br>אמר אביי: תני קידוש. - תניא נמי הכי: קידוש החודש - בשלושה, ועיבור השנה - בשלושה; דברי רבי מאיר.<br>אמר ליה רבא: והא עיבור קתני (ולא קידוש)! אלא אמר רבא: קידוש ביום עיבור (ביום השלושים לחודש היוצא, שהחודש עשוי להיות מעובר בו) - בשלושה, אחר עיבור - ליכא קידוש (שהחודש מתקדש מעצמו), ומנו? רבי אלעזר ברבי צדוק הוא. דתנן: רבי אלעזר ברבי צדוק אומר: אם לא נראה (הירח) בזמנו (בליל היום השלושים לחודש היוצא) - אין מקדשים אותו (את היום השלושים ואחד), שכבר קידשוהו שמים (ואינו צריך קידוש נוסף).<br>רב נחמן בר יצחק אמר: קידוש אחר עיבור (ביום השלושים ואחד) - בשלושה, ביום עיבור - ליכא קידוש (שהחודש מתקדש מעצמו), ומנו? פלימו הוא. דתניא: פלימו אומר: בזמנו - אין מקדשים אותו, שלא בזמנו - מקדשים אותו (משום ששינו).<br>רב אשי אמר: לעולם חישוב קתני, ומאי עיבור דקתני? חישוב דעיבור. ואיידי דקבעי למיתני עיבור השנה (שפירושו חישוב דעיבור), תנא נמי עיבור החודש. - חישוב חודש - אין, קידוש - לא (אין צריך כלל קידוש בבית דין), ומני? רבי אלעזר ברבי שמעון היא. דתניא: רבי אלעזר ברבי שמעון אומר: בין בזמנו בין שלא בזמנו - אין מקדשים אותו (שהוא מתקדש מעצמו).<br><br>"קידוש החודש" כולל חישוב (דיון בעניין קביעת יום ראש חודש, האם לקובעו ביום השלושים או ביום השלושים ואחד) שבגמרו קידוש או עיבור (קביעת ראש חודש ביום השלושים וקידושו או הוספת היום השלושים לחודש היוצא וקביעת ראש חודש ביום השלושים ואחד וקידושו), וכך פירשנו את הירושלמי שמגיה את המשנה וגורס "קידוש החודש".<br>אבל האמוראים בבבלי מפרשים שכוונת המשנה לאחת מהפעולות הכלולות ב"קידוש החודש". אביי מגיה "קידוש" ומפרש - קביעת היום השלושים וקידושו. רבא אינו מגיה והוא מפרש "עיבור" - קביעת היום השלושים וקידושו (כאביי), רב נחמן בר יצחק מפרש "עיבור" - קביעת היום השלושים ואחד וקידושו, ורב אשי מפרש "עיבור" - חישוב. הרי שכוונת הגהתו של אביי בבבלי אינה ככוונת הגהת הירושלמי אף שהגהתם שווה.<br>רבא, רב נחמן בר יצחק ורב אשי מיאנו להגיה את המשנה ונאלצו לפרש את הלשון "עיבור החודש" במשנתנו שלא כמשמעו במקומות אחרים שהוא סעודת ראש חודש.</small><br>
<b>שמואל</b> (מגדולי אמוראי בבל בדור הראשון) <b>אמר: אין קידוש החודש פחות מעשרה</b> – אין מכריזים על קידוש החודש בבית הוועד בפחות מעשרה אנשים, ככל מעשה קדושה שאינו נעשה אלא במעמד עשרה אנשים (ראה משנה מגילה ד,ג)<b>.</b><br><br><small>ב<b>ירושלמי מגילה</b> ד,ג אמרו: תני שמואל: אין קידוש החודש אלא בעשרה.<br><br>בירושלמי מגילה: 'תני שמואל', ובירושלמי סנהדרין: 'שמואל אמר'. במקומות אחדים 'תני' מתחלף ב'אמר'.<br>בירושלמי מגילה: 'אין קידוש החודש אלא בעשרה', ובירושלמי סנהדרין: 'אין קידוש החודש פחות מעשרה'. נראה שהלשון בסנהדרין הוא המקורי, כי כך הוא הלשון במשנה מגילה ד,ג ובברייתא בירושלמי מגילה ד,ג: 'אין X פחות מעשרה'.<br><br>בתלמודים פירשו את המשנה בסנהדרין, שקידוש החודש (דיון בעניין קביעת יום ראש חודש, שבגמרו קידשו את יום ראש חודש) נעשה בבית דין של שלושה. לפי מפרשי הירושלמי, שמואל חולק על הפירוש הזה של המשנה בסנהדרין וסובר שקידוש החודש נעשה בבית דין של עשרה ולא של שלושה. קשה לפרש כך את דברי שמואל לפי הנוסח בירושלמי סנהדרין: 'אין קידוש החודש פחות מעשרה', שכן לא מצאנו בשום מקום שקובעים את מספר הדיינים הדרוש לעניין מסוים בלשון 'אין X פחות מ[מספר מסוים]' (המספר המזערי) אלא בלשון 'X - ב[מספר מסוים]' (מספר מוחלט). כמו כן, דברי שמואל חורגים מהכלל שאין בית דין שקול (אין בית דין יכול להיות מורכב ממספר זוגי של דיינים, שיהא לפעמים שקול בדעותיו ללא אפשרות של הכרעה), אם כי ייתכנו חריגים לכלל זה, כמו שומת קרקעות בתשעה וכוהן שבסוף משנה מגילה ד,ג (הראשונים דנו בעניין שומת קרקעות).<br>אבל לפי פירושנו, שמואל אינו חולק על הפירוש הזה של המשנה בסנהדרין, אלא אומר שההכרזה על קידוש החודש בבית הוועד על ידי ראש בית הדין נעשית במעמד עשרה אנשים לפחות, שלושת חברי בית הדין ושבעה אנשים נוספים לפחות (במשנה ראש השנה ב,ז שנינו: ראש בית דין אומר: מקודש! וכל העם עונים אחריו: מקודש, מקודש!). דברי שמואל בירושלמי מגילה מובאים כהשלמה לדברים שנמנו במשנה מגילה ד,ג שאין נעשים בפחות מעשרה. לפי זה, דברי שמואל מקורם בירושלמי מגילה ומשם הועברו לירושלמי סנהדרין.<br>אין לפרש את דברי שמואל שסעודת ראש חודש נעשית במעמד עשרה אנשים לפחות, משום שסעודה זו נקראת "עיבור החודש", אם כי מצאנו בשלושה מקומות בירושלמי שהיא נקראת "קידוש החודש", אך ייתכן שבמקומות אלה לשון זה הוא אשגרה בטעות וצריך לומר "עיבור החודש". ואפשר שהלשון "קידוש החודש" במקומות אלה הוא בהשפעת השם 'קידוש ירחים' שקראו בני ארץ ישראל הקדומים לברכה המיוחדת לקידוש החודש שבירכו בסעודות ראשי חודשים אחרי ברכת המזון.<br>(לדיון מקיף בדברי שמואל ראה "תלמוד ירושלמי מסכת מגילה פרק ד" (עבודה), עמודים 68-75)<br><br>ב<b>פרקי דרבי אליעזר</b> פרק ז נאמר: בשלושה מעברים את השנה. רבי אליעזר אומר: בעשרה, שנאמר: "אלוהים ניצב בעדת אל" (תהילים פב,א) - אין "עדת אל" אלא עשרה.<br>וב<b>שמות רבה</b> טו,כ נאמר: קידוש החודש - בשלושה ... אבל עיבור השנה - בעשרה זקנים.<br><br>מהמשך המדרשים האלה משמע, שצריכים עשרה לעיבור השנה משום שה' מסכים עימהם כשהם מכריזים על עיבור השנה, ואין ה' נמצא אלא במקום שיש לפחות עשרה אנשים, משום שנאמר: "אלוהים ניצב בעדת אל", ואין 'עדה' פחות מעשרה, ולכן מתחילה נכנסים עשרה לעיבור השנה. אפשר שכמו שרבי אליעזר סובר שעיבור השנה בעשרה משום שההכרזה על עיבור השנה צריכה להיעשות בעשרה, כך שמואל סובר שקידוש החודש בעשרה משום שההכרזה על קידוש החודש צריכה להיעשות בעשרה.</small><br>• • •<br><b>מעמד המשתתפים בקידוש החודש ובעיבור השנה</b><br>מציעים שאלה: <b>חבירים</b> – חכמים שלא נסמכו<b>, מהו ליכנס</b> (בשני קטעי גניזה: 'שיכנסו' / 'שיי[כנסו]') <b>לקידוש החודש?</b> – מה הדין בעניין חבירים? האם מותר להם להימנות עם חברי בית הדין הדנים בקידוש החודש?
ומביאים מקרה אחד: <b>אמר רבי הושעיה</b> (אמורא בדור השלישי)<b>: חבר הוינא</b> – הייתי, <b>ואעלי</b> – והכניסני <b>רבי שמואל בר רב יצחק</b> (אמורא בדור השלישי) <b>לקידוש החודש</b> – לבית הדין שדן בקידוש החודש<b>, ולי נא ידע אין סלקית ממיניינא אין לא</b> – ואין אני יודע אם עליתי מן המניין (האם הייתי כלול בתוך המספר של שלושה דיינים הקובעים את קידוש החודש) אם לא<b>.</b>
ומעירים: <b>פשיטא דלא סליק</b> – [הדבר] פשוט שלא עלה (רב הושעיה מן המניין, שלא כדבריו שלא ידע האם עלה מן המניין או שלא)<b>. למה?</b> – מדוע הדבר פשוט שלא עלה מן המניין? - ומציעים שתי אפשרויות: <b>בגין דהוה חתנה</b> – בשביל שהיה חתנו (רב הושעיה היה חתנו של רבי שמואל בר רב יצחק, ואין קרובים כשרים לדון זה עם זה בקידוש החודש, ולכן לא עלה מן המניין)<b>, או משום שאין חבירין נכנסין לקידוש החודש</b> – רב הושעיה היה חבר, ואין חבירים נכנסים לקידוש החודש, ולכן לא עלה מן המניין<b>.</b>
ומביאים מקרה אחר: <b>אמר רבי כהנא</b> (רב כהנא השלישי, אמורא בבלי בדור הרביעי, עלה לארץ ישראל. התואר 'רבי' ניתן לו לאחר שהוסמך, ראה ירושלמי להלן)<b>: חבר הוינא</b> – הייתי, <b>ואעלי</b> – והכניסני <b>רבי תנחום בר חייה</b> (אמורא ארץ ישראלי בדור השלישי) <b>לקידוש החודש וסלקית ממיניינא</b> – ועליתי מן המניין<b>.</b>
ומציעים היסק מן האמור לפני כן: <b>הדא אמרה</b> – זאת אומרת (יש להסיק מהמקרה השני)<b>, שחבירים נכנסין לקידוש החודש</b> – לפי זה, במקרה הראשון לא עלה רב הושעיה מן המניין, משום שאין קרובים כשרים לדון זה עם זה בקידוש החודש, ולא משום שאין חבירים נכנסים לקידוש החודש<b>.</b><br><br><small>לפי האמור כאן, יש שנכנסים לקידוש החודש ועולים מן המניין של חברי בית הדין שדן בקידוש החודש, ויש שנמצאים בקידוש החודש ואין עולים מן המניין. ונראה שהאחרונים נמצאים בקידוש החודש משום שההכרזה על קידוש החודש צריכה להיעשות בעשרה, כפי שפירשנו את דברי שמואל בירושלמי לעיל.</small>
ומציעים שאלה נוספת: <b>חבירים, מהו ליכנס לעיבור שנה?</b> – מה הדין בעניין חבירים? האם מותר להם להימנות עם חברי בית הדין הדנים בעיבור השנה?
<small>ומציעים פשיטת השאלה: <b>נישמעינה מהדא:</b> – נשמע (נלמד) אותה מזאת (מהמעשה שלהלן): <b>מעשה ברבן גמליאל</b> (ראש בית הדין ביבנה ותנא בדור השני) <b>שאמר: יקרוני</b> (יזמנו לי) <b>שבעה זקינים לעלייה</b> – כדי לדון בעיבור השנה (כדעת בנו רבן שמעון בן גמליאל במשנתנו שגומרים בשבעה. - שבעה הזקנים היו דנים ומחליטים, ואחר כך היו מודיעים לראש בית הדין את החלטתם)<b>. ונכנסו שמונה</b> – זקנים במקום שבעה<b>. אמר</b> – רבן גמליאל<b>: מי הוא שנכנס שלא ברשות?</b> – שכן אין דנים בעיבור השנה אלא חכמי הסנהדרין שהזמינם ראש בית הדין שיבואו למקום מסוים לדון בדבר. <b>עמד שמואל הקטן</b> (תנא בדור השני) <b>על רגליו ואמר: אני עליתי שלא ברשות. הלכה נצרכה לי</b> – מסופקת לי וצריכה לימוד, <b>ונכנסתי לשאול עליה. אמר לו רבן גמליאל: ומה</b> (צריך להוסיף כמו במסכת שמחות: '<b>לך</b>')<b>, אלדד ומידד?</b> – וכי מה יש לך לשאול?! והרי אתה גדול בחוכמה! - רבן גמליאל כינה את שמואל הקטן "אלדד ומידד" משום שהשווה אותו להם כדי לשבחו, שכן אלדד ומידד היו בתוך שבעים הזקנים חברי הסנהדרין שנבחרו על ידי משה רבנו, אך פרשו מפני ענוותם, ואף שמואל הקטן היה בתוך שבעה הזקנים המעברים את השנה, אך פרש מפני ענוותו, כדי שלא לבייש את זה שנכנס שלא ברשות. <b>שכל ישראל יודעים שאילו הן שנים אמרתי</b> (צריך לומר כמו במסכת שמחות: '<b>שאִילּוּ אמרתי שלא יכנסו אלא שנים</b>') <b>שאתה אחד מהן</b> – אילו אמרתי שלא ייכנסו לעיבור השנה אלא שניים (ולא שבעה), היית (שמואל הקטן) אחד מהם. - רבן גמליאל הזמין לעיבור השנה שבעה זקינים, שהם חכמים שנסמכו, ומכאן יש ללמוד שרק זקינים נכנסים לעיבור השנה אבל אין חבירים נכנסים לעיבור השנה<b>.</b></small>
ומספרים את סוף המעשה: <b>ואפילו כן לא ע</b>(<b>י</b>)<b>ברוה בההוא יומא</b> – לא עיברו אותה (את השנה) באותו היום (המוזמנים לא דנו בעיבור השנה באותו היום), <b>ואפלג</b>(<b>י</b>)[<b>ו</b>]<b>נה במילי דאורייא</b> – והפליגו אותו בדברי תורה (הרחיקו את שמואל הקטן מדיון בעיבור השנה לדיון בדברי תורה, שמפני כבודו של שמואל הקטן לא הוציאוהו מהעלייה אלא דנו באותו היום בדברי תורה), <b>ועברוה ביומא דבתרא</b> – ועיברו אותה (את השנה) ביום שאחריו (דנו בעיבור השנה למחרת כששמואל הקטן לא היה שם)<b>.</b><br><br><small>ב<b>מסכת שמחות</b> ח,ז שנו: וכשנכנס רבן גמליאל לעבר את השנה, אמר: ייכנסו שבעה זקינים, ונכנסו שמונה. וכשנכנס רבן גמליאל מצא שמונה, אמר: מי הוא שעלה שלא ברשות? עמד שמואל הקטן על רגליו ואמר לו: רבי, נכנסתי לשאול הלכה. אמר לו: ומה לך, אלדד ומידד, שכל ישראל יודעים שאילו אמרתי שלא ייכנסו אלא שניים שהיית אחד מהם.<br><br>נוסח המעשה שבמסכת שמחות נשתמר בירושלמי, לעומת נוסח שונה בבבלי.<br><br>ב<b>בבלי סנהדרין</b> י,ב-יא,א אמרו: תנו רבנן: אין מעברים את השנה אלא במזומנים לה (באלה שהוזמנו לצורך זה). מעשה ברבן שמעון בן גמליאל שאמר: השכימו לי שבעה לעלייה. השכים ומצא שמונה. אמר: מי הוא זה שעלה שלא ברשות? יירד! עמד שמואל הקטן על רגליו ואמר: אני הוא שעליתי שלא ברשות, ולא לעיבור השנה עליתי, אלא ללמוד הלכה למעשה הוצרכתי. אמר לו: שב, בני, שב. ראויות כל השנים כולן להתעבר על ידך, אלא כך אמרו חכמים: אין מעברים את השנה אלא במזומנים לה.<br>ולא שמואל הקטן היה (זה שעלה שלא ברשות), אלא איש אחר היה, ומחמת ביוש הוא שעשה / וזה שעשה שמואל כך כדי שלא לבייש הוא שעשה (שלא יבוייש אותו אדם ברבים).<br><br>בבבלי: מעשה ברבן שמעון בן גמליאל. ובירושלמי: מעשה ברבן גמליאל.<br>בבבלי לא נזכרו אלדד ומידד.<br>הבבלי אינו מספר כיצד נסתיים המעשה. אבל בירושלמי אנו שומעים על כך.<br>במעשה שבירושלמי ובבבלי אין מפורש ששמואל הקטן לא אמר אמת, ורק הבבלי מפרש ששמואל הקטן בחר שלא לומר אמת כדי שלא לבייש את מי שעלה בלי שהוזמן.<br><br><b>אלדד ומידד</b><br>ב<b>ספרי במדבר</b> פסקה צה נאמר: "ויישארו שני אנשים במחנה" (במדבר יא,כו) - רבי שמעון אומר: במחנה נשתיירו. לפי שראו את משה שהיה מברר הזקנים, אמרו: אין אנו כדיי לגדולה זו (להימנות על הזקנים). הלכו והטמינו את עצמם. אמר להם המקום: אתם מיעטתם (הקטנתם) את עצמכם, אני אגדל אתכם יותר מכולם (יותר משתהיה לשאר הזקנים).<br>וב<b>ספרי זוטא</b> יא,כו וב<b>בבלי סנהדרין</b> יז,א נאמר: "ויישארו שני אנשים במחנה" (במדבר יא,כו) - רבי שמעון אומר: במחנה נשתיירו. שבשעה שאמר לו הקב"ה למשה: "אספה לי שבעים איש" (במדבר יא,טז), אמרו אלדד ומידד: אין אנו ראויים לגדולה זו. הלכו והטמינו את עצמם. אמר להם הקב"ה: הואיל ומיעטתם את עצמכם, הריני מוסיף לכם גדולה על גדולתכם.</small><br>• • •<br><b>דיין היודע עדות</b><br>ב<b>משנה ראש השנה</b> ג,א שנינו: ראוהו (את הירח בשלושים בחודש) בית דין בלבד (בית הדין המקדשים את החודש, ולא היו עדים עימהם) - יעמדו שניים (מתוך בית הדין) ויעידו בפניהם (בפני שאר הדיינים שראוהו, לפי שצריכים לקדש את החודש על פי עדות), ויאמרו (ראש בית דין וכל העם אחריו): "מקודש, מקודש!".
<small>כאן התחלת מקבילות בירושלמי ראש השנה ג,א וסוטה ט,א.</small>
מציעים גרסאות חלופיות עלומות שֵׁם של מקור תנאי: <b>תני:</b> (מילה זו יתירה ואינה במקבילות) <b>סנהדרין</b> (מילה זו היא בהשפעת הבבלי, אבל במקבילות: '<b>בית דין</b>') – של עשרים ושלושה דיינים, שדנים דיני נפשות, <b>שראו את ההורג</b> – שראו אחד שהרג אדם, <b>- אית תניי תני:</b> – יש תנא [ש]שונה: <b>שנים נעשין עדים ומעידין בפני השאר</b> (במקבילות: 'יעמדו שנים ויעידו לפניהן') – שניים מתוך בית הדין שראו את ההורג יעידו בפני שאר חברי בית הדין שראוהו, שהשניים נעשים עדים והשאר הם דיינים<b>. אית תניי תני:</b> – [ו]יש תנא [ש]שונה: <b>כולן עדים ומעידין בפני אחרים</b> (במקבילות: 'יעמדו כולן ויעידו במקום אחר') – כל חברי בית הדין שראו את ההורג יעידו בפני בית דין אחר, שכולם נעשים עדים ואינם יכולים להיות דיינים. התנאים נחלקו האם עד הרואה נעשה דיין (מי שרואה דבר יכול להיות דיין באותו הדבר) בדיני נפשות, אף אם אינו מעיד<b>.</b><br>
<b>רבי יהודה בר פזי</b> (רבי יהודה בר סימון, אמורא ארץ ישראלי בדור השלישי והרביעי) אמר <b>בשם רבי זעירה</b> (רבי זירא, מגדולי אמוראי ארץ ישראל בדור השלישי)<b>: כשם שחולקין</b> (צריך לומר כמו במקבילות: 'כשם <b>שהן חלוקין</b>') <b>כאן</b> – כשם שנחלקו התנאים בדיני נפשות לגבי בית דין שראו את ההורג<b>, כך חולקין</b> (צריך לומר כמו במקבילות: 'כך <b>הן חלוקין</b>') <b>בעדות החודש</b> – כך נחלקו התנאים בקידוש החודש לגבי בית דין שראו את הירח, שלדברי התנא האחד יעמדו שניים ויעידו בפניהם, כמו ששנינו במשנה ראש השנה ג,א, ולדברי התנא האחר יעמדו כולם ויעידו במקום אחר. הרי שגם בקידוש החודש נחלקו התנאים האם עד הרואה נעשה דיין<b>.</b><br><br><small>עד כאן המקבילה בירושלמי סוטה.<br><br>בירושלמי כאן השוו קידוש החודש לדיני נפשות, שתלוי במחלוקת תנאים האם עד הרואה נעשה דיין. הטעם שהשוו קידוש החודש לדיני נפשות הוא, שקידוש החודש הוא איסור, וגם שדיני נפשות תלויים בו, כמו שאמרו בירושלמי נדרים ו,ט וסנהדרין א,ב (ריטב"א בבלי ראש השנה כה,ב). בירושלמי ראש השנה א,ח אמרו בעניין פסול עדות של מפריחי יונים שעדות החודש כעדות נפשות. אומנם בדברים אחרים שווה קידוש החודש לדיני ממונות, שקידוש החודש בשלושה דיינים כדיני ממונות, וכן שבקידוש החודש מתחילים מן הגדול כדיני ממונות (ירושלמי ראש השנה ב,ז וסנהדרין א,ב).<br><br>ב<b>בבלי ראש השנה</b> כה,ב-כו,א אמרו: "ראוהו בית דין - יעמדו שניים ויעידו בפניהם. ראוהו שלושה והם בית דין - יעמדו שניים ויושיבו מחבריהם אצל היחיד ויעידו בפניהם".<br>למימרא דעד נעשה דיין (אדם שהיה עד למעשה מסוים יכול להיות דיין בעניין זה)? לימא מתניתין דלא כרבי עקיבא, דתניא: סנהדרין שראו אחד שהרג את הנפש - מקצתם נעשו עדים (ויעידו בפני האחרים) ומקצתם נעשו דיינים (לדון באותו דין); דברי רבי טרפון. רבי עקיבא אומר: כולם עדים הם, ואין עד נעשה דיין.<br>אפילו תימא רבי עקיבא, עד כאן לא קאמר רבי עקיבא התם אלא בדיני נפשות, דרחמנא אמר: "ושפטו העדה", "והצילו העדה" (במדבר לה,כד-כה) (שאחת מחובות בית דין היא להפך בזכותו של הנאשם), וכיוון דחזיוהו דקטל נפשא, תו לא מצו חזו ליה זכותא, אבל הכא אפילו רבי עקיבא מודה (שעד נעשה דיין).<br><br>התנאים שנחלקו בעניין בית דין שראו את ההורג, ששמם לא נזכר בירושלמי, הם רבי טרפון ורבי עקיבא, כמפורש בבבלי. לפי הבבלי, מחלוקת התנאים האם עד הרואה נעשה דיין היא רק בדיני נפשות, אבל בקידוש החודש עד הרואה נעשה דיין לדברי הכול. אבל בירושלמי השוו קידוש החודש לדיני נפשות, שגם בו נחלקו התנאים האם עד הרואה נעשה דיין.<br><br>נראה שהמילים "ואין עד נעשה דיין" שבדברי רבי עקיבא אינן מרבי עקיבא אלא הן הוספה על ידי מי שתפס שהכוונה בהן היא גם לעד הראוי להעיד (כמו בבבלי כאן: "למימרא דעד נעשה דיין?"), שכן זו דעתו של רבי עקיבא שאפילו עדים הראויים להעיד נעשים עדים ואינם יכולים להיות דיינים, והרי במקומות המקבילים "אין עד נעשה דיין" היינו עד המעיד בלבד ("מקורות ומסורות", מועד ג, עמוד שצג, הערה 1).</small>
ב<b>משנה ראש השנה</b> ג,א שנינו: ראוהו שלושה והם בית דין (המקדשים את החודש, ולא היו עימהם לא דיינים אחרים ולא עדים) - יעמדו שניים ויושיבו מחבריהם (מחברי בית הדין, מאותם שיש להם רשות לקדש את החודש) אצל היחיד ויעידו (השניים שראוהו) בפניהם, ויאמרו: "מקודש, מקודש!", שאין היחיד נאמן על ידי עצמו (לקדש את החודש, אלא צריכים לכל הפחות שלושה).
ומקשים: <b>ויקום חד ויתיב חד ויקום חד ויתיב חד!</b> – ויעמוד אחד ויישב אחד, ויעמוד אחד ויישב אחד! (מדוע אמרה המשנה, שיושיבו שניים אחרים אצל אחד מתוך השלושה שראו והם יהיו דיינים, ושניים שראו יהיו עדים ויעידו בפני הדיינים, והדיינים יקדשו את החודש, ולא אמרה, שתחילה יהיה אחד מתוך השלושה שראו עד ושניים יהיו דיינים והאחד יעיד בפני השניים, ואחר כך יהיה אחר מתוכם עד ושניים יהיו דיינים והאחר יעיד בפני השניים, ולבסוף יקדשו השלושה את החודש?)
ומתרצים את הקושיה: <b>שנייא היא</b> – שונָה היא (שונה הוא הדבר; המקרה של ראוהו שלושה והם בית דין שונה מהמקרה של ראוהו בית דין)<b>, שאין העד נעשה דיין</b> – מי שמעיד בדבר אינו יכול להיות דיין באותו הדבר (הואיל והעיד. וכיוון שהשניים שמעידים שראו את החודש אינם יכולים להיות דיינים, לכן אמרה המשנה, שיושיבו שניים אחרים אצל אחד מתוך השלושה שראו והם יהיו דיינים, ושניים שראו יהיו עדים ויעידו בפני הדיינים)<b>.</b><br>
ומספרים (מעשה שהיה בבבל): (במקבילה נוסף 'כהדא:', והיא יתירה) <b>רב הונא</b> (גדול אמוראי בבל בדור השני) <b>הוה ידע שהדו לחד בר נש</b> – היה יודע עדות לאדם אחד (עדות לטובת אדם אחד בדבר שבינו ובין אדם אחר)<b>. אזל בעי מידון קומיה</b> (במקבילה: 'קומוי') – הלך (אותו אדם) ורצה לדון (בדבר שבינו ובין האדם האחר) לפניו (לפני רב הונא, שסמך אותו אדם שלא יעיז האדם האחר לכפור בו, כיוון שהיה רב הונא יודע עדות לטובתו), <b>וכפר ביה</b> – וכפר (האדם האחר) בו (באותו אדם, הכחיש טענתו)<b>. אמר</b> (צריך להוסיף כמו במקבילה: '<b>ליה</b>') – אמר לו (לאדם האחר) <b>רבי שמואל בר רב יצחק</b> (אמורא בדור השלישי)<b>: בגין דאת ידע דרבי</b> (במסירה שלפנינו: 'דר''. וצריך לומר: 'דרב') <b>הונא אינשא</b> (במקבילה: 'בר נש') <b>רבה את כפר ביה?!</b> – וכי בשביל (בגלל) שאתה יודע שרב הונא אדם גדול (חשוב, ואין כבודו שיילך להעיד לפני בית דין פחות ממנו בחוכמה), אתה כופר בו (באותו אדם)?! <b>מהו דייזיל</b> (צריך לומר כמו במקבילה: '<b>מה אִילּוּ ייזיל</b>') <b>ויסהוד עלך קומי בית דין חור</b>(<b>ו</b>)<b>ן?</b> – מה אילו (ימחול רב הונא על כבודו ו)יילך ויעיד עליך לפני בית דין אחר? (הרי יוברר שכפרת לשקר) <b>- אמר ליה</b> – אמר לו (לרבי שמואל בר רב יצחק) <b>רב הונא: ועבדין כן?!</b> (בתמיהה) – ו(האם) עושים כך?! (האם מותר לי ללכת ולהעיד על האדם האחר לפני בית דין אחר? האם דיין נעשה עד? (האם מי שדן בדבר יכול להיות עד באותו הדבר?)) <b>- אמר ליה:</b> – אמר לו (רבי שמואל בר רב יצחק לרב הונא): <b>אין</b> – הן (מותר לך ללכת ולהעיד על האדם האחר לפני בית דין אחר)<b>. - ושרא</b> (בקטע גניזה במקבילה: 'ושרע') <b>רב הונא גרמיה מן ההוא דינא</b> – והתיר רב הונא את עצמו (הסתלק, פרש; ולפי קטע גניזה: נשמט, חמק) מהדין ההוא (שדן אותו אדם לפניו)<b>, ואזל ואסהיד</b> (צריך להוסיף כמו במקבילה: '<b>עלוי</b>') <b>קומי בית דין חור</b>(<b>ו</b>)<b>ן</b> – והלך והעיד עליו (על האדם האחר) לפני בית דין אחר<b>.</b><br><br><small>עד כאן המקבילה בירושלמי ראש השנה.<br><br>חלקה הראשון של המקבילה מקורו בירושלמי סוטה והועתק לראש השנה בשל הקשר למשנה בראש השנה שם "ראוהו בית דין". מסוטה הועתק לראש השנה גם קטע הקודם לחלקה הראשון של המקבילה, אף שאין לו קשר לראש השנה (קטע זה לא הועתק לסנהדרין). חלקה השני של המקבילה מקורו בירושלמי ראש השנה על המשנה בראש השנה שם "ראוהו שלושה והם בית דין". שני חלקי המקבילה הועתקו מראש השנה לסנהדרין, משום שאנו עסוקים כאן בבית דין שדן בקידוש החודש.<br><br>אף על פי שרב הונא ידע עדות לאותו אדם, נעשה דיין באותו הדבר, משום שלא דן על פי ידיעתו.<br><br>ב<b>בבלי שבועות</b> ל,ב אמרו: אמר רבה בר רב הונא: האי צורבא מרבנן דידע בסהדותא, וזילא ביה מילתא למיזל לגבי דיינא דבציר מיניה לאסהודי קמיה - לא ליזיל.<br><br>רב הונא לא חס על כבודו כדי להציל את העשוק מיד עושקו.</small><br>• • •
<b>נוהלי הדיון בקידוש החודש ובעיבור השנה</b><br>ב<b>משנה ראש השנה</b> ב,ז שנינו (בעניין הכרזת קידוש החודש לאחר שנחקרו עדי הראייה על ידי בית הדין ונמצאו דבריהם מכוונים): ראש בית דין אומר: "מקודש!", וכל העם (הקהל שבבית הדין) עונים אחריו: "מקודש מקודש!".
<small>כאן התחלת מקבילה בירושלמי ראש השנה ב,ז.</small>
מציעים ברייתא: <b>תני</b> – שונה <b>רבי שמעון בן יוחי</b> (תנא בדור הרביעי)<b>:</b> (כך גם בקטע גניזה במקבילה. ובמסירה שלפנינו במקבילה: 'תני: רבי שמעון בן יוחי אומר:') נאמר (בעניין שנת היובל): <b>"וְקִדַּשְׁתֶּם אֵת שְׁנַת הַחֲמִשִּׁים שָׁנָה"</b> (ויקרא כה,י) – בית דין צריכים לקדש את שנת החמישים לשם יובל, <b>- שנים אתה מקדש ולא חדשים</b> (לשון זה הוא בהשפעת הבבלי, אבל במקבילה: 'שנים מקדשין, אין מקדשים חדשים') – יש ללמוד מהכתוב, שבית דין צריכים לקדש שנים, אבל אין בית דין צריכים לקדש חודשים. רבי שמעון בן יוחי סובר, שאין החודש מתקדש כלל על ידי קידוש בית דין, אלא על ידי הירח החדש עצמו <b>(</b>הכוונה ב"שנים אתה מקדש" לקידוש השנה בכל השנים, ואין הכוונה לקידוש בשנת היובל. הלשון "שנים" במקום "שנה" מוכיח שהכוונה לקידוש השנה בכל השנים, וגם ההנגדה בין קידוש שנים לקידוש חודשים לפי תנא זה מוכיחה כן. קידוש השנה הוא קידוש יום ראש השנה, כמו שקידוש החודש הוא קידוש יום ראש החודש. קידוש השנה היא הכרזה שיום זה אינו יום חול רגיל אלא הוא יום מיוחד בהקרבת קורבן ובאיסור מלאכה. בקידוש השנה מקדשים את יום ראש השנה, אבל בקידוש השנה לשם יובל מקדשים את השנה כולה)<b>.</b>
ומציעים קושיה ממשנה: <b>והתנינן:</b> – והרי שנינו (משנה ראש השנה ב,ז): <b>ראש בית דין אומר: מקודש!</b> – הרי שהחודש מתקדש על ידי בית דין, שלא כדברי רבי שמעון בן יוחי!
ומתרצים את הקושיה בהצעת פרשנות למשנה: <b>מהו</b> – מה פירוש <b>מקודש? מקויים</b> – אין הכוונה שבית דין בקידושם מקדשים את החודש, אלא הכוונה שהם מקיימים את החודש בזמנו כפי שראו העדים, ואין הם מבטלים אותו ומעבירים אותו למחר. רבי שמעון בן יוחי אינו חולק על המשנה שראש בית דין אומר: "מקודש", אלא שהוא מפרש שלשון "מקודש" לאו דווקא, וכוונתו: מקויים<b>.</b><br><br><small>ב<b>תוספתא ראש השנה</b> ב,ט שנו: רבי שמעון בן לעזר אומר: אם לא (במקום שתי מילים אלו צריך לומר: אפילו) נראה בזמנו - אין מקדשים אותו, שכבר חדש שלפניו קידשו (שהירח החדש שבפניו כבר קידש את החודש הבא, והמולד מקדש).<br><br>רבי שמעון בן אלעזר סובר, שאין החודש מתקדש כלל על ידי קידוש בית דין, אלא על ידי הירח החדש עצמו, ואף אם לא אמרו בית דין כלום - הוא מקודש מאליו. ואף שהוא מודה שבית דין מקבלים את העדים וראש בית דין אומר "מקודש", אין הכוונה שבית דין בקידושם מקדשים את החודש, אלא הכוונה שהם מקיימים את החודש, ואין הם מבטלים אותו ומעבירים אותו למחר, כמפורש בירושלמי: "מהו מקודש? מקויים". אבל אף רבי שמעון בן אלעזר מודה שהחודשים והמועדים נתונים בידי בית דין, ויכולים בית דין לעבר את החודש, אפילו נראה בזמנו ("תוספתא כפשוטה").<br><br>ב<b>בבלי ראש השנה</b> כד,א אמרו: תניא: רבי אלעזר ברבי שמעון אומר: בין כך ובין כך (בין נראה בזמנו בין שלא נראה בזמנו) אין מקדשים אותו, שנאמר: "וקידשתם את שנת החמישים שנה" (ויקרא כה,י) - שנים אתה מקדש, ואי אתה מקדש חודשים.<br><br>דברי רבי שמעון בן אלעזר בברייתא שבתוספתא הם דברי רבי שמעון בן יוחי בברייתא שבירושלמי ודברי רבי אלעזר ברבי שמעון בברייתא שבבבלי.</small><br>
ומציעים ברייתא: <b>תני:</b> – שונה [התנא]: <b>לקידוש החודש מתחילין מגדול</b> (במקבילה: 'מן הגדול') – כשבית דין דנים בעניין קידוש החודש, הגדול שבדיינים, שהוא ראש בית הדין, אומר תחילה את דעתו, שכן מידת החכמים שלא לדבר בפני מי שגדול ממנו<b>.</b>
ומציעים סיוע: <b>אמר רבי חייה בר אדא</b> (השני, אמורא ארץ ישראלי בדור החמישי)<b>: מתניתא אמרה כן:</b> – המשנה (ראש השנה ב,ז) אומרת כך (כמו שהברייתא אומרת): <b>ראש בית דין אומר: מקודש</b> – הרי שמתחילים מן הגדול<b>.</b><br>
ומציעים ברייתא: <b>תני:</b> – שונה [התנא]: <b>לעיבור החודש</b> (צריך לומר כמו במקבילה: 'לעיבור <b>השנה</b>') <b>מתחילין מן הצד</b> – כשבית דין דנים בעניין עיבור השנה (הוספת חודש על השנה), הקטנים שבדיינים היושבים מן הצד אומרים תחילה את דעתם, ואילו הגדול היושב באמצע אינו אומר את דעתו אלא בסוף, והטעם הוא, שאם הגדול יאמר תחילה את דעתו, שמא לא יעיזו הקטנים לחלוק עליו ויסמכו על דעתו, ברם בקידוש החודש אין חוששים לכך<b>.</b>
<b>אמר רבי זבידא</b> (אמורא ארץ ישראלי בדור הרביעי)<b>: וההן ביתא דלרע לא נהגין כן</b> – והבית שלמטה הזה (אנשי בית הנשיא) לא נוהגים (רגילים לעשות) כך (בדיון בעיבור השנה שנעשה בבית דינו של הנשיא אין מתחילים מן הצד אלא מן הגדול)<b>.</b>
ומציעים קושיה ממימרה אמוראית (על אנשי בית הנשיא): <b>ולא שמיע</b> (צריך לומר: 'ולא <b>שמיעין</b>' ("אוצר לשונות ירושלמיים", עמוד 557, הערה 996)) <b>דמר</b> – ו(כי) לא שמעו (אנשי בית הנשיא) שאומר <b>רבי חייה בר מרייה</b> (אמורא ארץ ישראלי בדור החמישי) בשם (<b>ו</b>)<b>רבי יונה</b> (מגדולי אמוראי ארץ ישראל בדור הרביעי) שאמר בשם <b>רבי בא בר חייה</b> (רבי אבא, בנו של רבי חייא בר אבא, אמורא ארץ ישראלי בדור השלישי) שאמר בשם (צריך להוסיף: '<b>רבי חייה</b>' (רבי חייא בר אבא, אמורא ארץ ישראלי בדור השלישי) שאמר <b>בשם רבי יוחנן</b> (גדול אמוראי ארץ ישראל בדור השני)<b>: לעיבור</b> (צריך לומר כמו במקבילה: '<b>לקידוש</b>') <b>החודש מתחילין מגדול</b> (במקבילה: 'מן הגדול')<b>, לעיבור</b> ה<b>שנה מתחילין מן הצד?!</b> (בתמיהה) – ומדוע לעיבור השנה אנשי בית הנשיא מתחילים מן הגדול? - אין מתרצים תמיהה זו.<br><br><small>בדרך כלל 'ולא שמיע' מציע קושיה על אמורא בודד, אולם במקומות ספורים אפשר שהוא מציע קושיה על קבוצה של אנשים (כמו כאן). אפשר שכאן צריך לומר "ולא שמיעין" במקום "ולא שמיע". ושמא המונח אינו בא כאן להקשות על התנהגותה של הקבוצה המתוארת לפני המונח, אלא על החכם שמוסר על התנהגות זו ("הטרמינולוגיה של הירושלמי", עמוד 337 והערה 271).</small><br>
ומספרים: <b>וכבר נכנס רבי יוחנן</b> – למקום המיוחד שבו דנו בעניין עיבור השנה, <b>והיה קטן שבכולם</b> (במקבילה: 'הקטן שבהן') – רבי יוחנן היה הקטן שבדיינים שדנו בדבר<b>. אמרו לו</b> – חברי בית הדין לרבי יוחנן, לאחר שהסכימו שצריך לעבר את השנה<b>: אמור</b> – בהכרזת עיבור השנה<b>: הרי השנה מקודשת בעיבורה. אמר</b> – רבי יוחנן<b>: הרי השנה מקודשת בעיבורה</b> (צריך לומר: '<b>בעיבור</b>'. במקבילה כתב הסופר 'בעיבורה' ומחק את האות 'ה'. גם הגרסה בקטע גניזה במקבילה וגרסת קצת ראשונים: 'בעיבור'. וכן מוכח מדברי רבי יונתן להלן) – ולא אמר "בעיבורה" (ההכרזה "הרי השנה מקודשת" היתה בראש השנה כשקידשו את השנה)<b>.</b>
<b>אמר רבי יונתן</b> (אמורא ארץ ישראלי בדור הראשון)<b>: רְאֵה לשון</b> – התבונן בלשון, <b>שלימדנו</b> – שלימד אותנו, <b>בן הנפח</b> – הוא רבי יוחנן<b>. אִילּוּ אמר</b> – רבי יוחנן<b>: בעיבורה, הייתי אומר: אֵילּוּ אחד עשר יום שהחמה עודפת על</b> ה<b>לבנה</b> (בקטע גניזה במקבילה נוסף 'בכל שנה') – "עיבורהּ" משמע העיבור של השנה, והם אחד עשר הימים ששנת החמה יתירה על שנת הלבנה, שבשנת חמה 365 ימים, ובשנים עשר חודשי לבנה 354 ימים (בחודש לבנה 29.5 ימים)<b>, אלא</b> – אמר רבי יוחנן<b>: בעיבור, שהוסיפו לה חכמים שלשים יום</b> – "עיבור" סתם הוא חודש העיבור של שלושים ימים שהחכמים מוסיפים על השנה כשמעברים אותה. רבי יוחנן דקדק בלשונו ואמר "בעיבור" ולא אמר "בעיבורה", משום שאין מוסיפים ימים לשנה אלא מוסיפים לה חודש שלם<b>.</b><br><br><small>יש ללמוד מהירושלמי כאן, שבקידוש החודש מתחילים את הדיון מן הגדול, וגם הכרזת קידוש החודש היא על ידי הגדול, ואילו בעיבור השנה מתחילים את הדיון מן הקטן, וגם הכרזת עיבור השנה היא על ידי הקטן (כמו בסיפור על רבי יוחנן).<br><br>ב<b>תוספתא סנהדרין</b> ז,ב שנו: בקידוש החודש ובעיבור השנה ובדיני ממונות מתחילים מן הגדול. בדיני נפשות - מתחילים מן הצד, שלא יהא ליבו סמוך על דברי רבו.<br><br>הברייתא שבירושלמי ורבי יוחנן חלוקים על הברייתא שבתוספתא בעניין עיבור השנה. הבית שלמטה נהגו כמו הברייתא שבתוספתא.<br><br>ב<b>בבלי גיטין</b> נט,א ו<b>סנהדרין</b> לו,א אמרו: אמר רב: אני הייתי בבית הדין של רבי (יהודה הנשיא), וממני היו מתחילים בראש (לשאול מה דעתי, ורב היה הצעיר שבהם). - והא אנן "מתחילים מן הגדול" תנן! - אמר רבה בריה דרבא, ואיתימא רבי הלל בריה דרבי וולס: שונה בית הדין של רבי, שכל דיוניהם מן הצד היו מתחילים.<br><br>בוא וראה מה בין הנשיאים הראשונים לאחרונים. בבית רבי יהודה הנשיא היו מתחילים תמיד מן הצד, ואף בדברים שמן הדין מתחילים מן הגדול, אם מפני ענוותו של רבי, ואם מפני גדולתו. ואילו בבית הנשיא שהיה כמה דורות אחרי רבי היו מתחילים אף בעיבור השנה מן הגדול.<br>אפשר להסביר, שרבי הולך לשיטתו בירושלמי להלן ד,ב, שמקור הדין שמתחילים מן הצד הוא מ"'וְלֹא תַעֲנֶה עַל רִב' - לא תענה אחר הרב אלא קודם לרב" ומפרש את הפסוק גם בדיני ממונות.<br><br>קידוש החודש נעשה לעיתים תכופות יותר מאשר עיבור השנה, אלא שמעשה העיבור היה מעשה שכל כולו החלטת בית הדין שיכול לקובעו השנה או לשנה הבאה, בניגוד לקידוש החודש שבימיהם לפחות כבר נקבע בעיקר על ידי חישוב המולד. ואמנם מצינו כי יוחסה חשיבות רבה לעיבור השנה הרבה למעלה מלקידוש החודש. ההלכה קובעת, שבעיבור השנה מתחילים למנות בסנהדרין מן הצד כמו בדיני נפשות, אולם בקידוש החודש אין קפידא בכך ומתחילים מן הגדול כמו בדיני ממונות. ההלכה השנויה בשני התלמודים קובעת, שאין מעברים את השנה אלא במזומנים לה, מה שלא הקפידו בקידוש החודש. ההלכה האמוראית קבעה, שחברים שעדיין לא זכו למינוי עולים למניין בקידוש החודש, אבל אין חברים עולים למניין בעיבור השנה ("המקומות לקידוש חודשים ולעיבור השנה בארץ לאחר החורבן", "תרביץ" לה, עמוד 33 = "בימי הבית ובימי המשנה", עמוד 253 = "ארץ ישראל וחכמיה בתקופת המשנה והתלמוד", עמוד 36).<br><br><b>ביתא דלרע</b><br>ב<b>ירושלמי פסחים</b> ו,א אמרו: אמר רבי מנא: אנא שמעית מרבי יודן ומן כל רבנין: מפני מה נוהגין בבית (דין (מילה זו יתירה, ואינה בקטע מהגניזה)) שלמטן בכבוד (חולקים כבוד לבית הנשיא ואין מבזים את הדיינים שמינה הנשיא)? - שלא ירבו המחלוקת בישראל.<br>וב<b>ירושלמי סוטה</b> ז,ה אמרו: כתוב: "ארור אשר לא יקים את כל דברי התורה הזאת" - וכי יש תורה נופלת? - רבי שמעון בן חלפתא אומר: זה הבית שלמטן (בית הנשיא שמוטלת עליהם החובה להחזיק את התורה. וראה רמב"ן לדברים כז,כו), דאמר רב חונה, רב יהודה בשם שמואל: על הדבר הזה קרע יאשיה (את בגדיו כשהביא לו חלקיהו את ספר התורה ומצא כתוב: "ארור אשר לא יקים") ואמר: עלי להקים.<br><br>הרי שבית הנשיא נקרא "הבית שלמטה".<br>נראה שבית הנשיא מכונה "הבית שלמטה" משום שהוא בארץ, כמו שבית דין שבארץ מכונה בית דין שלמטה בניגוד לבית דין שבשמים שמכונה בית דין שלמעלה.<br><br><b>בן הנפח</b><br>בכמה מקומות בבבלי מצאנו שחבריו של רבי יוחנן כינו אותו "בר נפחא": ריש לקיש (כתובות כה,ב; סנהדרין צו,א; מכות ה,ב), רבי יוסי ברבי חנינא (בבא מציעא פה,ב) ורבי חנא פתוראה (השולחני) (חולין נד,ב).<br>אביו של רבי יוחנן היה נפח, ולכן נקרא רבי יוחנן "בן הנפח". או ש"בן הנפח" פירושו: בן כפר נפח (יישוב בגולן).</small><br>
<b>רבי יעקב בר אחא</b> (אמורא ארץ ישראלי בדור השלישי והרביעי) אמר בשם <b>רבי יסא</b> (רבי אסי, אמורא ארץ ישראלי בדור השלישי) שאמר <b>בשם רבי יוחנן: לעיבור הולכין אחר המינוי</b> – להצטרפות לדיון בעניין עיבור השנה ניתנת רשות לחכמים לפי קדימת המינוי (הסמיכה) שלהם, ומי שהתמנה (הוסמך) קודם לחברו ניתנת לו עדיפות על חברו והוא מצטרף קודם לחברו<b>; לבית הוועד</b> (בית המדרש) <b>הולכין אחר הרגל</b> (צריך לומר כמו במקבילה: '<b>הרגיל</b>' - הגדול בחוכמה) – להצטרפות לדיון בבית הוועד ניתנת רשות לחכמים לפי גודל החוכמה שלהם, ומי שהוא גדול בחוכמה מחברו ניתנת לו עדיפות על חברו והוא מצטרף קודם לחברו וגם מדבר קודם לו<b>, והוא שיש</b> (צריך לומר כמו במקבילה: '<b>שיהא</b>') <b>כל אחד</b> ואחד <b>מדבר במקומו וחותם</b> (במקבילה אין מילה זו והיא שיבוש) – בדיון בבית הוועד כל אחד ואחד מהחכמים מדבר כשהוא יושב במקום הראוי לו, שקובעים מקום לכל אחד לפי גודל חוכמתו<b>.</b>
ומביאים דוגמאות (לעניין הליכה אחר הרגיל לבית הוועד): <b>כגון:</b> – כמו: <b>רבי חנינה</b> (בר חמא) <b>פתח</b> – היה פותח (את הדיון בבית הוועד בציפורי בדור הראשון לאמוראי ארץ ישראל, שהיה מדבר בתחילה, לפי שהוא היה הגדול שבחכמי אותו הדור ועמד בראש בית הוועד)<b>, רבי יוחנן וריש לקיש</b> (במקבילה: 'ורבי שמעון בן לקיש') <b>ח</b>(<b>ו</b>)<b>תמין</b> – היו חותמים (מסיימים את הדיון בבית הוועד בציפורי בדור הראשון לאמוראי ארץ ישראל, שהיו מדברים בסוף, לפי שהם היו הקטנים שבחכמי אותו הדור)<b>; רבי בא בר זבדא פתח</b> – היה פותח (את הדיון בבית הוועד בטבריה בדור השני לאמוראי ארץ ישראל)<b>, רבי יסא</b> (רבי אסי) <b>ורבי אמי</b> (במקבילה נוסף לפני שני אמוראים אלה 'רבי חייא' (בר אבא)) <b>חתמין</b> – היו חותמים (מסיימים את הדיון בבית הוועד בטבריה בדור השני לאמוראי ארץ ישראל)<b>; רבי חגי פתח</b> – היה פותח (את הדיון בבית הוועד בטבריה בדור השלישי לאמוראי ארץ ישראל)<b>, רבי יונה ורבי יוסי חתמין</b> – היו חותמים (מסיימים את הדיון בבית הוועד בטבריה בדור השלישי לאמוראי ארץ ישראל, לפני שהגיעה שעתם שלהם לעמוד בראש בית הוועד בטבריה בדור הרביעי לאמוראי ארץ ישראל)<b>.</b><br><br><small><b>לעיבור הולכין אחר המינוי</b><br>בתקופת התנאים המינוי היה מתן סמיכה לחכם, שעיקרו הוא צירוף לסנהדרין ורשות להשתתף בדיונים בסנהדרין, שהיתה אף בית המדרש הגדול. המינוי ניתן על ידי הסנהדרין והנשיא.<br>מתקופת רבי יהודה הנשיא ואילך המינוי היה נתינת רשות לחכם להיות דיין מומחה בבית דין. המינוי לדיין בבית הדין ניתן על ידי הנשיא.<br>בדיונים בענייני עיבור השנה היו משתתפים רק חכמים שהוענק להם מינוי. מספר החכמים שהיה צורך בהם לדיונים בענייני עיבור השנה היה קטן מאלה שזכו במינוי, ולכן ההשתתפות בדיונים התאפשרה רק לאחדים. רבן גמליאל הזמין שבעה חכמים להצטרף אליו בדיון זה (ירושלמי סנהדרין א,ב; בבלי סנהדרין יא,א). תנאים נחלקו האם יש צורך בדיונים בעיבור השנה בשלושה או בשבעה חכמים (משנה סנהדרין א,ב; תוספתא סנהדרין ב,א). בתקופות מאוחרות יותר, עשרה חכמים נהיו המספר המקובל לכך (פרקי דרבי אליעזר ז; שמות רבה טו,כ).<br><br><b>לבית הוועד הולכין אחר הרגיל</b><br>ב<b>מסכת דרך ארץ זוטא</b> ה,ב שנו: לבית הוועד - הגדול קודם.<br>וב<b>בבלי בבא בתרא</b> קכ,א אמרו: אמר רבי אמי: בישיבה (במינוי לבית הוועד) הלך אחר חוכמה, במסיבה הלך אחר זקנה.<br><br>בתקופת התנאים המונח 'בית הוועד' מתייחס לסנהדרין, שהיתה אף בית המדרש הגדול.<br><br>בתקופת האמוראים המונח 'בית הוועד' מתייחס לבית מדרש או לבית דין מקומי ("מעמד החכמים בארץ ישראל בתקופת התלמוד", עמוד 48).<br><br>בירושלמי עירובין ג,ה נזכרים חכם ורגיל.<br><br>'רגיל' הוא שם נרדף לחכם, והוא תואר לחכם גדול, והוא גדול יותר מחכם סתם. בתואר "רגיל" התחילו בימי האמוראים הראשונים לתאר בעל משרה קבועה בבית הוועד, כמו שהתואר "חכם" סימֵן משרה ידועה עוד בימי התנאים ("הירושלמי כפשוטו", עירובין שם, ו"תוספתא כפשוטה", עירובין ג,א; "מחקרים בתורת ארץ ישראל", עמוד 198).<br><br><b>והוא שיהא כל אחד מדבר במקומו</b><br>ב<b>משנה סנהדרין</b> ד,ד שנינו (בעניין סדר הישיבה של הסנהדרין): כל אחד ואחד (מהדיינים שיושבים בסנהדרין, וכן מהתלמידים שיושבים לפניהם) מכיר את מקומו (שקובעים מקום לכל אחד לפי חוכמתו).</small><br>
ומספרים (בעניין הליכה אחר המינוי לעיבור השנה): <b>רבי</b> (במקבילה אין תואר) <b>כהנא</b> (רב כהנא השלישי, אמורא בבלי בדור הרביעי, עלה לארץ ישראל) <b>אימני קומי</b> (צריך לומר כמו במקבילה: '<b>איתמני קדמיי מן</b>') <b>רבי יעקב בר אחא</b> (אמורא ארץ ישראלי בדור השלישי והרביעי) – רב כהנא התמנה (הוסמך) קודם לרבי יעקב בר אחא<b>, ועל רבי יעקב בר אחא קמיה מנייה</b> (צריך לומר כמו במקבילה: '<b>קדמיי מיניה</b>') <b>לעיבורא</b> – ונכנס רבי יעקב בר אחא קודם לו (לרב כהנא) לעיבור (רבי יעקב בר אחא הוזמן לדיון בעניין עיבור השנה לפני שהוזמן רב כהנא שזכה למינוי לפניו)<b>. אמר</b> – רב כהנא<b>: אכן?! מרה דשמ</b>ו<b>עתא לא מקיים לה?!</b> (בתמיהה) – כך?! בעל השמועה (מוסר ההלכה) לא מקיים (מבצע, ממלא) אותה?! (רבי יעקב בר אחא עצמו אמר, שלעיבור הולכים אחר המינוי, והקודם לזכות במינוי קודם להיכלל בדיון בעניין עיבור השנה, והיה רב כהנא צריך להיכנס לעיבור קודם לרבי יעקב בר אחא, אבל רבי יעקב בר אחא נכנס קודם לרב כהנא)
ומספרים עוד (על רב כהנא): <b>רבי חייה בר ווה</b> (אמורא ארץ ישראלי בדור השלישי) <b>הוה קאים מצלי</b> – היה עומד להתפלל<b>. עאל רב כהנא וקם ליה מן חורי מצלי</b> (צריך לומר כמו במקבילה: '<b>וקם ליה מצלי מן חורוי</b>') – נכנס רב כהנא ועמד לו להתפלל מאחוריו (של רבי חייה בר אבא)<b>. חסל רבי חייה</b> בר ווה <b>ויתיב ליה בגין דלא מיעבר קומוי</b> – גמר רבי חייה בר בא (את תפילתו) וישב (שהה) לו (רבי חייה בר אבא במקום שעמד), בשביל שלא לעבור לפניו (לפני רב כהנא, מפני שאסור לעבור כנגד המתפלל בשעת תפילתו)<b>. שרי רב כהנא מאריך בצלותיה</b> (משפט זה בלא המילה 'שרי' נוסף במקבילה על ידי מגיה, ואינו בקטע גניזה במקבילה) – התחיל רב כהנא להאריך בתפילתו<b>. כיון דחסל</b> רב כהנא <b>אמר:</b> – כיוון שגמר (את תפילתו), אמר (רבי חייה בר אבא לרב כהנא): <b>כן אתון נהגין</b> (במקבילה נוסף '<b>גביכון</b>') <b>לצעורי רבכון</b> (- לשון יחיד. במקבילה: 'מצערין רברביכון', ובקטע גניזה במקבילה: 'רברבניכון' - לשון רבים)<b>?!</b> – (וכי) כך אתם נוהגים (רגילים לעשות) אצלכם (בבבל) לצער (להציק) את רבכם?! (רב כהנא שהיה מבבל ציער את רבי חייה בר אבא, שנאלץ רבי חייה בר אבא לשהות במקום שעמד עד שגמר רב כהנא את תפילתו, מפני שלא היה יכול לעבור כנגדו) <b>אמר ליה:</b> – אמר לו (רב כהנא לרבי חייה בר אבא): <b>רבי, אנא מ</b>ד<b>בית עלי קאתינא</b> (מילה זו, שפירושה: אני בא, היא לשון בבלי בהשפעת הבבלי, ואינה במקבילה, ויש למוחקה) – אני משל בית (משפחת) עלי (שכתוב עליהם בנבואת הפורענות שניבא איש אלוהים לעלי הכוהן: "וְלֹא יִהְיֶה זָקֵן בְּבֵיתְךָ כָּל הַיָּמִים (בני ביתך לא יאריכו ימים); וְכָל מַרְבִּית בֵּיתְךָ יָמוּתוּ אֲנָשִׁים (רוב בני ביתך ימותו בצעירותם)" (שמואל א ב,לב-לג))<b>, דכתיב בהו:</b> – שכתוב בהם (בגילוי ה' לשמואל את הפורענות העתידה לבוא על בית עלי): <b>"</b>וְלָכֵן נִשְׁבַּעְתִּי לְבֵית עֵלִי, <b>אִם יִתְכַּפֵּר עֲוֹן בֵּית עֵלִי בְּזֶבַח וּבְמִנְחָה</b> עַד עוֹלָם<b>"</b> – ה' נשבע שלא ייסלח עוון בית עלי בזבחים ובמנחות הבאים לכפרת עוונות, <b>- בזבח ומנחה אין מתכפר, אבל</b> (מילה זו נוספה במקבילה על ידי מגיה, ואינה בקטע גניזה במקבילה) <b>מתכפר בתפילה</b> – יש ללמוד מהכתוב, שרק בקורבנות אין העוון מתכפר, אבל בתפילה העוון מתכפר, ולכן הארכתי בתפילתי. כך אמר רב כהנא<b>.</b> - <b>וצלי עלוי</b> – והתפלל (רבי חייה בר אבא) עליו (על רב כהנא שיאריך ימים), <b>וזכה למיסב</b> – וזכה (רב כהנא) להזקין (להאריך ימים), <b>עד דאיתעבדון טופרוי סומקין כהדא רקקה</b> (במקבילה: '<b>ד</b>קקה'. ובקטע גניזה במקבילה: 'כהדין <b>ר</b>יקקה') – עד שנעשו ציפורניו (שבאצבעותיו) אדומות (מרוב זקנה) כמו היריקה (של דם) הזאת (ולפי הגרסה '<b>ד</b>קקה' - כמו התינוק הזה, שדרכו להיות ציפורניו אדומות)<b>.</b><br><br><small>חלקה הראשון של הסוגיה (מ"תני רבי שמעון בן יוחי" עד "מהו מקודש? מקויים") מקורו בירושלמי ראש השנה על המשנה שם והועתק לסנהדרין. חלקה השני של הסוגיה (מ"תני: לקידוש החודש מתחילין") בעניין נוהלי הדיון בקידוש החודש ובעיבור השנה מקורו בירושלמי סנהדרין והועתק לראש השנה. סופה של המקבילה בירושלמי ראש השנה מובא להלן.<br><br>רבי חייה בר בא עצמו היה מבבל וידע שאין הבבליים נוהגים אצלם לצער את רבותיהם, ולכן תמה על רב כהנא שציערו ואמר לו: "הכין אתון נהיגין גביכון מצערין רברביכון?!" - והרי אין אתם נוהגים אצלכם כך! ואם כן, מדוע נהגת כך?.<br><br>ב<b>מדרש שמואל</b> י,א נאמר: רב כהנא הווה קאים ומצלי, והווה רבי חייא בר אבא קאים מצלי קודמוי. כיוון דחסל רבי חייא בר אבא, לא בעא דיפסוק קודם רב כהנא. אמר ליה רבי חייא בר אבא: כן אתון נהיגין בבבל מצערין רברביכון?! - אמר ליה: לית רבי ידע דאנא ממשפחת עלי באתי, שכתוב בו: "אם יתכפר עוון בית עלי בזבח ובמנחה עד עולם" (שמואל א ג) - בזבח ובמנחה אינו מתכפר, אבל מתכפר בתפילה?! - וצלי עלוי, והאריך ימים עד דאתעבדון טופרוי סימוקין כהלין רקקיא.<br><br>ב<b>בבלי ראש השנה</b> יח,א ו<b>יבמות</b> קה,א אמרו: אמר רבי שמואל בר נחמני אמר רבי יונתן: מניין לגזר דין שיש עימו שבועה (שנשבע הקב"ה שלא יבטל דינו) שאינו נקרע? - שנאמר: "ולכן נשבעתי לבית עלי, אם יתכפר עוון בית עלי בזבח ובמנחה עד עולם" (שמואל א ג).<br>אמר רבה: בזבח ובמנחה אינו מתכפר, אבל מתכפר בתורה. אביי אמר: בזבח ובמנחה אינו מתכפר, אבל מתכפר בתורה ובגמילות חסדים.<br>רבה ואביי באו מבית עלי (ממשפחת הכוהנים בני עלי, שנגזר עליהם<small> </small>שימותו בהיותם צעירים), רבה שעסק בתורה חי ארבעים שנה (שהגנה עליו זכות התורה והאריך ימים), אביי שעסק בתורה ובגמילות חסדים חי שישים שנה.<br><br>בבבלי אמרו, שעוון בית עלי מתכפר בתורה ובגמילות חסדים. ובירושלמי אמרו, שעוון בית עלי מתכפר בתפילה.<br><br><b>מתפלל תלמיד אחורי רבו; אסור לעבור כנגד המתפללים</b><br>ב<b>בבלי ברכות</b> כז,א-ב אמרו: ...התפלל רב ירמיה בר אבא אחורי רב, הקדים וסיים רב (את תפילתו) ולא הפסיק את תפילתו של רב ירמיה בר אבא (שלא פסע לאחוריו לפני רב ירמיה בר אבא, אלא עמד במקום שעמד בתפילה).<br>...שמע מינה: מתפלל תלמיד אחורי רבו (ואין בזה משום פגיעה בדרך ארץ), ושמע מינה: אסור לעבור כנגד המתפללים (בשעת תפילתם). - מסייע ליה לרבי יהושע בן לוי, דאמר רבי יהושע בן לוי: אסור לעבור כנגד המתפללים.<br>איני? והא רבי אמי ורבי אסי הוו עברי (כנגד המתפללים)! - רבי אמי ורבי אסי חוץ לארבע אמות (מן המתפללים) הוו עברי.<br>ורב ירמיה בר אבא היכי עביד הכי (שהתפלל אחורי רב)? והא אמר רב יהודה אמר רב: לעולם אל יתפלל אדם לא אחורי רבו ולא כנגד רבו (ליד רבו, שבזה הוא כמשווה עצמו לרבו); ותניא רבי אליעזר חסמא אומר: המתפלל אחורי רבו וכנגד רבו... גורם לשכינה שתסתלק מישראל! - שאני רב ירמיה בר אבא, שתלמיד חבר של רב היה.<br><br>תחילת המעשה ברב כהנא ורבי חייה בר בא בירושלמי הוא כמעשה ברב ירמיה בר אבא ורב בבבלי.</small><br>
<b>"אנא מדבית עלי"</b>
<small>ב<b>בבלי סנהדרין</b> יד,א אמרו: רבי חנינא ורבי אושעיא (אמוראים בדור השלישי), היה משתדל רבי יוחנן לסמוך אותם. לא היה מסתייע הדבר, והיה מצטער ביותר. אמרו לו: אל יצטער אדוני, כי אנחנו מבית עלי באים. שאמר רבי שמואל בר נחמני אמר רבי יונתן: מניין שאין נסמכים לבית עלי (שאין חכמים מוסמכים מבית עלי)? - שנאמר: "לא יהיה זקן בביתך כל הימים" (שמואל א ב,לב) - מאי זקן? אילימא זקן ממש (אדם בא בימים) - והכתיב: "וכל מרבית ביתך ימותו אנשים" (שמואל א ב,לג) (ימותו צעירים ולא יגיעו לזקנה)! (ולמה הכתוב חוזר וכותבו?) - אלא סמיכה (שנתקללו בני בית עלי שלא יהיו ביניהם חכמים מוסמכים).<br><br>בירושלמי לעיל אמר רבי הושעיה (אושעיא) שהיה חבר (חכם שלא נסמך) ונכנס לקידוש החודש ולא ידע האם עלה מן המניין, ורב כהנא אמר שהיה חבר ונכנס לקידוש החודש ועלה מן המניין. לעיל אמרו שאין חבירים נכנסים לעיבור השנה. הרי שבבית הדין לעיבור השנה צריכים המשתתפים להיות מוסמכים, ואילו בבית הדין לקידוש החודש יכולים להשתתף אף חכמים שלא נסמכו.<br><br>בתחילה לא נסמך רב כהנא, כמו שהוא אמר על עצמו בירושלמי לעיל, וזה משום שהיה מבית עלי, כמו שסיפרו בירושלמי כאן, ואין חכמים מוסמכים מבית עלי, וכמו שסיפרו בבבלי סנהדרין על רבי חנינא ורבי אושעיא. אבל לבסוף, לאחר שהתכפר לו עוון בית עלי בתפילה, כמו שסיפרו בירושלמי כאן, זכה רב כהנא להיות נסמך, ולכן היה רשאי להיכנס לעיבור השנה, כמו שסיפרו בירושלמי לעיל, שכן רק חכמים שנסמכו נכנסים לעיבור השנה, כמו שאמרו בירושלמי לעיל. זה הקשר בין שני הסיפורים על רב כהנא בירושלמי. לפי זה, הסיפור השני ("רבי חייה בר ווה הוה קאים מצלי...") אירע קודם לסיפור הראשון ("רבי כהנא אימני קומי רבי יעקב בר אחא...").<br><br>נראה שאף רב הושעיה זכה להיסמך לבסוף כמו רב כהנא, שכן שניהם אמרו "חבר הוינא" (הייתי), ומשמע שלשעבר היו חבירים אבל עכשיו הם מוסמכים.</small><br>• • •
<b>חכמים מוסמכים ורועי בקר בהליך עיבור השנה</b><br><small>כאן המשך המקבילה בירושלמי ראש השנה ב,ז.</small>
מספרים עוד (בעניין כניסה לעיבור השנה): <b>ריש לקיש</b> (במקבילה: 'רבי שמעון בן לקיש') (מגדולי אמוראי ארץ ישראל בדור השני) <b>אקדמון ליה חד סב בעיבור</b> (במקבילה: 'לעיבורא') – (אנשי בית הנשיא המזמנים את החכמים לעיבור השנה) הקדימו לו (לרבי שמעון בן לקיש) זקן אחד לעיבור (השנה, שצירפו לדיון בעניין עיבור השנה חכם אחד קודם לרבי שמעון בן לקיש, אף שרבי שמעון בן לקיש הוסמך קודם לאותו חכם), <b>ואעלוניה מן ההוא תרעא דלהן</b> (צריך לומר כמו במקבילה: 'דלה<b>ל</b>') – והכניסו (את אותו זקן למקום המיוחד שבו היו דנים בעניין עיבור השנה) מהשער ההוא שלהלן (ולא הכניסו אותו מן השער הרגיל, כדי שייכנס לפני רבי שמעון בן לקיש, וכך לא יצרפו את רבי שמעון בן לקיש לדיון בעיבור השנה, מפני שלא היו דנים בעיבור השנה אלא במספר חכמים מסוים, וכל הקודם להיכנס לעיבור זכה)<b>. אמר</b> – רבי שמעון בן לקיש (בכעסו על שהקדימו והכניסו לעיבור זקן אחד לפניו)<b>: כן יהא בשכרן</b> – לשון קללה (ראה הערות רש"ל ל"מדרש ויקרא רבה", עמודים תתסט-תתע): כמו שנהגו בי אנשי בית הנשיא, כך ישולם להם על מעשיהם הרעים! (סיפור זה משקף את המתיחות ביחסים בין בית הנשיא ורבי שמעון בן לקיש, כמסופר במקומות אחרים, ראה ירושלמי להלן ב,א)<b>.</b><br><br><small>רש"ל בהערותיו ל-ויקרא רבה פירש: 'ואעלוניה מן ההוא תרעא דלהן' - העלו את רבי שמעון בן לקיש לעלייה שעיברו את השנה לא מן השער הרגיל אלא מן השער שלהלן, משום ששמטו את הסולם מתחתיו, כמפורש בבבלי סנהדרין כו,א. פירוש זה, המבקש להכניס לירושלמי נתונים המצויים רק במעשה בבבלי, נראה רחוק ("בבלי סנהדרין פרק שלישי", עמוד 342, הערה 14).</small><br>
ומציעים קושיה ממימרה אמוראית (על רבי שמעון בן לקיש): <b>ולא שמיע דמר</b> – ו(כי) לא שמע (רבי שמעון בן לקיש) שאומר <b>רבי קריספדא</b> (אמורא ארץ ישראלי בדור השלישי) <b>בשם רבי יוחנן</b> (גדול אמוראי ארץ ישראל בדור השני)<b>: מעשה ועיברו את השנה שלשה רועי בקר</b> – כמסופר להלן<b>. חד אמר:</b> – אחד (מרועי הבקר) אמר: <b>בכיר ולקיש באדר מינץ</b> – מה שנזרע מוקדם ומה שנזרע מאוחר מֵנֵץ (מצמיח ניצנים) באדר<b>. וחד אמר:</b> – ואחד (השני) אמר: <b>תור באדר בעריה ימות ובטול תינתא ישלח משכיה</b> – שור באדר בקור ימות, ובצל עץ התאנה יפשיט (יסיר) את עורו (יתחכך בעץ מחמת החום, שבחודש אדר יש חליפות קור וחום) (מקור המילה 'עריה' בסורית. בקטע גניזה במקבילה: 'תור בצפר בתלג ימות' (שור בבוקר בשלג ימות), וכן הוא הנוסח בבבלי, וההמשך חסר)<b>. וחד אמר:</b> – ואחד (השלישי) אמר: <b>קדום באדר פח בלועך יפוק לקיבליה</b> (כן הוא הנוסח בבבלי. ובמקבילה: 'פוח לוחיך ופוק לקובליה'. ובקטע גניזה במקבילה: 'פוח לועך יפוק לקבלך') – קדים (רוח יבשה ממזרח) באדר - נפח (נשוף, פלוט אוויר) בגרונך ייצא לנגדו / לנגדך (האוויר שתפלוט מפיך יהיה נראה, על אף הרוח. - סדרם של השני והשלישי כאן הפוך מסדרם במקבילה)<b>. ונן חמיין הדין</b> (יש למחוק מילה זו, כי היא כינוי רמז לזכר, ואינה במקבילה. ואולי יש לגרוס 'הדא') <b>שתא ולית בה חד מינהון</b> – ואנו (רועי הבקר) רואים את השנה ואין בה אחד מהם (כך אמרו רועי הבקר, שבאדר של אותה השנה לא היה שום סימן משלושת הסימנים הללו שיש באדר של שנה רגילה, אלא היה אדר של אותה השנה כמו שבט של שנה רגילה, ולכן צריך לעבר את השנה ולהוסיף לה אדר שני, כדי שניסן של אותה השנה יהיה כמו ניסן של שנה רגילה, ויחול חג הפסח בזמן האביב)<b>. ועיברו</b> את <b>השנה על פיהם</b> – החכמים עיברו את השנה על סמך דבריהם של שלושת רועי הבקר<b>?!</b> (בתמיהה) – ואם כן, לא היה לו לרבי שמעון בן לקיש להקפיד על שהקדימו לו זקן אחד לעיבור השנה, שכן היה מעשה שעיברו את השנה על פי רועי בקר אף על פי שאינם ראויים כלל להיכנס לעיבור השנה.
ומתרצים את הקושיה: <b>אמר רבי חלבו</b> (אמורא בדור השלישי)<b>: ובית דין הסכים עמהן</b> – החכמים לא עיברו את השנה על סמך דבריהם של שלושת רועי הבקר, אלא הסכימו עם (היתה דעתם כדעת) שלושת רועי הבקר, שהחכמים עצמם דנו בדבר והסכימו שצריכים לעבר את השנה כמו שאמרו רועי הבקר. הרי שאין מעברים את השנה על פי רועי בקר אלא על פי חכמים שנסמכו, ולכן הקפיד רבי שמעון בן לקיש על שהקדימו לו זקן אחד לעיבור השנה<b>.</b><br>
ומציעים קושיה ממימרה אמוראית (על רבי חלבו): <b>ולא כן אמר</b> – ו(כי) לא כך אומר <b>רבי זעירא</b> (רבי זירא, מגדולי אמוראי ארץ ישראל בדור השלישי)<b>: והוא שיהו הכל מודין</b> ('מודין' הוא אשגרה בטעות מהמשפט להלן 'אילין מודין לאילין', וכאן צריך לומר כמו במקבילה ובירושלמי הוריות א,א: 'מו<b>ר</b>ין') <b>מצד</b> (במקבילה כאן ולהלן: 'מטעם') <b>אחד</b> – מעברים את השנה רק אם כל החכמים שדנים בדבר פוסקים שצריך לעבר מאותו הטעם<b>?!</b> (בתמיהה) – ואם כן, כיצד עיברו את השנה במעשה של רועי הבקר? והרי במעשה זה לא פסקו החכמים כולם שצריך לעבר את השנה מטעם אחד, אלא יש שפסקו שצריך לעבר בשל סימן אחד ויש שפסקו שצריך לעבר בשל סימן אחר, כדבריהם של הרועים שזה אמר סימן אחד וזה אמר סימן אחר!
ומתרצים את הקושיה: <b>כיון דאילין מודין</b> (במקבילה: 'מודיי') <b>לאילין ואילין</b> (צריך להוסיף כמו במקבילה: 'מודיי') <b>לאילין</b> – כיוון שאלה מודים לאלה ואלה מודים לאלה (מכיוון שהחכמים שאומרים סימן אחד מסכימים עם החכמים שאומרים סימן אחר, והחכמים שאומרים סימן אחר מסכימים עם החכמים שאומרים סימן אחד, ואין אלה חולקים על אלה)<b>, כמי שכולם מודין</b> (צריך לומר כמו במקבילה: 'מו<b>ר</b>ין') <b>מצד אחד</b> – זה נחשב כאילו כולם פוסקים שצריך לעבר מאותו הטעם<b>.</b>
ושואלים עוד (על רבי שמעון בן לקיש): <b>וריש לקיש</b> (במקבילה: 'ורבי שמעון בן לקיש') <b>מקפיד על הדא מילתא?</b> – וכי רבי שמעון בן לקיש מקפיד (מדקדק) על הדבר הזה (על שרצו שלא ייכנס לעיבור השנה)? (מה הטעם שהקפיד על הדבר הזה?)
ומשיבים: <b>חשש על מה דמר רבי לעזר</b> (אמורא בדור השני, עלה מבבל) – (הטעם שהקפיד רבי שמעון בן לקיש על הדבר הזה, שהוא) חושש (שם לב) למה שאמר רבי אלעזר<b>, דמר</b> – שאומר <b>רבי לעזר:</b> נאמר (בתיאור שלושת העונשים שיבואו על נביאי השקר): <b>"וְהָיְתָה יָדִי אֶל הַנְּבִיאִים הַחֹזִים שָׁוְא</b> וְהַקֹּסְמִים כָּזָב, <b>בְּסוֹד עַמִּי</b> – במועצתם ובהתכנסותם של עם ה', <b>לֹא יִהְיוּ"</b> (יחזקאל יג,ט) <b>- זה</b> (צריך להוסיף כמו במקבילה: '<b>סוד ה</b>-')<b>עיבור</b> – לא יצטרפו לאסיפת החכמים שידונו בעיבור השנה<b>, "וּבִכְתָב בֵּית יִשְׂרָאֵל</b> – ברשימת היחס של בית ישראל, <b>לֹא יִכָּתֵבוּ"</b> (שם) <b>- זה המינוי</b> – לא ייכללו ברשימת החכמים שיקבלו מינוי (סמיכה)<b>, "וְאֶל אַדְמַת יִשְׂרָאֵל לֹא יָבֹאוּ"</b> (שם) – לא ישובו לארץ ישראל עם שבי הגולה, <b>- זה ארץ ישראל</b> – כמשמעו. כך פירש רבי אלעזר את דברי יחזקאל המתייחסים לקללה משולשת<b>. - רבי לעזר</b> (במקבילה: 'ואמר רבי לעזר')<b>, כד סלק הכא אמר</b> (במקבילה: 'כד סלקית להכא אמרית')<b>:</b> – כאשר עליתי לכאן (לארץ ישראל מבבל), אמרתי: <b>הא גביי חדא</b> – הנה אצלי אחת (יש לי זכות אחת, שנפטרתי מקללה אחת של יחזקאל)<b>. כד מנוניה אמר</b> (במקבילה: 'כד מנוני אמרית')<b>:</b> – כאשר מינו אותי (כשסמכו אותי), אמרתי: <b>הא גביי תרי</b> (צריך לומר כמו במקבילה: '<b>תרתי</b>') – הנה אצלי שתיים (יש לי שתי זכויות)<b>. כד עאל לעיבורא אמר</b> (במקבילה: 'כד עלית לעיבורא אמרית')<b>:</b> – כאשר נכנסתי לעיבור (כשצירפו אותי לדיונים בעיבור השנה), אמרתי: <b>הא גביי תלת</b> (במקבילה: 'הא תלתיהון גביי') – הנה שלושתן אצלי (יש לי שלוש הזכויות). - רבי אלעזר מזכיר את הזכויות שארץ ישראל מקנה לחכמיה: זכות העלייה עצמה, מינוי וסוד העיבור. זכויות אלו היו חסרות בבבל. - ואף רבי שמעון בן לקיש רצה בזכות זו של כניסה לעיבור, ולכן הקפיד על שרצו שלא ייכנס לעיבור השנה<b>.</b><br><br><small>ב<b>בבלי סנהדרין</b> יח,ב אמרו: היו שלושה רועי בקר שהיו יושבים. אחד אמר: אם הבכיר והאפיל ינצו כאחד (אם יהא החום גדול כל כך עד שיצמח הזרע שהקדימוהו לזרוע ושאיחרוהו כאחד, סימן הוא שהאביב קרוב לבוא) - הרי זה אדר, ואם לא - אין זה אדר (אלא עדיין שבט הוא). ואחד אמר: אם השור בבוקר בשלג ימות, ובצוהריים בצל תאנה ישכב (אם יהיו חליפות קור וחום, עד שבבוקר יהא השור נראה כמת מחמת צינה ובצוהריים ישכב בצל מחמת חום) ויפשיט עורו (יתחכך באילן מחמת החום) - הרי זה אדר, ואם לא - אין זה אדר. ואחד אמר: אם הקדים עז מאוד יהא, ורוח פיך יצא כנגדו (אם רוח מזרחית תהא חזקה, ואף על פי כן הבל הפה יהא נראה) - הרי זה אדר, ואם לא - אין זה אדר. ועיברו חכמים את אותה השנה (ששמעו מה שאמרו רועי הבקר שבאותה שנה טרם הופיעו סימנים אלה המאפיינים את הגעתו של חודש אדר).<br>ותסברא (האם אתה סבור), חכמים על שלושה רועי בקר סמכו (ועל פי דבריהם עיברו את השנה)? חכמים על חשבונם סמכו (והיו צריכים לעבר את השנה על פי חשבונם), והסתייעו בדבריהם של שלושה רועי בקר (שאירע שהיו דברי הרועים מכוונים להחלטת החכמים לעבר את השנה).<br><br>דבריהם של רועי הבקר זהים בבבלי ובירושלמי.<br><br>וב<b>בבלי סנהדרין</b> כו,א אמרו: רבי חייא בר זרנוקי ורבי שמעון בן יהוצדק היו מהלכים (בשנת השמיטה) לעבר שנה בעסיא (להצטרף שם לחכמים אחרים ולהוסיף חודש על השנה). פגע בהם ריש לקיש ונטפל עימהם. אמר: אלך ואראה היאך עושים מעשה. ראה אדם אחד שהוא חורש. אמר להם (ריש לקיש): כוהן וחורש! (זה כוהן הוא שחורש בשביעית, שהכוהנים היו חשודים על העבודה בשביעית). אמרו לו: יכול לומר: אגוסטון (אדם העובד בכפייה) אני בתוכה. שוב ראה אדם אחד שהוא זומר. אמר להם (ריש לקיש): כוהן וזומר! אמרו לו: יכול לומר: לעקל בית הבד אני צריך (לעשות מן הזמורות סל שנותנים בו את הזיתים כשעוצרים אותם תחת קורת בית הבד, וזמירה לשם כך מותרת בשביעית). אמר להם (ריש לקיש): הלב יודע אם לעקל אם לעקלקלות (פתגם ידוע שמשמעו: הלב יודע אם ליישר (להסיר את העיקול) או לעיקום הוא מתכוון. ריש לקיש אמר את הפתגם הזה, משום שיש כאן משחק מילים בין "עקל בית הבד" ובין "עקל" שבפתגם).<br>אמרו (רבי חייא בר זרנוקי ורבי שמעון בן יהוצדק על ריש לקיש): טרחן הוא זה (קנתרן ומטריח בדבריו). כשהגיעו לשם עלו לעלייה (מקום שישבו בו לעבר את השנה) וסילקו (הסירו) את הסולם מתחתיו (שלא יעלה אחריהם ויקנתרם בדברים). בא (ריש לקיש) לפני רבי יוחנן ואמר לו: בני אדם הללו החשודים על השביעית (שהרי שני החכמים הללו לימדו זכות על העובדים בשביעית), כשרים לעבר את השנה? חזר ואמר (ריש לקיש בתשובה לדברי עצמו): זה לא קשה לי, ולא יהיו אלא כשלושה רועי בקר (שפעם אחת שמעו חכמים מה שאמרו ועיברו חכמים אותה שנה), וחכמים על חשבונם (חשבון הזמנים) סמכו (ולא סמכו חכמים על הרועים, וכן כאן חכמים סומכים על חשבונם ולא על שני החכמים הללו). חזר ואמר (ריש לקיש): אינו דומה, שם נמנו חכמים (החכמים בעצמם נמנו על העיבור) ועיברו לאותה שנה, כאן קשר רשעים הוא (שני החכמים הללו הם עצמם במניין החכמים), וקשר רשעים אינו מן המניין (אין למנות אותם, ואין מעברים את השנה על ידם). - אמר רבי יוחנן: זו צרה!<br>כשבאו (אותם החכמים) לפני רבי יוחנן אמרו לו: הוא קרא לנו "רועי בקר" ולא אמרת לו ולא כלום! - אמר להם (רבי יוחנן): ואילו היה קורא לכם "רועי צאן", מה הייתי אומר לו?<br><br>בירושלמי סיפרו שריש לקיש הקפיד על שהקדימו לו זקן אחד בדיון בעניין עיבור השנה. ובבבלי סיפרו שריש לקיש נדחה מהשתתפות בדיון זה על ידי שני חכמים, והוא ביקש את עזרתו של רבי יוחנן.<br>בשני התלמודים הזכירו בקשר לסיפורים על ריש לקיש את המקרה של רועי הבקר. בבבלי אמר ריש לקיש, שבמקרה הזה לא עיברו את השנה על פי רועי הבקר אלא סמכו חכמים על חשבונם. ובירושלמי אמר רבי חלבו, שבמקרה הזה לא עיברו את השנה על פי רועי הבקר אלא הסכימו חכמים עימהם.</small><br>
<b>"כן יהא בשכרן"</b>
<small>ב<b>בראשית רבה</b> עד,ז וב<b>ויקרא רבה</b> א,יג נאמר: מה בין נביאי ישראל לנביאי אומות העולם? - רבי חמא ברבי חנינה ורבי יששכר דכפר מנדי (בגליל התחתון). רבי חמא ברבי חנינה אמר: אין הקב"ה נגלה על נביאי אומות העולם אלא בחצי דיבור (בדברים מקוטעים ומקוצרים), היך מה דאת אמר: "ויקר אלוהים אל בלעם" (במדבר כג,ד) (דורש "ויקר" כקיצור של "ויקרא"), אבל נביאי ישראל בדיבור שלם: "ויקרא אל משה". אמר רבי יששכר דכפר מנדי: כך יהא בשכרו (של בלעם כנגד הנוהג שלו, והיא קללה. נבואתו של בלעם היתה בקרי, וכך עתיד להיות שכרו, שהוא נידון בגיהינום בשכבת זרע רותחת (בבלי גיטין נז,א)). אין לשון "ויקר" אלא לשון טומאה, היך מה דאת אמר: "כי יהיה בך איש אשר לא יהיה טהור מקרה לילה" (דברים כג,יא), אבל נביאי ישראל בלשון קדושה, בלשון טהרה, בלשון ברור, בלשון שמלאכי השרת מקלסים בו, היך מה דאת אמר: "וקרא זה אל זה ואמר: קדוש קדוש קדוש י'י צבאות" (ישעיהו ו,ג).<br>וב<b>מדרש שמואל</b> יא,ד נאמר: "ופלשתים לקחו את ארון" וגו' (שמואל א ה,א) - רבי יוחנן ורבי שמעון בן לקיש. רבי יוחנן אמר: כיבדוהו. אמרו: זה אלוה וזה אלוה, יבוא אלוה וישרה (ישכון) אצל אלוה. רבי שמעון בן לקיש אמר: כך יהיה בשכרן (של פלשתים), אלא אמרו: זה (דגון) נוצח וזה (הארון) נצוח, יבוא נצוח וישתעבד / ויעבוד לנוצח.<br>ו<b>שם</b> כ,ג נאמר: "ויעמוד ויקרא אל מערכות ישראל" וגו' (שמואל א יז,ח) - רבי יוחנן ורבי שמעון בן לקיש. רבי יוחנן אמר: אמר להם: אין אתם אומרים שהוולד נוצר לארבעים יום?! הריני ממתין לכם ארבעים יום - "ברו לכם איש ויירד אלי" (שמואל א יז,ח). רבי שמעון בן לקיש אמר: כך יהיה בשכרו (של גלית), אלא אמר: אותו שכתוב "ה' איש מלחמה" (שמות טו) - "תנו לי איש ונילחמה יחד" (שמואל א יז,י).<br><br>רבי שמעון בן לקיש היה רגיל לנקוט את הלשון "כך יהיה בשכרן / בשכרו".<br>בכל המקורות האלה לשון זו היא קללה שמשמעה שישולם לעבריינים כמעשיהם הרעים (הערות רש"ל ל"מדרש ויקרא רבה", עמוד תתע).<br><br><b>רבי אלעזר</b><br>ב<b>בבלי כתובות</b> קיב,א אמרו: רבי אלעזר, כשעלה לארץ ישראל אמר: ניצלתי מאחת (מאחת הקללות האמורות במקרא, כמפורש להלן); כשסמכוהו אמר: ניצלתי משתיים; כשהושיבוהו בסוד העיבור (בוועד החכמים שמעברים את השנה) אמר: ניצלתי משלוש, שנאמר: "והיתה ידי אל הנביאים החוזים שווא" וגו' (יחזקאל יג), "בסוד עמי לא יהיו" - זה סוד העיבור, "ובכתב בית ישראל לא ייכתבו" - זה סמיכה, "ואל אדמת ישראל לא יבואו" - כמשמעו.<br><br>בראשונה ניצל רבי אלעזר מהקללה השלישית שבכתוב, בשנייה ניצל מהקללה השנייה, ובשלישית ניצל מהקללה הראשונה. הסמיכה היתה לאחר העלייה לארץ ישראל, משום שאין סומכים בחוץ לארץ אלא בארץ ישראל (ירושלמי ביכורים ג,ג; בבלי סנהדרין יד,א), והכניסה לעיבור היתה לאחר הסמיכה, משום שאין נכנסים לעיבור השנה אלא חכמים סמוכים (ירושלמי סנהדרין א,ב).<br><br><b>סוד העיבור</b><br>ב<b>בבלי כתובות</b> קיא,א אמרו: רבי לוי אמר: שש שבועות הללו למה? תלתא - הני דאמרן, אינך - שלא תגלו את הקץ, ושלא תדחקו את הקץ, ושלא תגלו את סוד העיבור.<br>וב<b>בבלי ראש השנה</b> כ,ב אמרו: אמר ליה אבא אבוה דרבי שמלאי לשמואל: האם יודע אדוני הדבר הזה (פירושו של הדבר) ששנוי בסוד העיבור (ברייתא העוסקת בחשבונות של הלוח): נולד קודם חצות או לאחר חצות? - אמר לו: לא.<br><br>ב<b>פרקי דרבי אליעזר</b> פרק ז נאמר: מניין שנים וחודשים וימים ולילות וקיצים ותקופות ומחזורים ועיבורים היה תחילה לפני הקב"ה, והוא היה מעבר את השנה, ואחר כך מסרו לאדם הראשון... אדם מסר לחנוך ונכנס בסוד העיבור ועיבר את השנה... וחנוך מסר לנח ונכנס בסוד העיבור ועיבר את השנה... ונח מסר לשם ונכנס בסוד העיבור ועיבר את השנה... ושם מסר לאברהם ונכנס בסוד העיבור ועיבר את השנה... ואברהם מסר ליצחק ונכנס בסוד העיבור ועיבר את השנה... ויצחק מסר ליעקב ונכנס בסוד העיבור ועיבר את השנה... ויעקב מסר ליוסף ונכנס בסוד העיבור ועיבר את השנה במצרים, מתו יוסף ואחיו ונתמנעו העיבורים מישראל (חדלו לעבר את השנים)... "ויאמר ה' אל משה ואל אהרן בארץ מצרים לאמור" - מהו "לאמור"? - אמור להם: עד עכשיו (משמת יוסף) אצלי היה סוד העיבור, מכאן ואילך שלכם הוא לעבר את השנה...<br><br>לצירוף "סוד העיבור" המופיע במקורות הללו יש שתי משמעויות שונות. בבבלי כתובות קיב,א (וכן בירושלמי כאן, גם אם הצירוף הזה איננו מקורי בו) "סוד" משמעו 'אסיפה', ו"סוד העיבור" הוא כינוי לאסיפת החכמים שדנו בעיבור השנה. בפרקי דרבי אליעזר ובבבלי כתובות קיא,א "סוד העיבור" הוא כינוי לחשבון הסודי של לוח השנה המסור לידי הסנהדרין בלבד.<br>הכינוי "סוד העיבור" שימש כינוי למוסד העיבור. בשם זה קראו גם לכללים ולחשבונות של הלוח העברי, משום שהלוח העברי בנוי על שני יסודות: עיבור החודש ועיבור השנה. הכללים והחשבונות, שעל פיהם נערך לוח השנה, נשמרו בסוד, כדי לשמור על אחדות העם וכדי לשמור על מעמדה של ארץ ישראל: כיוון שסוד העיבור מסור לבית דין בלבד, אין המוני העם יודעים את קביעות השנה, והכל נושאים עיניהם להחלטת מוסד העיבור, וכך נשמרת אחדות העם סביב הנהגתו; וכיוון שמקום מושבו של מוסד העיבור הוא ארץ ישראל, הכל נושאים עיניהם להחלטת מוסד העיבור בארץ ישראל, וכך נשמר מעמדה של ארץ ישראל כמרכז לכל יהודי התפוצות.<br><br>לפי הירושלמי ראש השנה א,ב והמדרשים המובאים שם, החשבון היה בידי הקב"ה משנברא העולם עד שיצאו ישראל ממצרים. ולפי פרקי דרבי אליעזר, החשבון היה בידי הקב"ה עד שמסרו לאדם הראשון ומשמת יוסף עד שיצאו ישראל ממצרים.<br><br><b>"ובכתב בית ישראל לא ייכתבו" - זה המינוי</b><br>ב<b>ירושלמי ביכורים</b> ג,ג אמרו: רבי יונה הוה בפיתקה (היה ברשימת המועמדים למינוי) ולא קביל עלויי מתמניה. אמר: עד זמן דמיתמני רבי ומינה (צריך לומר: <b>ז</b>מינה) ר' [=רביה] (רבו של רבי יונה).<br><br>"פיתקה" היתה רשימת המועמדים למינוי, שתלו אותה במקום פומבי, כדי להיווכח אם אין מתנגדים למינוי ("מחקרים בתורת ארץ ישראל", עמוד 182). ה"כתב" האמור בירושלמי כאן בעניין המינוי הוא ה"פיתקה". המינוי היה על ידי הנשיא.<br><br>בענייני הלוח היו מעורבים רק חכמים בעלי סמכות. החכם נכלל בחוג של קובעי הלוח רק לאחר שהוענק לו מינוי על ידי הנשיא (ואולי גם על ידי בית הדין). מספר החכמים שהיה צורך בהם להחלטות בענייני הלוח היה קטן מאלה שמונו, ולכן ההשתתפות בדיונים נתאפשרה רק לאחדים. המינויים לא הוענקו בקלות. חכמים אחדים היו צריכים להמתין זמן רב למינוי, והיו שלא זכו בו בכלל. לפיכך היו חיכוכים בין החכמים באשר לקדימה למינוי. בענייני מינוי וקביעת הלוח מרבית הסמכות היתה בידי הנשיא, ומשום כך היו הדרגה והמעמד של החכמים תלויים למעשה בהכרה שהעניק הנשיא או אלה שפעלו בשמו ("מעמד החכמים בארץ ישראל בתקופת התלמוד", עמודים 45-46).</small>
ב<b>משנה ראש השנה</b> ב,ז שנינו: רבי אלעזר בירבי צדוק אומר: אם לא נראה (הירח) בזמנו (בליל שלושים) - אין מקדשים אותו, שכבר קידשוהו שמים.
מציעים הסבר לדעה הנזכרת במשנה: <b>רבי בא בר זבדא</b> (אמורא ארץ ישראלי בדור השני והשלישי) אמר <b>בשם רב</b> (אמורא בבלי בדור הראשון, מגדולי האמוראים)<b>: טעמא דרבי לעזר בירבי צדוק</b> – הטעם (הנימוק) של רבי אלעזר בירבי צדוק<b>, בשעה שרואין בית דין שלמעלן בית דין שלמטן שמקדשין אותו, גם הם מקדשין אותו</b> (צריך לומר כמו במקבילה: '<b>כיון שבית דין שלמעלן</b> (שבשמים) <b>רואין שאין בית דין שלמטן</b> (שבארץ) <b>מקדשין אותו, הן מקדשין אותו</b>') – בית דין של מעלה ממתינים לבית דין של מטה שיקדשו את החודש, ואם לא קידשוהו בית דין של מטה בזמנו (ביום השלושים) - בית דין של מעלה מקדשים אותו ביום השלושים ואחד, ושוב אין צורך שיקדשוהו בית דין של מטה. - רב בא לבאר את טעמו של רבי אלעזר בירבי צדוק שאמר במשנה ראש השנה ב,ז: "שכבר קידשוהו שמים"<b>.</b><br><br><small>עד כאן המקבילה בירושלמי ראש השנה, שתחילתה בסוגיה הקודמת וסופה בסוגיה הזו.<br><br>חלקה העיקרי של הסוגיה הזו (מ"ריש לקיש אקדמון ליה חד סב" עד סוף דברי רבי לעזר "הא גביי תלת") בעניין חכמים מוסמכים ורועי בקר בהליך עיבור השנה מקורו בירושלמי סנהדרין והועתק לראש השנה (כמו חלקה השני של הסוגיה הקודמת). סופה של הסוגיה הזו (מ"רבי בא בר זבדא בשם רב") מקורו בירושלמי ראש השנה על המשנה שם והועתק לסנהדרין (כמו חלקה הראשון של הסוגיה הקודמת).<br><br>ראשונים מפרשים: "שכבר קידשוהו שמים" - שכבר נתקדש החודש מאליו ברצון שמים ביום השלושים ואחד, שהרי אין חודש יתר על שלושים יום, ושוב אין צורך בקידוש בית הדין. אך בירושלמי כאן פירשו את הביטוי "קידשוהו שמים" כמשמעו.</small><br>• • •
<b>המקומות לקידוש החודש ולעיבור השנה</b><br>מביאים מעשה: <b>רבי לעזר</b> (אמורא בדור השני) אמר <b>בשם רבי חנינה</b> (בר חמא, אמורא ארץ ישראלי בדור הראשון)<b>: מעשה בעשרים וארבע</b>ה <b>קריות</b> (=קרונות (מקור המילה ביוונית)) <b>של בית רבי</b> (רבי יהודה הנשיא, תנא בדור החמישי) <b>שנכנסו לעבר שנה בלוד</b> – רבי שישב בגליל שלח קרונות שהביאו חכמים מהגליל ללוד שנמצאת ביהודה כדי לדון בעיבור השנה, מפני שאין מעברים את השנה אלא ביהודה (ירושלמי להלן)<b>, ונכנסה בהן</b> – בחכמים מהגליל, <b>עין רע</b>ה – של אנשי לוד שראו בהגעתם של החכמים מהגליל עלבון שאין ביכולתם לעבר את השנה, או עין רעה של השלטון הרומאי, <b>ומתו כולם בפרק אחד</b> – באותו זמן<b>. מאותה שעה עקרוה</b> – את עיבור השנה, <b>מיהודה וקבעוה בגליל.</b><br>
ומספרים: <b>בע</b>(<b>י</b>)<b>ון מיעקר אף אהן סימנא</b> – רצו לעקור גם את הסימן הזה (חכמי הגליל התכוונו לבטל אף את קידוש החודש מיהודה ולהעבירו לגליל, כהמשך להעברת עיבור השנה לגליל בימי רבי יהודה הנשיא. "סימנא" הוא שם קבוע בירושלמי לקידוש החודש)<b>. אמר לון</b> – אמר להם <b>רבי סימון</b> (רבי שמעון בן פזי, אמורא ארץ ישראלי בדור השני והשלישי)<b>:</b> וכי <b>אין אנו מניחין</b> (משאירים) <b>ביהודה אפילו זֵכֶר</b> – זיכרון לכך שכשהסנהדרין היתה ביהודה היו מקדשים חודשים ומעברים שנים ביהודה<b>?!</b> (בתמיהה) – ולכן אין לעקור את קידוש החודש מיהודה, כדי להניח בה זכר.<br>
ומקשים: <b>והרי מצינו שקידשו</b> – שעיברו <b>את השנה בבעלת</b> (עיר בנחלת שבט דן, סמוך ליבנה)<b>!</b> – הרי שהיו מעברים את השנה שלא בנחלת שבט יהודה! (אין הכוונה כאן לקידוש השנה ביום ראש השנה כשמקדשים את חודש תשרי, שהרי לא מצינו שאין מקדשים חודשים ושנים אלא ביהודה, אלא הכוונה כאן לעיבור השנה, שההכרזה שהשנה מעוברת היתה בראש השנה כשקידשו את השנה. - בקטע זה מניחים שעיבור השנה צריך להיות בנחלת יהודה ממש ולא בארץ יהודה שכללה גם את נחלת דן ואת נחלת בנימין)
ומתרצים את הקושיה: <b>הדא</b> – זאת <b>בעלת זימנין מיהודה וזימנין מדן</b> – לפעמים מיהודה ולפעמים מדן (לפעמים הכתוב מתאר אותה כעיר בנחלת יהודה ולפעמים הכתוב מתאר אותה כעיר בנחלת דן, כאמור להלן)<b>. "וְאֶלְתְּקֵה וְגִבְּתוֹן וּבַעֲלָת"</b> (יהושע יט,מד) – ערים בנחלת שבט דן, <b>- הרי הן מיהודה</b> (צריך לומר: '<b>מדן</b>') – לפי כתוב זה בעלת היא עיר בנחלת דן<b>. "בַּעֲלָה וְעִיִּים וָעָצֶם"</b> (יהושע טו,כט) – ערים בנגב בנחלת שבט יהודה, <b>- הרי מדן</b> (צריך לומר: '<b>מיהודה</b>') – יש לתמוה על הכתוב השני המובא בירושלמי שלפנינו, שכן בעלה שבכתוב השני אינה בעלת שבכתוב הראשון, שבעלה היא יישוב בנגב ובעלת היא יישוב במישור החוף, והרי הירושלמי בא להוכיח מהכתובים שבעלת היא לפעמים מיהודה ולפעמים מדן ומקום אחד היא ולא שני מקומות. לכן נראה שבירושלמי במקורו הובא הכתוב השני בלשון: '<b>"בעלה"- הרי מיהודה</b>', וכיוון שאין ברור מה הכתוב השני שהירושלמי מכוון לו, היו שטעו לחשוב שהוא הכתוב "בעלה ועיים ועצם" הדומה בסגנונו לכתוב הראשון שהובא בירושלמי, ברם הכתוב השני שהירושלמי מכוון לו הוא זה שבתיאור גבול נחלת יהודה: "וְיָצָא הַגְּבוּל אֶל כֶּתֶף עֶקְרוֹן צָפוֹנָה, וְתָאַר הַגְּבוּל שִׁכְּרוֹנָה, וְעָבַר הַר הַ<b>בַּעֲלָה</b>, וְיָצָא יַבְנְאֵל, וְהָיוּ תֹּצְאוֹת הַגְּבוּל יָמָּה" (יהושע טו,יא). לפי כתוב זה בַּעֲלָה היא עיר בנחלת יהודה, והיא בעלת היא בעלה. בעלת ישבה בהר הבעלה, שבו עבר הגבול בין שבט יהודה ושבט דן. הרי שבעלת היא לפעמים מיהודה ולפעמים מדן<b>. והרי מצינו שקידשו את השנה בבעלת!</b> (קושיה זו היא הקושיה לעיל, ואין לגרוס משפט זה שוב כאן. אפשר שגרסו קושיה זו שוב בטעות בשל השיבוש שבתחילת המשפט הבא שנראה כתירוץ נוסף לקושיה זו) <b>מימר:</b> (ב"אוצר לשונות ירושלמיים" עמוד 1140 הערה 61 מגיה: 'נימר' - נֹאמַר. אך נראה שאין לגרוס מילה זו) <b>בתים מיהודה ושדות מדן</b> – לפעמים הכתוב מתאר את בעלת כעיר בנחלת יהודה ולפעמים הכתוב מתאר אותה כעיר בנחלת דן, מפני שהבתים של העיר היו בנחלת יהודה, אבל השדות של העיר היו בנחלת דן (משפט זה הוא סיום התירוץ לקושיה). - וכיוון שהבתים היו בנחלת יהודה, עיברו בה את השנה<b>.</b><br>
<b>רבי ירמיה</b> (מגדולי אמוראי ארץ ישראל בדור השלישי והרביעי) <b>בעא קומי</b> – שאל (הקשה) לפני <b>רבי זעירא</b> (רבי זירא, מגדולי אמוראי ארץ ישראל בדור השלישי)<b>: ולוד לאו מיהודה היא?!</b> (בתמיהה) – וכי לוד לא מיהודה היא?! <b>אמר ליה:</b> – אמר לו (רבי זעירא): <b>אין</b> – הן (לוד מיהודה היא)<b>. -</b> חזר רבי ירמיה ושאל את רבי זעירא: <b>ומפני מה אין מעברין בה</b> – בלוד את השנים<b>?</b> (מדוע מעברים את השנים בגליל ולא בלוד? - לוד אינה בנחלת יהודה. בנחמיה יא,לה ובדברי הימים א ח,יב היא נמנית על נחלת בנימין. ברם רבי ירמיה אינו סבור כמו הקטע הקודם שמעברים את השנים רק בנחלת יהודה אלא פירש את המושג 'יהודה' במובן ארץ יהודה שכללה גם את נחלת בנימין. - רבי ירמיה תמה על כך, שאף שעברו יותר ממאה שנה מהמעשה בקריות של בית רבי, מעברים את השנים בגליל ולא בלוד שהיתה מרכז תורה ביהודה בימי האמוראים). <b>אמר ליה:</b> – אמר לו (רבי זעירא): מפני <b>שהן</b> – אנשי לוד, <b>גסי רוח</b> (יהירים, גאים) <b>ומעוטי תורה</b> (מי שידיעותיהם בתורה מועטות) – ואין רשות לעבר אלא במקום שהם בני תורה<b>.</b>
ומספרים: <b>הפיך אפוי וחמא</b> – הפך (סיבב רבי זעירא) את פניו וראה את <b>רבי אחא</b> (אמורא ארץ ישראלי בדור הרביעי) <b>ורבי יודה בן פזי</b> (רבי יהודה בר סימון, אמורא ארץ ישראלי בדור השלישי והרביעי) – שני חכמי לוד בדור הרביעי לאמוראי ארץ ישראל<b>. אמר ליה:</b> – אמר לו (רבי זעירא לרבי ירמיה): <b>איטה עבדתני מבזה רבנ</b>י<b>ן</b> – כך עשית אותי מבזה חכמים (גרמת לי לבזות חכמים, שכיוון שידעת שלא ראיתי את שני חכמי לוד שהיו מאחוריי, לא היה לך לשאול אותי בעניין לוד בפניהם, שהיה לך לדעת שדבריי על אנשי לוד שאשיב לך יבזו אותם. - מקור המילה 'איטה' ביוונית)<b>.</b><br><br><small><b>קריות של בית רבי</b><br>ב<b>בבלי שבת</b> קכב,א אמרו: אמר רבי אבא בר כהנא אמר רבי חנינא: קרונות של בית רבי מותר לטלטלם בשבת.<br>וב<b>ירושלמי עבודה זרה</b> ה,ד אמרו: אמר רבי חנינה: מעשה בקרון אחת משל בית רבי שהפליגה יותר מארבעת מיל.<br><br><b>נכנסה בהן עין רע ומתו</b><br>אנשי לוד התרעמו על שבאו חכמים מן הגליל לעבר את השנה בלוד: וכי אין די חכמים בלוד? הם הביטו בעין רעה על הפמליא העצומה, והחכמים נספו במגפה בזמן קצר. הנשיא ייחס את המגפה לעין רעה של אנשי לוד, ועקר את עיבור השנה מלוד ("ספרי זוטא - מדרשה של לוד", עמוד 147).<br><br>עין רעה זו היא עינה הרעה של המלכות שפגעה בשיירה של עשרים וארבעה קרונות שהלכו לעבר את השנה בפומבי גדול. מסתבר כי הדבר קשור במלחמה שבין חילותיו של ספטימיוס סוורוס לבין אלו של פסקניוס ניגר בשנים 193-194 למניינם. הליגיון העשירי שחנה בירושלים מימי מלחמת החורבן וששלט בדרום הלך עם ניגר בניגוד ליהודי ארץ ישראל ובראשם רבי יהודה הנשיא שסייעו לספטימיוס סוורוס וזכו להיבנות לאחר מכן עם נצחונו של סוורוס. השיירה של רבי נפגעה וזו היתה הסיבה או האמתלה כדי להעביר את מקום העיבור אל הגליל למקום מושבו של הנשיא ("המקומות לקידוש חודשים ולעיבור השנה בארץ לאחר החורבן", "תרביץ" לה, עמוד 32 = "בימי הבית ובימי המשנה", עמוד 252 = "ארץ ישראל וחכמיה בתקופת המשנה והתלמוד", עמוד 35).<br><br><b>סימנא</b><br>ב<b>ירושלמי סוכה</b> ב,ד אמרו: רב חונה אזל לעייני טב לסימנה...<br>וב<b>ירושלמי ראש השנה</b> ב,ו אמרו: רבי חנינה אזל לעין טב לסימנא...<br>וב<b>בבלי ראש השנה</b> כה,א אמרו: אמר ליה רבי לרבי חייא: זיל לעין טב וקדשיה לירחא, ושלח לי סימנא (שאדע שקידשת אותו): דוד מלך ישראל חי וקיים (שמלכות בית דוד נמשלה לירח).<br><br>"סימנא" הוא הסימן שבאמצעותו הודיעו שלוחי הנשיא לנשיא שקידשו את החודש, והפך למונח המשמש לציון מעשה קידוש החודש בכללותו ("הגליל בתקופת המשנה", עמוד 126, הערה 64).<br><br>עין טב נזכר כמקום שקידשו בו חודשים גם בירושלמי ברכות ד,א ותעניות ב,י ו-ד,א ונדרים ו,ט וסנהדרין א,ב ובפסיקתא רבתי פרשה מא.<br><br><b>קידוש החודש ועיבור השנה ביהודה ובגליל</b><br>קידוש החודש ועיבור השנה נעשו על ידי הנשיא עם בית דינו.<br>בימי הבית קידשו חודשים ועיברו שנים בבית הדין הגדול שבירושלים. לאחר החורבן נשתקעה הסנהדרין ביבנה וקידשו חודשים ועיברו שנים ביבנה.<br>לאחר מלחמת בר כוכבא עזבה הסנהדרין את יהודה והשתקעה בגליל. בדורו של רבן שמעון בן גמליאל הורו היתר לקדש חודשים בגליל. שתי עדויות מוסרות לנו על קידוש החודש באושא: בברייתא אחת שנינו: "וכשקידשו בית דין את השנה באושא" (קידוש חודש תשרי נקרא בפי החכמים בשם קידוש השנה שכן על ידי כך שמקדשים את חודש תשרי אף מקדשים את השנה הבאה). בברייתא אחרת שנינו: "מעשה ברבי נהוראי שבא עם העד בשבת לאושא והעיד בו". בימי רבן שמעון בן גמליאל עדיין לא העזו לחדש את קידוש החודשים ביהודה ועשו זאת בגליל התחתון.<br>בימי רבי יהודה הנשיא קידשו חודשים ועיברו שנים ביהודה. בית הוועד בימי רבי היה בגליל, בבית שערים ובציפורי, וקידוש החודש ועיבור השנה לא נעשו בבית הוועד אלא במקום הוועד של חודש, שמקומו היה בלוד שביהודה, מקום מושבם של חכמים רבים, והנשיא שלח לשם חכמים. מצינו מסורת בבבלי חולין נו,ב על עיבור השנה בלוד בימים אלו: "מעשה ברבי סימון / סימאי ורבי יוצדק / צדוק שהלכו לעבר את השנה בלוד". רבי סימאי הוא בן דור המעבר שבין התנאים לאמוראים, ובוודאי נשלח לעיבור השנה בידי רבי יהודה הנשיא שכן עוד בימי רבי חדלו לעבר שנים ביהודה.<br>כשנפגעה השיירה של רבי, שהלכו לעבר את השנה בלוד בפומבי גדול, על ידי לגיון רומי ששלט ביהודה, הועבר מקום עיבור השנה לגליל למקום מושבו של הנשיא. בימי רבי סימון שהוא רבי סימאי ביקשו לעקור אף את קידוש החודש, אך הוא התנגד לעקירה זו וטען: "אין אנו מניחים ביהודה אפילו זֵכֶר?!". קידוש החודש מכונה רק בשם "זכר" לגבי עיבור השנה, מפני שמעשה העיבור היה מעשה שכל כולו החלטת בית הדין שיכול לקובעו השנה או לשנה הבאה, בניגוד לקידוש החודש שבימיהם לפחות כבר נקבע בעיקר על ידי חישוב המולד.<br>עם עקירת עיבור השנה מלוד נעקר משם גם קידוש החודש. המקום הקבוע לקידוש החודש, לאחר שנעקר מלוד, היה בעין טב. ועל זה שאל רבי ירמיה לפני רבי זעירא למה עקרוהו מהעיר לוד ונקבע במקום הקטון עין טב. הלשון "ומפני מה אין מעברין בה?" חל אף על קידוש החודש. אין לראות בתשובה שהשיב רבי זעירא שאין מקדשים ירחים בלוד מפני "שהן גסי רוח ומעוטי תורה" יותר מאשר רצון לעקוץ את בני לוד. הסיבה האמיתית לכך שלא המשיכו לקדש חודשים בלוד אינה ידועה לנו. ואולי אדרבה משום שהיא היתה עיר מרובה בתורה ומלאה חכמים והעלתה מידה רבה של עצמאות ואי תלות בנשיא היה קשה לחכם שנשלח מטעם הנשיא לקבוע בה בית ועד לקידוש החודש ונוח היה לקבוע אותו בעיירה קטנה ולא בלוד.<br>אנו מוצאים שבימי רבי קידשו חודשים בעין טב. רבי חייא נשלח בידי רבי ממקום מושבו של רבי בבית שערים או בציפורי לקדש את החודש ביהודה. בדור הראשון של האמוראים אנו מוצאים שרבי הושעיה קידש את החודש בעין טב. על הדורות שלאחר מכן אנו למדים מדברי רבי יהודה בן פזי לרבי יוסי. העדות האחרונה היא מהדור הרביעי לאמוראים במעשיו של רב חונה, שנשלח מטבריה לעין טב. רב חונה חי בדור שבו נקבע הלוח בידי הלל השני. בידוע, המשיכו לקדש חודשים גם לאחר קביעת הלוח, אולם אין בידינו לומר אם גם לאחר מכן המשיכו לקדש בעין טב.<br>מקומה של עין טב ביהודה, דרומית מערבית ללוד, במחצית הדרך בין לוד ליבנה, והיתה מקום יישוב קטון.<br>מכיוון שמדורו של רבי ואילך קידשו את החודש ביהודה בעוד שהנשיאות ישבה בגליל, לכן עד לדורו של רבי מצינו את הנשיאים עוסקים בקידוש החודש, שכן קידשוהו במקום מושב הנשיא, בעוד שמימי רבי ואילך אין אנו מוצאים את הנשיאים עוסקים בכך אלא שליחיהם שנשלחו מהגליל ליהודה ("המקומות לקידוש חודשים ולעיבור השנה בארץ לאחר החורבן", "תרביץ" לה, עמודים 27-38 = "בימי הבית ובימי המשנה", עמודים 247-258 = "ארץ ישראל וחכמיה בתקופת המשנה והתלמוד", עמודים 29-42).<br><br>לדעתנו אין לזהות את רבי סימון עם רבי סימאי כפי שנכתב במאמר שלעיל.<br><br>הנשיא היה רשאי למנות אחר לקדש את החודש ולעבר את השנה בשמו ועל פי מצוותו. בית הדין נתכנס לקידוש החודש ולעיבור השנה רק בארץ יהודה, ואף זמן רב לאחר שעברה הסנהדרין לגליל, המשיך הנשיא לשלוח שלוחיו ליהודה לקדש את החודש ולעבר את השנה. רק לאחר הרג על ידי הרומאים בשעת עיבור השנה, התחיל בית הדין לעיבור השנה מתכנס בגליל. מעשה זה, שהביא לידי העברת עיבור השנה מלוד לגליל, אירע בימיו האחרונים של רבי יהודה הנשיא. רק עיבור השנה הועבר לגליל, ואילו קידוש החודש נמשך ביהודה והועבר מלוד לעין טב ("מחקרים בתולדות הסנהדרין").<br><br>חוקרים שונים ביקשו לקשר את האסון שאירע לשיירה של רבי עם המאבק על הקיסרות בין ספטימיוס סוורוס לבין פסקניוס ניגר. אפשר שניתן לקבל השערה זו, אך אין בה כדי להסביר מדוע לא החזירו את עיבור השנה ללוד בימי השלווה שהיו לאחר מכן תחת שלטונו של ספטימיוס סוורוס. ודאי שאין בכך כדי להסביר את ההבחנה בין עיבור השנה שהעבירוהו מחדש לגליל לבין קידוש החודש שהותירוהו ביהודה. נראה שההסבר נעוץ בעליית כוחה של לוד בימי רבי יהודה הנשיא.<br>החכם שהתנגד לעקירת קידוש החודש מיהודה הוא רבי סימון, שיש לזהותו עם רבי סימאי שעיבר את השנה בלוד לפני שקבעוהו מחדש בגליל. סביר להניח שרבי סימון-סימאי ביקש להותיר את קידוש החודש בלוד, אבל מעדויות על קידוש החודש, מקצתן עוד מימי רבי יהודה הנשיא, מתברר שהותירוהו ביהודה אך ביצעוהו בעין טב. סביר להניח, שהעברתו של קידוש החודש מלוד, שהיתה מרכז לתורה ולחכמים וקיבלה באותה עת מעמד של עיר, ליישוב עין טב, הוא ביטוי ליחס דו ערכי של רבי יהודה הנשיא ללוד, ולרצונו שלא לחזקה יתר על המידה ("הגליל בתקופת המשנה", עמוד 126).</small><br>
<b>בעון מיעקר אף אהן סימנא. אמר לון רבי סימון...</b>
<b>רבי ירמיה בעא קומי רבי זעירא... הפיך אפוי וחמא רבי אחא ורבי יודה בן פזי...</b>
<small>ב<b>ירושלמי סוכה</b> ד,א אמרו: רבי סימון מפקד לאילין דמחשבין: יהבון דעתכון דלא תעבדון לא תקיעתה בשבתא ולא ערבתא בשבתא, ואין אדחקתון עבדון תקיעתה ולא תעבדון ערבתא.<br><br>נראה שבזכות מעמדו בבית הנשיא ובין החכמים, היה רבי סימון אחראי על חישוב הלוח לפי ההלכה, לפיכך הורה לחברי בית הדין של מחשבי הלוח להשתדל שלא להגיע למצב שראש השנה או יום חיבוט ערבה יחולו בשבת ("לוד וחכמיה", עמוד 134).<br>חכמי הגליל רצו להעביר גם את קידוש החודש מיהודה לגליל, כהמשך להעברת עיבור השנה לגליל בימי רבי יהודה הנשיא. רבי סימון התנגד בנימוק שליהודה יש ערך מיוחד כ"שכנו של המקום", ואי אפשר שלא להשאיר בה לפחות זכר מתיקון הלוח. ואומנם קידוש החודש נשאר בעין טב עד שלהי תקופת התלמוד. מאבקו של רבי סימון צלח הודות למעמדו בבית הנשיא ולהיותו חכם בולט. המאבק על קידוש החודש נמשך גם בימי בנו של רבי סימון, רבי יודה (בן פזי), והובא כהמשך וכסיום לאותו מקור בירושלמי.<br>רבי זעירא ורבי ירמיה היו החכמים הבולטים בטבריה בדור שלאחר מכן, ופגישתם עם שני חכמי לוד החשובים בדורם, רבי אחא ורבי יודה בן פזי, רומזת שהיה זה במסגרת כינוס מיוחד שעניינו נזכר בפי הדוברים - תיקון הלוח. ומכיוון שמדובר באותו נושא חשוב, הצמיד העורך את שני המקרים לאותה סוגיה.<br>השיחה הזו בין שני חכמי הגליל נשמעת תמוהה, שהרי עיבור השנה נעקר מלוד כבר בימי רבי יהודה הנשיא, וכן אי אפשר לומר על תושבי לוד שהם "מעוטי תורה" בשעה שהיו להם חכמים גדולים כמו השניים שנכחו במקום, כפי שעולה מדברי רבי זעירא עצמו. דומה שהרמז לעקירת עיבור השנה מלוד היה רק הקנטה, חלק מהמאבק בין הגליל ללוד, כשחכמי הגליל תבעו להעביר גם את קידוש החודש לגליל (שם, עמודים 134-135).<br><br><b>קידשו את השנה בבעלת</b><br>עם עקירת עיבור השנה מלוד נעקר משם גם קידוש החודש ומסתבר שקידשו בבעלת ("המקומות לקידוש חודשים ולעיבור השנה בארץ לאחר החורבן", "תרביץ" לה, עמוד 33 = "בימי הבית ובימי המשנה", עמוד 253 = "ארץ ישראל וחכמיה בתקופת המשנה והתלמוד", עמוד 37).<br><br>לדעתנו אין כוונת הלשון "קידשו את השנה בבעלת" לקידוש החודש כפי שנכתב במאמר שלעיל אלא לעיבור השנה.<br><br>נראה שעיברו את השנה בבעלת הסמוכה ליבנה כשהסנהדרין ישבה ביבנה לאחר חורבן בית שני. יבנה היא "יבנאל" שבכתוב בתיאור גבול נחלת יהודה שהבאנו לעיל, אלא שהעיר יבנה עצמה היתה כלולה בנחלת דן לפי יוסף בן מתתיהו, ולכן לא עיברו בה את השנה.<br>בבבלי שבת יא,א אמר רבי אלעזר בר צדוק: "כשהיינו עסוקים בעיבור השנה ביבנה לא היינו מפסיקים לא לקריאת שמע ולא לתפילה". ונראה שאין כוונת הלשון "ביבנה" לעיר יבנה אלא לתקופת יבנה. ברייתא זו שנויה בתוספתא ברכות ב,ו: "אמר רבי אלעזר ברבי צדוק: כשהיה רבן גמליאל ובית דינו ביבנה והיו עסוקים בצורכי ציבור לא היו מפסיקים". ואפשר שבבבלי החליפו "צורכי ציבור" ב"עיבור השנה" או שפירשו "צורכי ציבור" - "עיבור השנה".<br><br><b>אמר לו</b> (רבי זעירא)<b>: שהן גסי רוח ומעוטי תורה</b><br>ב<b>ירושלמי פסחים</b> ה,ג אמרו: רבי שמלאי (אמורא בדור השני) אתא גבי רבי יונתן (אמורא ארץ ישראלי בדור הראשון), אמר ליה: אלפן אגדה. אמר ליה: מסורת בידי מאבותיי שלא ללמד אגדה לא לבבלי ולא לדרומי, שהן גסי רוח ומעוטי תורה, ואת נהרדעאי ודר בדרום.<br>וב<b>בבלי פסחים</b> סב,ב אמרו: רבי שמלאי אתא לקמיה דרבי יונתן, אמר ליה: ניתני לי מר ספר יוחסין. - אמר ליה: מהיכא את? - אמר ליה: מלוד. - והיכא דיירת? - אמר ליה: בנהרדעא. אמר ליה: אין שונים לא ללודים ולא לנהרדעים, וכל שכן דאת מלוד ומותבך / ודיירת בנהרדעא.<br><br>מקורות אלה משקפים בלשון בוטה את התחרות שבין חכמי הגליל לבין חכמי יהודה, שהחלה עוד בתקופת יבנה. תגובותיו של רבי זעירא מוכיחות בעליל שאין להתייחס כפשוטם לביטויים מסוג "גסי רוח ומעוטי תורה", שכן, כשרבי זעירא בעצמו רואה ששניים מחכמי לוד שמעו את דבריו, הוא מתלונן לפני רבי ירמיה על שגרם לו לבזות חכמים ("הגליל בתקופת המשנה", עמוד 130).<br><br>דברי רבי זעירא על המרכז בלוד אין בהם להפחית מחשיבותה של לוד כמרכז תורה, אלא הם ככל הנראה עדות למתח ולתחרות שהיו בין לוד לטבריה בכל דורות האמוראים ואף באותה עת ("ההנהגה היהודית בדרום בשלהי תקופת התלמוד", "דברי הקונגרס העולמי למדעי היהדות" ט, ב-1, עמודים 39-40).<br><br>דברי רבי זעירא שכינה את אנשי לוד וחכמיה "גסי רוח ומעוטי תורה" זהים לדברים שאמר רבי יונתן מציפורי לרבי שמלאי מלוד שני דורות קודם לכן. וכשם שהיו חכמים חשובים בלוד בזמנו של רבי שמלאי, כך הודה גם רבי זעירא שיש כאלה בלוד גם בדורו. דומה שהביקורת על לוד היתה לעיתים בעלת אופי קנטרני, ולא שיקפה את המצב לאשורו. עקב המתח והתחרות היתה לפעמים דו ערכיות ביחסם של חכמי הגליל ללוד, בעיקר של חכמי טבריה בהיותה המרכז החשוב ומושב הנשיאות ("לוד וחכמיה", עמוד 151).</small><br>• • •
<b>סימנים וסיבות לעיבור השנה</b><br>מביאים ברייתות.
<b>על שלשה סימנין מעברין את השנה</b> – בית דין חייבים לעבר את השנה בגלל שלושה דברים המורים שהשנה צריכה עיבור<b>: על</b> ה<b>אביב</b> (תחילת הבשלת התבואה) – בגלל התפתחות התבואה (של השעורים) שתחילת הבשלתה בזמן שלפני חג הפסח, שאם תחילת הבשלתה מתאחרת - מעברים את השנה, כדי שיוכלו להביא ממנה את קורבן העומר בזמנו בחג הפסח, <b>ועל התקופה</b> (הרגע שבו ניכר שינוי בסיבוב החמה בשמים) – בגלל תקופת ניסן (הרגע בחודש ניסן שבו היום והלילה שווים באורכם), שאם היא מתאחרת בגלל הפער שבין שנת הלבנה לשנת החמה - מעברים את השנה, כדי שיחול חג הפסח לאחר שהגיעה תקופת ניסן, <b>ועל פירות האילן</b> – בגלל פירות האילן שפריחתם (לבלובם) בזמן שלפני חג הפסח, שאם פריחתם מתאחרת - מעברים את השנה, כדי שיוכלו להביא מהם את הביכורים בזמנם מחג השבועות ואילך<b>. על שנים</b> – מהסימנים האלה, <b>מעברין</b> – את השנה, ואין צורך בסימן השלישי<b>, על אחד</b> – מהסימנים האלה, <b>אין מעברין</b> – את השנה<b>, ואם עיברוה</b> – על אחד מהסימנים האלה בלבד, <b>- הרי זה מעוברת. וכשהיה אביב אחת מהן</b> – אחד מהסימנים האלה שעיברו עליהם את השנה, <b>היו</b> – העם, <b>שמיחין</b> – מפני שכשמעברים בגלל האביב, אינם אסורים באכילת התבואה החדשה אלא זמן מועט, כי בשל העיבור התבואה מבשילה זמן מועט לפני הקרבת העומר המתיר אותה. אבל כשלא היה אביב אחד מהם היו העם עצובים, מפני שכשמעברים שלא בגלל האביב, הם אסורים באכילת התבואה החדשה זמן מרובה, כי בשל העיבור התבואה מבשילה זמן מרובה לפני הקרבת העומר<b>. רבן שמעון בן גמליאל</b> (השני, נשיא ותנא בדור הרביעי) <b>אומר: אף על התקופה</b> – מעברים את השנה בגלל תקופת ניסן בלבד, ואין צורך בסימן נוסף<b>.</b><br><br><small>ב<b>תוספתא סנהדרין</b> ב,ב שנו: על שלושה סימנים מעברים את השנה: על האביב ועל פירות האילן ועל התקופה. על שניים - מעברים, ועל אחד - אין מעברים, ואם עיברוה - הרי זו מעוברת. אם היה אביב אחד משני הסימנים היו שמחים. רבן שמעון בן גמליאל אומר: אף על התקופה.<br><br>ב<b>בבלי סנהדרין</b> יא,ב אמרו: תנו רבנן: על שלשה סימנים מעברים את השנה: על האביב ועל פירות האילן ועל התקופה. על שניים מהם - מעברים, ועל אחד מהם - אין מעברים. ובזמן שאביב אחד מהם הכול שמחים. רבן שמעון בן גמליאל אומר: אף על התקופה.<br>איבעיא להו: אף על התקופה שמחים, או דילמא אף על התקופה (לבדה) מעברים? - תיקו.<br><br><b>על האביב ועל פירות האילן ועל התקופה</b><br>בקרובה לפרשת "החודש" בברכת הקדושה של תפילת השחר בקטע "אדון מקדם תיכנו ראש" מאת הפייטן הארץ ישראלי רבי אלעזר בירבי קליר נאמר:<br>עִבּוּר מְעַבְּרִים לְשָמְרוֹ בְּמוֹעֲדוֹ<br>פֶּרַח וְאָבִיב תְּקוּפָה בָּם לְוַעֲדוֹ<br>צִיוּן שְׁלָשְׁתָּם יְצָרְפ<b>וּ</b> לְסַעֲדוֹ<br><br>שלושת סימני העיבור מתייחסים למצבם בזמן שלפני חג הפסח, כי על פיהם הסנהדרין מחליטים בחודש אדר על העיבור. הקליר מכנה את הסימן "פירות האילן" "פרח", כי אילני הפירות פורחים (מלבלבים, מוציאים ניצני עלים) בזמן שלפני חג הפסח.<br><br>הפריחה במקרא ובספרות חז"ל היא הלבלוב, הופעת ניצני העלים והתפתחותם ("מונחי פריחה והנצה במקורות", "לשוננו" מב, עמודים 136-139).</small>
<b>על שלש ארצות</b> – שארץ ישראל מחולקת להם, <b>מעברין לשנה</b> – בית דין חייבים לעבר את השנה<b>: על יהודה ועל עבר הירדן</b> – המזרחי, <b>ו</b>על <b>הגליל</b> – בגלל האביב (התפתחות התבואה של השעורים) בשלוש הארצות האלו, שאם תחילת הבשלת התבואה מתאחרת בהן - מעברים את השנה<b>. על שתים</b> – בגלל האביב בשתיים מהארצות האלו, <b>מעברין</b> – את השנה, אף בלא הארץ השלישית (ורק אם יש סימן נוסף, התקופה או פירות האילן, שהרי דרושים שני סימנים כאמור לעיל)<b>, על אחת</b> – בגלל האביב באחת מהארצות האלו, <b>אין מעברין</b> – את השנה<b>, ואם עיברוה</b> – על אחת מהארצות האלו בלבד, <b>- אינה מעוברת. וכשהיתה יהודה אחת מהן</b> – אחת מהארצות האלו שעיברו עליהן את השנה, <b>היו</b> – העם שביהודה, שבה הגידול העיקרי היה תבואה, <b>שמיחין, מפני שהעומר</b> – מנחת העומר, <b>בא ממנה</b> – מתבואה שגדלה ביהודה, שכשמעברים בגלל האביב ביהודה, אינם אסורים באכילת התבואה החדשה שביהודה אלא זמן מועט. אבל כשלא היתה יהודה אחת מהן היו העם שביהודה עצובים, מפני שכשמעברים בגלל האביב בארצות אחרות, הם אסורים באכילת התבואה החדשה שביהודה זמן מרובה (במשנה מנחות י,ב שנינו: מצוות העומר לבוא מן הקרוב (לעיר ירושלים), לא ביכר הקרוב לירושלים - מביאים אותו מכל מקום (בתחום ירושלים. כל יהודה נחשבה בשלהי תקופת הבית השני לתחום ירושלים). מעשה (חריג היה) שבא מגגות צריפין (מקום בתחום לוד, מחוץ לתחום ירושלים, אך שייך בתקופה ההיא לארץ יהודה)<b>.</b><br><br><small>ב<b>תוספתא סנהדרין</b> ב,ג שנו: על שלוש ארצות מעברים את השנה: על יהודה ועל עבר הירדן ועל הגליל. על שתיים - מעברים, ועל אחת - אין מעברים, ואם עיברוה - הרי זו מעוברת. ואם היתה ארץ יהודה אחת משתי ארצות היו שמחים, מפני אביב (מנחת העומר) שבא הימנה.<br><br>ב<b>בבלי סנהדרין</b> יא,ב אמרו: תנו רבנן: על שלוש ארצות מעברים את השנה: יהודה ועבר הירדן והגליל. על שתיים מהן - מעברים, ועל אחת מהן - אין מעברים. ובזמן שיהודה אחת מהן הכול שמחים, שאין עומר בא אלא מיהודה.<br><br>התוספתא והירושלמי חלוקים בעיברוה על אחת מהן, ובבבלי לא נאמר הדין בזה.</small>
<b>אין מעברין</b> – אין בית דין רשאים לעבר את השנה, <b>לא מפני הצינה</b> (קור) <b>ולא מפני הגשמים</b> – מכיוון שאינם מונעים את עולי הרגל מארצות הגולה מלהגיע לירושלים בזמן לחג הפסח<b>, ואם עיברוה</b> – מפני הצינה והגשמים, <b>- אינה מעוברת.</b>
<b>אין מעברין</b> – אין בית דין רשאים לעבר את השנה, <b>לא מפני הגדיים</b> – שהם קטנים עדיין, ועולי הרגל צריכים להם לקורבנות שהם מקריבים בחג הפסח, והטעם שאין מעברים מפני הגדיים הוא שאף קטנים כשרים להקרבה, <b>ולא מפני הגוזלין</b> – של תורים, שהם קטנים עדיין ואינם כשרים להקרבה, ועולי הרגל צריכים להם לקורבנות שהם מקריבים בחג הפסח, והטעם שאין מעברים מפני הגוזלים הוא שגוזלים של יונים שהם קטנים כשרים להקרבה, <b>ולא מפני החלב</b> – מפני הטלאים, שהם קטנים עדיין ('החלב' - על שם "וַיִּקַּח שְׁמוּאֵל טְלֵה חָלָב אֶחָד וַיַּעֲלֵהוּ עוֹלָה כָּלִיל לַי'י" (שמואל א ז,ט). "טלה חלב" הוא כבש צעיר שעודנו יונק חלב אימו)<b>, וכולם סעד</b> (תמיכה, סיוע) <b>לשנה</b> – כל הדברים האלה, הגדיים והגוזלים והטלאים, שאין מעברים את השנה מפניהם, עושים אותם סעד לעיבור השנה, שאם היה רק אחד משלושה הסימנים שמעברים עליהם את השנה, האביב או התקופה או פירות האילן, וגם היו הדברים האלה, מעברים את השנה, אף שעל סימן אחד אין מעברים<b>, ואם עיברוה</b> – את השנה רק מפני הגדיים והגוזלים והטלאים, <b>- מעוברת.</b>
<b>רבי ינאי</b> (תנא בדור הרביעי או החמישי) <b>אמר משום רבן גמליאל</b> (צריך לומר כמו בתוספתא: '<b>רבן שמעון בן גמליאל</b>' ("תוספת ראשונים" ב, עמוד 152) - הראשון, ראש הסנהדרין בירושלים בדור החורבן) <b>שהיה אומר</b> – כשהיה מודיע לציבור על עיבור השנה, היה אומר כך<b>: אימריא רכיכין וגוזלייא דקיקין</b> – הכבשים (הגדיים והטלאים) רכים (צעירים) והגוזלים דקים (קטנים)<b>, ושפר באפוי</b> (צריך לומר: 'באפ<b>י</b>י') <b>ובאפי חבריי מוספא על שתא דא תלתין יומין</b> – והוטב בפניי ובפני חביריי (נראה ראוי לי ולחביריי שדנו בעיבור השנה) להוסיף על שנה זו שלושים ימים. - הרי שלדעת רבן שמעון בן גמליאל וחביריו מעברים את השנה לכתחילה רק מפני הגדיים והגוזלים והטלאים, שלא כדעת התנא הראשון<b>.</b><br><br><small>ב<b>תוספתא סנהדרין</b> ב,יב שנו: אין מעברים אותה לא מפני הצינה ולא מפני השלגים... ואם עיברוה - הרי זו מעוברת.<br><b>ושם</b> ב,ד-ה שנו: אין מעברים את השנה לא מפני הגדיים ולא מפני הטלאים ולא מפני הגוזלות שלא הגיעו, וכולם עושים אותם / וכולם סעד לשנה, ואם עיברוה - הרי זו מעוברת.<br>רבי יניי אומר משום רבן שמעון בן גמליאל שהיה אומר: גוזלייא רכיכין ואימרייא דעדקין (דקים (קטנים)) ושפר באנפאי ואוסיפית על שתא דא תלתין יומין.<br><br>ב<b>בבלי סנהדרין</b> יא,א אמרו: תנו רבנן: ...אבל לא מפני השלג ולא מפני הצינה...<br>תנו רבנן: אין מעברים את השנה לא מפני הגדיים ולא מפני הטלאים ולא מפני הגוזלות שלא פירחו (לא הצמיחו כנפיים), אבל עושים אותם סעד לשנה. כיצד? רבי ינאי אומר משום רבן שמעון בן גמליאל: מהודעין אנחנא לכון דגוזלייא רכיכין ואימריא דעדקין וזמנא דאביבא לא מטא, ושפרת מילתא באנפאי ואוסיפית על שתא דא תלתין יומין.<br><br>בתוספתא ובבבלי: מפני השלגים. ובירושלמי: מפני הגשמים.<br>התוספתא והירושלמי חלוקים בעיברוה מפני הצינה, ובבבלי לא נאמר הדין בזה.<br>בבבלי לא נאמר הדין בעיברוה מפני הגדיים והטלאים והגוזלות.<br>בבבלי נוסף בהודעתו של רבן שמעון בן גמליאל שזמן האביב לא הגיע, ואינו בתוספתא ובירושלמי, וכך הוא הנכון, שכן לדעת רבן שמעון בן גמליאל מעברים את השנה לכתחילה רק מפני הגדיים והטלאים והגוזלות. ונראה שבבבלי העתיקו דבר זה בטעות מן האיגרת השלישית של רבן גמליאל להלן, הדומה בנוסחה להודעתו של רבן שמעון בן גמליאל, ובשל כך הוסיפו בבבלי לפני דברי רבי ינאי משום רבן שמעון בן גמליאל את המילה "כיצד", כי סברו בבבלי שדברים אלה באים לפרש את דברי התנא הראשון שעושים אותם סעד לשנה.<br>בתוספתא ובבבלי: גוזלייא רכיכין ואימרייא דעדקין. ובירושלמי: אימריא רכיכין וגוזלייא דקיקין.<br>בתוספתא ובבבלי: ושפר באנפאי. ובירושלמי: ושפר באפיי ובאפי חבריי.<br><br><b>גדיים וגוזלים וחלב</b><br>ב<b>תוספתא נדרים</b> ד,א שנו: הנודר מן פירות שנה - אסור בכל פירות שנה, ומותר בעגלים ובגדיים ובטלאים ובחלב ובגוזלות.<br>וב<b>בבלי נדרים</b> נה,ב אמרו: תניא: הנודר מן פירות השנה - אסור בכל פירות השנה, ומותר בגדיים ובטלאים ובחלב ובביצים ובגוזלות.<br>וב<b>ירושלמי נדרים</b> ז,א אמרו: הנודר מן כבשה (?) - מותר בגדיים ובגוזלים ובחלב (משפט זה הוא חלק מברייתא שהושלמה במסירה שלפנינו על ידי מגיה).<br><br>בירושלמי נדרים לא נזכרו טלאים כלל. וקרוב בעיניי ש"חלב" פירושו בירושלמי טלאי חלב (יונקים, עיין שמואל א ז,ט). והרי ממש קבוצה זו בירושלמי סנהדרין א,ב: "אין מעברין לא מפני הגדיים ולא מפני הגוזלין ולא מפני החלב", ובמקבילה בתוספתא שם ובבבלי שם "הטלאים" במקום "החלב" שבירושלמי. ובתוספתא נדרים ספק הוא האם "ובחלב" כוונתו טלאים יונקים או חלב ממש. ובבבלי נדרים כנראה הכוונה לחלב ממש, והזכירו חלב כשם שהזכירו ביצים ("תוספתא כפשוטה", נשים ב, עמוד 454).</small>
ומציעים ברייתא: <b>תני:</b> – שונה [התנא]: <b>אמר רבי יודן</b> (רבי יהודה בר אלעאי, מגדולי התנאים בדור הרביעי)<b>: מעשה ברבן גמליאל</b> (הזקן, ראש בית הדין הפרושי בירושלים בתקופה שלפני החורבן) <b>וזקנים שהיו יושבין על גב מעלה</b> (מדרגה) <b>בהר הבית</b> – בסוף ימי הבית<b>, ויוחנן סופר הלז</b> (צריך לומר: '<b>חֵלָז</b>') – סופר הארכיון (של בית הדין בירושלים), <b>יושב לפניהן. אמר לו רבן גמליאל: כתוב</b> – שלוש איגרות<b>:</b> איגרת אחת - <b>לאחנא בני דרומא עילאה לאחנא</b> (מילה זו יתירה, ואינה במקבילה במעשר שני) ו<b>בני דרומא ארעייא</b> – לאחינו בני הדרום העליון (הר יהודה) ובני הדרום התחתון (שפלת יהודה)<b>, שלמכון יסגא</b> – שלומכם ירבה!<b>. מודענא לכון דמטא זמן ביעורא</b> – מודיע אני לכם שהגיע זמן הביעור (ביעור המעשרות - הוצאת המעשרות שנשארו בסוף שלוש שנים ראשונות או שניות לשמיטה על ידי נתינתם לבעליהם או על ידי איבודם מן העולם)<b>, לאפוקי</b> (במקבילה במעשר שני: 'תפקון', כמו להלן) <b>מעשרייא מעומרי שובלייא</b> – תוציאו (תפרישו) את המעשרות מעומרי השיבולים (הגידול העיקרי בדרום היה תבואה)<b>.</b> איגרת שנייה - <b>ולאחנא בני גלילא עילאה ובני גלילא ארעייה</b> – לאחינו בני הגליל העליון ובני הגליל התחתון<b>, שלמכון יסגא</b> – שלומכם ירבה!<b>. מודענא לכון דמטא זמן ביעורא</b> – מודיע אני לכם שהגיע זמן הביעור<b>, תפקון מעשריא ממעטני זיתיא</b> – תוציאו (תפרישו) את המעשרות ממעטני הזיתים (מעטן הוא סל גדול שבו מניחים את הזיתים לאחר המסיק כדי שיתרככו ויסיימו את הבשלתם. - הגידול העיקרי בגליל היה זיתים)<b>.</b> איגרת שלישית - <b>לאחנא בני גלותא דבבל</b> ו<b>בני גלותא דמדי</b> ו<b>בני גלותא דיוון ושאר כל גלוותא דישראל</b> – לאחינו בני גלות בבל ובני גלות מדי ובני גלות יוון ושאר כל גלויות ישראל<b>, שלמכון יסגא</b> – שלומכם ירבה!<b>. מודענא לכון דאימריא רכיכין וגוזליא דקיקין וזימנא דאביבא לא מטא</b> – מודיע אני לכם שהכבשים (הגדיים והטלאים) רכים (צעירים) והגוזלים דקים (קטנים) וזמן האביב (התבואה לפני גמר הבשלתה) לא הגיע<b>, ושפר מילתא באפיי ובאנפי חבריי מוספא על שתא דא תלתין יומין</b> – והוטב הדבר בפניי ובפני חביריי (נראה ראוי לי ולחביריי שדנו בעיבור השנה) להוסיף על שנה זו שלושים ימים. - לדעת רבן גמליאל וחביריו אין מעברים את השנה מפני הגדיים והגוזלים והטלאים אלא עושים אותם סעד לשנה, ולכן נכתב באיגרת זו של רבן גמליאל שגם זמן האביב לא הגיע. - היו מודיעים ברבים על עיבור השנה, כדי שיידעו מתי לחוג את חג הפסח<b>.</b><br><br><small>ברייתא זו מובאת בירושלמי מעשר שני ה,ח בעניין ביעור מעשרות. ושם אין באיגרת השלישית "וזימנא דאביבא לא מטא".<br><br>ב<b>משנה מעשר שני</b> ה,ח שנינו: אמר רבי יהודה: בראשונה היו (בית דין) שולחים (שליחים בשנה הרביעית לשמיטה) אצל בעלי בתים שבמדינות (שבערי ארץ ישראל וכפריה): מהרו והתקינו את פירותיכם, עד שלא תגיע שעת הביעור (הפרישו את המעשרות מן הפירות של שנה זו ועשו את מצוותם, קודם שתגיע שעת הביעור, שמעשרות שלא נעשתה מצוותם מעכבים את הווידוי, אף על פי שעדיין לא נגמרה מלאכתם של הפירות למעשרות).<br><br>רבי יהודה ששונה במשנה במעשר שני "בראשונה היו שולחים...: מהרו והתקינו את פירותיכם, עד שלא תגיע שעת הביעור" הוא שאמר מעשה ברבן גמליאל ששלח איגרות לבני הדרום ולבני הגליל שימהרו ויתקינו את פירותיהם קודם שתגיע שעת הביעור.<br><br>ב<b>תוספתא סנהדרין</b> ב,ו שנו: מעשה ברבן גמליאל וזקנים שהיו עומדים / יושבים על גב מעלות בהר הבית, ויוחנן סופר הלה לפניהם, ואמרו לו: כתוב: לאחנא בני גלילא עילאה ובני גלילא ארעאה / תחתאה, שלמכון יסגא! מהודעין אנחנא / מהודענא לכון די מטא זמן ביעורא, לאפוקא מעשריא ממעטני זיתיא. ולאחנא בני דרומא עילאה ובני דרומא ארעאה / תחתאה, שלמכון יסגא! מהודעין אנחנא / מהודענא לכון די מטא זמן ביעורא, לאפוקא מעשריא מעומרי שיבליא. ולאחנא בני גלותא די בבל ובני גלותא די מדי ושאר כל בני גלוותא דישראל, שלמכון יסגא! מהודעין אנחנא לכון דגוזליא רכיכין ודאימריא דעדקין וזמנא דאביבא לא מטא, ושפר באנפאי ובאנפי חבראי ואוסיפית / ואוסיפנא על שתא דא תלתין יומין.<br><br>ב<b>בבלי סנהדרין</b> יא,ב אמרו: תניא: מעשה ברבן גמליאל שהיה יושב על גב מעלה בהר הבית, והיה יוחנן סופר הלז עומד לפניו, ושלוש איגרות חתוכות מונחות לפניו. אמר לו: טול איגרא חדא וכתוב: לאחנא בני גלילא עילאה ולאחנא בני גלילאה ארעאה / תתאה, שלמכון יסגא! מהודעין אנחנא לכון דזמן ביעורא מטא, לאפרושי מעשריא ממעטני זיתיא. וטול איגרא חדא וכתוב: לאחנא בני דרומא עילאה ולאחנא בני דרומא תתאה, שלמכון יסגא! מהודעין אנחנא לכון דזמן ביעורא מטא, לאפרושי מעשריא מעומרי שיבוליא. וטול איגרא חדא וכתוב: לאחנא בני גלותא די בבל ולאחנא בני גלותא די מדי ולשאר כל גלוותא דישראל, שלומכון יסגא לעלם! מהודעין אנחנא לכון דגוזליא רכיכין ואימריא דעדקין וזמנא דאביבא לא מטא, ושפרא מילתא באנפאי ובאנפי חביריי ואוסיפנא על שתא דא תלתין יומין.<br><br>בתוספתא ובבבלי לא נזכר "בני גלותא דיוון".<br>בתוספתא ובבבלי: גוזלייא רכיכין ואימרייא דעדקין. ובירושלמי: אימריא רכיכין וגוזלייא דקיקין.<br>אמוראי בבל היו סבורים שרבן גמליאל, מחברן של האיגרות הללו, הוא רבן גמליאל דיבנה (השני), אך הכוונה באמת היא לרבן גמליאל הזקן (הראשון).<br><br>ב<b>מדרש הגדול</b> וב<b>מדרש תנאים</b> לדברים כו,יג נאמר: אמר לו (רבי יהושע לרבי נחוניא בן הקנה): אומַר לך דבר שראו עיניי, לא מה ששמעו אוזניי. פעם אחת עליתי לשוק העליון, לשער האשפות שבירושלם, ומצאתי שם את רבן שמעון בן גמליאל (הראשון, שחי בזמן החורבן) ואת רבן יוחנן בן זכאי יושבים ושתי מגלות פתוחות לפניהם, ויוחנן סופר חלה עומד לפניהם ודיו וקולמוס בידו. אמרו לו: כתוב איגרת: משמעון בן גמליאל ומיוחנן בן זכאי לאחינו שבדרום העליון והתחתון ולשחליל (?) ולשבעת פלכי הדרום, שלום! ידוע יהא לכם שהגיעה השנה הרביעית ואדיין קודשי שמים לא נתבערו, אלא שתמהרו ותביאו חמש (צריך לומר: 'שחרי') שיבולים שהן מעכבות את הווידוי. ולא אנחנו התחלנו לכתוב לכם אלא אבותינו היו כותבים לאבותיכם. אמרו לו: כתוב איגרת שנית: משמעון בן גמליאל ומיוחנן בן זכאי לאחינו שבגליל העליון והתחתון ולסימוניא (על יד ציפורי) ולעובד בית הלל (?), שלום! ידוע יהא לכם שהגיעה השנה הרביעית ואדיין קודשי שמים לא נתבערו, אלא שתמהרו ותביאו עביטי זיתים (עביט הוא כלי כמו מעטן) שהם מעכבים את הווידוי. ולא אנחנו התחלנו לכתוב לכם אלא אבותינו היו כותבים לאבותיכם.<br><br><b>שחרי שיבולים</b> - כלומר: שהרי, סהרי, והם כלים שמניחים בהם שיבולים, ועדיין לא נגמרה מלאכתן למעשרות ולא חלה עליהן חובת מעשרות. בתוספתא דמאי ו,יא נזכרו שחרי שיבולים ליד עביט של ענבים ומעטן של זיתים. גם בירושלמי דמאי ו,א נזכרו שחרי שיבולים עם סלי ענבים וסלי זיתים.<br><br>במדרש הגדול נזכרו שתי איגרות בעניין ביעור מעשרות ששלחו רבן שמעון בן גמליאל ורבן יוחנן בן זכאי, אבל במקורות האחרים נזכרו שתי איגרות בעניין ביעור מעשרות ואיגרת שלישית בעניין עיבור השנה ששלח רבן גמליאל. במדרש הגדול האיגרות הן בעברית, אבל במקורות האחרים האיגרות הן בארמית. נראה שהאיגרות נכתבו בארמית שהיתה השפה הרווחת באותם ימים, ובמדרש הגדול תורגמו לעברית.<br><br>לפי הגהתנו במדרש הגדול "שחרי שיבולים", יש לפרש גם 'עומרי שיבולים' שבמקורות האחרים שמדובר בעומרים שמונחים בכלים ואין מדובר בעומרים שמונחים בשדות. הזמן שבו העומרים מונחים בשדות הוא לאחר הקציר בימי החמה, ואילו הזמן שבו העומרים מונחים בכלים הוא לאחר האסיף בתחילת ימי הגשמים. גם הזמן של מעטני הזיתים הוא לאחר המסיק בתחילת ימי הגשמים. שתי האיגרות בעניין ביעור המעשרות קודם שנגמרה מלאכתן למעשרות נשלחו באותו זמן, בתחילת השנה הרביעית למעשרות כאמור במדרש הגדול. אבל האיגרת השלישית בעניין עיבור השנה שמסופר עליה במקורות האחרים נשלחה בחודש אדר, שכן הזמן של הכבשים והגוזלים והאביב שנזכרו באיגרת זו הוא לפני חג הפסח.<br><br><b>סופר חלה / חלז</b><br>בירושלמי: סופר הלז. בתוספתא: סופר הלה. בבבלי: סופר הלז. ובמדרש הגדול: סופר חלה.<br><br>חֵלָה הוא העיקר, ומסתבר כי היא הצורה העברית של המילה הכנענית 'חֵלַת', ומובן המילה הוא: ארון, תיבה. מן הכנענית באה המילה כנראה גם ליוונית, ושלא במישרין הגיעה שוב אותה מילה כנענית לארמית בצורת 'חֵילוז' 'חֵלז'.<br>הכוונה במילה 'חלה' שבמדרש הגדול לתיבת הסופרים ששמרו בה את תעודות הארכיון ומכתביו. וכיוון שהתיבה היתה סמלו של הסופר, כבת לווייתו, צורפה לשמו ונקרא "סופר חלה". "סופר חֵלָה" ו"סופר חֵלָז" אינו אלא מושג אחד: סופר הארכיון. וכיוון שהוראותיהן נשתכחו תיקנו 'חלה' ל'הלה' ו'חלז' ל'הלז' ("על מכתבים עברים וארמים קדומים ועל 'חלה'", "ארץ ישראל: מחקרים בידיעת הארץ ועתיקותיה" ד, עמודים 136-137).<br><br><b>שלש ארצות: יהודה ועבר הירדן והגליל</b><br><b>בני דרומא עילאה ובני דרומא ארעייא; בני גלילא עילאה ובני גלילא ארעייה</b><br>חלוקה של ארץ ישראל לשלוש ארצות בסדר יהודה ועבר הירדן והגליל מופיעה במקורות חז"ל בארבעה הקשרים הלכתיים שונים: בעניין ביעור פירות בשביעית (משנה שביעית ט,ב); בדיני חזקה (משנה בבא בתרא ג,ב); בדיני נישואין (משנה כתובות ג,י); בדיני עיבור השנה (כאן). במקביל מופיעה במקורות גם חלוקה נוספת לשתי ארצות, יהודה והגליל בלבד, והיא החלוקה המקובלת בספרות חז"ל. חלוקת ארץ ישראל לשלוש היתה החלוקה הקדומה ויסודה בסוף ימי בית שני, והחלוקה לשתיים מקובלת בהמשך תקופת התנאים.<br>בימי בית שני היה עבר הירדן איזור יישוב יהודי גדול ופורח. היישוב היהודי דעך וכמעט חוסל במרד הגדול או במרד בר כוכבא. זו הסיבה לכך שעבר הירדן אינו נזכר במשניות רבות המתמקדות ביהודה ובגליל בלבד ("משנת ארץ ישראל", מסכת שביעית, עמודים 291-293).<br><br>לפי המשנה שביעית ט,ב ותוספתא שביעית ז,י-יא, כל אחד משלושת האיזורים בארץ ישראל מתחלק לשלושה: הר, שפלה ועמק. ההר של הגליל הוא הגליל העליון - מכפר חנניה (בבקעת בית הכרם) ולמעלה (וצפונה), השפלה שלו היא הגליל התחתון - מכפר חנניה ולמטה (ודרומה), והעמק שלו הוא תחום טבריה. ההר של יהודה הוא הר המלך (הר יהודה והר בנימין), השפלה שלו היא שפלת לוד (שפלת הדרום), והעמק שלו הוא מעין גדי ועד יריחו.<br>באיגרות שמסופר עליהן כאן נזכרים שניים מחלקי יהודה: הדרום העליון (ההר) והדרום התחתון (השפלה), ושניים מחלקי הגליל: הגליל העליון והגליל התחתון.</small><br>• • •<br><b>עיבור השנה על התקופה</b><br>משמעותה של "תקופה" בלשון חכמים היא הרגע שבו ניכר שינוי בסיבוב החמה בשמים. ויש בשנה ארבעה רגעים כאלה: תקופת ניסן (היום והלילה שווים באורכם), תקופת תמוז (היום הארוך ביותר), תקופת תשרי (היום והלילה שווים באורכם) ותקופת טבת (הלילה הארוך ביותר). ומכאן שיש ארבע תקופות בשנת החמה. "תקופה" בצירופים אלה משמעה גם רגע התקופה וגם משך הזמן שבין רגע תקופה אחת לרגע התקופה שלאחריה.
מביאים ברייתא: <b>אין מעברין לשנה</b> – אין בית דין רשאים לעבר את השנה, <b>אלא אם כן היתה</b> (צריך להוסיף: '<b>תקופה</b>', כמו בברייתא בתוספתא ובברייתות בבבלי) <b>חסירה רוב החודש</b> – שבית הדין חישבו ומצאו שתקופת ניסן (הרגע בחודש ניסן שבו היום והלילה שווים באורכם) תחול לאחר שיעבור רובו של חודש ניסן<b>. וכמה רוב החודש? ששה עשר יום</b> – רוב החודש הוא רוב ימי החודש, שישה עשר ימים מתוך שלושים ימים של החודש. ואם תקופת ניסן תחול לאחר שישה עשר בניסן, מעברים את השנה<b>.</b>
<b>רבי יהודה</b> (בר אלעאי, מגדולי התנאים בדור הרביעי) <b>אומר: שתי ידות החודש</b> – רוב החודש הוא רוב חלקי החודש, שני חלקים מתוך שלושה חלקים של החודש<b>, אחד ועשרים יום</b> (נראה ש'אחד ועשרים יום' הוא בהשפעת הברייתא הראשונה בבבלי, וצריך לומר: '<b>עשרים</b> יום', כמו בברייתא בתוספתא ובברייתא השנייה בבבלי) – עשרים ימים מתוך שלושים ימים של החודש. ואם תקופת ניסן תחול לאחר עשרים בניסן, מעברים את השנה<b>.</b><br>
נראה שבירושלמי שלפנינו החליפו את סדרם של שני המאמרים הבאים, שכן דברי רבי שמואל בר נחמן מוסבים לפי פירושנו על דעת רבי יוסי. המאמרים מובאים כסדר הנראה לנו נכון.
<b>אמר רבי יוסי</b> (בר חלפתא, תנא בדור הרביעי)<b>: עד הפסח</b> – אין מעברים את השנה אלא אם כן בית הדין חישבו ומצאו שתקופת ניסן לא תחול עד חג הפסח (זו דעה שלישית בברייתא החלוקה על דעת התנא הראשון ודעת רבי יהודה)<b>.</b>
ומצמצמים את תחולת הקביעה: <b>אמר רבי שמואל בר נחמן</b> (אמורא ארץ ישראלי בדור השני והשלישי)<b>: והוא שיקרב העומר סוף ניסן של תקופות</b> – כשחישבו ומצאו שתקופת ניסן לא תחול עד חג הפסח, מעברים את השנה רק אם על ידי העיבור יקרב העומר (שקרב ביום שישה עשר בניסן) בסוף חודש ניסן של תקופות (בחודש הראשון שלאחר רגע תקופת ניסן). אבל אם על ידי העיבור יקרב העומר אחרי סוף חודש ניסן של תקופות (בחודש אייר של תקופות), אין מעברים. לכן, כשחישבו ומצאו שתקופת ניסן תחול עד שישה עשר בניסן, אין מעברים את השנה, אבל כשחישבו ומצאו שתקופת ניסן תחול לאחר שישה עשר בניסן, מעברים את השנה. - דברי רבי שמואל בר נחמן מוסבים על רבי יוסי ובאים לצמצם את תחולת הקביעה של רבי יוסי<b>.</b><br><br><small>התנא הראשון ורבי יוסי חלוקים במקרה שתקופת ניסן תחול בשישה עשר בניסן, שלדעת התנא הראשון אין מעברים ולדעת רבי יוסי מעברים.</small><br>
נראה שבירושלמי שלפנינו נשמטה דעה רביעית בברייתא, שדברי רבי מתניה מוסבים לפי פירושנו על דעה זו.
<b>[אמר רבי שמעון</b> (בן יוחאי, תנא בדור הרביעי)<b>: עד החג</b> – אין מעברים את השנה אלא אם כן בית הדין חישבו ומצאו שתקופת תשרי לא תחול עד חג הסוכות (זו דעה רביעית בברייתא החלוקה על דעת התנא הראשון ודעת רבי יהודה ודעת רבי יוסי).<b>]</b>
ומצמצמים את תחולת הקביעה: <b>אמר רב</b>י <b>מתניה</b> (אמורא ארץ ישראלי בדור החמישי)<b>: והוא שיטלו לולב בסוף תשרי של תקופות</b> – כשחישבו ומצאו שתקופת תשרי לא תחול עד חג הסוכות, מעברים את השנה רק אם על ידי העיבור ייטלו לולב בחג הסוכות בסוף חודש תשרי של תקופות (בחודש הראשון שלאחר רגע תקופת תשרי - הרגע בחודש תשרי שבו היום והלילה שווים באורכם). אבל אם על ידי העיבור ייטלו לולב אחרי סוף חודש תשרי של תקופות (בחודש מרחשוון של תקופות), אין מעברים. לכן, כשחישבו ומצאו שתקופת תשרי תחול עד חמישה עשר בתשרי, אין מעברים את השנה, אבל כשחישבו ומצאו שתקופת תשרי תחול לאחר חמישה עשר בתשרי, מעברים את השנה. - דברי רבי מתניה מוסבים על רבי שמעון ובאים לצמצם את תחולת הקביעה של רבי שמעון<b>.</b><br><br><small>ב<b>תוספתא סנהדרין</b> ב,ז שנו: אין מעברים את השנה אלא על רובו של חודש / אלא אם כן היתה תקופה חסירה עד רובו של חודש. וכמה הוא רובו של חודש? שישה עשר יום. - רבי יהודה אומר: שתי ידות בחודש, עשרים יום. - רבי יוסי אומר: מחשבים את השנה, ואם היתה חסירה שישה עשר יום לפני הפסח - מעברים אותה, שישה עשר יום לפני החג - אין מעברים אותה. - רבי שמעון אומר: אפילו היתה חסירה שישה עשר יום לפני החג - מעברים אותה.<br><br>ב<b>בבלי סנהדרין</b> יב,ב-יג,א אמרו: אמר רב יהודה אמר רב: אין מעברים את השנה אלא אם כן היתה תקופה חסירה רובו של חודש. וכמה רובו של חודש? שישה עשר יום; דברי רבי יהודה. - רבי יוסי אומר: אחד ועשרים יום. - ושניהם מקרא אחד דרשו: "וחג האסיף תקופת השנה" (שמות לד,כב). מר סבר: כולי חג בעינן בתקופה חדשה (ואם תקופת תשרי תחול לאחר שישה עשר בתשרי, מעברים את השנה), ומר סבר: מקצת חג בעינן בתקופה חדשה (ואם תקופת תשרי תחול לאחר עשרים ואחד בתשרי, מעברים את השנה).<br>ו<b>שם</b> יג,א אמרו: תניא: אין מעברים את השנה אלא אם כן היתה תקופה חסירה רובו של חודש. וכמה רובו של חודש? שישה עשר יום. - רבי יהודה אומר: שתי ידות בחודש, עשרים יום. - רבי יוסי אומר: מחשבים, שישה עשר לפני הפסח - מעברים, שישה עשר לפני החג - אין מעברים. - רבי שמעון אומר: אף שישה עשר לפני החג - מעברים.<br><br>בבבלי שתי ברייתות: הברייתא של רב והברייתא שבתוספתא. בברייתת רב שתי דעות: רבי יהודה (שישה עשר יום) ורבי יוסי (אחד ועשרים יום). לפי ההסבר המאוחר לדעות אלה ("ושניהם מקרא אחד דרשו: וחג האסיף תקופת השנה") הברייתא של רב מדברת בתקופת תשרי. שתי הדעות בברייתת רב מקבילות לשתי הדעות הראשונות בברייתא שבתוספתא ובמקבילותיה, הברייתא שבירושלמי והברייתא השנייה שבבבלי, בשינוי שמות בעלי הדעות: התנא הראשון (שישה עשר יום) ורבי יהודה (עשרים יום). הברייתא שבתוספתא מדברת בתקופת ניסן.<br>שתי הדעות הראשונות בברייתא שבתוספתא ובמקבילותיה נחלקו כמה רובו של חודש, והדעה השנייה נותנת פירוש שני לרובו של חודש, ולכן לשון הדעה השנייה הוא: "שתי ידות בחודש, עשרים יום". אבל לפי ההסבר לשתי הדעות בברייתת רב, שתי הדעות בברייתא נחלקו כמה ימים מחג הסוכות אנו צריכים שיהיו מהתקופה החדשה, ולכן בברייתת רב שינו את לשון הדעה השנייה ואמרו בקיצור: "אחד ועשרים יום". לשון זה בבבלי השפיע על לשון הדעה השנייה בברייתא שבירושלמי: "שתי ידות החודש, אחד ועשרים יום", לשון שיש בה סתירה, שכן שתי ידות החודש הם עשרים יום.<br>בברייתא שבתוספתא שתי דעות נוספות: רבי יוסי (תקופה חסירה שישה עשר יום עד הפסח) ורבי שמעון (תקופה חסירה שישה עשר יום עד החג). דברי רבי יוסי בירושלמי "עד הפסח" הם קיצור דבריו בברייתא שבתוספתא. כמו שדברי רבי שמואל בר נחמן בירושלמי מוסבים על רבי יוסי, כך דברי רבי מתניה מוסבים על רבי שמעון. ומכאן שדברי רבי שמעון הובאו בירושלמי אלא שנשמטו. ובשל השמטת דברי רבי שמעון הוחלף סדר המאמרים של רבי יוסי ורבי שמואל בר נחמן.<br>אם כוונת דברי רבי מתניה שייטלו לולב כל ימי החג בסוף חודש תשרי של תקופות, הרי שכוונת דברי רבי שמעון "עד החג" לפי השלמתנו היא עד סוף חג הסוכות ולא עד תחילתו (שלא כמו כוונת דברי רבי יוסי "עד הפסח" שהיא עד תחילת חג הפסח), ואם כן, אין דברי רבי שמעון שווים לדבריו בברייתא שבתוספתא (תקופה חסירה שישה עשר יום עד החג). ברם, אם כוונת דברי רבי מתניה שייטלו לולב ביום הראשון של החג בסוף חודש תשרי של תקופות, הרי שכוונת דברי רבי שמעון "עד החג" לפי השלמתנו היא עד תחילת חג הסוכות, ואם כן, דברי רבי שמעון שווים לדבריו בברייתא שבתוספתא (כך פירשנו את דברי רבי מתניה).</small><br>• • •
<b>כמה מעברים ואילו שנים מעברים?</b><br>מביאים ברייתא: <b>אין מעברין לשנה</b> – אין בית דין רשאים להוסיף על השנה כשהם מעברים אותה, <b>לא פחות מחודש ולא יותר על חודש</b> – אלא רק חודש, שעיבור השנה הוא חודש, ולא חודש פחות כמה ימים ולא חודש וכמה ימים, מפני שאין שנה נקראת שנה אלא במניין חודשים שלמים (ראה בבלי מגילה ה,א. בבבלי ראש השנה יט,ב נחלקו תנאים האם חודש העיבור הוא שלושים יום או אם רצו עשרים ותשעה ימים ואם רצו שלושים יום. וראה דעות אמוראים בבבלי ראש השנה יט,ב ובירושלמי מגילה א,ד)<b>, ואם עיברוה</b> – אם עיברו בית דין את השנה פחות מחודש או יותר על חודש, <b>- אינה מעוברת.</b><br><br><small>ב<b>תוספתא סנהדרין</b> ב,ח שנו: אין מעברים את השנה לא פחות חודש ולא יותר חודש, ואם עיברוה - אינה מעוברת.<br><br>ב<b>מכילתא דרבי ישמעאל</b> מסכתא דפסחא פרשה ב נאמר: "שמור את חודש האביב" - חודש הסמוך לאביב אתה מעבר, ואי זה זה? הוי אומר: זה אדר. אבל לא שמענו מכמה מעבר. כשהוא אומר: "שמור את חודש", חודש אתה מעבר. והדין נותן. הואיל וחודש מתעבר ושנה מתעברת, מה החודש אחד ממנויו (יום אחד), אף שנה אחד ממנויה (חודש אחד).<br><br>כאן התחלת מקבילה בירושלמי נדרים ו,ט.</small>
ומביאים ברייתא: <b>אין מעברין</b> – אין בית דין רשאים לעבר את השנה, <b>לא בשביעית</b> – בשנת השמיטה, כדי שלא להוסיף חודש על הזמן שאסור בעבודות האדמה, <b>ולא במוצאי שביעית</b> – בשנה השמינית, בשנה שאחרי שנת השמיטה, כדי שלא להוסיף חודש על הזמן שאסור באיסור "חדש" (איסור לאכול מתבואה חדשה לפני שקרב העומר בשישה עשר בניסן), שכשמוסיפים חודש לשנה ועושים שני אדרים, נדחה זמן הקרבת העומר שהוא בניסן שלאחר אדר, ואסורים לאכול מהתבואה החדשה חודש נוסף, ואם יעברו את השנה במוצאי שביעית, יש לחשוש שמא עד שיקרב העומר לא תהיה להם תבואה לאכול, שהרי בשנה השביעית היו אסורים לזרוע תבואה, ועד שיקרב העומר במוצאי שביעית אינם מותרים לאכול אלא מהתבואה הישנה של השנה השישית<b>, ואם עיברוה</b> – אם עיברו בית דין את השנה בשביעית או במוצאי שביעית, <b>- הרי זו מעוברת. אימתי רגילין לעבר</b> – את השנה<b>? בערבי שביעיות</b> – בשנה השישית, בשנה שלפני שנת השמיטה, כדי להוסיף חודש על הזמן שמותר בעבודות האדמה (במקבילה אין שאלה ותשובה אלו)<b>.</b><br>
ומצמצמים את תחולת הקביעה: <b>רבי זעירא</b> (רבי זירא, מגדולי אמוראי ארץ ישראל בדור השלישי) אמר <b>בשם רבי אבהו</b> (אמורא ארץ ישראלי בדור השלישי)<b>: הדא דתימר</b> – זאת שאתה אומר (דבר זה שאתה אומר, שאין מעברים את השנה בשביעית. - הצורה הנכונה: 'דתמר' = דת מר, דאת אמר. והצורה 'דתימר' היא מן השיבושים שנשתגרו בירושלמי ("אוצר לשונות ירושלמיים", עמוד 356, הערה 188)), <b>- עד שלא התיר רבי</b> (רבי יהודה הנשיא, תנא בדור החמישי) <b>ליקח ירק מחוץ לארץ לארץ</b> – קודם שהתיר רבי להביא ירקות (וכן תבואה וקטנית) מחוץ לארץ לארץ ישראל בשנה השביעית, מפני שכשמוסיפים חודש לשנה השביעית, יש לחשוש שמא לא יהיו בארץ ישראל ירקות לאכול, שהרי בשנה השביעית הם אסורים בעבודות האדמה<b>, אבל משהתיר רבי ליקח ירק מחוצה לארץ לארץ</b> – לאחר שהתיר רבי להביא ירקות (וכן תבואה וקטנית) מחוץ לארץ לארץ ישראל בשנה השביעית, <b>- היא שביעית היא שאר שני שבוע</b> – השנה השביעית ושאר השנים בכל מחזור של שבע שנים שוות הן, ומעברים את השנה השביעית אם יש צורך בדבר כשם שמעברים את שאר השנים, מפני שאף כשמוסיפים חודש לשנה השביעית, אין לחשוש שמא לא יהיו בארץ ישראל ירקות לאכול, שהרי הם מותרים להביא ירקות מחוץ לארץ בשנה השביעית, ששם אין נוהגים איסורי שביעית, והירקות מצויים שם אף בשנה השביעית<b>.</b><br><br><small>הברייתא והמימרה שאמר רבי זעירא בשם רבי אבהו מובאות בירושלמי פאה ה,א ושקלים א,ב. בירושלמי שם אמרו שאין מעברים את השנה במוצאי שביעית "שלא לרבות באיסור חדש", וכאן לא אמרו דבר זה.<br><br>ב<b>תוספתא סנהדרין</b> ב,ט שנו: אין מעברים את השנה לא שביעית ולא מוצאי שביעית. אימתי רגילים לעבר? ערב שביעית.<br><br>ב<b>בבלי סנהדרין</b> יב,א אמרו: תנו רבנן: אין מעברים את השנה לא בשביעית ולא במוצאי שביעית. אימתי רגילין לעבר? בערב שביעית. של בית רבן גמליאל (הכוונה היא לרבן גמליאל ברבי ("תוספתא כפשוטה")) היו מעברים במוצאי שביעית.<br>ובפלוגתא דהני תנאי, דתניא: אין מביאים ירק מחוצה לארץ, ורבותינו (רבי יהודה הנשיא ובית דינו) התירו להביא ירק מחוצה לארץ לארץ (ואותם חכמים התירו לעבר במוצאי שביעית, ולא חששו שמא לא יהיו בארץ ישראל ירקות לאכול במוצאי שביעית, משום שאפשר להביא ירקות מחוץ לארץ).<br>מאי בינייהו? (מהו יסוד המחלוקת?) - אמר רבי ירמיה: חוששים לגושיהם (לגושי העפר הדבוקים בירקות) איכא בינייהו (שעפר מחוץ לארץ מטמא, והמחלוקת היא האם מותר לכתחילה להביא עפר טמא לתוך ארץ ישראל).<br><br>בתוספתא ובבבלי לא אמרו, שאם עיברו את השנה בשביעית או במוצאי שביעית - הרי זו מעוברת.<br>לפי הבבלי, עיבור השנה במוצאי שביעית תלוי בהתרת הבאת ירק מחוץ לארץ. ואילו לפי הירושלמי, עיבור השנה בשביעית תלוי בהתרת הבאת ירק מחוץ לארץ. הבבלי לשיטתו, שהתרת הבאת ירק מחוץ לארץ היא בכל השנים, והירושלמי לשיטתו, שהתרת הבאת ירק מחוץ לארץ היא בשביעית (ראה "תוספתא כפשוטה" להלן).<br><br><b>התיר רבי להביא ירק מחוצה לארץ לארץ</b><br>ב<b>תוספתא שביעית</b> ד,טז שנו: בראשונה היו אומרים: ...אין מביאים ירקות מחוצה לארץ לארץ. רבותינו (רבי ובית דינו) התירו שיהו מביאים ירקות מחוצה לארץ לארץ. כשם שמביאים ירקות מחוצה לארץ לארץ, כך מביאים תבואה וקטנית מחוצה לארץ לארץ (התירו להביא אף תבואה וקטנית מחוץ לארץ, אף על פי שאפשר להכין אותם מערב שביעית לשביעית, שאין הם כירקות לחים שהם מתקלקלים ואי אפשר לשמור אותם מערב שביעית).<br><br>בבבלי (נדרים נג,ב וסנהדרין יב,א) ביארו, שאין מביאים ירקות מחוצה לארץ לארץ, משום שחששו שמא יביא את הירקות בגושיהם ויטמאו במגע ובמשא. ולפי זה משמע שאפילו בשאר שני שבוע הדין כן.<br>אבל בירושלמי (שביעית ו,ד) אמרו: "בראשונה היה הירק אסור בסְפָרי ארץ ישראל. התקינו שיהא הירק מותר בספרי ארץ ישראל (תקנה זו באה להקל על היהודים תושבי הסְפָר). אף על פי כן, היה אסור להביא ירק מחוץ לארץ לארץ. התקינו (רבי ובית דינו) שיהא מותר להביא ירק מחוץ לארץ לארץ". ולפי זה ברור שבירושלמי פירשו, שהאיסור היה מחמת חשד, שלא יחשדוהו שהוא סוחר בפירות שביעית, שהרי מחוץ לארץ לא היו מביאים אלא משאות גדולים, ולפיכך לא התירו בתחילה אלא ספרי ארץ ישראל, מפני ששם היו פירות חוץ לארץ מצויים וניכר הוא שהם מחוץ לארץ, ואין כאן חשד. אבל מחמת חשש גושים של חוץ לארץ, אין הבדל בין ספרי ארץ ישראל ובין תוכה של ארץ ישראל ("תוספתא כפשוטה", זרעים ב, עמוד 541).<br><br>בשלב ראשון התירו להביא ירק מחוץ לארץ רק ליישובי הספר. וזה אולי מכיוון שאיסור הבאת ירק מחוץ לארץ בשביעית לא עמד במבחן המציאות, בהיותו גזירה שאין רוב הציבור יכול לעמוד בה, עקב יחסי המסחר ההדוקים של יושבי הספר עם שכניהם בחוץ לארץ. תקנה זו הקלה על היהודים תושבי הספר.<br>בשלב הבא התירו להביא בשביעית ירק מחוץ לארץ לכל המקומות בארץ, וכמו כן תבואה וקטנית. לפי הירושלמי, ההיתר להביא ירק מחוץ לארץ הוא משל רבי. הם נאסרו לראשונה מחשש ספיחים, שעוברי עבירה יאגרו ספיחים ויאמרו שזו סחורת ייבוא מחוץ לארץ ("תלמוד ירושלמי מסכת שביעית" ב, עמוד 437).</small>
ומביאים ברייתא: <b>היה רבי מאיר</b> (גדול התנאים בדור הרביעי) <b>אומר: הרי הוא אומר</b> – במעשה שאלישע משׂביע מאה איש במזון מועט<b>: "וְאִישׁ בָּא מִבַּעַל שָׁלִשָׁה וַיָּבֵא לְאִישׁ הָאֱלֹהִים לֶחֶם בִּכּוּרִים עֶשְׂרִים לֶחֶם שְׂעֹרִים וְכַרְמֶל בְּצִקְלֹנוֹ, וַיֹּאמֶר: תֵּן לָעָם וְיֹאכֵלוּ"</b> (מלכים ב ד,מב) – איש שבא מבעל שלישה (מקום באשדות המזרחיות של הר אפריים) הביא לאלישע הנביא עשרים כיכרות לחם אפויות משעורים שזה עתה נתבכרו, ועוד הביא לו כרמל (תבואה בשלה לפני התייבשותה) שעודנו בשיבולתו, ואלישע אמר למשרתו שייתן לחבורת בני הנביאים שיאכלו<b>.</b> [צריך להשלים כמו במקבילה בנדרים: '<b>אין לך מבכר בארץ ישראל יותר מבעל שלישה ולא ביכר אלא אותו המין</b> – באותו הזמן לא ביכרו בכל ארץ ישראל אלא רק שעורים של בעל שלישה<b>. "וַיָּבֵא לְאִישׁ הָאֱלֹהִים" - אימתי הביאוֹ</b> – אותו האיש את לחם השעורים לאלישע<b>? לאחר העומר</b> – לאחר הקרבת העומר בשישה עשר בניסן<b>, שנאמר: "תֵּן לָעָם וְיֹאכֵלוּ"</b>' – כיוון שהיו מותרים לאכול, הרי שהדבר היה לאחר העומר.] <b>והואיל והיתה השנה צריכה להתעבר</b> – מפני שבאותה השנה האביב (התבואה לפני גמר הבשלתה) לא הגיע בזמן שלפני חג הפסח, שכן לאחר העומר לא ביכרו בכל ארץ ישראל אלא רק שעורים של בעל שלישה<b>, מפני מה לא עיברהּ אלישע</b> – את השנה<b>? אלא מלמד</b> – דבר זה מורה, <b>שהיו שני רעבון</b> (רעב) – כמסופר שם: "וֶאֱלִישָׁע שָׁב הַגִּלְגָּלָה וְהָרָעָב בָּאָרֶץ, וּבְנֵי הַנְּבִיאִים יֹשְׁבִים לְפָנָיו" (מלכים ב ד,לח), <b>והיו</b> (צריך להוסיף כמו במקבילה בנדרים: '<b>הכל</b>') <b>קופצים לגרנות</b> (מקומות כינוס התבואה) – להשיג תבואה חדשה כדי לאכול, כיוון שכלתה התבואה הישנה. ואם היה אלישע מעבר את השנה, היה נוסף חודש על הזמן שאסור באיסור "חדש" ולא היו רשאים לאכול מן התבואה החדשה, והדבר היה קשה להם בשל הרעב. - מכאן יש ללמוד שאין מעברים את השנה בשנת רעב אף אם יש צורך לעבר<b>.</b><br><br><small>ב<b>תוספתא סנהדרין</b> ב,ט שנו: אין מעברים את השנה מפני רעבון.<br>רבי מאיר אומר: הרי הוא אומר: "ואיש בא מבעל שלישה ויבא לאיש האלוהים לחם ביכורים ועשרים לחם שעורים וכרמל בצקלונו" וגו' (מלכים ב ד,מב). והלא אין לך מקום שמתבכר בארץ ישראל קודם לבעל שלישה, ואף על פי כן לא ביכר אלא מאותו המין שהביא לאיש האלוהים. יכול שהביאו קודם לעומר! תלמוד לומר: "ויאמר: תן לעם ויאכלו" - מלמד שלא הביאו אלא אחר העומר. והלא אותה שנה ראויה היתה לעבר, ומפני מה לא עיברה אלישע? מפני שהיתה שנת רעבון וכל העם רצים לגרנות.<br><br>ב<b>בבלי סנהדרין</b> יא,ב-יב,א אמרו: תנו רבנן: אין מעברים את השנה בשני רעבון (כשאין התבואה מצויה, כדי שלא להוסיף חודש על הזמן שאסור באיסור "חדש").<br>ותניא: היה רבי מאיר אומר: "ואיש בא מבעל שלישה ויבא לאיש האלוהים לחם ביכורים ועשרים לחם שעורים וכרמל בצקלונו..." (מלכים ב ד,מב). אין לך קלה בכל ארץ ישראל לבכר פירותיה יותר מבעל שלישה, ואף על פי כן לא ביכרה אלא מין אחד (באותו זמן). שמא תאמר: חיטים! תלמוד לומר: "שעורים". שמא תאמר: לפני העומר! תלמוד לומר: "תן לעם ויאכלו" - אחר העומר (כיוון שהיה מותר לאכול, משמע שהיה אחר העומר). אמור מעתה (שלאחר העומר אי אפשר היה להביא מן המקום המבכיר ביותר בארץ אלא שעורים בלבד): ראויה היתה אותה שנה להתעבר (על האביב שלא הגיע), ומפני מה לא עיברה אלישע? מפני ששנת בצורת היתה (כמסופר שם), והיו הכול רצים לבית הגרנות (ואם היו מעברים, לא היו מוצאים תבואה לאכול).</small><br>• • •
<b>עיבור מפני הטומאה ופסח חזקיהו</b><br><small>כאן המשך המקבילה בירושלמי נדרים.</small>
מציעים ברייתא: <b>אית תניי תני</b> (במקום 'אית תניי תני' צריך לומר כמו במקבילה: '<b>תני</b>' - שונה [התנא])<b>: אין מעברין</b> – את השנה, <b>מפני הטומאה</b> – אם היו רוב ישראל טמאים כשהגיע חג הפסח, אין בית דין רשאים לעבר את השנה כדי שיספיקו להיטהר עד לחודש הבא, לפי שעושים את הפסח בזמנו בטומאה<b>.</b><br><br><small>המקור או הגרסה ש'אית תניי תני' מציע תמיד מונגד למקור אחר שמוצע לפניו או לאחריו. כאן נראה ש'אית תניי תני' פותח ברייתא חדשה, אולם מסתבר שלפנינו אשגרה מלהלן, וצריך לומר 'תני' במקום 'אית תניי תני' שלפנינו, ואמנם כך ('תני') במקבילה בנדרים ("הטרמינולוגיה של הירושלמי", עמוד 66 והערה 280).<br>כאן כתוב 'אית תניי תני', ואילו במקבילה בנדרים כתוב רק 'תני', אולם מסתבר שאין כאן חילוף אלא שיבוש, והגרסה העיקרית היא 'תני', שהרי כאן המונח מציע ברייתא חדשה ואינה מוסבת אדלעיל, ו'אית תניי תני' כאן נובע מאשגרה מלהלן (שם, עמוד 593, הערה 175).</small><br>
בדברי הימים ב נשתמר לנו תיאור מפורט של טיהור המקדש מן הטומאה והקרבת קורבנות בחודש הראשון (בחודש שראוי היה להיות ראשון, ואחר שעיבר חזקיהו את השנה מפני הטומאה נעשה אדר שני - פרק כט) ועשיית הפסח בחודש השני בפקודת חזקיהו המלך (פרק ל). הרי הכתובים וביאורם לדעת רבי יהודה המובאת להלן:
<small><b>דברי הימים ב פרק כט</b>: "הוּא בַשָּׁנָה הָרִאשׁוֹנָה לְמָלְכוֹ בַּחֹדֶשׁ הָרִאשׁוֹן פָּתַח אֶת דַּלְתוֹת בֵּית ה' וַיְחַזְּקֵם... וַיָּחֵלּוּ בְּאֶחָד לַחֹדֶשׁ הָרִאשׁוֹן לְקַדֵּשׁ, וּבְיוֹם שְׁמוֹנָה לַחֹדֶשׁ בָּאוּ לְאוּלָם ה' וַיְקַדְּשׁוּ אֶת בֵּית ה' לְיָמִים שְׁמוֹנָה, וּבְיוֹם שִׁשָּׁה עָשָׂר לַחֹדֶשׁ הָרִאשׁוֹן כִּלּוּ... וַיַּשְׁכֵּם יְחִזְקִיָּהוּ הַמֶּלֶךְ וַיֶּאֱסֹף אֵת שָׂרֵי הָעִיר וַיַּעַל בֵּית ה'... וַיָּבִיאוּ פָרִים שִׁבְעָה וְאֵילִים שִׁבְעָה וּכְבָשִׂים שִׁבְעָה וּצְפִירֵי עִזִּים שִׁבְעָה לְחַטָּאת... וַיַּעַן יְחִזְקִיָּהוּ וַיֹּאמֶר: עַתָּה מִלֵּאתֶם יֶדְכֶם לה', גֹּשׁוּ וְהָבִיאוּ זְבָחִים וְתוֹדוֹת לְבֵית ה'...".<br><b>דברי הימים ב פרק ל</b>: "וַיִּשְׁלַח יְחִזְקִיָּהוּ עַל כָּל יִשְׂרָאֵל וִיהוּדָה, וְגַם אִגְּרוֹת כָּתַב עַל אֶפְרַיִם וּמְנַשֶּׁה, לָבוֹא לְבֵית ה' בִּירוּשָׁלִָם לַעֲשׂוֹת פֶּסַח לה' אֱלֹהֵי יִשְׂרָאֵל (האיגרות נשלחו בסוף אדר ראשון, קודם שעיבר חזקיהו את השנה. - כתוב זה חוזר לתחילת פרק כט). וַיִּוָּעַץ הַמֶּלֶךְ וְשָׂרָיו וְכָל הַקָּהָל בִּירוּשָׁלִָם לַעֲשׂוֹת הַפֶּסַח בַּחֹדֶשׁ הַשֵּׁנִי. כִּי לֹא יָכְלוּ לַעֲשֹׂתוֹ בָּעֵת הַהִיא (בחודש הראשון), כִּי הַכֹּהֲנִים לֹא הִתְקַדְּשׁוּ לְמַדַּי, וְהָעָם לֹא נֶאֶסְפוּ לִירוּשָׁלִָם. וַיִּישַׁר הַדָּבָר בְּעֵינֵי הַמֶּלֶךְ וּבְעֵינֵי כָּל הַקָּהָל. וַיַּעֲמִידוּ דָבָר לְהַעֲבִיר קוֹל בְּכָל יִשְׂרָאֵל מִבְּאֵר שֶׁבַע וְעַד דָּן, לָבוֹא לַעֲשׂוֹת פֶּסַח לה' אֱלֹהֵי יִשְׂרָאֵל בִּירוּשָׁלִָם (פקודה זו נשלחה באדר שני, אחר שעבר זמן הפסח אלמלא עיברו את השנה), כִּי לֹא לָרֹב עָשׂוּ כַּכָּתוּב (רוב הקהל לא עשו את הפסח בזמן הכתוב בתורה (בחודש הראשון). ומכאן שמיעוט הקהל לא הסכים לעיבורו של חזקיהו ועשה את הפסח בטומאה בזמנו כמו בכל שנה. וכן מפורש בתרגום הארמי כאן)... וַיִּשְׁחֲטוּ הַפֶּסַח בְּאַרְבָּעָה עָשָׂר לַחֹדֶשׁ הַשֵּׁנִי וְהַכֹּהֲנִים וְהַלְוִיִּם נִכְלְמוּ וַיִּתְקַדְּשׁוּ וַיָּבִיאוּ עֹלוֹת בֵּית ה'. וַיַּעַמְדוּ עַל עָמְדָם כְּמִשְׁפָּטָם כְּתוֹרַת מֹשֶׁה אִישׁ הָאֱלֹהִים, הַכֹּהֲנִים זֹרְקִים אֶת הַדָּם מִיַּד הַלְוִיִּם. כִּי רַבַּת בַּקָּהָל אֲשֶׁר לֹא הִתְקַדָּשׁוּ, וְהַלְוִיִּם עַל שְׁחִיטַת הַפְּסָחִים לְכֹל לֹא טָהוֹר לְהַקְדִּישׁ לה'. כִּי מַרְבִּית הָעָם רַבַּת מֵאֶפְרַיִם וּמְנַשֶּׁה יִשָּׂשכָר וּזְבֻלוּן לֹא הִטֶּהָרוּ (לפי התרגום הארמי עשה חלק מן העם את הפסח בזמנו (בחודש ניסן לחשבונם), ולא נשמעו לעיבורו של חזקיהו, והכריחם לעשות פסח אחר, מפני שלפי עיבורו עשו את הפסח באדר שני, ולא נמלכו אלא לבסוף להיכנע למצוות המלך ולא הספיקו להיטהר), כִּי אָכְלוּ אֶת הַפֶּסַח בְּלֹא כַכָּתוּב, כִּי הִתְפַּלֵּל יְחִזְקִיָּהוּ עֲלֵיהֶם לֵאמֹר: ה' הַטּוֹב יְכַפֵּר בְּעַד (חזקיהו ביקש רחמים עליהם על שעשו את הפסח הראשון באדר שני ואכלו קורבן טמא, שהרי המקדש לא נטהר לפני שישה עשר לחודש הראשון)... וַיַּעֲשׂוּ בְנֵי יִשְׂרָאֵל הַנִּמְצְאִים בִּירוּשָׁלִַם אֶת חַג הַמַּצּוֹת שִׁבְעַת יָמִים...".</small><br>
ומביאים את המשך הברייתא: <b>רבי יוסי</b> (צריך לומר כמו במקבילות: 'רבי <b>יהודה</b>' - בר אלעאי, מגדולי התנאים בדור הרביעי) <b>אומר: מעברין</b> – את השנה מפני הטומאה<b>, שכן מצינו בחזקיה</b> – מלך יהודה, <b>שעיבר</b> – את השנה <b>מפני הטומאה</b> – מפני טומאת מת<b>, שנאמר</b> – בפסח חזקיהו<b>: "כִּי מַרְבִּית הָעָם רַבַּת מֵאֶפְרַיִם וּמְנַשֶּׁה יִשָּׂשכָר וּזְבֻלוּן לֹא הִטֶּהָרוּ</b>, <b>כִּי אָכְלוּ אֶת הַפֶּסַח בְּלֹא כַכָּתוּב</b>, <b>כִּי הִתְפַּלֵּל יְחִזְקִיָּהוּ עֲלֵיהֶם לֵאמֹר</b>: <b>י'י הַטּוֹב יְכַפֵּר בְּעַד"</b> (דברי הימים ב ל,יח) – רבים מהעם ורבים מהשבטים המוזכרים בכתוב שעלו לירושלים אכלו את פסחיהם שלא לפי מה שכתוב בתורה, ולכן חזקיהו התפלל בעד חטאתם. - רבי יהודה מוכיח מתפילת חזקיהו על אלה שאכלו את הפסח "בלא ככתוב", שמעברים את השנה מפני הטומאה ואין לערער אחר העיבור, שכן אלה עשו את הפסח בזמנו כמו בכל שנה ואכלו קורבן טמא באדר שני שלא כדין, והיו צריכים כפרה וחזקיהו התפלל בעדם וביקש רחמים עליהם, שהרי כדין עשה<b>.</b>
<b>רבי שמעון</b> (בן יוחאי, תנא בדור הרביעי) <b>אומר: אף על פי שעיברו ניסן, אין מעובר אלא אדר</b> – אין מעברים אלא את חודש אדר, וחזקיהו טעה ועיבר את חודש ניסן אחר הפסח ועשה פסח ראשון בניסן שני, ולכן ביקש חזקיהו רחמים. רבי שמעון סובר, שמלשון הכתוב משמע יותר, שחזקיהו עיבר ניסן בניסן, שאחר שעשו את הפסח בטומאה ראה חזקיהו שמיעוט בלבד עשה את הפסח ונמלך ועשה ניסן שני (וכסדרם של הכתובים) ואין הפסח קרב בניסן ראשון אלא בניסן שני (כדין המצוות של אדר שאינן נוהגות אלא באדר שני), וחזקיהו שעיבר ניסן בניסן שלא כדין עשה וכל הפסח היה שלא כהלכה<b>.</b>
<b>רבי שמעון בן יהודה</b> (תנא בדור החמישי) <b>אומר משום רבי שמעון: עישׂה</b> (הביא לידי עשייה, עורר לעשות) <b>יחזקיהו לציבור לעשות פסח שיני</b> – חזקיהו ראה שטעה ועיבר שלא כדין, ועישה את ישראל לעשות פסח שני, שהרי הרוב לא עשו פסח ראשון, ועשה אף בזה שלא כדין, מפני שרבי שמעון סובר, שאין הציבור עושה פסח שני אלא היחידים (תוספתא פסחים ח,ד וספרי זוטא במדבר ט,י), ולכן ביקש חזקיהו רחמים<b>.</b><br><br><small>כאן התחלת מקבילה גם בירושלמי פסחים ט,א.</small>
ומציעים גרסאות חלופיות עלומות שֵׁם של מקור תנאי: <b>אית תניי תני:</b> – יש תנא [ש]שונה: <b>מעברין</b> – את השנה <b>מפני הטומאה. אית תניי תני:</b> – [ו]יש תנא [ש]שונה: <b>אין מעברין</b> – את השנה מפני הטומאה<b>.</b>
<b>מאן דאמר:</b> – מי שאומר: <b>אין מעברין</b> (צריך לומר כמו במקבילה בנדרים: '<b>מעברין</b>', בלא 'אין') – את השנה מפני הטומאה, <b>- מינה:</b> – ממנה (לומד זאת מן הפסוק עצמו שהובא לעיל בברייתא): <b>"כִּי אָכְלוּ אֶת הַפֶּסַח בְּלֹא כַכָּתוּב"</b> (דברי הימים ב ל,יח) – מפסוק זה הביא רבי יהודה ראיה לדעתו שמעברים מפני הטומאה<b>, ומאן דמר:</b> – ומי שאומר: <b>מעברין</b> (צריך לומר כמו במקבילה בנדרים: '<b>אין מעברין</b>', וכן הוא במקבילה בפסחים) – את השנה מפני הטומאה, <b>- מה מקיים</b> – מה מקיים (מפרש) <b>"בְּלֹא כַכָּתוּב"? מפני שעיברו ניסן ואין מעברין אלא אדר</b> – עיברו את השנה בחודש ניסן מפני הטומאה, בניגוד להלכה שמעברים רק את חודש אדר ("בלא ככתוב" אינו מוסב על "אכלו את הפסח". - המפרשים הפכו את הגרסה בירושלמי נדרים על פי הירושלמי סנהדרין, אבל גם בירושלמי פסחים הגרסה היא כמו בנדרים, וברור שבסנהדרין הגיהו על פי הבבלי ("תוספתא כפשוטה", מועד ב, עמוד 622, הערה 10))<b>.</b><br>
ומציעים קשר בין דעותיהם של חכמים: <b>ותייא כיי דמר</b> – ו[הברייתא/המימרה] באה (הולכת) כמו [המימרה] ההיא שאומר <b>רבי סימון בר זביד</b> (במקבילות: 'זבדי') (אמורא ארץ ישראלי בדור השלישי)<b>: גולגולת ארנן היבוסי מצאו תחת המזבח</b> – הגולגולת של ארנן היבוסי (ראה דברי הימים א כא,יח ואילך; שמואל ב כד,יח ואילך) נתגלתה על ידי שבי בבל כשעמדו להרחיב את המזבח, ונטמאו הקורבנות מפני הגולגולת שמצאו תחת המזבח, ולכן הוכיח הנביא חגי את הכוהנים: "וַאֲשֶׁר יַקְרִיבוּ שָׁם טָמֵא הוּא" (חגי ב,יד). כך מסביר הירושלמי סוטה ה,ב. - כלומר, מחלוקת זו האם מעברים מפני הטומאה היא כרבי סימון בר זבדי הסובר שהיתה שם טומאת מת, וידעו מראש שקשה יהיה לעשות את הפסח בטהרה (בירושלמי סוטה משמע שבימי עולי בבל מצאו את הגולגולת. אבל ברור שאין הירושלמי כאן מכוון לומר שמצאו אותה בימי חזקיהו, אלא הוא אומר שהסוגיה סוברת שהיתה שם טומאת מת (ולא טומאת עבודה זרה) וקרה שם מקרה של טומאה בבית המקדש כמו שקרה פעם בגולגולת של ארנן, ונטמאו הכוהנים וכלי השרת ("הירושלמי כפשוטו", עמוד 508). - המזבח במקדש היה בנוי בגורן של ארנן היבוסי. גולגולת מטמאת באוהל, ושיטת הירושלמי שמת גוי מטמא באוהל)<b>.</b><br><br><small>ביאור הכתובים בדברי הימים והסוגיה בירושלמי הוא על פי "הפסח שעשה חזקיהו המלך לשיטת הירושלמי", "סיני" ספר יובל, עמודים פ-פח = "מחקרים בתורת ארץ ישראל", עמודים 265-273.<br><br>ב<b>תוספתא פסחים</b> ח,ד-ה שנו: היחיד עושה פסח שני, ואין הציבור עושה פסח שני.<br>רבי יהודה אומר: אף הציבור עושה פסח שני. אמר רבי יהודה: מעשה בחזקיה המלך שהעשה / שעישה / שהעשיא את הציבור לעשות פסח שני (שהיתה שם טומאת עבודה זרה, שהיא טומאה שאין עושים בה את הפסח אפילו בציבור, ודחה אותם חזקיהו לפסח שני כדין), שנאמר: "כִּי מַרְבִּית הָעָם רַבַּת מֵאֶפְרַיִם וּמְנַשֶּׁה יִשָּׂשכָר וּזְבֻלוּן לֹא הִטֶּהָרוּ כִּי אָכְלוּ אֶת הַפֶּסַח בְּלֹא כַכָּתוּב כִּי הִתְפַּלֵּל יְחִזְקִיָּהוּ עֲלֵיהֶם לֵאמֹר י'י הַטּוֹב יְכַפֵּר בְּעַד" (דברי הימים ב ל,יח) (מקצת הציבור אכלו את הפסח הראשון שלא כדין, וחזקיהו ביקש רחמים עליהם, ומכאן שבדין עישה את ישראל לעשות פסח שני במקום שאין הציבור עושה את הראשון, כגון טומאת עבודה זרה, והציבור נדחה לפסח שני ("תוספתא כפשוטה")).<br>רבי שמעון אומר: לא מפני שעישה / שהעשיא את הציבור לעשות פסח שני, אלא מפני שעיבר ניסן בניסן ואין מעברים אלא אדר (אחרי שראה חזקיהו שמיעוט הקהל אכל את הפסח בטומאה, עשה שני ניסנים, והקריבו את הפסח בניסן שני שלא כדין, ולפיכך ביקש רחמים ("תוספתא כפשוטה")).<br>רבי שמעון בן יהודה אומר משום רבי שמעון: אף מפני שהעשיא את הציבור לעשות פסח שני (חזקיה עשה שני דברים שלא כדין. אחד עיבר ניסן בניסן, והקריבו את הפסח בניסן שני שלא כדין; ועוד, אף על פי שעיבורו לא היה עיבור, וניסן שני היה באמת אייר, ונמצא שהקריבו פסח שני באייר בזמן שרוב הציבור לא עשה פסח ראשון, אף הוא שלא כדין, משום שרבי שמעון סובר שאין הציבור עושה פסח שני, אפילו לא הקריבו בראשון. אבל לרבי יהודה הסובר שציבור עושים פסח שני, הרי עשו כדין, אף על פי שאין עיבורו עיבור ("תוספתא כפשוטה")).<br><br>ב<b>תוספתא סנהדרין</b> ב,י-יא שנו: אין מעברים את השנה מפני הטומאה.<br>רבי יהודה אומר: מעברים את השנה מפני הטומאה. אמר רבי יהודה: מעשה בחזקיה המלך שעיבר את השנה מפני הטומאה, שנאמר: "כִּי מַרְבִּית הָעָם רַבַּת מֵאֶפְרַיִם וּמְנַשֶּׁה יִשָּׂשכָר וּזְבֻלוּן לֹא הִטֶּהָרוּ כִּי אָכְלוּ אֶת הַפֶּסַח בְּלֹא כַכָּתוּב כִּי הִתְפַּלֵּל יְחִזְקִיָּהוּ עֲלֵיהֶם לֵאמֹר י'י הַטּוֹב יְכַפֵּר בְּעַד" (דברי הימים ב ל,יח).<br>רבי שמעון אומר: אם לעבר אותה מפני הטומאה כבר מעוברת היא (אף אם נאמר שאין מעברים מפני הטומאה, הרי אם עיברוה - מעוברת היא לכל הדעות, ואין שום הוכחה מתפילת חזקיהו על אלה שעשו את הפסח בראשון שמעברים את השנה לכתחילה מפני הטומאה), אלא עיבר ניסן בניסן ואין מעברים אלא אדר.<br>רבי שמעון בן יהודה אומר משום רבי שמעון: אף מפני שהעשיא את הציבור לעשות פסח שני.<br><br>כבר העירו המפרשים על הסתירה שבין הברייתא פסחים ("מעשה בחזקיה המלך שעישה את הציבור לעשות פסח שני...") והברייתא סנהדרין ("מעשה בחזקיה המלך שעיבר את השנה מפני הטומאה...").<br>מן העיון בירושלמי פסחים ט,א ובמקבילות משמע, שהיו שתי מסורות בעניין הטומאה שבימי חזקיהו. לפי המסורת האחת היתה שם טומאת עבודה זרה, שלא יכלו לבער אותה בבת אחת, ובטומאת עבודה זרה אין הציבור עושה פסח בטומאה, וסובר רבי יהודה, שכיוון שכבר נכנס ניסן, לא יכלו לעבר את השנה, ודחה חזקיהו את הציבור לפסח שני. לפי המסורת השנייה היתה שם טומאת מת, וסובר רבי יהודה, שעיבר חזקיהו את השנה מפני הטומאה, שאף על פי שיכול הציבור לעשות פסח בטומאה, מכל מקום מעברים כדי לעשותו בטהרה.<br>מן הכתובים משמע, שמקצת הציבור לא שמעו לקול חזקיהו ואכלו את הפסח בזמנו (בניסן) בטומאת עבודה זרה (לפי המסורת האחת) או בטומאת מת (לפי המסורת השנייה), ועליהם ביקש חזקיהו רחמים, על שאכלו פסח בטומאת עבודה זרה, שאינו דוחה את הטומאה אפילו בציבור, או על שאכלו קורבן טמא באדר שני, שמאחר שעיבר חזקיהו את השנה נעשה ניסן אדר. וכן מפורש בתרגום במקומו (לדברי הימים ב ל,יח), שהתפלל חזקיהו על אלה שאכלו את הפסח הראשון שלא כדין. ובברייתות מסתייע רבי יהודה מחזקיהו, שביקש רחמים על מי שאכלו פסח ראשון שלא כדין, מכאן שעכשיו בפסח שני עשה כהלכה ("תוספתא כפשוטה", מועד ב, עמודים 621-622).<br><br>ב<b>בבלי סנהדרין</b> יב,א-ב אמרו: תנו רבנן: אין מעברים את השנה מפני הטומאה.<br>רבי יהודה אומר: מעברים. אמר רבי יהודה: מעשה בחזקיהו מלך יהודה שעיבר את השנה מפני הטומאה וביקש רחמים על עצמו, שנאמר: "כִּי מַרְבִּית הָעָם רַבַּת מֵאֶפְרַיִם וּמְנַשֶּׁה יִשָּׂשכָר וּזְבֻלוּן לֹא הִטֶּהָרוּ כִּי אָכְלוּ אֶת הַפֶּסַח בְּלֹא כַכָּתוּב כִּי הִתְפַּלֵּל יְחִזְקִיָּהוּ עֲלֵיהֶם לֵאמֹר י'י הַטּוֹב יְכַפֵּר בְּעַד" (דברי הימים ב ל,יח).<br>רבי שמעון אומר: אם מפני הטומאה עיברוה - מעוברת. ומפני מה ביקש רחמים על עצמו? מפני שאין מעברים אלא אדר, והוא עיבר ניסן בניסן.<br>רבי שמעון בן יהודה אומר משום רבי שמעון: מפני שהעשיא את ישראל לעשות פסח שני.<br><br>בבבלי גרסו בדברי רבי יהודה "וביקש רחמים על עצמו". והקשו בבבלי, והרי רבי יהודה סובר שטומאה הותרה בציבור, ולמה מעברים מפני הטומאה? ולא עוד אלא שהברייתא עצמה קשה, שאם מעברים מפני הטומאה, למה ביקש רחמים על עצמו? והסיקו: "אלא חסורי מחסרא, והכי קתני: אין מעברים את השנה מפני הטומאה, ואם עיברוה - מעוברת. רבי יהודה אומר: אינה מעוברת. ואמר רבי יהודה: מעשה בחזקיהו... וביקש רחמים על עצמו".<br>הירושלמי אינו מחסר את הברייתא, ופשוט לו שמן הכתוב בדברי הימים ראיה שמעברים מפני הטומאה, ולא נזכר בירושלמי כלל שביקש רחמים על עצמו, וכן מפורש בכתוב: "כִּי הִתְפַּלֵּל יְחִזְקִיָּהוּ <b>עֲלֵיהֶם</b>", ולא נזכר שם כלל שביקש רחמים על עצמו. ואף לא שאלו בירושלמי מדברי רבי יהודה הסובר שטומאה הותרה בציבור, ולמה מעברים מפני הטומאה? מסוגיית הירושלמי יומא א,ב והמקבילה חגיגה ב,ד משמע שלא הכירו את שיטת רבי יהודה הסובר שטומאה הותרה בציבור ("הפסח שעשה חזקיהו המלך לשיטת הירושלמי", "סיני" ספר יובל, עמודים פא-פב = "מחקרים בתורת ארץ ישראל", עמודים 266-267).<br><br>ב<b>מדרש שיר השירים זוטא</b> ג,ד נאמר: בשעה שעלו ישראל להוסיף על המזבח ומצאו גולגלתו של ארנן נתונה תחת המזבח ולא פסל הקב"ה את קורבנות ישראל.</small>
ומציעים פסוק ודורשים אותו: <b>כתוב</b> – בפסח חזקיהו<b>: "כל לבבו הכין לדרוש האלהים ולעשות וללמד בישראל חק ומשפט"</b> (הכתוב שלפנינו הוא הרכבה של שני כתובים דומים: דברי הימים ב ל,יט ועזרא ז,י. וצריך לומר כמו במקבילות: "<b>כָּל לְבָבוֹ הֵכִין לִדְרוֹשׁ הָאֱלֹהִים י'י אֱלֹהֵי אֲבוֹתָיו</b>, <b>וְלֹא כְּטָהֳרַת הַקֹּדֶשׁ</b>" (דברי הימים ב ל,יט)) – בדרך כלל הכין חזקיהו את ליבו לדרוש את ה' ולעשות כרצונו, אבל בדבר זה לא הקפיד והסכים שיאכלו מקורבן פסח אף הטמאים, <b>- רבי סימון בר זביד</b> (במקבילות: 'זבדי') (אמורא ארץ ישראלי בדור השלישי) <b>ורבי שמואל בר נחמן</b> (אמורא ארץ ישראלי בדור השני והשלישי) – נחלקו שני החכמים בדרשת הפסוק<b>.</b> ומציעים את דבריהם של שני החכמים: <b>חד אמר:</b> – [חכם] אחד אומר: <b>אפילו כמה עשה</b> (צריך לומר כמו במקבילה בפסחים: 'אפילו עשה כמה') <b>לטהרת הקודש</b> – אף על פי שחזקיהו עשה הרבה לטיהור המקדש, <b>- לא יצא ידי</b> (לא מילא חובתו כלפי) <b>טהרת הקודש</b> – מפני שלא סילק את כל הטומאה שנמצאה במקדש, וזהו "וְלֹא כְּטָהֳרַת הַקֹּדֶשׁ"<b>, וחד</b> (במקבילות: 'וחרנה') <b>אמר:</b> – ו[חכם] אחד אומר: <b>אפילו כל מעשים טובים שעושין</b> (צריך לומר כמו במקבילות: '<b>שעשה</b>') <b>לטהרת הקודש</b> (שתי מילים אלו הן אשגרה מהמימרה הקודמת ואין לגרוס אותן ואינן במקבילות) – אף על פי שחזקיהו עשה הרבה מעשים טובים, <b>- לא יצא ידי טהרת הקודש.</b><br>
ומציעים פסוק ודורשים אותו: <b>כתוב</b> – בטיהור המקדש מכל טומאה בימי חזקיהו<b>: "וַיָּחֵלּוּ בְּאֶחָד לַחֹדֶשׁ הָרִאשׁוֹן לְקַדֵּשׁ</b>, <b>וּבְיוֹם שְׁמוֹנָה לַחֹדֶשׁ בָּאוּ לְאוּלָם י'י וַיְקַדְּשׁוּ אֶת בֵּית י'י לְיָמִים שְׁמוֹנָה</b>, <b>וּבְיוֹם שִׁשָּׁה עָשָׂר לַחֹדֶשׁ הָרִאשׁוֹן כִּלּוּ"</b> (דברי הימים ב כט,יז) – פעולת הטיהור של חצרות בית ה' התחילה באחד לחודש הראשון, ופעולת הטיהור בתוך ההיכל נעשתה בשמונה ימים, משמונה עד שישה עשר לחודש הראשון. מכאן שלא הספיקו לטהר את המקדש לפני זמן הקרבת קורבן פסח, וגם לא הספיקו הכוהנים להתקדש, ולכן עשו את הפסח בחודש השני, <b>-</b> ויש לשאול: <b>והלא ליום אחד היו יכולין לבער כל עבודה זרה שהיה שם?</b> – ולמה נמשך הטיהור והקידוש זמן רב כל כך? <b>-</b> ויש להשיב: <b>אמר רבי אידי</b> (אמורא ארץ ישראלי בדור השלישי והרביעי)<b>: מפני צלמי כשדים שהיו חקוקים בששר</b> (צבע אדום שהשתמשו בו בימי קדם לצביעת קירות. מקור המילה באכדית) – לשון זה מקורו ביחזקאל כג,יד: "אַנְשֵׁי מְחֻקֶּה עַל הַקִּיר, צַלְמֵי כַשְׂדִּים חֲקֻקִים בַּשָּׁשַׁר" - צורות בני אדם חקוקות על הקירות וצבועות בצבע אדום. הבבלים היו נוהגים לקשט את בתיהם בתמונות צבועות חקוקות בקיר. - בטיהור המקדש מטומאת עבודה זרה בימי חזקיהו נתברר שהיו צלמים חקוקים על קירות המקדש והיו צריכים להסיר אותם, ולכן נמשך הטיהור זמן רב (ביחזקאל ח,י נאמר בעניין התועבות בבית המקדש: "וְהִנֵּה כָל תַּבְנִית רֶמֶשׂ וּבְהֵמָה שֶׁקֶץ וְכָל גִּלּוּלֵי בֵּית יִשְׂרָאֵל מְחֻקֶּה עַל הַקִּיר סָבִיב סָבִיב")<b>.</b>
ומביאים ברייתא: <b>ששה דברים עשה חזקיהו</b> (במקבילות נוסף 'מלך יהודה')<b>, על שלשה הודו לו</b> – הסכימו עימו (חכמים) שיפה עשה, <b>ועל שלשה לא הודו לו.</b>
<b>גירר עצמות אביו</b> – אחז מלך יהודה, שהיה רשע, <b>על מיטת חבלים</b> – כשהוציא אותו לקבורה גרר אותו על הארץ במיטה מסורגת בחבלים, שבה נושאים את המתים מבין פשוטי העם, ולא קבר אותו בכבוד כדרך המלכים שנושאים אותם על הכתפיים במיטה נאה, כדי שתהיה לו כפרה בבזיונו (בדברי הימים ב כח,כז נאמר: "וַיִּשְׁכַּב אָחָז עִם אֲבֹתָיו וַיִקְבְּרֻהוּ בָעִיר בִּירוּשָׁלִַם, כִּי לֹא הֱבִיאֻהוּ לְקִבְרֵי מַלְכֵי יִשְׂרָאֵל")<b>,</b>
<b>וכיתת</b> (שיבר לרסיסים קטנים) <b>נחש הנחושת</b> – שעשה משה במצוות ה' כדי לעצור את מגפת הנחשים שפקדה את בני ישראל במדבר (במדבר כא,ו-ח), ונשתמר עד ימי חזקיהו, ובימים שפשטה בהם עבודה זרה בארץ הפך לסמל אלילי והקריבו לפניו, כמו שנאמר במלכים ב יח,ד: "וְכִתַּת נְחַשׁ הַנְּחֹשֶׁת אֲשֶׁר עָשָׂה מֹשֶׁה, כִּי עַד הַיָּמִים הָהֵמָּה הָיוּ בְנֵי יִשְׂרָאֵל מְקַטְּרִים לוֹ". והודו לו על מעשה זה לפי שעשו את נחש הנחושת עבודה זרה (בירושלמי עבודה זרה ג,ג אמרו שהיו ישראל תועים אחריו)<b>,</b>
<b>וגנז טבלה של רפואות</b> – לוח שנכתבו עליו נוסחי השבעות וריפוי, והאמינו בהם הבריות וטעו אחריהם, ולכן גנז אותו (למעשה זה אין מקור בכתוב. הטבלה נחשבה לקדושה בעיני העם וגם בעיני החכמים, ולכן נגנזה, שגניזה נעשית רק בדברים שיש בהם קדושה)<b>, והודו לו</b> – על מעשים אלו (במקבילות מופיע 'והודו לו' אחרי כל אחד מהדברים הללו)<b>.</b>
<b>סתם מי גיחון העליון</b> – סתם את מעיין הגיחון שנמצא לרגלי הגבעה שעמדה עליה העיר ירושלים (עיר דויד), כדי שלא יהיו מים מצויים לחיל אשור כשיצור על ירושלים, והוליך את מימיו בדרך ישרה, דרך מנהרה שחצב בתוך סלעי ההר שישבה עליו העיר, אל הברכה שעשה בקרן הדרומית מערבית של העיר, כמו שנאמר בדברי הימים ב לב,ל: "וְהוּא יְחִזְקִיָּהוּ סָתַם אֶת מוֹצָא מֵימֵי גִיחוֹן הָעֶלְיוֹן וַיַּישְּׁרֵם לְמַטָּה מַּעְרָבָה לְעִיר דָּוִיד", ובמלכים ב כ,כ נאמר: "עָשָׂה אֶת הַבְּרֵכָה וְאֶת הַתְּעָלָה וַיָּבֵא אֶת הַמַּיִם הָעִירָה". מעשה זה היה מההכנות למרד במלך אשור, ולא הודו לו על מעשה זה לפי שהיה לו לבטוח בה' שיצילהו מידי אשור. ישעיהו הנביא התנגד להכנות למרד משום שהיה בהכנות האלו היעדר הסתמכות על ה' תוך הישענות על מצרים (ראה ישעיהו פרק כב)<b>,</b>
<b>וקיצץ דלתות ההיכל</b> – קלף וכרת את הזהב ששימש כציפוי לדלתות היכל ה', ושלח לסנחריב מלך אשור שהטיל עליו לשלם מס כבד, כמו שנאמר במלכים ב יח,טז: "בָּעֵת הַהִיא קִצַּץ חִזְקִיָּה אֶת דַּלְתוֹת הֵיכַל ה' וְאֶת הָאֹמְנוֹת אֲשֶׁר צִפָּה חִזְקִיָּה מֶלֶךְ יְהוּדָה וַיִּתְּנֵם לְמֶלֶךְ אַשּׁוּר". ולא הודו לו על מעשה זה לפי שלא היה לו לפגוע במקדש כדי לשלם מס למלך אשור<b>,</b>
<b>ועיבר ניסן בניסן</b> – לאחר שנכנס חודש ניסן עשה אותו אדר שני, שנמלך לדחות את חג הפסח (דברי הימים ב ל,ב), ואין מעברים את השנה אלא באדר<b>, ולא הודו לו</b> (במקבילות מופיע 'ולא הודו לו' אחרי כל אחד מהדברים הללו)<b>.</b><br><br><small>עד כאן המקבילה בירושלמי פסחים.<br><br>סוגיה זו, העוסקת בעיבור השנה מפני הטומאה ופסח חזקיהו, מקורה בירושלמי סנהדרין. היא הועתקה מסנהדרין לפסחים, כיוון שאמרו שם: "רבי יודה אומר: ציבור עושה פסח שיני, שכן מצינו בחזקיה שעשה פסח שיני".<br><br>ברייתא זו מובאת כאן בשל המעשה שעיבר ניסן בניסן שנידון לעיל.<br>ברייתא זו מופיעה בדפוסי המשנה במשנה פסחים ד,ט, והיא תוספת מן הברייתא שבתלמודים (ראה "מבוא לנוסח המשנה" עמודים 950-951), שנוספה בשל הדמיון במבנה הספרותי שלה למשנה הקודמת שם העוסקת באנשי יריחו.<br><br>ב<b>בבלי ברכות</b> י,ב ו<b>פסחים</b> נו,א אמרו: תנו רבנן: שישה דברים עשה חזקיהו המלך, על שלושה הודו לו ועל שלושה לא הודו לו. על שלושה הודו לו: גירר עצמות אביו על מיטה של חבלים - והודו לו, כיתת נחש הנחושת - והודו לו, גנז ספר רפואות - והודו לו. ועל שלושה לא הודו לו: קיצץ דלתות ההיכל ושיגרם למלך אשור - ולא הודו לו, סתם מי גיחון העליון - ולא הודו לו, עיבר ניסן בניסן - ולא הודו לו.<br><br>בבבלי: ספר רפואות. ובירושלמי: טבלה של רפואות.<br><br>חמישה ממעשיו של חזקיהו המתוארים בברייתא מבוססים על מקראות. לעומת זאת, המעשה "גנז ספר רפואות" אינו מרומז במקרא. יש להעדיף את גרסת המקבילה בירושלמי "גנז טבלה של רפואות". מדובר בנוסח אחר של פרט נוסף ברשימה, "כיתת נחש הנחושת". הטבלה הינה הנחש המרפא (טבלה מנחושת עם חריטה של נחש), שהועמד על נס או נתלה על קיר. שני הלשונות הוכנסו לברייתא כדי ליצור מערכת של שישה מעשים - שלושה חיוביים ושלושה שליליים - במתכונת ששת המעשים של אנשי יריחו שבמשנה פסחים ד,ט ("ברכות פרק ראשון", עמוד 453 ועמודים 462-463).<br><br>ב<b>מסכת אבות דרבי נתן</b> נוסח א פרק ב נאמר: יחזקיהו מלך יהודה עשה ארבעה דברים והסכימה דעתו לדעת המקום. גנז ספר רפואות והסכימה דעתו לדעת המקום. כיתת נחש הנחושת והסכימה דעתו לדעת המקום, שנאמר: "עד הימים ההמה היו בני ישראל מקטרים לו" (מלכים ב יח,ד). הסיר את הבמות והמזבחות והסכימה דעתו לדעת המקום, שנאמר: "יחזקיהו הסיר את במותיו ואת מזבחותיו, ויאמר ליהודה ולירושלים לאמור: לפני מזבח אחד תשתחוו ועליו תקטירו" (דברי הימים ב לב,יב). סתם מי גיחון והסכימה דעתו לדעת המקום, שנאמר: "יחזקיהו סתם את מוצא מימי גיחון העליון וישרם למטה מערבה לעיר דוד" (שם לב,ל).<br><br>באבות דרבי נתן: ארבעה דברים הסכימה דעתו לדעת המקום. בברייתות שבתלמודים: שלושה דברים הודו לו.<br>באבות דרבי נתן נזכר שהסיר את הבמות והמזבחות, ולא נזכר בברייתות שבתלמודים.<br>אבות דרבי נתן והברייתות שבתלמודים חלוקים בעניין סתימת מי גיחון.<br><br><b>כיתת נחש הנחושת</b><br>ב<b>תוספתא עבודה זרה</b> ג,יט שנו: אמר להם רבי יוסי: הרי הוא אומר: "וְכִתַּת נְחַשׁ הַנְּחֹשֶׁת אֲשֶׁר עָשָׂה מֹשֶׁה, כִּי עַד הַיָּמִים הָהֵמָּה הָיוּ בְנֵי יִשְׂרָאֵל מְקַטְּרִים לוֹ". אמרו לו: וכי עבודה זרה היה?! והלא משה עשאו! מלמד שטעו ישראל אחריו עד שבא חזקיהו וגנזו.<br><br><b>עיבר ניסן בניסן ולא הודו לו</b><br>בדברי הימים ב פרק ל נאמר: "וַיִּוָּעַץ הַמֶּלֶךְ וְשָׂרָיו וְכָל הַקָּהָל בִּירוּשָׁלִָם לַעֲשׂוֹת הַפֶּסַח בַּחֹדֶשׁ הַשֵּׁנִי... וַיִּישַׁר הַדָּבָר בְּעֵינֵי הַמֶּלֶךְ וּבְעֵינֵי כָּל הַקָּהָל". המלך (חזקיהו) והשרים (שופטי העם וחכמיו) וכל הקהל (ראשי הקהל) השתתפו בהתייעצות לעבר את השנה ולדחות את עשיית הפסח. הדבר ישר בעיני המלך וכל הקהל, ולא זכר הכתוב כאן את השרים. הרי שלא ישר הדבר בעיני השרים. אפשר שמכאן היסוד למה שאמרו על חזקיהו: "עיבר ניסן בניסן - ולא הודו לו (חכמים)" (על פי רד"ל בפירושו לפרקי רבי אליעזר פרק ט אות ל).<br><br>אבל להלן שם נאמר: "גַּם בִּיהוּדָה הָיְתָה יַד הָאֱלֹהִים לָתֵת לָהֶם לֵב אֶחָד לַעֲשׂוֹת מִצְוַת הַמֶּלֶךְ וְהַשָּׂרִים בִּדְבַר ה'". ומכאן שחזקיהו חזר בו ממה שעיבר את השנה ניסן בניסן כדי לעשות פסח ראשון אחר, אלא הסכימו איתו לעשות פסח שני, מפני שעשו את הראשון בטומאת עבודה זרה וציבור נדחה לפסח שני ("הפסח שעשה חזקיהו המלך לשיטת הירושלמי", "סיני" ספר יובל, עמוד פז = "מחקרים בתורת ארץ ישראל", עמוד 272).</small><br>• • •
<b>זמני עיבור השנה וקידוש החודש</b><br><small>כאן המשך המקבילה בירושלמי נדרים.</small>
מביאים ברייתא: <b>אין מעברין</b> את השנה <b>קודם ראש השנה</b> – אין בית דין רשאים להחליט בעניין עיבור השנה לפני ראש השנה של השנה המעוברת<b>, ואם עיברוה</b> – לפני ראש השנה, <b>- אינה מעוברת. אבל מפני הדוחק</b> (עת צרה, זמן חירום) <b>מעברין</b> (במקבילה: 'מפני הדחק התקינו שיהו מעברין') אותה <b>אחר ראש השנה מיד</b> – ואין ממתינים עד הזמן שלפני חג הפסח<b>. אף על פי כן</b> – אף שבית דין מחליטים על עיבור השנה מיד אחרי ראש השנה, <b>אינו מעובר אלא אדר</b> – אין רשאים לעבר את השנה אלא בחודש אדר, שמוסיפים חודש על השנה רק בחודש אדר (אדר שני) ולא בחודש אחר<b>.</b><br><br><small>ב<b>בבלי סנהדרין</b> יב,א אמרו: תנו רבנן: אין מעברים את השנה לפני ראש השנה, ואם עיברוה - אינה מעוברת, אבל מפני הדחק מעברים אותה אחר ראש השנה מיד. אף על פי כן אין מעברים אלא אדר.<br><br>כאן התחלת מקבילה גם בירושלמי ראש השנה ג,א ושביעית י,ב.</small>
<b>רבי</b> (רבי יהודה הנשיא, תנא בדור החמישי) (ב"שערי תורת ארץ ישראל" הגיה: רב) <b>אומר: ניסן לא נתעבר מימיו</b> – ראש חודש ניסן לא נקבע מעולם ביום השלושים ואחד לחודש אדר היוצא, שהוא בעיבורו, אלא ראש חודש ניסן נקבע תמיד ביום השלושים לחודש אדר, וחודש אדר היה חסר (עשרים ותשעה ימים). כוונת רבי אינה לחודש ניסן אלא לראש חודש ניסן, והעיבור שנקט רבי מתייחס למעשה לחודש אדר, שלא עיברו אותו והוסיפו לו את יום השלושים<b>.</b><br><br><small>ב<b>משנה שקלים</b> ד,ה שנינו (בעניין הקטורת): <b>אם בא החדש בזמנו</b> – אם בא ראש חודש ניסן בזמנו, בשלושים באדר, שראו עדים את הירח החדש ביום שלושים באדר וקידשו בית דין את חודש ניסן בו ביום, <b>- לוקחים</b> – קונים ביום שלושים באדר, <b>אותה</b> – את הקטורת, והוא הדין לכל קורבנות הציבור, <b>מתרומה חדשה</b> – מהשקלים שניתנו לצורך קורבנות ציבור של השנה החדשה ונתרמו מן הלשכה שבמקדש בו ביום, שהרי הוא ראש חודש ניסן, ומצווה להביא בו מן התרומה החדשה<b>, ואם לאו</b> – אם לא קידשו את חודש ניסן ביום שלושים באדר, <b>- מן הישנה</b> – מביאים ביום שלושים באדר את הקטורת וכן כל קורבנות הציבור מן התרומה הישנה (מהשקלים שניתנו לצורך קורבנות ציבור של השנה הקודמת ונתרמו מן הלשכה שבמקדש בשנה הקודמת)<b>.</b><br>וב<b>תוספתא שקלים</b> ב,ז ו<b>ראש השנה</b> א,ד שנו: כל קורבנות ציבור קריבים (שקריבים) באחד בניסן, אם בא החדש בזמנו - קריבים מן החדשה, ואם לאו - קריבים מן הישנה.<br><br>בתוספתא מפורש שהלכה זו שבמשנה אמורה בכל קורבנות ציבור הבאים מתרומת הלשכה.<br>יש גרסה במשנה שקלים: בא הַחֹדֶשׁ, ויש גרסה: בא הֶחָדָשׁ. גם "חֹדֶשׁ" וגם "חָדָשׁ" פירושם: הירח החדש (עיין משנה ראש השנה א,ז ו-א,ט), ולכן אין הבדל בין הגרסאות ("תוספתא כפשוטה", מועד ב, עמוד 683, הערה 29).</small><br>
ומציעים קושיה ממשנה (כדי לפרוך את דעת רבי): <b>והתנינן:</b> – והרי שנינו (משנה שקלים ד,ה): <b>אם בא החדש בזמנו</b> – ובהמשך שנינו שם: ואם לאו...<b>!</b> – הרי שאפשר שיהיה ראש חודש ניסן שלא בזמנו (ביום השלושים ואחד לחודש אדר), שלא כדברי רבי שאמר שראש חודש ניסן הוא תמיד בזמנו (ביום השלושים לחודש אדר)!
ומתרצים את הקושיה: <b>אם בא, לא בא</b> – המשנה שאמרה "ואם לאו" באה להשמיע לנו מה הדין אילו בא ראש חודש ניסן שלא בזמנו, אבל למעשה מעולם לא בא ראש חודש ניסן שלא בזמנו, שראש חודש ניסן הוא תמיד בזמנו (ביום השלושים לחודש אדר)<b>.</b><br>
<b>רב</b> (אמורא בבלי בדור הראשון, מגדולי האמוראים) <b>אמר: תשרי לא נתעבר מימיו</b> – ראש חודש תשרי, שהוא ראש השנה, לא נקבע מעולם ביום השלושים ואחד לחודש אלול היוצא, שהוא בעיבורו, אלא ראש חודש תשרי נקבע תמיד ביום השלושים לחודש אלול, וחודש אלול היה חסר (עשרים ותשעה ימים). כוונת רב אינה לחודש תשרי אלא לראש חודש תשרי, והעיבור שנקט רב מתייחס למעשה לחודש אלול, שלא עיברו אותו והוסיפו לו את יום השלושים<b>.</b><br><br><small>ב<b>משנה שביעית</b> י,ב שנינו: <b>השוחט את הפרה וחילקה</b> – חילק את בשרה בהקפה ללקוחות, <b>בראש השנה</b> – ביום הראשון של ראש השנה של השנה השמינית (השנה שלאחר השביעית)<b>, אם היה החודש מעובר</b> – אם היה חודש אלול מעובר, בן שלושים יום, ונמצא שיום הראשון של ראש השנה הוא יום השלושים באלול של השנה השביעית, והוברר שהבשר חולק בשנה השביעית, <b>- משמט</b> – השביעית משמטת את החוב של הלקוחות בעד הבשר, ששביעית משמטת בסופה<b>, ואם לאו</b> – אם חודש אלול לא היה מעובר, ונמצא שיום הראשון של ראש השנה הוא יום הראשון בתשרי של השנה השמינית, <b>- אינו משמט</b> – שהחוב היה כבר בשנה השמינית<b>.</b></small><br>
ומציעים קושיה ממשנה (כדי לפרוך את דעת רב): <b>והתנינן:</b> – והרי שנינו (משנה שביעית י,ב): <b>אם היה החדש מעובר!</b> – הרי שאפשר שיהיה ראש חודש תשרי שלא בזמנו (ביום השלושים ואחד לחודש אלול), שלא כדברי רב שאמר שראש חודש תשרי הוא תמיד בזמנו (ביום השלושים לחודש אלול)!
ומתרצים את הקושיה: <b>אם היה, לא היה</b> – המשנה שאמרה "אם היה החדש מעובר" באה להשמיע לנו מה הדין אילו היה חודש אלול מעובר, אבל למעשה מעולם לא היה חודש אלול מעובר, שראש חודש תשרי הוא תמיד ביום השלושים לחודש אלול<b>.</b><br><br><small>ב<b>משנה ראש השנה</b> ד,ה שנינו: <b>סדר ברכות</b> – של תפילת המוסף בראש השנה, שבה תוקעים<b>: אומר</b> – שליח הציבור, <b>אבות וגבורות וקדושת השם, וכולל מלכיות עימהן</b> – אומר בברכת קדושת השם פסוקים של מלכיות<b>, ואינו תוקע</b> – בחתימת ברכת קדושת השם<b>; קדושת היום, ותוקע</b> – בחתימת ברכה זו<b>; זכרונות, ותוקע</b> – בחתימת ברכה זו<b>; שופרות, ותוקע</b> – בחתימת ברכה זו<b>; ואומר עבודה והודאה וברכת כוהנים; דברי רבי יוחנן בן נורי</b> (תנא בדור השלישי)<b>. אמר לו רבי עקיבא</b> (תנא בדור השלישי, מגדולי התנאים)<b>: ...אומר אבות וגבורות וקדושת השם, וכולל מלכיות עם קדושת היום</b> – אומר בברכת קדושת היום פסוקים של מלכיות<b>, ותוקע</b> – בחתימת ברכה זו למלכיות<b>; זכרונות, ותוקע; שופרות, ותוקע; ואומר עבודה והודאה וברכת כוהנים.</b></small>
ומביאים ברייתא (כדי להקשות ממנה על רב): <b>וכשקידשו</b> – הסנהדרין, <b>את השנה</b> – ביום ראש השנה, כשקידשו את חודש תשרי (קידוש חודש תשרי נקרא בפי החכמים בשם קידוש השנה שכן על ידי כך שמקדשים את חודש תשרי אף מקדשים את השנה הבאה ("המקומות לקידוש חודשים ולעיבור השנה בארץ לאחר החורבן", "תרביץ" לה, עמוד 33), <b>באושא</b> (עיר בגליל התחתון) – כשישבה הסנהדרין באושא (בדור שלאחר מרד בר כוכבא)<b>, ביום הראשון</b> – של ראש חודש וראש השנה, <b>עבר</b> – לפני התיבה, <b>רבי ישמעאל בן רבי יוחנן בן ברוקה</b> (תנא בדור הרביעי) <b>ואמר כדברי רבי יוחנן בן נורי</b> – שכלל את ברכת מלכיות עם קדושת השם ולא לתקוע בה, כמו שנהגו בגליל (רבי יוחנן בן נורי פעל בבית שערים ובגניגר, ושיטתו נתקבלה בגליל)<b>. אמר רבן שמעון בן גמליאל</b> (השני, נשיא ותנא בדור הרביעי)<b>: לא היינו נוהגין כן</b> – כמו שעשה רבי ישמעאל, <b>ביבנה</b> (עיר במישור החוף בדרום) – כשישבה הסנהדרין ביבנה (לאחר החורבן של הבית השני), שביבנה שביהודה נהגו כרבי עקיבה<b>. ביום השיני</b> – של ראש חודש וראש השנה, <b>עבר</b> – לפני התיבה, <b>רבי חנניה בן רבי יוסי הגלילי</b> (תנא בדור הרביעי) <b>ואמר כרבי</b> (במקבילות: 'כדברי רבי') <b>עקיבה</b> – שכלל את ברכת מלכיות עם קדושת היום ולתקוע בה בשופר, כמו שנהגו ביהודה (מקום לימודו של רבי חנניה היה ביבנה. אביו, רבי יוסי הגלילי, היה מראשי חכמי יבנה)<b>. אמר רבן שמעון בן גמליאל: כך</b> (במקבילות: 'כן') – כמו שעשה רבי חנניה, <b>היינו נוהגין ביבנה.</b><br><br><small>ברייתא זו מקורה בתוספתא ראש השנה ב,יא ובספרא 'אמור' פרשה יא, והיא מובאת בירושלמי ראש השנה ד,ה.<br>בגליל נהגו לעניין סדרן של ברכות בראש השנה כרבי יוחנן בן נורי וביהודה כרבי עקיבא, ועם העתקת הסנהדרין מיהודה לגליל באו לידי התנגשות שני המנהגים.</small><br>
ומציעים קושיה מברייתא (כדי לפרוך את דעת רב): <b>והתני:</b> – והרי [התנא] שונה (בברייתא שהובאה לעיל): <b>קידשוהו בראשון ובשיני!</b> – בברייתא שנו: "וכשקידשו את השנה באושא, בראשון... בשני...". הרי שבאותה שנה עיברו את חודש אלול ונהגו ראש השנה שני ימים, ביום השלושים וביום השלושים ואחד לחודש אלול (שהרי אין ראש השנה שני ימים במושב הסנהדרין אלא אם עיברו את אלול), שלא כדברי רב שאמר שראש חודש תשרי הוא תמיד ביום השלושים לחודש אלול.
ומתרצים את הקושיה (תירוץ אחד): <b>רבי זעירא</b> (רבי זירא, מגדולי אמוראי ארץ ישראל בדור השלישי) אמר <b>בשם רב חסדאי</b> (במקבילות: 'רב חסדא' - מגדולי אמוראי בבל בדור השני והשלישי)<b>: אותה השנה נתקלקלה</b> – אותה השנה שהברייתא מדברת עליה טעו בית דין וקידשו את השנה ביום העשרים ותשעה לחודש אלול, וזהו היום הראשון האמור בברייתא, וכיוון שקידשו את החודש לפני זמנו אינו מקודש (כאמור להלן), וחזרו וקידשו את השנה ביום השלושים לחודש אלול, שקידשו שנית את החודש בזמנו, וזהו היום השני האמור בברייתא<b>.</b><br>
ומתרצים עוד את הקושיה (תירוץ שני): <b>רבא</b> (צריך לומר כמו במקבילות: 'רבי בא' - רבי אבא, אמורא בדור השלישי) אמר <b>בשם רב: מהו</b> – מה פירוש, <b>בראשון ומהו</b> – מה פירוש, <b>בשיני? - שנה ראשונה ושנה שנייה</b> – "בראשון" ו"בשני" שנאמרו בברייתא אין פירושם 'ביום הראשון' ו'ביום השני', כפי שמשמע מפשט הדברים, אלא פירושם 'בשנה הראשונה' ו'בשנה השנייה' (בשנה הבאה), ששני הימים הללו לא היו באותה השנה אלא בשתי שנים שונות, שבשנה הראשונה נהגו כרבי יוחנן בן נורי ובשנה השנייה נהגו כרבי עקיבא (השינוי בסדר המילים בירושלמי כאן הוא על פי "שערי תורת ארץ ישראל" עמוד 78. הגרסה במקבילה בשביעית: "מה בין הראשון ומה בין השיני", ובמקבילה בנדרים: "מה בין הראשון לשיני". ויש למחוק שם מילים אלו ולגרוס במקומן כמו כאן)<b>.</b><br>
ומציעים קושיה מברייתא (כדי לפרוך את התירוץ שאמר רבי אבא בשם רב): <b>והתני:</b> – והרי [התנא] שונה: <b>קידשוהו ביום הראשון וביום השיני</b> (במקבילות רק: 'יום הראשון, יום השיני')<b>!</b> – בברייתא שבתוספתא ושבספרא שנו: "וכשקידשו את השנה באושא, ביום הראשון... ביום השני...". הרי שהכוונה בברייתא ליום הראשון וליום השני באותה שנה, שלא כדברי רב שאמר שהכוונה בברייתא לשנה ראשונה ולשנה שנייה! - אין מתרצים קושיה זו.<br><br><small>הגרסה בברייתא שבתוספתא ושבספרא: "ביום הראשון" ו"ביום השני". אבל גרסת הירושלמי בברייתא זו: "בראשון" ו"בשני", כפי שציטטו ממנה בשאלה על רב: "והא תני: קידשוהו בראשון ובשני". גם התשובה של רבי בא בשם רב מתאימה לגרסה "בראשון" ו"בשני" בלבד.<br>נראה שבנוסח המקורי של הירושלמי לא הובאה כל הברייתא, אלא רק אמרו: "והא תני: קידשוהו בראשון ובשני", שציטטו מהברייתא רק אותן מילים הנצרכות לשאול מהן על רב, כמו לעיל שציטטו מהמשנה בשקלים ובשביעית רק אותן מילים הנצרכות לשאול מהן על רבי ורב, שכן דרכו של הירושלמי לקצר. מעתיקי הירושלמי הוסיפו את הברייתא בשלמותה לפני המילים "והא תני: קידשוהו בראשון ובשני", כדי להודיענו את המקור שציטטו ממנו בשאלה על רב, אלא שהמעתיקים הביאו את הברייתא בגרסה "ביום הראשון" ו"ביום השני" ולא חשו שגרסת הירושלמי היא "בראשון" ו"בשני".<br>הגר"א וכן ב"שערי תורת ארץ ישראל" החליפו את סדר המאמרים בקטע הזה שבירושלמי כאן ובמקבילות, אבל לפי פירושנו אין כל צורך בכך.<br><br>ב<b>ירושלמי מגילה</b> א,ד אמרו: רבי סימון בשם רבי יהושע בן לוי: לעולם שני חדשים מעוברין (בשנה מעוברת בית הדין צריך לעשות תמיד את שני חודשי אדר מלאים). עיבר את הראשון ולא עיבר את השיני (אם עשה בית הדין את חודש אדר הראשון מלא ואת חודש אדר השני חסר ולא מלא) - מה שעשה עשוי.<br>לעולם אדר סמוך לניסן חסר (בית הדין צריך לעשות תמיד את חודש אדר בשנה שאינה מעוברת ואת חודש אדר השני בשנה מעוברת חסרים).<br><br>ב<b>בבלי ראש השנה</b> יט,ב אמרו: העיד רבי יהושע בן לוי משום קהלא קדישא / קהילה קדושה שבירושלים / שבדרום על שני אדרים (שבשנה מעוברת), שמקדשים אותם ביום עיבוריהם (מקדשים את ראש החודש הנכנס ביום השלושים של שניהם, יום שלושים של אדר הראשון הוא ראש חודש אדר השני, ויום שלושים של אדר השני הוא ראש חודש ניסן).<br>למימרא (בניחותא) דחסרים עבדינן, מלאים לא עבדינן. לאפוקי מדדריש רב נחמן בר רב חסדא, דדריש רב נחמן בר רב חסדא: העיד רבי סימאי משום חגי זכריה ומלאכי על שני אדרים, שאם רצו לעשותם שניהם חסרים - עושים, שניהם מלאים - עושים, אחד (אדר הראשון) מלא ואחד (אדר השני) חסר - עושים, וכך היו נוהגים בגולה (כשלא היו יודעים את המועד שנקבע בבית הדין).<br>משום רבנו (רב) אמרו: לעולם אחד מלא ואחד חסר, עד שייוודע לך שהוקבע ראש חודש בזמנו (שקידשו בית הדין את ראש חודש אדר השני ביום שלושים לאדר הראשון, שעשו גם את אדר הראשון חסר).<br>שלחו ליה למר עוקבא (ראש הגולה מכתב מארץ ישראל): אדר הסמוך לניסן - לעולם חסר (בין בשנה פשוטה בין בשנה מעוברת, אבל אדר הראשון שאינו סמוך לניסן לפעמים מלא).<br><br>מה שהעיד רבי יהושע בן לוי בבבלי (לעולם שניהם חסרים) אינו כמו מה שאמרו בשמו בירושלמי.<br>סתם הירושלמי במגילה ומה ששלחו למר עוקבא לפי הבבלי, שלעולם אדר הסמוך לניסן חסר, הוא כדברי רבי בירושלמי כאן ובמקבילות, שניסן לא נתעבר מימיו.<br><br>ב<b>בבלי ראש השנה</b> יט,ב אמרו: אמר רבי חיננא בר כהנא אמר רב: מימות עזרא ואילך לא מצינו אלול מעובר. - לא מצינו - דלא איצטריך ("לא מצינו" אין משמעו שאין לעשות אלול מעובר, אלא כך היה מעשה שלא הוצרכו לעשות), הא איצטריך - מעברינן ליה.<br>ו<b>שם</b> כ,א אמרו: כי אתא עולא אמר: עברוה לאלול (בשנה זו עיברו את חודש אלול). ...עולא אמר: משום ירקיא (על ידי שדחו את ראש השנה ביום אחד, אין יום הכיפורים חל סמוך לשבת ולא יתייבשו הירקות בתוך שני ימי השבתון). רבי אחא בר חנינא אמר: משום מתיא (שאם מת אדם ביום שבתון אחד, יצטרכו לדחות את קבורתו עד מוצאי יום השבתון השני, ויש חשש שמא יסריח).<br><br>לפי הירושלמי, רב קבע שמעולם לא נתעבר חודש אלול. אך לפי הבבלי, רב אמר שמימות עזרא לא נתעבר חודש אלול. בניסוח זה שבבבלי נרמז שבימי עזרא היה מקרה שחודש אלול היה מעובר. דבר זה נרמז גם במקרא, המעיד על התכנסות גדולה של שבי הגולה "ביום אחד לחודש השביעי" (נחמיה ח,ב) ועל התכנסות נוספת "ביום השני" (שם ח,יג).<br>בבבלי אמרו, שמעברים את אלול כדי שלא יחול יום הכיפורים סמוך לשבת.<br><br>וב<b>בבלי ראש השנה</b> לב,א אמרו: וכשקידשו בית דין את השנה באושא... ליום השני ירד (לפני התיבה) רבי חנינא. - מאי ליום השני? אילימא יום טוב שני - למימרא דעברוה לאלול? והאמר רבי חיננא בר כהנא אמר רב: מימות עזרא ואילך לא מצינו אלול מעובר! - אמר רב חסדא: מאי ליום שני? לשנה הבאה.<br><br>בירושלמי אמרו בשם רב חסדא, שאותה השנה נתקלקלה, ובשם רב אמרו, שהיום הראשון הכוונה לשנה ראשונה, והיום השני הכוונה לשנה שנייה. הרי שהבבלי והירושלמי חלוקים בדברי רב חסדא.</small>
כיוון שהביאו לעיל את המימרה של רב חסדא שאמר, שבאושא אירע שקידשו את החודש לפני זמנו, מביאים ברייתא בעניין זה.
<b>קידשוהו קודם</b> ל<b>זמנו או לאחר עיבורו יום אחד</b> – אם קידשו בית דין את החודש הנכנס ביום עשרים ותשעה לחודש היוצא, שהוא יום אחד לפני זמנו (יום השלושים), או שקידשו את החודש הנכנס ביום שלושים ושניים לחודש היוצא, שהוא יום אחד אחרי עיבורו (יום השלושים ואחד)<b>, יכול יהא מקודש!</b> – אולי יעלה על דעתך שיהיה ראש חודש ביום שקידשו את החודש! <b>תלמוד לומר</b> (הכתוב מלמד לומר)<b>:</b> – <b>"</b>אֵלֶּה מוֹעֲדֵי ה' מִקְרָאֵי קֹדֶשׁ אֲשֶׁר תִּקְרְאוּ <b>אֹתָם</b> בְּמוֹעֲדָם<b>"</b> (ויקרא כג,ד), <b>"</b>מוֹעֲדֵי ה' אֲשֶׁר תִּקְרְאוּ <b>אֹתָם</b> מִקְרָאֵי קֹדֶשׁ, <b>אֵלֶּה הֵם</b> מוֹעֲדָי<b>"</b> (ויקרא כג,ב) – בספרא בפרשת המועדים דורשים את הכתוב בויקרא כג,ב לעניין עיבור השנה על ידי בית דין ואת הכתוב החוזר בויקרא כג,ד לעניין קידוש החודש על ידי בית דין, והדרשות לעניין עיבור השנה ולעניין קידוש החודש דומות אלו לאלו. בשני הכתובים, המילה "אֵלֶּה" באה למעט, והמילה "אֹתָם" נדרשת כמו "אַתֶּם". מן הכתוב בויקרא כג,ד לומדים, שרק אם קראתם (קידשתם את החודשים) אַתֶּם במועדם - "אלה מועדי ה'" (הרי אלה ראשי חודשים), אבל חודשים שקידשו אותם שלא במועדם <b>- אין אלה הן מועדיי</b> (במקבילות: 'אין אלה מועדיי') – אין אלה מועדי ה' (אין אלה ראשי חודשים). הרי שאם קידשו בית דין את החודש ביום עשרים ותשעה או ביום שלושים ושניים, אין זה ראש חודש, שאין מקדשים את החודש אלא ביום שלושים או ביום שלושים ואחד (ואף על פי שאם קידשוהו שוגגים או מזידים או מוטעים - מקודש, אין זה אלא שקידשוהו ביום שלושים במקום יום שלושים ואחד או ביום שלושים ואחד במקום יום שלושים)<b>.</b>
ומבארים את דברי הברייתא: <b>קודם לזמנו - עשרים ותשעה יום</b> – קידשוהו קודם לזמנו יום אחד היינו ביום עשרים ותשעה<b>, לאחר עיבורו - שלשים ושנים יום</b> – קידשוהו לאחר עיבורו יום אחד היינו ביום שלושים ושניים<b>.</b><br><br><small>ב<b>תוספתא ראש השנה</b> ב,א שנו: קידשוהו לפני זמנו או לאחר עיבורו, פחות משלושים יום או יתר על שלושים [ואחד] יום (זה בא לבאר את שלפניו: לפני זמנו הוא יום עשרים ותשעה, ולאחר עיבורו הוא יום שלושים ושניים) / קידשוהו לפני זמנו או לאחר עיבורו, יכול יהא מקודש? - תלמוד לומר: "חודש" ("עולת חודש בחודשו" (במדבר כח,יד) - עולת החודש אתם חייבים בה בעת חידושו דווקא) - אין פחות משלושים (אין חודש מתחיל פחות משלושים יום).<br><br>ב<b>ספרא</b> 'אמור' פרשה ט נאמר: קידשוהו לפני זמנו או לאחר עיבורו, פחות [מ]שלושים יום או יתר [על] שלושים [ואחד] יום / קידשוהו קודם לזמנו או לאחר עיבורו יום אחד (ביום עשרים ותשעה או ביום שלושים ושניים), יכול יהא מקודש? - תלמוד לומר: "אותם" "אותם" "אלה הם מועדיי", אין אלה מועדיי.</small><br>
ומביאים ברייתא: <b>ומניין שמעברין את השנה על הגליות שגלו</b> (צריך לומר כמו במקבילה בראש השנה: '<b>שעלו</b>'. ובמקבילות בשביעית ובנדרים: 'שיצאו') – מהו המקור בתורה שלמדים ממנו שמעברים את השנה בגלל ישראל היושבים בחוץ לארץ שיצאו ממקומם כדי לעלות לירושלים ולעשות את פסחיהם, <b>ואדיין</b> (ועדיין) <b>לא הגיעו</b> (במקבילה בנדרים נוסף 'למקומן') – לארץ<b>? תלמוד לומר</b> (הכתוב מלמד לומר)<b>: "</b>דַּבֵּר אֶל <b>בְּנֵי יִשְׂרָאֵל</b> וְאָמַרְתָּ אֲלֵהֶם: מוֹעֲדֵי ה' אֲשֶׁר תִּקְרְאוּ אֹתָם מִקְרָאֵי קֹדֶשׁ, אֵלֶּה הֵם <b>מוֹעֲדָי"</b> (ויקרא כג,ב) – מן הכתוב הזה לומדים, שעשיית המועדים תלויה בבני ישראל (במקבילה בנדרים מובא הכתוב: "וַיְדַבֵּר מֹשֶׁה אֶת מֹעֲדֵי י'י אֶל בְּנֵי יִשְׂרָאֵל" (ויקרא כג,מד)), ולכן <b>- עשה</b> את ה<b>מועדות שיעשו</b> אותן <b>כל ישראל</b> – בית הדין צריכים לקבוע את המועדים כך שיעשו אותם כל ישראל ("אשר תקראו אותם" מוסב על "בני ישראל", שכל ישראל יקראו אותם). כיוון שקביעת המועדים תלויה בעיבור השנים, לכן, אם יצאו הגלויות ממקומם ועדיין לא הגיעו, בית הדין מעברים עליהם את השנה, כדי שיספיקו הגלויות לבוא לירושלים עד הפסח ויעשו כל ישראל את המועד (בספרא דורשים את הכתוב הזה לעניין עיבור השנה על ידי בית הדין)<b>.</b><br>
ומצמצמים את תחולת הקביעה: <b>אמר רבי שמואל בר נחמן</b> (אמורא ארץ ישראלי בדור השני והשלישי)<b>: והן שהגיעו לנהר פרת</b> – מעברים את השנה על הגלויות שיצאו ממקומם ועדיין לא הגיעו לארץ, רק אם בדרכם מבבל לארץ הגיעו כבר לנהר פרת (לגבול סוריה הרחוק ביותר מירושלים) עד עשרים ותשעה באדר, שמשם לירושלים הדרך נמשכת כרגיל חמישה עשר יום (משנה תענית א,ג), שהוא הזמן שמעשרים ותשעה באדר עד הפסח, אלא שמסיבות שונות (כגון שנתקלקלו הדרכים מחמת הגשמים ולא הספיקו לתקנן) אינם יכולים להגיע מנהר פרת לירושלים תוך הזמן הזה. אבל אם יצאו הגלויות ממקומם ועדיין לא הגיעו לנהר פרת עד עשרים ותשעה באדר, אין מעברים את השנה עליהם, מפני שהיה להם לצאת ממקומם קודם לכן<b>.</b><br><br><small>ב<b>תוספתא סנהדרין</b> ב,יב שנו: אין מעברים את השנה אלא אם כן היתה צריכה. מעברים אותה... מפני הגליות שלא יצאו ממקומן, אבל אין מעברים אותה... ולא מפני הגליות שעלו ועדיין לא הגיעו.<br><br>יש להחליף את הגרסה בתוספתא בין שני חלקי המשפט כדי להתאימה למקבילות, וכך יש לגרוס: 'מעברים אותה... מפני הגליות שעלו ועדיין לא הגיעו, אבל אין מעברים אותה... ולא מפני הגליות שלא יצאו ממקומן'. <br><br>ב<b>ספרא</b> "אמור" פרשה ט נאמר: ומניין שמעברים את השנה על הגליות שעלו ועדיין לא הגיעו? תלמוד לומר: "בני ישראל", "מועדיי" / "מועדי י'י" / "מועדי" - עשה את המועדות שיעשו אותם כל ישראל.<br><br>עד כאן המקבילה בירושלמי שביעית וראש השנה.<br><br>עיקר הסוגיה של המקבילה בראש השנה העוסק בזמני קידוש החודש בניסן ובתשרי ובקידוש החודש לפני זמנו או לאחר עיבורו מקורו בראש השנה בהמשך לסוגיה שלפני כן שם. מראש השנה הועתק עיקר הסוגיה לסנהדרין בשל הדמיון הלשוני של עיבור אדר בהקשר לעיבור השנה בתחילת הסוגיה כאן ("אינו מעובר אלא אדר") ושל עיבור אדר בהקשר לקידוש החודש ("ניסן לא נתעבר מימיו"), אף שאין משמעו של עיבור זה (הוספת חודש לשנה) כמשמעו של עיבור זה (הוספת יום לחודש). סוף הסוגיה של המקבילה בראש השנה העוסק בעיבור השנה על הגלויות מקורו בסנהדרין בהמשך לסוגיות הקודמות כאן בעניין עיבור השנה, ומסנהדרין הועתק לראש השנה כדי להשוות בין המקבילות כרגיל במקבילות שבירושלמי. המקבילה בראש השנה הועתקה בשלמותה לשביעית, כי הובאה בה המשנה בשביעית שם.<br><br>ב<b>בבלי סנהדרין</b> יא,א אמרו: תנו רבנן: אין מעברים את השנה אלא אם כן היתה צריכה... מפני גליות ישראל שנעקרו ממקומן (לעלות להקריב את קורבן הפסח) ועדיין לא הגיעו (ולא יוכלו לבוא בזמן להקרבת הפסח). אבל... לא מפני גליות ישראל שלא נעקרו ממקומן (אף שייתכן שלא יספיקו להגיע כשייצאו לדרך).<br><br>על ישראל היושבים בארץ ישראל אין מעברים את השנה, מפני שאפילו ייצאו הרחוקים מירושלים בראש חודש ניסן, יספיקו לבוא לירושלים עד הפסח (בעלי התוספות). ואף אם ייצאו בראש חודש ניסן אלא שמסיבות שונות אינם יכולים להגיע לירושלים עד הפסח, אין מעברים עליהם, לפי שאין מעברים את השנה בניסן אלא באדר.</small><br>• • •
<b>עיבור השנה בחוץ לארץ</b><br><small>כאן המשך המקבילה בירושלמי נדרים.</small>
מביאים ברייתא: <b>אין מעברין את השנה אלא ביהודה</b> – בארץ יהודה<b>, ואם עיברוה</b> – את השנה <b>בגליל - מעוברת. העיד חנינה</b> (במקבילה: 'רבי חנניה') <b>איש אונו</b> (תנא בדור השלישי, מיישוב צפונית מערבית ללוד)<b>, שאם אינה יכולה להתעבר ביהודה שמעברין אותה בגליל</b> – כמסופר בירושלמי חגיגה ג,א, שתלמידיו של רבי עקיבה נכנסו לעבר את השנה בבקעת רימון, בדרומה של בקעת בית נטופה שבגליל התחתון. באותה שעה, בשלהי השמד שלאחר מרד בר כוכבא, לא יכלו לעבר את השנה ביהודה, ולכן עיברוה בגליל. וכן מסופר בירושלמי לעיל, שלאחר האסון שאירע לשיירה של רבי עקרו את עיבור השנה מיהודה וקבעוהו בגליל<b>.</b><br><br><small>ב<b>תוספתא סנהדרין</b> ב,יג שנו: אין מעברים את השנה אלא ביהודה, ואם עיברוה בגליל - הרי זו מעוברת. העיד חנינא / חנניה איש אונו לפני רבן גמליאל, שאין מעברים את השנה אלא ביהודה, ואם עיברוה בגליל - מעוברת.<br><br>ב<b>בבלי סנהדרין</b> יא,ב אמרו: תנו רבנן: אין מעברים את השנה אלא ביהודה, ואם עיברוה בגליל - מעוברת. העיד חנניה איש אונו, שאם עיברוה בגליל - אינה מעוברת.<br>אמר רבי יהודה בריה דרבי שמעון בן פזי: מאי טעמא דחנניה איש אונו? אמר קרא: / מאי קראה? "לשכנו תדרשו ובאת שמה" - כל דרישות שאתה דורש לא יהיו אלא בשכנו (בשכנותו) של מקום (בארץ יהודה, הסמוכה לירושלים).<br><br>לפי הבבלי, עדותו של חנניה איש אונו חולקת על דברי התנא הראשון. ולפי התוספתא, עדותו מסייעת לדברי התנא הראשון. אבל בירושלמי העיד חנניה איש אונו, שאם אינה יכולה להתעבר ביהודה שמעברים אותה בגליל. ולפי זה אין הבבלי והתוספתא חולקים, שבבבלי אמר חנניה איש אונו שאינה מעוברת בשהיתה יכולה להתעבר ביהודה, ובתוספתא אמר שמעוברת בשלא היתה יכולה להתעבר ביהודה.</small><br>
ומביאים ברייתא נוספת: (במקבילה נוסף: 'אין מעברין את השנה בגליל, ואם עיברוה - מעוברת') <b>אין מעברין אותה</b> – את השנה, <b>בחוצה לארץ, ואם עיברוה</b> – בחוץ לארץ, <b>- אינה מעוברת.</b>
ומציעים תמיהה על הברייתא: <b>את</b> (צריך לומר: '<b>אתא</b>') <b>חמי:</b> – בוא [ו]ראה: <b>בגליל אין מעברין, בחוצה לארץ מעברין?!</b> – אם בגליל אין מעברים, מובן מאליו ופשוט שבחוץ לארץ אין מעברים! ומדוע היה צורך לומר שבחוץ לארץ אין מעברים?
ומתרצים: <b>בגליל אין מעברין, ואם עיברוה - מעוברת. בחוצה לארץ אין מעברין, ואם עיברוה - אינה מעוברת</b> – היה צורך לומר שבחוץ לארץ אין מעברים, משום שיש הבדל בין עיבור בגליל ובין עיבור בחוץ לארץ, שבגליל אם עיברוה - מעוברת, ובחוץ לארץ אם עיברוה - אינה מעוברת (במקבילה נשמטו התמיהה והתירוץ מחמת שוויון סופות של הברייתא הנוספת ושל התירוץ)<b>.</b><br>
ומצמצמים את תחולת הקביעה: <b>ביכולין לעבר בארץ ישראל</b> – אין מעברים בחוץ לארץ רק במקרה שיכולים לעבר בארץ ישראל<b>, אבל בשאינן יכולין לעבר בארץ ישראל -</b> (<b>ש</b>)<b>מעברין אותה בחוצה לארץ.</b>
<b>ירמיה</b> – הנביא, <b>עיבר</b> – שנים, <b>בחוצה לארץ. יחזקאל</b> – הנביא, <b>עיבר חוצה לארץ. ברוך בן נריה</b> – הסופר של ירמיהו הנביא, <b>עיבר בחוצה לארץ</b> – הם עיברו את השנים בבבל (יחזקאל) ובמצרים (ירמיהו וברוך בן נריה) בזמן הגלות, מפני שלא היו יכולים לעבר בארץ ישראל<b>.</b><br>
ומספרים: <b>חנניה בן אחי רבי יהושע</b> (תנא בדור השלישי) – שירד מארץ ישראל לבבל, <b>עיבר</b> – שנים, <b>בחוצה לארץ</b> – בבבל לאחר מרד בר כוכבא, משום שנוצר חלל במנהיגותה ובמוסדותיה של ארץ ישראל כתוצאת לוואי של המלחמה<b>.</b>
<b>שלח ליה</b> – שלח לו (לחנניה) <b>רבי</b> – כינויו של הנשיא שבאותו זמן (במקורות ארץ ישראלים מצויה לעיתים התופעה, שנשיאים שונים קרויים "רבי" סתם, ואין כינוי זה מתייחד לרבי יהודה הנשיא. כאן הכוונה לרבן שמעון בן גמליאל, נשיא בדור שלאחר מרד בר כוכבא ("הגליל בתקופת המשנה", עמוד 50, הערה 14; "יהדות בבל ומוסדותיה בתקופת התלמוד", עמוד 38, הערה 16. וכן כתב ב"שערי תורת ארץ ישראל", עמוד 275 ועמוד 404)), <b>תלת איגרן גבי</b> – שלוש איגרות אצל (באמצעות, על ידי) <b>רבי יצחק ורבי נתן</b> – שני חכמים בבליים (רבי נתן הבבלי הוא תנא בדור הרביעי, ורבי יצחק הוא חברו ובן דורו של רבי נתן)<b>. בחדא כתב:</b> – ב(איגרת) אחת כתב: <b>לקדושת חנניה</b> – במילים אלה הביע הנשיא את הערכתו לגדולתו של חנניה<b>. ו</b>ב<b>חדא כתב:</b> – וב(איגרת) אחת כתב: <b>גדיים שהינחת נעשו תיישים</b> – כלומר, החכמים הצעירים שהיו בארץ כשירדת ממנה נעשו עכשיו חכמים גדולים בתורה, שבתוך הזמן שעבר מאז שירדת מארץ ישראל לבבל נתחדש כוחם של החכמים ושוקמו מוסדות ההנהגה, ועכשיו יש מרכז בעל סמכות בארץ ישראל. במשל זה תיאר הנשיא את מצב החכמים בארץ ישראל באותה שעה<b>. ובחדא כתב:</b> – וב(איגרת) אחת כתב: <b>אם אין את</b> (אתה) <b>מקבל עליך</b> – אם אתה מסרב לקבל את מרות חכמי ארץ ישראל ואינך מפסיק לעבר שנים בבבל<b>, צא לך למדבר האטד ותהי שוחט</b> – קורבנות, <b>ונחוניון זורק</b> – את דם הקורבנות (הכוונה שאתה מקים לעצמך במה או מקדש בחוץ לארץ. השם נחוניון רומז לנחוניון שהקים מזבח באלכסנדריה בימי הבית השני. בכך משווה הנשיא את מעשהו של חנניה להקמת מקדש מתחרה למקדש בירושלים. באיגרת זו הביע הנשיא את התנגדותו הנמרצת לעיבור שנים בחוץ לארץ, והזהיר את חנניה שאם לא ישמע לדברי הסנהדרין שבארץ ישראל, כי אז יפרוש מכלל ישראל. באיגרת זו קרא הנשיא לחנניה לצאת למדבר האטד, היינו שמקומו במדבר ולא בקרב העם, ושם באטד הנמוך בעצים יוכל לממש את רצונו למלוך, כמו במשל יותם שבספר שופטים פרק ט. - החוקרים ביקשו לזהות את נחוניון עם ראש הגולה באותו זמן ("יהדות בבל ומוסדותיה בתקופת התלמוד", עמוד 39, הערה 18). יש לשער שראש הגולה עמד מאחורי הניסיון להינתק ממרותה של ארץ ישראל)<b>.</b>
<b>קרא קדמייתא ואוקרון</b> – קרא (חנניה) את (האיגרת) הראשונה והוקיר (כיבד) אותם (את רבי יצחק ורבי נתן)<b>, תנייתא ואוקרון</b> – (קרא) את (האיגרת) השנייה והוקיר (כיבד) אותם<b>, תליתא</b> (צריך לומר: '<b>תליתיתא</b>') <b>בעא מבסרתהון</b> – (קרא) את (האיגרת) השלישית, רצה לבזות אותם (בשל הדברים הקשים נגדו שנכתבו בה)<b>. אמרין</b> (אמרון) <b>ליה:</b> – אמרו לו (רבי יצחק ורבי נתן לחנניה): <b>לית את יכיל</b> – אין אתה יכול (לבזות אותם)<b>, דכבר אוקרתנ</b>(<b>י</b>)<b>ן</b> – שכבר הוקרת (כיבדת) אותנו<b>.</b>
<b>קם</b> – עמד <b>רבי יצחק וקרא באוריתא</b> – וקרא בספר התורה<b>: 'אֵלֶּה מוֹעֲדֵי (י'י) חנניה בן אחי רבי יהושע'</b> – הוא שינה את הכתוב דרך לעג כדי שהציבור לא יקבל את מה שקבע חנניה<b>. אומר</b> (צריך לומר כמו במקבילה: '<b>אמרין</b> (אמרון) <b>ליה</b>')<b>:</b> – אמרו לו (הציבור לרבי יצחק): <b>"אֵלֶּה (הם) מוֹעֲדֵי י'י</b> מִקְרָאֵי קֹדֶשׁ אֲשֶׁר תִּקְרְאוּ אֹתָם בְּמוֹעֲדָם<b>"</b> (ויקרא כג,ב) – כך הקריאה הנכונה של הכתוב<b>. אמר לון:</b> – אמר להם (רבי יצחק): <b>גבן</b> – אצלנו (הקריאה הנכונה של הכתוב היא אצלנו בלבד, שבמקומנו בארץ ישראל המועדים הם "מועדי ה'", אבל במקומכם בבבל המועדים הם 'מועדי חנניה' ולא "מועדי ה'", כיוון שהוא מעבר שנים וקובע את זמן המועדים בלא סמכות)<b>.</b>
<b>קם</b> – עמד <b>רבי נתן ואשלים</b> – והשלים (קרא את ההפטרה)<b>: 'כִּי מבבל תֵּצֵא תוֹרָה וּדְבַר י'י מנהר פקוד'</b> – גם הוא שינה את הכתוב דרך לעג (אולי מקומו של חנניה בבבל היה נהר פקוד)<b>. אמרין</b> (אמרון) <b>ליה:</b> – אמרו לו (הציבור לרבי נתן): <b>"כִּי מִצִּיּוֹן תֵּצֵא תוֹרָה וּדְבַר י'י מִירוּשָׁלִָם"</b> (ישעיהו ב,ג; מיכה ד,ב) – כך הקריאה הנכונה של הכתוב<b>. אמר לון:</b> – אמר להם (רבי נתן): <b>גבן</b> – אצלנו (הקריאה הנכונה של הכתוב היא אצלנו בלבד, שבמקומנו בארץ ישראל התורה יוצאת מציון, אבל במקומכם בבבל התורה יוצאת מבבל ולא מציון. - יש מניח שקריאת התורה באותה שבת היתה "אלה מועדי ה'" וההפטרה היתה "חודשיכם ומועדיכם שנאה נפשי" (ישעיהו א,יד) וסיימוה בפסוק נחמה "כי מציון תצא תורה...", אלא שכאן שינו במתכוון "אלה מועדי חנניה" ו"כי מבבל תצא...", כדי לעורר את הציבור על מעשיהם בעניין עיבור השנה ("לגלגוליהן של הפטרות אחדות", "תרביץ" כד, עמוד 78, הערה 44))<b>.</b>
<b>אזל קבל עליהון קמי</b> – הלך (חנניה) וקבל עליהם (התלונן על רבי יצחק ורבי נתן) לפני <b>רבי יהודה בן בתירה</b> (השני, תנא בדור השלישי) <b>לנציבין</b> (עיר בצפון מערב בבל) – שהיה הסמכות הרבנית העליונה בבבל<b>. אמר ליה:</b> – אמר לו (רבי יהודה בן בתירה לחנניה): <b>אחריהם, אחריהם</b>! – יש ללכת אחרי חכמי ארץ ישראל ולהישמע להם אפילו הם טועים (ראה "הירושלמי כפשוטו", מבוא, עמוד יט)<b>. אמר ליה:</b> – אמר לו (חנניה לרבי יהודה בן בתירה): <b>לי נא ידע מה</b> (צריך להוסיף כמו במקבילה: '<b>שבקית</b>') <b>תמן?!</b> (בתמיהה) – (וכי) איני יודע מה השארתי שם (בארץ ישראל)?! <b>מה</b> (במקבילה: 'מאן') <b>מודע לי דאינון חכמין מחשבה דכוותי?</b> – מי מודיע לי ש(עכשיו) הם (חכמי ארץ ישראל) יודעים לחשב (את חשבונות הלוח) כמותי? <b>מכיון דלא ידעי</b> (צריך לומר: 'דלא חכמין') <b>מחשבה דכוותיה</b> (נראה שצריך לומר: 'דכוותי') <b>ישמעון ליה</b> (נראה שצריך לומר: 'לי') – מכיוון שלא יודעים לחשב כמותי, ישמעו לי (במקבילה נוסח שונה למשפט זה)<b>.</b> - אמר רבי יהודה בן בתירה לחנניה: (<b>ו</b>)<b>מכיון דאינון חכמין מחשבה דכוותיה</b> (נראה שצריך לומר: 'דכוותך') <b>ישמע</b> (נראה שצריך לומר: 'תשמע') <b>לון</b> – מכיוון שהם (חכמי ארץ ישראל) יודעים לחשב כמותך, תשמע להם (ולא תעבר שנים בבבל)<b>.</b>
<b>קם ורכב סוסיא</b> – עמד (חנניה, שקיבל את דברי רבי יהודה בן בתירה) ורכב על סוס (כדי למהר ולהספיק להגיע לקהילות בבבל לבטל את עיבור השנה שנקבע על ידו בבבל ולהודיען את זמן המועדים כפי שנקבעו בארץ ישראל)<b>. הן דמטא מטא</b> – היכן שהגיע הגיע (והודיע על כך)<b>, והן דלא מטא נהגין בקילקול</b> – והיכן שלא הגיע היו נוהגים בקלקול (בני בבל שלא הודיע להם על כך לא עשו את המועדים בזמנם הנכון אלא עשו אותם על פי קביעתו של חנניה לפני שחזר בו)<b>.</b>
כיוון שסופר על איגרות שנשלחו מארץ ישראל לבבל בעניין מעמדם העדיף של חכמי ארץ ישראל על חכמי בבל, מביאים פסוק על שליחת איגרת מארץ ישראל לבבל ודורשים אותו באותו עניין.
ומציעים פסוק ודורשים אותו: <b>כתוב</b> – בעניין איגרתו של ירמיהו לגולי בבל (שגלו בגלות יהויכין מלך יהודה)<b>: "</b>וְאֵלֶּה דִּבְרֵי הַסֵּפֶר אֲשֶׁר שָׁלַח יִרְמְיָה הַנָּבִיא מִירוּשָׁלִָם <b>אֶל יֶתֶר זִקְנֵי הַגּוֹלָה"</b> (ירמיה כט,א) – ירמיהו שלח את איגרתו אל זקני הגולה שנותרו, ולא מתו בדרך מארץ ישראל לבבל<b>. אמר הקב"ה: ביותר</b> (מאוד מאוד, במידה העולה על כל השאר) <b>הם</b> (במקבילה נוסף '<b>חביבין</b>') <b>עלי זקני הגולה</b> – דורש את מילת "יתר" לשון יתרון ("כיכר לאדן")<b>. אבל חביבה עלי כת קטנה שבארץ ישראל יותר</b> (במקבילה אין מילה זו) <b>מסנהדרין גדולה שבחוצה לארץ</b> – ירמיהו והנותרים בארץ הם הכת הקטנה שבארץ ישראל, וזקני הגולה הם הסנהדרין הגדולה שבחוץ לארץ (באיגרת ששלח ר' שלמה בן יהודה, גאון ארץ ישראל ברבע השני של המאה האחת עשרה, הוזכר מדרש הכתוב "אל יתר זקני הגולה" המובא כאן. בנוסחו של הגאון אין המילה 'חביבין' שנוספה במקבילה בחלקו הראשון של המאמר ואין המילה 'יותר' שנוספה כאן בחלקו השני של המאמר, וקיימת המילה 'אבל' כמילת קישור בין שני חלקי המאמר (ראה "למקורה של מובאה באיגרת ר' שלמה בן יהודה ועיונים במדרש שיר השירים", תרביץ נב, עמוד 581 ואילך). - ברם המילה 'ביותר' המביעה ערך ההפלגה זוקקת תואר או פועל, ולכן יש להוסיף את המילה 'חביבין' בחלקו הראשון של המאמר שנשמטה כאן. בלשון חכמים מצאנו הרבה את הלשונות 'חביב ביותר' ו-'מחבב ביותר')<b>.</b><br>
<b>כתיב:</b> – כתוב: <b>"וְהֶחָרָשׁ וְהַמַּסְגֵּר אֶלֶף"</b> (מלכים ב כד,טז) – נבוכדנאצר הגלה לבבל (בגלות יהויכין מלך יהודה) אומנים שהיו מכינים כלי נשק וביצורים<b>, ואת מר הכן?!</b> – ואתה אומר כך?! - לפי הנוסח שלפנינו מוצעת כאן תמיהה על האמור לפני כן, אך אין מובן על מה ולמה התמיהה הזו. ונראה שאין לגרוס את המילים 'ואת מר הכן?!', ומוצע כאן כתוב שדורשים אותו להלן, כמו שהוא במקבילות במדרשי האגדה.
<b>רבי ברכיה</b> (אמורא ארץ ישראלי בדור הרביעי) <b>בשם רבי חלבו</b> (אמורא בדור השלישי) <b>ורבנ</b>י<b>ן</b> – נחלקו רבי ברכיה בשם רבי חלבו והחכמים בדרשת הפסוק<b>.</b> ומציעים את דבריהם: <b>רבי ברכיה בשם רבי חלבו אמר: החרש אלף והמסגר אלף</b> – כוונת הכתוב היא אלף מכל סוג: אלף חרשים ואלף מסגרים, כי אם לא כן, אין אנו יודעים כמה מהם חרשים וכמה מהם מסגרים, ולא בא הכתוב לסתום אלא לפרש<b>. ורבנ</b>י<b>ן אמרי</b>ן<b>:</b> – והחכמים אומרים: <b>כולהן</b> (כולם) – החרשים והמסגרים יחד, <b>אלף</b> – אלף הוא הסך הכולל של החרש והמסגר<b>. רבי ברכיה</b> אמר <b>בשם רבי</b> (צריך להוסיף כמו במקבילה: '<b>חלבו</b>')<b>: אֵילּוּ החבירים</b> – החרש והמסגר שגלו לבבל הם החכמים<b>. ורבנ</b>י<b>ן אמרין:</b> – והחכמים אומרים: <b>אֵילּוּ הבולבוטין</b> – החרש והמסגר שגלו לבבל הם חברי מועצת העיר (בעלי המשרות העירוניות המשרתים במועצת העיר. מועצה זו היא מוסד הסנהדרין שאנשיו אף שימשו כמנהיגי העיר. דעה זו מתאימה לאמור לעיל שלבבל גלתה סנהדרין גדולה, ולכן מובא כאן מדרש הכתוב הזה. - היו בולבוטין בירושלים בסוף ימי הבית השני, ובמימרה כאן העוסקת בסוף ימי הבית הראשון יש ייחוס של המושג לתקופה מוקדמת יותר בטרם נעשה בו שימוש)<b>.</b><br><br><small>ב<b>בבלי ברכות</b> סג,א-ב אמרו: אמר רב ספרא: רבי אבהו משתעי (היה מספר את הסיפור הבא): כשירד חנניה בן אחי רבי יהושע לגולה (לבבל), היה מעבר שנים וקובע חודשים בחוצה לארץ. שיגרו (חכמי ארץ ישראל) אחריו שני תלמידי חכמים, רבי יוסי בן כיפר ובן בנו של זכריה בן קבוטל.<br>כיוון שראה אותם / הלכו וישבו לפניו, אמר להם: למה באתם? אמרו: ללמוד תורה באנו. הכריז עליהם (כיוון שראה חיזוק למעמדו שחכמים מארץ ישראל באים ללמוד תורה מפיו): אנשים הללו גדולי הדור הם / חכמים גדולים הם, ואבותיהם שימשו בבית המקדש. התחיל הוא מטמא והם מטהרים, הוא אוסר והם מתירים. הכריז עליהם: אנשים הללו של שווא הם, של תוהו הם (אינם יודעים מאומה). - אמרו לו: כבר בנית (את שמנו וגידלת אותנו) ואי אתה יכול לסתור, כבר גדרת ואי אתה יכול לפרוץ (שהכרזת עלינו גדולי הדור כשאמרנו שבאנו ללמוד תורה, ועכשיו אתה חוזר בך ומכנה אותנו אנשי תוהו משום שאנחנו חולקים עליך).<br>אמר להם: מפני מה אני מטמא ואתם מטהרים, אני אוסר ואתם מתירים? - אמרו לו: ומפני מה אתה מעבר שנים וקובע חודשים בחוצה לארץ? - אמר להם: והלא עקיבא בן יוסף היה מעבר שנים וקובע חדשים בחוצה לארץ (ראה משנה יבמות טז,ז: "אמר רבי עקיבא: כשירדתי לנהרדעא לעבר השנה")? - אמרו לו: הנח לרבי עקיבא, שלא הניח כמותו בארץ ישראל. - אמר להם: אף אני לא הנחתי כמותי בארץ ישראל. - אמרו לו: גדיים שהנחת נעשו תיישים, והם שיגרונו אצלך, וכך אמרו לנו: אִמרו לו משמנו: אם חוזר בו - מוטב, ואם לאו - יהא בנידוי. ואִמרו לאחינו שבגולה: אם שומעים (לחכמי ארץ ישראל) - מוטב, ואם לאו - יעלו בהר (אחד ההרים בסביבות בבל), אחיה (ראש הגולה או אחד מגדולי הדור בבבל) יבנה מזבח, חנניה (שהיה לוי) ינגן בכינור, ויִכְפרו כולם ויאמרו: אין לנו חלק באלוהי ישראל.<br>געו כל העם בבכייה ואמרו: יש לנו חלק באלוהי ישראל.<br>וכל כך למה? (מדוע הקפידו חכמי ארץ ישראל כל כך על הדבר?) - משום שנאמר: "כי מציון תצא תורה ודבר ה' מירושלים".<br><br>לפי הבבלי חנניה עיבר שנים וקבע חודשים. ולפי הירושלמי הוא עיבר שנים.<br>לפי הבבלי נשלחו שני חכמים מארץ ישראל לחנניה. ולפי הירושלמי הנשיא שלח איגרות לחנניה באמצעות שני חכמים בבליים שעלו לארץ.<br>הדברים הכתובים באיגרות לפי הירושלמי נמסרו לחנניה בעל פה לפי הבבלי.<br>בבבלי לא נזכרו קריאת הפסוקים על ידי החכמים ותגובת הציבור, וכן לא נזכרו הפנייה של חנניה אל רבי יהודה בן בתירה לנציבין ומה שהיה לאחריה.<br>הפסוק "כי מציון תצא תורה..." נזכר בירושלמי כחלק מהסיפור ובבבלי כהסבר לאחר המעשה.<br><br>המסגרת והרקע שהלבישו על הסיפור בשני התלמודים שונים בתכלית. בבבלי מגיעים שני השליחים לידי עימות עם חנניה במסגרת לימודית מובהקת, ואם נרצה - בישיבה: "אמרו לו: ללמוד תורה באנו... התחיל הוא מטמא והם מטהרים, הוא אוסר והם מתירים". אז פורצת ההתנגשות במלוא חומרתה, ושיאה באיום "אם חוזר בו מוטב ואם לאו יהא בנידוי". האיום בנידוי בלבושו הבבלי אינו אלא הוצאה מבית המדרש. בירושלמי לעומת זאת מופיעים השליחים במסגרת שונה לחלוטין: "קם רבי יצחק וקרא באוריתא: אלה מועדי חנניה בן אחי רבי יהושע... קם רבי נתן ואשלים (=והפטיר): כי מבבל תצא תורה ודבר ה' מנהר פקוד...". נראה שהעימות הציבורי הצטייר בעיני המספר הארץ ישראלי דווקא במסגרת בית הכנסת וטקסיו ("יהודי בבל בתקופת התלמוד", עמוד 113).<br><br>איננו יודעים מי הוא אותו אחיה, אך ברשימות של שמות ראשי הגולה מופיעים שמות הקרובים בצורה זו או אחרת לשם אחיה. השינויים בין שני התלמודים רבים. לפי התלמוד הבבלי היו שני השליחים חכמים ארץ ישראליים: רבי יוסי בן כיפר ובן בנו של זכריה בן קבוטל. ברם בתלמוד הירושלמי לא נאמר מי היו השליחים, אלא נזכרים שני חכמים בבליים - רבי יצחק ורבי נתן - שאליהם הגיעו המכתבים. רק בהשפעת רבי יהודה בן בתירה נאלץ חנניה לוותר על הניסיון לנהוג בעצמאות באחד התחומים הרגישים ביותר של הנהגה ציבורית יהודית. כפי הנראה היה זה הניסיון הראשון בקרב יהודי בבל להינתק מן ההגמוניה הישראלית, מגמה שחזרה ועלתה מדי פעם בקרב קהילה זו, שחשה בכוחה הגדל והולך ("קשרי ארץ ישראל והתפוצות בתקופה הרומית והביזנטית", "קהל ישראל: השלטון העצמי היהודי לדורותיו" כרך א, עמוד 223).<br><br>בעקבות המצב בארץ ישראל לאחר מרד בר כוכבא מחד גיסא, ועם עליית כוחה של התפוצה בבבל בעת שקלטה את פליטי המרד וגזירות השמד מאידך גיסא, נעשה ניסיון בבלי להפקיע את ההגמוניה על עיבור השנה מארץ ישראל ולהעבירה לבבל. ניסיונו של חנניה בן אחי רבי יהושע לא עלה יפה, שכן ההנהגה בארץ ישראל כבר היתה איתנה דיה על מנת להגיב ולהרתיע. בעת שאירע מעשה זה כבר שימש רבן שמעון בן גמליאל בנשיאות. התואר "רבי" המופיע במקור (בירושלמי כאן) אינו מתייחס כמובן לרבי יהודה הנשיא, שכל הנפשות הפועלות אינן מתקופתו, אלא לרבן שמעון בן גמליאל. תגובתו החריפה של המרכז בארץ ישראל יש בה כדי ללמד עד כמה היה בניסיון זה כדי להעמיד בסכנה את מעמדה של ארץ ישראל כלפי בבל והתפוצות. האיגרת השלישית משמעה, שעיבור בבלי עצמאי של השנה הוא למעשה פרישה מעל עם ישראל, ויש בו מעין יצירת דת חדשה. הדבר נזכר ביתר חריפות במקבילה שבבבלי, והיא כוללת אף איום ישיר על חנניה בנידוי. פסק דינו של רבי יהודה בן בתירה, ונכונותו של חנניה לחזור בו, מסירים את האיומים ההדדיים, ומייצבים מחדש את ההגמוניה הארץ ישראלית בתחום הלוח, ואולי אף בנושאים נוספים. שיקומם של מוסדות ההנהגה בגליל החזיר לקדמותו את סמכותו של המרכז בארץ ישראל כלפי התפוצות ("הגליל בתקופת המשנה", עמודים 49-50).<br><br><b>אם אין את מקבל עליך, צא לך למדבר האטד ותהי שוחט ונחוניון זורק</b><br>בירושלמי יומא ו,ג מסופר על הקמת מזבח באלכסנדריה של מצרים בידי נחוניון (חוניו) בנו של שמעון הצדיק<b>.</b><br><br>מעניין לשים לב שנחוניון מקים המזבח שימש בירושלמי אב טיפוס שלילי לכוהן המערער על בלעדיות המרכז הדתי בארץ ישראל. אדם בשם נחוניון נזכר בסיפור ירידתו של חנניה בן אחי רבי יהושע לבבל כדי לעבר שם שנים. כשבאים תלמידי חכמים מארץ ישראל כדי להפסיק את פעילותו של חנניה, הם מביאים עימם איגרת מן ההנהגה בארץ ישראל ובה הפקודה הבאה: 'אם אין את מקבל עליך, צא לך למדבר האטד ותהא שוחט ונחוניון זורק'. הירושלמי רומז כאן לסיפור הקמת המזבח באלכסנדריה, שכן גם שם גם כאן משולים המעשים המסופרים להעברה אסורה של פעולות דתיות מרכזיות מהמרכז בארץ ישראל אל הגולה. נחוניון הנזכר באיגרת הוא בלי ספק נחוניון של סיפור הקמת המזבח באלכסנדריה ("בית חוניו", "בין יוספוס לחז"ל" כרך א, עמוד 219).<br><br><b>נהר פקוד</b><br>יש שביקשו לקבוע את מקומו של חנניה בבבל ביישוב נהר פקוד, וזאת על סמך הפסוק ה"מתוקן" שבפי רבי נתן. אולם לא זו בלבד שאין אפשרות לזהות את מיקומו של יישוב זה, אלא שאף אין זה סביר שרבי נתן ביקש להתייחס בדווקא למקומו של חנניה. יש להניח כי רבי נתן, שמחליף את המילים ציון וירושלים בנבואות ישעיהו ומיכה במילים בבל ונהר פקוד, השתמש בשם נהר פקוד בתור כינוי נרדף לבבל, כפי שהוא אף משמש בנבואת ירמיהו בדברו על "יושבי פקוד" בתור שם כללי לבבל (ירמיהו נ,כא. השווה יחזקאל כג,כג) ("המרכז בנציבין בתקופת המשנה", "אומה ותולדותיה" א, עמוד 147).<br><br><b>נציבין</b><br>סביר להניח כי המרכז בנציבין אליו פנה חנניה הוא בנציבין הסמוכה לנהרדעא, ולא זו שבצפון מסופוטאמיה השוכנת במרחק של למעלה מ-400 ק"מ מריכוזי היישוב היהודי בבבל ("המרכז בנציבין בתקופת המשנה", "אומה ותולדותיה" א, עמוד 147).<br><br><b>חביבה עלי כת קטנה שבארץ ישראל יותר מסנהדרין גדולה שבחוצה לארץ</b><br>ב<b>פרקי דרבי אליעזר</b> פרק ז נאמר: אפילו צדיקים וחכמים בחוצה לארץ ורועי צאן ובקר בארץ - אין מעברים את השנה אלא על ידי רועי צאן ובקר בארץ. אפילו נביאים בחוצה לארץ והדיוטות בארץ - אין מעברים את השנה אלא על ידי הדיוטות בארץ.<br><br>בעניין עיבור שנים, לדעת חכמי ארץ ישראל, "המקום גורם" ואין זה תלוי כלל בחוכמה ובידיעה, ואפילו יעלו הבבלים בידיעותיהם בחשבונות העיבור על חכמי ארץ ישראל, עדיין זכות זו של עיבור שנים תהא שמורה לחכמי ארץ ישראל בלבד. לעומתם סברו כמה מחכמי בבל שאם נתמעטה החוכמה בארץ ישראל ונמצאו חכמים בבבל שלא הניחו כמותם בארץ, הרשות בידם לעבר שנים בבבל ("הלכות ארץ ישראל מן הגניזה", עמודים יא-יב).</small><br>
<b>"החרש והמסגר אלף"</b>
<small>ב<b>בראשית רבה</b> מא (מב,ג); ב<b>ויקרא רבה</b> יא,ז; ב<b>רות רבה</b> (לרנר) א,ז וב<b>אסתר רבה</b> פתיחתא יא נאמר: "החרש והמסגר אלף" (מלכים ב כד,טז) - רבי ברכיה בשם רבי יודה ורבנין. רבי ברכיה בשם רבי יודה: החרש אלף והמסגר אלף, ורבנין אמרין: כולם / זה וזה / החרש והמסגר אלף. רבי יהודה ברבי סימון אמר: אלו תלמידי חכמים. רבי שמואל בר רב יצחק אמר: אלו הבולווטים.<br><br><b>"החרש והמסגר" - אילו החבירים</b><br>ב<b>ספרי דברים</b> פסקה שכא נאמר: "והחרש והמסגר אלף" - החרש - אחד מדבר והכול שותקים, והמסגר - הכול יושבים לפניו ולמדים הימנו, אחד פותח ואחד סוגר.<br><br>בדרשה זו מזוהים "החרש והמסגר" עם תפקידי חכמים בבית המדרש: החרש (='הפותח') הוא הרב הדורש לפני רבים, שכולם שומעים את דבריו ו'שותקים'; המסגר (='הסוגר') הוא המסיים, כמו ריש לקיש בישיבתו של רבי יוחנן, שהיה 'מסיים מתיבתא דיומא לרבנן', והם 'למדים ממנו', כלומר, חוזרים על דבריו כדי ללמוד את נוסח השיעור. ה'מסיים' בבבלי הוא ה'חותם' בלשון הירושלמי, ומכאן ניתן להקיש למונחים במאמר בירושלמי לעיל: 'רבי פתח, רבי ורבי חתמין': 'חתם' פירושו 'מסיים', ועניינו פעילותו של החכם המכוון את דברי הרב בידי התלמידים לאחר השיעור, ואילו 'פתח' עניינו פעילות ההוראה של הרב, שהיא הוראה בהלכה בבית המדרש ("על 'פתח' ועל הפתיחה: עיון חדש", "היגיון ליונה", עמוד 82).<br><br>ב<b>בבלי גיטין</b> פח,א ו<b>סנהדרין</b> לח,א אמרו: "החרש והמסגר אלף" - חרש - כיוון שפותחים (לדבר בתורה) הכול נעשו כחרשים (שאין להם מה להוסיף ולהשיב), מסגר - כיון שסוגרים (מסכמים) בהלכה שוב אין פותחים (לערער על דבריהם).</small><br>• • •
<b>השפעת קידוש החודש על דיני ממונות ונפשות</b><br><small>כאן המשך המקבילה בירושלמי נדרים.</small>
מספרים: <b>רבי הושעיה</b> (מגדולי אמוראי ארץ ישראל בדור הראשון)<b>, כד הוה מקבל שהדייא בעיני טב</b> – כאשר היה מקבל את העדים (שמעידים שראו את הירח בחידושו) בעין טב (דרומית מערבית ללוד, בין לוד ליבנה. במקום זה קידשו חודשים)<b>, הוה אמר לון:</b> – היה אומר להם (כדי לאיים עליהם שלא יעידו שקר): <b>הֱיו יודעין, כמה עדות יוצָא</b> (יוצאה) <b>מפיכם</b> – לעדות שאתם מעידים יש השפעה רבה בעניינים שונים, כיוון שעל פי העדות בית הדין מקדשים את החודש ביום השלושים לחודש היוצא במקום ביום השלושים ואחד<b>, כמה שכר בתים יוצא מפיכם</b> – לעדות שאתם מעידים יש השפעה רבה בעניין השכירות של בתים, שאם המשכיר בית לחברו התנה עימו שמשכיר לו את הבית לחודש זה - כשהגיע אחד בחודש הבא נגמר החודש<b>.</b><br>
ומציעים מסקנה העולה מתוך האמור לפני כן: <b>אמר רבי אבונא</b> (רבי אבינא, אמורא בבלי בדור השלישי)<b>: ואין כיני</b> – ואם כך היא (המונח 'אין כיני' כאן מתפרש בניחותא ("הטרמינולוגיה של הירושלמי", עמוד 45, הערה 133))<b>, אפילו בדיני נפשות</b> – אפילו דיני נפשות תלויים בקידוש החודש<b>. בת שלש שנים ויום אחד, בא עליה</b> – אדם ביום הזה, והיא ארוסה, שאירסה אביה לאיש, <b>- הרי זה בסקילה</b> – הוא חייב מיתה בסקילה, כי בת שלוש שנים ויום אחד ביאתה ביאה<b>, נמלכו</b> (התייעצו) <b>בית דין לעברו</b> – לעבר את החודש, שהוסיפו את היום הזה לחודש היוצא, <b>ובא עליה</b> – אדם ביום הזה, <b>- אינו בסקילה</b> – אינו חייב מיתה בסקילה, שהרי עדיין אינה בת שלוש שנים ויום אחד ואין ביאתה ביאה<b>.</b><br><br><small>כאן התחלת מקבילה גם בירושלמי כתובות א,ב.</small>
<b>אמר רבי אבין</b> (מגדולי אמוראי ארץ ישראל בדור החמישי)<b>: "אֶקְרָא לֵאלֹהִים עֶלְיוֹן לָאֵל גֹּמֵר עָלָי"</b> (תהילים נז,ג) – אני קורא לה' הממלא ומקיים את הבטחתו לי. ויש לדרוש את הכתוב: כך דברי בית דין של מטה הקובע את זמניהם של ראשי החודשים והמועדים: אני קורא את ראשי החודשים והמועדים (מכריז עליהם) בשביל ה', שהוא גומר ומסכים עימי על מה שאני עושה; ויש ללמוד מכאן: <b>- בת שלש שנים ויום אחד, נמלכו</b> (עיינו והחליטו) <b>בית דין לעברו</b> – לעבר את החודש, שהוסיפו את היום הזה לחודש היוצא, <b>- אין הבתולין חוזרין</b> (צריך לומר כמו במקבילות: 'הבתולין <b>חוזרין</b>') – אם בא עליה אדם ביום הזה, היא חוזרת להיות בתולה, שהרי עדיין אינה בת שלוש שנים ויום אחד<b>, ואם לאו</b> – אם לא נמלכו בית דין לעבר את החודש, אלא קבעו שהיום הזה הוא ראש החודש הנכנס, <b>- הבתולין חוזרין</b> (צריך לומר כמו במקבילות: '<b>אין</b> הבתולין <b>חוזרין</b>') – אם בא עליה אדם ביום הזה, אינה חוזרת להיות בתולה, שהרי היא בת שלוש שנים ויום אחד, ולאחר שלוש שנים אין הבתולים חוזרים. - רבי אבין מוסיף על דברי האמוראים שלפניו שאפילו המעמד ההלכתי או הטבע של האדם (בתולה או בעולה) תלוי בקידוש החודש. רבי אבין לומד מדרשת הכתוב "אקרא לאלוהים עליון לאל גומר עליי", שה' מסכים על חזרת הבתולים על פי קביעת זמנו של ראש החודש על ידי בית דין של מטה (במשנה נידה ה,ד שנינו, שהבא על פחותה משלוש שנים ויום אחד, הרי זה כמי שנותן אצבע בעין, שדומעת וחוזרת לכמות שהיתה, אף כאן בתוליה חוזרים)<b>.</b><br><br><small>עד כאן המקבילות בירושלמי נדרים וכתובות.<br><br>כל הסוגיות שבמקבילה בירושלמי נדרים הועתקו מסנהדרין לנדרים. בירושלמי נדרים אמרו שהנודר מן הירק בשביעית אסור בירקות השדה ומותר בירקות הגינה, והדברים אמורים עד שלא התיר רבי להביא ירק מחוץ לארץ לארץ, אבל משהתיר רבי להביא ירק מחוץ לארץ לארץ היא שביעית היא שאר שני שבוע ואסור אף בירקות הגינה. בשל הדמיון העתיקו מסנהדרין לנדרים את הברייתא שאין מעברים את השנה בשביעית, שאמרו עליה שהדברים אמורים עד שלא התיר רבי להביא ירק מחוץ לארץ לארץ, אבל משהתיר רבי להביא ירק מחוץ לארץ לארץ היא שביעית היא שאר שני שבוע ומעברים את השנה, ואגב זאת העתיקו מסנהדרין לנדרים את כל הסוגיות שלאחר מכן עד סוף ההלכה, אף שהסוגיות הללו העוסקות בעיבור השנה ובקידוש החודש אין להן כל קשר לנדרים.<br>המימרה של רבי אבין שחזרת הבתולים תלויה בקידוש החודש מקורה בסנהדרין, כיוון שהיא המשך למימרות שלפניה. המימרה הועתקה מסנהדרין לכתובות, כיוון שבירושלמי כתובות אמרו שפחותות מבנות שלוש שנים ויום אחד בתוליהן חוזרים.</small><br>
<b>"אֶקְרָא לֵאלֹהִים עֶלְיוֹן לָאֵל גֹּמֵר עָלָי"</b>
<small>ב<b>שמות רבה</b> טו,ב נאמר: "החודש הזה לכם" - אמרו מלאכי השרת לפני הקב"ה: אימתי את עושה את המועדות? - אמר להם: אני ואתם נסכים על מה שישראל עושים וגומרים ומעברים את השנה, שנאמר: "אקרא לאלוהים עליון לאל גומר עליי" (תהלים נז,ג).<br>וב<b>מדרש תהילים</b> ד,ד נאמר: אמר רבי הושעיא: איזו אומה שמסכים עימה אלוהיה כאומה זו. כיצד? בשעה שהזקנים יושבים לעבר שנה, הקב"ה מסכים על ידם, ועליהם אמר דוד: "אקרא לאלוהים עליון לאל גומר עליי" (תהילים נז,ג).<br>...מה שסנהדרין של מטה גוזרים, הוא (הקב"ה) מקיים. אימתי? בראש השנה... "כי חוק לישראל הוא, משפט לאלוהי יעקב" (תהילים פא,ה) - אותו היום שישראל גזרו שהוא ראש השנה, אף הוא "משפט לאלוהי יעקב", שהוא מקיים גזירתם ומסכים על ידם. הווי: "אקרא לאלוהים עליון לאל גומר עליי" (תהילים נז,ג), שהוא מסכים על דעתם של ישראל.<br><br><b>הבתולין חוזרין</b><br>בעלי הלכה פירשו את הירושלמי, שהכרעת בית הדין משיבה אחור את הזמן, שגורם מצידו לחזרה ממשית של הבתולים. אולם אין כל הכרח לקרוא את הלשון העובדתית "הבתולין חוזרין" באופן מציאותי ממשי. אפשר שהירושלמי רק קובע שהילדה נחשבת מבחינה הלכתית כבתולה. הלשון הממשית לא מגלמת תפיסה ממשית אלא מציאות משפטית ללא קשר לממשות הזמן או לחזרת הבתולים, והיא אמצעי להטעים את כוחו של בית הדין ("ריאליזם הלכתי", "שנתון המשפט העברי" כז, עמודים 95-96).</small><br>• • •
<strong><big>תלמוד</big></strong><br><b>סמיכת הזקנים ועריפת העגלה</b><br>במשנה שנינו: <b>"סמיכת הזקנים ועריפת העגלה - בשלשה; דברי רבי שמעון. רבי יהודה אומר: בחמשה".</b>
<small>וב<b>משנה סוטה</b> ט,א שנינו: עגלה ערופה... "ויצאו זקניך ושופטיך" (דברים כא,ב) - שלושה מבית דין הגדול שבירושלם היו יוצאים (למקום שנמצא בו החלל, למדוד ממנו אל העיירות הקרובות, לידע איזו מהן קרובה ומביאה עגלה ערופה). רבי יהודה אומר: חמישה, שנאמר: "זקניך" - שניים, "ושופטיך" - שניים, ואין בית דין שקול, מוסיפים עליהם עוד אחד.<br>כאן התחלת מקבילה בירושלמי סוטה ט,א.</small>
מציעים טעמם של התנאים שנחלקו בעניין סמיכת הזקנים.
<b>מה טעמיה דרבי שמעון?</b> – מה טעמו של רבי שמעון? (מהיכן הוא למד שמספר הדיינים בסמיכה על פר העלם דבר של ציבור הוא שלושה?) נאמר בעניין פר העלם דבר של ציבור: <b>"וְסָמְכוּ</b> זִקְנֵי הָעֵדָה אֶת יְדֵיהֶם עַל רֹאשׁ הַפָּר<b>"</b> (ויקרא ד,טו) – חכמי העדה חייבים לסמוך ידיהם על ראש הפר; <b>- שנים</b> – אין פחות משני זקנים (רבי שמעון דורש כך מהמילה "זקני" שהיא לשון רבים ולא מהמילה "וסמכו", כאמור להלן בדברי רבי)<b>, אין בית דין שקול</b> – אין עושים בית דין במניין המתחלק שווה בשווה, שאם יבואו להכרעה אפשר שלא יהא רוב לשום צד<b>, מוסיפין עליהן עוד אחר</b> (צריך לומר כמו במקבילה: 'אח<b>ד</b>') <b>- הרי שלשה</b> – מכאן לסמיכת הזקנים שהיא בשלושה דיינים<b>.</b>
<b>מה טעמיה דרבי יהודה?</b> – מה טעמו של רבי יהודה? (מהיכן הוא למד שמספר הדיינים בסמיכה על פר העלם דבר של ציבור הוא חמישה?) נאמר בעניין פר העלם דבר של ציבור: <b>"וְסָמְכוּ"</b> (ויקרא ד,טו) <b>- שנים</b> – "וסמכו" הוא לשון רבים, ואין רבים פחות משניים<b>, "זִקְנֵי" - שנים</b> – אין פחות משני זקנים נוספים<b>, אין בית דין שקול, מוסיפין עליהן עוד אחד - הרי חמשה</b> – מכאן לסמיכת הזקנים שהיא בחמישה דיינים<b>.</b><br><br><small>ב<b>תוספתא סנהדרין</b> א,א שנו: סמיכת זקנים (על פר העלם דבר של ציבור) - בשלושה. רבי יהודה אומר: בחמישה.<br><br>ב<b>ספרא</b> "ויקרא" דיבורא דחובה פרשה ד נאמר: וכמה הם? "וסמכו" - שניים, "זקני" - שניים, אין בית דין שקול - הרי חמישה; דברי רבי יהודה. רבי שמעון אומר: "וסמכו זקני" - שניים, אין בית דין שקול - הרי שלושה.</small><br>
ומציעים טעמם של התנאים שנחלקו בעניין עריפת העגלה.
<b>ובעגלה ערופה - מה טעמיה דרבי שמעון?</b> – מה טעמו של רבי שמעון? (מהיכן הוא למד שמספר הדיינים במדידה בעגלה ערופה הוא שלושה?) נאמר בעניין עגלה ערופה: <b>"זקיניך"</b> (דברים כא,ב) <b>- שנים, "ושפטיך" - שנים</b> (צריך לומר: <b>"</b>וְיָצְאוּ <b>זְקֵנֶיךָ וְשֹׁפְטֶיךָ</b> וּמָדְדוּ אֶל הֶעָרִים אֲשֶׁר סְבִיבֹת הֶחָלָל<b>"</b> (דברים כא,ב) – השופטים יבואו וימדדו את המרחק בין המקום שבו נמצא ההרוג ובין כל עיר ועיר שמסביב לו; <b>- שנים</b> – שאין לשון רבים פחות משניים)<b>, אין בית דין שקול, מוסיפין עליהן עוד אחד - הרי חמשה</b> (צריך לומר: '<b>שלשה</b>')<b>.</b>
<b>מה טעמיה דרבי יהודה?</b> – מה טעמו של רבי יהודה? (מהיכן הוא למד שמספר הדיינים בעריפת עגלה הוא חמישה?) נאמר בעניין עגלה ערופה: <b>"זקיניך ושופטיך"</b> (דברים כא,ב) <b>- שנים</b> (צריך לומר: <b>"זְקֵנֶיךָ"</b> (דברים כא,ב) <b>- שנים</b> – שאין לשון רבים פחות משניים<b>, "וְשֹׁפְטֶיךָ" - שנים</b> – נוספים)<b>, אין בית דין שקול, מוסיפין עליהן עוד אחר</b> (צריך לומר: 'אח<b>ד</b>') <b>- הרי שלשה</b> (צריך לומר: '<b>חמשה</b>') (במסירה שלפנינו הוחלפו טעמיהם של רבי שמעון ורבי יהודה. ובמקבילה בהשלמת המגיה וגם בכתב יד רומי שובשו טעמיהם של רבי שמעון ורבי יהודה בדרך אחרת, אבל במקבילה בקטע גניזה כמו שהיגהנו כאן, וכן הגיהו כאן ב"קורבן העדה" וב"פני משה")<b>.</b><br><br><small>ב<b>ספרי דברים</b> פסקה רה נאמר: "ויצאו זקניך", "זקניך" - שניים, "ושופטיך" - שניים, אין בית דין שקול, מוסיפים עליהם עוד אחד - הרי כאן חמישה; דברי רבי יהודה. רבי שמעון אומר: "זקניך ושופטיך" - שניים, אין בית דין שקול, מוסיפים עליהם עוד אחד - הרי כאן שלושה.<br><br>לפי נוסח הירושלמי במסירה שלפנינו, דעותיהם של רבי שמעון ורבי יהודה בעגלה ערופה מוחלפות, לרבי שמעון יש צורך בחמישה דיינים ולרבי יהודה יש צורך בשלושה. אך נראה לשער כי הנוסח המקורי של סוגיה זו השתמר בקטע הגניזה לסוטה שב"שרידי הירושלמי", מכיוון שנוסח זה תואם לדעותיהם של רבי שמעון ורבי יהודה במשנה ולדרשותיהם בספרי דברים ("דרכיהן והתהוותן של סוגיות הירושלמי הדנות במשנה במסכת סנהדרין", עמוד 46).</small><br>
ומביאים ברייתא: <b>אמר רבי</b> (רבי יהודה הנשיא, תנא בדור החמישי)<b>: [נראין דברי רבי יהודה בעריפה</b> – שהמדידה בעגלה ערופה נעשית על ידי חמישה דיינים, <b>ודברי רבי שמעון בסמיכה</b> – שהסמיכה בפר העלם דבר נעשית על ידי שלושה דיינים. - רבי מכריע במחלוקת התנאים במשנה. לדעתו יש להכריע כרבי שמעון בסמיכת זקנים וכרבי יהודה בעגלה ערופה<b>.]</b> (המוסגר הושלם כמו במקבילה בסוטה, וכן גרס ב"קורבן העדה". בסנהדרין נשמט בשל השוויון מ-'נראין דברי רבי יהודה בעריפה' כאן עד 'נראין דברי רבי יהודה בעריפה' להלן)
ומנמקים את דברי רבי: <b>נראין דברי רבי יהודה בערופה</b> (במקבילה: 'בעריפה')<b>, דלא דריש</b> – שלא דורש <b>"וְיָצְאוּ"</b> (דברים כא,ב) – רבי יהודה אינו דורש את מילת הפועל "ויצאו" לעניין מספר הדיינים, והוא דורש את המילים "זקניך" ו"שופטיך" (ואין נראים דברי רבי שמעון שאף הוא לא דורש "ויצאו", כיוון שהוא דורש רק את המילה "זקניך" ואינו דורש את המילה "שופטיך")<b>, ונראין דברי רבי שמעון בסמיכה, דלא דריש</b> – שלא דורש <b>"וְסָמְכוּ"</b> (ויקרא ד,טו) – רבי שמעון אינו דורש את מילת הפועל "וסמכו" לעניין מספר הדיינים, והוא דורש את המילה "זקניך", שלא כרבי יהודה שהוא דורש גם את המילה "וסמכו"<b>.</b>
הגרסה במקבילה בהשלמת המגיה וגם בכתב יד רומי: 'אמר רבי: נראין דברי רבי שמעון בסמיכה ודברי רבי יהודה בעריפה. נראין דברי רבי שמעון בסמיכה, דלא דרש "וסמכו", ודברי רבי יהודה בעריפה, דלא דרש "ויצאו"'.
והגרסה במקבילה בקטע גניזה: 'אמר רבי: ניראין דברי רבי יודה בעריפה ודרבי שמעון בסמיכה. ניראין דברי רבי יודה בעריפה, דלא דרש "ויצאו", ודרבי שמעון בסמיכה, דלא דרש "וסמכו"'.
ומוכיחים את דברי רבי בדרך השלילה (על ידי העלאת טענה המנוגדת לאמור לעיל ושלילתה): <b>אין תימר:</b> – אם תאמר: <b>נראין דברי רבי יהודה בערופה</b> (במקבילה בהשלמת המגיה: 'בעגלה ערופה', ובכתב יד רומי ובקטע גניזה: 'בעריפה'. ונראה שהמילה 'בעריפה' היא אשגרה בטעות מלעיל, וכאן צריך לומר: '<b>בסמיכה</b>') <b>-</b> יש להקשות: <b>כמו</b> (צריך לומר: 'כמה') <b>דו דרש "וְסָמְכוּ" ידרוש "וְיָצְאוּ"!</b> – כמו שהוא (רבי יהודה) דורש (את מילת הפועל) "וסמכו" (לעניין מספר הדיינים בסמיכה), [כך] ידרוש (את מילת הפועל) "ויצאו" (לעניין מספר הדיינים בעריפה)! (המילה 'כמה' היא המילה הארמית הרגילה בירושלמי, ו'כמו' היא מילה עברית במאמר ארמי ("אוצר לשונות ירושלמיים", עמוד 755, הערה 773)) <b>אשכח תימר</b> (צריך לומר: '<b>אשכחת מר</b>'. ובמקבילה בכתב יד רומי ובקטע גניזה: 'אשכחת אמר')<b>:</b> – נמצאת אומר (אם ידרוש רבי יהודה "ויצאו"): <b>"וְיָצְאוּ" - שנים, "זְקֵנֶיךָ" - שנים, "וְשֹׁפְטֶיךָ" - שנים, אין בית דין שקול, מוסיפין עליהן עוד אחד - הרי שבעה</b> – ולא חמישה<b>!</b> – ולכן מוכח שאין נראים דברי רבי יהודה בסמיכה אלא בעריפה.<br><br><small>במסירה שלפנינו נשמט במקבילה בסוטה מ'מה טעמיה דרבי יהודה? "וסמכו"...' עד כאן, והושלם על ידי מגיה.<br><br>סתם המשנה סוטה ט,א ("שלושה מבית דין הגדול שבירושלם היו יוצאים") רבי שמעון. רבי עצמו אומר: "נראין דברי רבי יהודה בעריפה", ואם כן, לא רבי הוא שסתם כרבי שמעון, אלא שרבי (שבסנהדרין שנה מחלוקתם בפירוש) השתמש כאן (בסוטה) במשנת רבי שמעון והוסיף עליה דברי רבי יהודה ("מבואות לספרות התנאים", עמוד 413).</small><br>
ושואלים: <b>מה מקיים</b> – מה מקיים <b>רבי שמעון "זְקֵנֶיךָ וְשֹׁפְטֶיךָ"</b> (דברים כא,ב)<b>?</b> – כיצד הוא מיישב ומפרש את כפל הלשון "זקניך ושופטיך"? שהרי רבי שמעון דורש "זקניך ושופטיך"- שניים, שלא כרבי יהודה שדורש "זקניך" - שניים ו"שופטיך" - שניים! (במקבילה בהשלמת המגיה ובכתב יד רומי: 'מה מקיימין רבנין...', וצריך לומר שם כמו כאן, וכן הוא לנכון בקטע גניזה שם. ברם, אפשר ששינו שם ולא גרסו 'מה מקיים רבי שמעון...', משום שדעת רבי שמעון נשנתה שם כסתם המשנה, ובמקום שהירושלמי שואל על דעת סתם המשנה הוא שואל בלשון 'מה מקיימין רבנין...')
ומשיבים: <b>זקיניך שהן שופטיך</b> – המילה "שופטיך" מפרשת את המילה "זקניך", שלמדידה בעגלה ערופה יש צורך בזקנים מהסנהדרין הגדולה (משמעות הוי"ו של "ושופטיך" היא וי"ו הפירוש), ולכן אין לדרוש כל אחת משתי המילים בפני עצמה<b>.</b><br>
ומציעים ברייתא: <b>תני:</b> – שונה [התנא]: <b>רבי ליעזר בן יעקב</b> (השני, תנא בדור הרביעי) <b>אומר: "זְקֵנֶיךָ" - זה בית דין הגדול</b> – הסנהדרין הגדולה בירושלים<b>, "וְשֹׁפְטֶיךָ" - זה מלך וכהן גדול</b> – רבי אליעזר בן יעקב חולק על רבי שמעון ורבי יהודה, והוא סובר שהמדידה בעגלה ערופה נעשית על ידי כל חכמי הסנהדרין וגם מלך וכוהן גדול<b>.</b><br><br><small>עד כאן המקבילה בירושלמי סוטה.<br><br>מקור הסוגיה (בסוטה) הוא בסנהדרין, לפי שנתפרשה תחילה מחלוקתם שבסנהדרין ואחריה זו שבעגלה ערופה הדומה לה, ועוד, הלשון "ובעגלה ערופה - טעמא..." מוכיח, שלא אמרו "וכאן - טעמא...", מכאן שלא בסוטה אנו עומדים (עוסקים) ("סוגיות מקבילות בירושלמי" (עבודה), עמוד 131).<br><br>ב<b>בבלי סנהדרין</b> יג,ב אמרו: "סמיכת זקנים". - תנו רבנן: "וסמכו" - שניים, "זקני" - שניים, אין בית דין שקול, מוסיפים עליהם עוד אחד, הרי כאן חמישה; דברי רבי יהודה. רבי שמעון אומר: "זקני" - שניים, אין בית דין שקול, מוסיפים עליהם עוד אחד, הרי כאן שלושה.<br><br>ו<b>שם</b> יד,א אמרו: "עריפת עגלה". - תנו רבנן: "ויצאו זקניך ושופטיך", "זקניך" - שניים, "ושופטיך" - שניים, אין בית דין שקול, מוסיפים עליהם עוד אחד, הרי כאן חמישה; דברי רבי יהודה. רבי שמעון אומר: "זקניך" - שניים, אין בית דין שקול, מוסיפים עליהם עוד אחד, הרי כאן שלושה.<br>ורבי שמעון, האי "ושופטיך" מאי עביד ליה? / הא כתיב "ושופטיך"? - ההוא מיבעי ליה למיוחדים שבשופטיך (זקנים מהסנהדרין הגדולה). - ורבי יהודה, מ'זקני' "זקניך" נפקא.<br><br>בשני התלמודים פירשו את המילה "ושופטיך" לפי רבי שמעון באותו אופן.<br><br>ב<b>בבלי סנהדרין</b> יד,ב ו<b>סוטה</b> מה,א אמרו: מתניתין דלא כי האי תנא / דלא כרבי אליעזר בן יעקב, דתניא: רבי אליעזר בן יעקב אומר: "זקניך" - זו סנהדרין, "ושופטיך" - זה מלך וכוהן גדול; (ומניין שהם קרויים שופטים?) מלך - דכתיב: "מלך במשפט יעמיד ארץ" (משלי כט,ד), כוהן גדול - דכתיב: "ובאת אל הכוהנים הלוויים ואל השופט" (דברים יז,ט) ("השופט" כאן בהקשר לכוהנים מרמז לכוהן הגדול).<br>איבעיא להו: רבי אליעזר בן יעקב, במלך וכוהן גדול הוא דפליג, אבל בסנהדרין - אי כרבי יהודה אי כרבי שמעון (שדי בשלושה או בחמישה), או דילמא בסנהדרין נמי פליג, דאמר: כולה סנהדרין בעינן / עד דאיכא כולה סנהדרין?...<br><br>בבבלי מסיקים שיש תנא (רבי אליעזר בן יעקב) הסבור שבמדידה בעגלה ערופה צריכים להשתתף כל חכמי הסנהדרין.</small><br>• • •
<b>סמיכת חכמים</b><br>מציעים ברייתא: <b>תני:</b> – שונה [התנא]: <b>הסמיכוּת</b> (מתמיהת הירושלמי להלן על הברייתא עולה שהברייתא שונה 'הסמיכה והסמיכות', כמו הברייתא המקבילה שבתוספתא ובבבלי, וכן גרס ב"קורבן העדה") <b>- בשלשה</b> (בנפרד - סמיכה, בנסמך - סמיכוּת (במקום סמיכַת. מעבר -ַת &gt; -וּת בהשפעת הארמית). אך כאן 'סמיכות' משמשת כצורת נפרד)<b>.</b>
ותמהים: <b>לא</b> (צריך להוסיף: '<b>היא</b>') <b>סמיכה היא סמיכות?!</b> (בתמיהה) – וכי אין סמיכה וסמיכות זהות?! שכן משמע שתיהן הוא סמיכת הזקנים על ראש פר העלם דבר. ומדוע הברייתא שונה את שתיהן?
ומתרצים: <b>תמן קריי</b> (בקטע גניזה: 'קריין') <b>למנוייה - סמיכותא</b> – שָׁם (בבבל) קוראים (בשֵׁם) למינוי (לסמיכת חכמים - סמיכת ידי חכמים על אדם כדי למנות אותו לדיין) - סמיכותא (בארץ ישראל נקראה סמיכת חכמים בתקופת האמוראים בשם מינוי, אבל בתקופת התנאים היא נקראה בשם סמיכה. כדי להבדיל בין סמיכה על הפר לסמיכת חכמים, הברייתא משתמשת בשם הבבלי סמיכות ולא בשם הארץ ישראלי סמיכה. הרי שסמיכה, שהיא סמיכה על הפר, וסמיכות, שהיא סמיכת חכמים, אינן זהות. הברייתא מחדשת שגם סמיכת חכמים נעשית על ידי שלושה חכמים מהסנהדרין)<b>.</b><br><br><small>נראה ששאלת הירושלמי היתה כך: "לא סמיכה היא סמיכותא?" ואם כן למה משתמשת הברייתא ב"סמיכות" ולא ב"סמיכה" שהיא לשון עברי ולשון חכמים? ועל זה משיב הירושלמי, שלפי שהמילה "סמיכה" יש לה שני מובנים, גם סמיכה על הפר וגם סמיכת חכמים, שינתה הברייתא את המילה "סמיכה" וויתרה על לשון חכמים כדי למנוע טעות, והשתמשה ב"סמיכות" מכיוון שבבבל קוראים למינוי "סמיכותא".<br>אבל בתוספתא נשארה הגרסה "סמיכה", משום שהתוספתא מזכירה גם כן "סמיכת זקנים" ושוב אין מקום לטעות ולזהות את שני הביטויים ולומר ששניהם מתכוונים לסמיכת הפר.<br>גם בארץ ישראל השתמשו במילה "סמיכה" לפחות בימי הבית ("סמיכה ומינוי בזמן הבית", "תרביץ" לב, עמודים 134-135).<br><br>ב<b>תוספתא סנהדרין</b> א,א שנו: סמיכה (סמיכת חכמים) - בשלושה. וסמיכת זקנים (על פר העלם דבר של ציבור) - בשלושה. רבי יהודה אומר: בחמישה.<br><br>ב<b>בבלי סנהדרין</b> יג,ב אמרו: תנא: סמיכה וסמיכת זקנים - בשלושה.<br>מאי סמיכה ומאי סמיכת זקנים? בשלמא סמיכת זקנים - סמיכת פרים, אלא סמיכה מאי היא? - אמר רבי יוחנן: מיסמך סבי.<br><br>ידוע שהמקורות הארץ ישראליים, ובמיוחד התלמוד הירושלמי, משתמשים לציון מעשה סמיכת חכמים במונח "מינוי" ובפועל "מנה" בעברית או בצורתו הארמית, בעוד שבתלמוד הבבלי משתמשים לעולם במונח "סמיכה" ובפועל "סמך". אין ספק כי בתקופת האמוראים קראו בארץ ישראל למוסד הסמיכה בשם "מינוי". אולם, בספרות התנאים מצוי בשני מקומות הכינוי "סמיכה". במשנה סנהדרין ד,ד מתואר סדר מושב הסנהדרין ואנו קוראים: "היו צריכין לסמוך - סומכים מן הראשונה" (מן השורה הראשונה). כפשוטם של דברים, המשנה מכנה את מעשה המינוי בכינוי "סמיכה". המקור השני הוא בראש תוספתא סנהדרין, שם נאמר: "סמיכה בשלושה וסמיכת זקנים בשלושה". ברייתא זו היתה לפני שני התלמודים ושניהם מסבירים שהברייתא מדברת על סמיכת זקנים בעגלה ערופה ועל סמיכת חכמים.<br>ומכאן אנו באים לשאלתנו: כיצד יש להסביר את העובדה המתמיהה שבבבל ניתן לאותו מוסד שנהג רק בארץ שם שונה מזה שהיה מקובל בארץ ישראל. כדי לענות על שאלה זו עלינו לברר את צורת הסמיכה. בימיהם של האמוראים - וכנראה כבר בימי התנאים - לא סמכו או מינו חכם בדרך של הנחת הידיים על ראש המתמנה או הנסמך, אלא מינו בפה, כאמור במפורש בסוגיה בירושלמי (יומא פ"א לח ע"ד; מגילה פ"א עב ע"ב; הוריות פ"ג מז ע"ד), הקובעת שהכוהן הגדול המתמנה במקום כוהן גדול שאירע בו פסול מתמנה בפה ורבי זעורה מסיק: "הדה אמרה שמתמנין זקנים בפה". ברם, צדקו אותם חוקרים שכתבו שלפנים היתה הסמיכה בידיים, כלומר הסומך היה שם את שתי ידיו על ראש הנסמך. יש לאמור כי מדרשי תנאים ואמוראים דורשים ומקשרים את המינוי או הסמיכה למעשה הסמיכה של משה שהניח את שתי ידיו על ראשו של יהושע, כמסופר בבמדבר כז, טו-כג, וחוזר ונזכר בספר דברים לד,ט.<br>גם שני המקורות התנאיים במסכת סנהדרין, המזכירים את פרשת סיפוחם של חכמים לסנהדרין, מזכירים לשון "סמיכה", וסביר להניח שהם מוסרים מסורות מימי הבית, שהרי ההלכות במשנה ובתוספתא סנהדרין שם מצטרפות להלכות שנהגו רק בימי הבית, ומתקבל על הדעת שהם רואים את הסמיכה בידיים כצורה של מינוי חכמים.<br>אין להכריע מתי חדלו לסמוך באמצעות הנחת ידיים על הראש ועברו למינוי בפה. כמו כן, קשה לדעת מה גרם לכך שחדלו לסמוך בידיים ועברו למינוי בפה. אף אם אין בידינו לקבוע מתי עברו מסמיכה בידיים למינוי בפה ומה הסיבה לכך, הרי ברור שבימי הבית ואולי אף בראשית ימיהם של תנאים נהגו לסמוך בידיים ולאחר מכן נהגו למנות בפה.<br>המסורת הבבלית שמרה על המונח הישן "סמיכה", בעוד שבמסורת הארץ ישראלית השתמשו דרך קבע במונח החדש "מינוי". סביר ביותר להניח כי עם המעבר למינוי בפה שינו אף את המונח של הסמכת חכמים למונח שיבטא את המעבר, ללמדך שאין סומכים בידיים אלא ממנים בפה. אולם המסורת הבבלית, שלא היתה קשורה למציאות של סמיכה ומינוי, שהרי מוסד זה לא התקיים בבבל, המשיכה לכנות את המעשה במונח הישן "סמיכה" ("מקורות ארץ ישראליים היסטוריוגרפיים קדומים במסורת התלמוד הבבלי", "עיונים בהיסטוריוגרפיה", עמודים 74-79 = "בימי הבית ובימי המשנה", עמודים 600-605).</small>
מביאים מסורת על תולדות הסמיכה.
<b>אמר רבי בא</b> (רבי אבא, אמורא בדור השלישי)<b>: בראשונה</b> (בתחילה) – בתקופת יבנה ובדור אושא, <b>היה כל אחד ואחד</b> – מהחכמים, <b>ממנה את תלמידיו</b> – לדיינים<b>, כגון: רבן יוחנן בן זכיי</b> (גדול החכמים בדור הראשון לתנאים) <b>מינה את רבי ליעזר</b> (בן הורקנוס, תנא בדור השני) <b>ואת רבי יהושע</b> (בן חנניה, מגדולי התנאים בדור השני)<b>, ורבי יהושע</b> מינה <b>את רבי עקיבה</b> (תנא בדור השלישי, מגדולי התנאים)<b>, ורבי עקיבה</b> מינה <b>את רבי מאיר</b> (גדול התנאים בדור הרביעי) <b>ואת רבי שמעון</b> (בן יוחאי, תנא בדור הרביעי)<b>.</b>
<b>אמר</b> – רבי עקיבה כשמינה את שני תלמידיו<b>:</b> "<b>ישב רבי מאיר תחילה</b>" (בקטע גניזה וכן בהבאת הירושלמי ב"ספר השטרות" לר"י הברצלוני ובר"מ המאירי: 'ישב מאיר תחילה', בלא התואר 'רבי') – רבי מאיר יישב (בישיבה, כלומר, יתמנה למשרת דיין ומורה הוראות) לפני רבי שמעון<b>. נתכרכמו</b> (נצבעו כעין צבע הכרכום, מבושה או מצער או מרוגז) <b>פני רבי שמעון. אמר לו</b> – רבי עקיבה לרבי שמעון<b>:</b> "<b>דייך</b> (מספיק לך) <b>שאני ובוראך</b> (כינוי לאלוהים) <b>מכירין כוחך</b>!"<b>.</b>
<b>חזרו</b> – חכמים, <b>וחלקו כבוד</b> (נתנו כבוד, כיבדו) <b>לבית הזה</b> – לבית הנשיא<b>, אמרו: בית דין שמינה שלא לדעת הנשיא - אין מינויו מינוי</b> – מינויו של בית הדין היה תקף רק אם קיבל את הסכמת הנשיא<b>, ונשיא שמינה שלא לדעת בית דין - מינויו מינוי</b> – מינויו של הנשיא היה תקף גם אם לא קיבל את הסכמת בית הדין<b>.</b>
<b>חזרו והתקינו</b> – בתקופה מאוחרת יותר, <b>שלא יהו בית דין ממנין אלא מדעת הנשיא ושלא יהא הנשיא ממנה אלא מדעת בית דין</b> – בית הדין והנשיא מינו יחד בהסכמה<b>.</b><br><br><small>רבי אבא מוסר כאן מידע חשוב על השתלשלות המינוי מסוף המאה הראשונה ועד אמצע המאה השלישית. ניתן להבחין במקור זה בכמה שלבים בהתפתחות המונח "מינוי". בשלב הראשון (130-70 לספירה) אין הנשיא מוזכר כלל, וחכמים חשובים הם שממנים את תלמידיהם המופלגים. המקור לעיל מתמקד בשלשלת קבלה אחת - מרבי יוחנן בן זכאי לרבי אליעזר ולרבי יהושע, לאחר מכן לרבי עקיבה ובסוף לרבי מאיר ולרבי שמעון - אולם סביר להניח שהיו גם שלשלאות אחרות. לא ברור לנו מה היתה מהותו של המינוי ומה היו השלכותיו. ככל הנראה המינוי בתקופה ראשונה זו משמעו רשות להשתתף בדיונים בבית המדרש, ולא היתה כרוכה בו כל סמכות שיפוטית ציבורית. על כן יש להבין את המונח "מינוי" בחלק זה של מקורנו כ"מתן סמיכה" לחכם. מעניין הוא, שהנשיא רבן גמליאל לא נזכר כלל בשלב זה של המסורת, למרות שלו עצמו היתה סמכות ציבורית מסוימת, למשל בהושבת חכמים בישיבה ובהדחת ראש קהילה מתפקידו. לעומת שלב זה, מידת מעורבותו של הנשיא בשני השלבים הבאים היתה רבה, ולמונח "מינוי" היתה משמעות אחרת לגמרי. השלב השני משקף תקופה שבה שליטת הנשיא בתחום זה היתה מוחלטת והוא לבדו מינה את הדיינים. אין ספק ששלב זה משקף את המצב בימי רבי יהודה הנשיא. אישור לסמכותו של רבי להעניק מינויים באופן בלעדי מוצא ביטוי במקורות רבים.<br>אולם במהלך המאה השלישית חל שינוי נוסף - הנשיא לא קבע מינויים באופן בלעדי אלא בהסכמת בית דין. מצב זה משתקף בשלב השלישי של מסורת רבי אבא, שהוא עצמו חי בשליש האחרון של אותה מאה. לכאורה, נראה שחל כרסום במעמדו של הנשיא, אולם עד כמה יש לפרש את השלב הזה כצמצום בסמכותו של הנשיא תלוי במספר שיקולים, כגון: מה היא משמעות המונח "בית דין" במקור לעיל? האם מדובר בגוף עצמאי (רבני או אחר), ואם כן, האם משתמעת מכך נסיגה משמעותית במעמדו של הנשיא? או האם יש להבין את המונח כבית דינו של הנשיא עצמו, מנגנון שפעל בהסכמתו ובגיבויו? ניתן לשער, שבימי רבי יוחנן - גדול אמוראי ארץ ישראל, שפעל, בין השאר, בשירות הנשיא ולצידו - הוענקו סמכויות יתר לבית הדין שבראשו הוא עמד. אולם דווקא בגלל היחסים התקינים ואף ההדוקים שבין חכם זה לנשיא, אין לראות בשינוי סדרי המינוי פגיעה בסמכויותיו של הנשיא. עדות עקיפה להסבר זה שאנו מציעים מצויה בעובדה, שבתקופה זו חכמים בודדים בלבד, דוגמת רבי יוחנן ורבי יהושע בן לוי, היו רשאים להעניק מינויים לחכמים, ודווקא חכמים אלה היו קשורים בדרך זו או אחרת עם בית הנשיא. המצב המשתקף בשלב השלישי החזיק מעמד ככל הנראה תקופה די קצרה - אולי רק בשיא חייו של רבי יוחנן - ועל כך דיווח תלמידו רבי אבא במסורת הזו.<br>המשמעות המוגבלת של השלב השלישי במסורת של רבי אבא מתבררת גם במקורות חז"ל המספרים על השליטה הממושכת של הנשיא על מנגנון המינויים, דבר שלא מצא חן בעיני חכמים רבים. הנשיא העדיף לעיתים קרובות למנות עשירים לתפקיד דיין, ומינויים אלה עוררו מדי פעם את חמתם והתנגדותם של חכמים. תופעה זו מתועדת מאמצע המאה השלישית ועד אמצע המאה הרביעית ("מעמד הנשיא במאות השלישית והרביעית", "קהל ישראל" א, עמודים 110-112).<br><br>לפי מסורת זו של רבי אבא, בן הדור השלישי של אמוראי ארץ ישראל, היו שלושה שלבים בהענקת הסמיכה: בתחילה כל אחד מחברי בית הוועד מינה את תלמידיו, לאחר מכן רק הנשיא מינה, ולבסוף המינוי התבצע תוך שיתוף פעולה בין הנשיא לבין בית הוועד.<br>לכאורה מציינים שלבים אלה רק את תולדות המאבק על הזכות להעניק סמיכה בין הנשיא לבין בית הוועד, ואולם קיים קושי בהבנת השלב הראשון, שכן הוא מוגדר: "כל אחד ואחד ממנה את תלמידיו", ואילו הדוגמאות לכך הן רבן יוחנן בן זכאי שהיה בעצמו ראש בית הוועד, רבי יהושע שהיה מבכירי תלמידיו, ורבי עקיבא שהיה החשוב שבתנאים כולם. בלתי סביר הוא שרבי אבא ידבר על "כל אחד ואחד" שממנה את תלמידיו, וידגים בחכמי ישראל מן השורה הראשונה. אם באמת הכוונה היא "כל אחד ואחד" כפשוטו, הדוגמאות היו צריכות להיות של חברים שוליים בבית הוועד המעניקים סמיכה.<br>מסתבר אפוא כי בנוסף למתח שהתגלע בין הנשיא לבין חכמי בית הוועד בנוגע להענקת הסמיכה, משקפת מימרה זו מתיחות נוספת בין רבן גמליאל דיבנה ושושלת הנשיאות לבין רבן יוחנן בן זכאי והשושלת הרוחנית של תלמידיו: רבי יהושע בן חנניה היה מתלמידיו המובהקים של רבן יוחנן בן זכאי, רבי עקיבא היה תלמידו של רבי יהושע, ואילו רבי שמעון בר יוחאי ורבי מאיר היו תלמידיו המובהקים של רבי עקיבא. המילים "כל אחד ואחד" מתכוונות למסור לנו, כי בדורות הראשונים לאחר החורבן, לא רק בני שושלת הנשיאות הסמיכו את תלמידיהם, אלא שכך נהגו גם ראשי השושלת הרוחנית של תלמידי רבן יוחנן בן זכאי.<br>בשלב הראשון, בדורות הראשונים לאחר החורבן, היתה הסמכות להענקת סמיכה נתונה בידי רבן גמליאל ושושלתו (אין יודעים בוודאות אם היה בעל התואר נשיא), אבל במקביל הסמיכו גם רבן יוחנן בן זכאי ושושלתו הרוחנית את תלמידיהם. לפי הדוגמאות במקור נמשך שלב זה בתקופת יבנה - תקופתם של רבן יוחנן בן זכאי, רבי יהושע ורבי עקיבא, ובדור אושה - דורם של רבי שמעון בר יוחאי ורבי מאיר. לעומת זאת, בשלב השני שלט רבי יהודה הנשיא שליטה מלאה ובלעדית בהענקת הסמיכה, ועל פיו יישק כל דבר בנושא זה. אחרי מותו של רבי יהודה הנשיא, משהחל תהליך ההפרדה בין הנשיאות לבין בית הוועד, החל השלב השלישי, שבו היתה הענקת הסמיכה מסורה בידי הנשיאות כמו גם בידי בית הוועד (המכונה במקור "בית דין"), ולפי המקור דלעיל, תוך חובת התייעצות הדדית ("רבי יהודה הנשיא", עמודים 121-122; "מאימתי חשובה השכלה גבוהה לעם ישראל?", "זמנים: רבעון להיסטוריה" 109, עמודים 72-73).</small>
<b>ישב רבי מאיר תחילה</b>
<small>המשמעות המיוחדת של המונח "ישיבה" בלשון התנאים, ואף בלשון אמוראי ארץ ישראל, היא: "סנהדרין" או "בית דין". במקורות תנאיים מצינו כמה וכמה פעמים את "הושבתו" של אדם "בישיבה" בזיקה למינוי שופטים או סנהדרין.<br>מצינו בספרי דברים (פסקה טז) לפסוק "ואצווה את שופטיכם בעת ההיא לאמור" (דברים א טז): מעשה ברבי יוחנן בן נורי וברבי אלעזר חסמא שהושיבם רבן גמליאל בישיבה". ובצורה מובהקת, המבליטה עוד יותר את המשמעות הלשונית, מצינו: "וכן הכתוב משבחו בבתי דינים במצרים, שנאמר: 'לישוב משפחת הישובי' (במדבר כו,כד) ואין ישוב אלא בתי דינים" (ספרי פסקה נב). ואמנם, הפועל "להושיב" במקורות ארץ ישראליים, תנאיים ואמוראיים כאחד, מבקש תמיד לציין פעולת מינויו של אדם ל"זקן", היינו לדיין ולשופט. כך דרך משל: "אמר רבי בא: בראשונה היה כל אחד ואחד ממנה את תלמידיו... ורבי עקיבה את רבי מאיר ורבי שמעון. אמר: יישב רבי מאיר תחילה" (ירושלמי סנהדרין פ"א, יט ע"א). פירוש זה אף מסביר, כיצד דרשו "שאין ממנים זקנים בחוצה לארץ" מן הפסוק ביחזקאל (לו,יז): "'בן אדם בית ישראל יושבים על אדמתם' - הא כל ישיבה שלך לא יהא אלא על אדמתך" (ירושלמי ביכורים פ"ג, סה ע"ד) ("יהודי בבל בתקופת התלמוד", עמוד 187).</small><br>• • •<br><b>שטר חליצה</b><br>במשנה שנינו: "חליצה - בשלושה".
מציעים ברייתא: <b>תני:</b> – שונה [התנא]: <b>בראשונה</b> – לפני תקופת השמד, <b>היו כותבין שטרי חליצה</b> – שטר שבית דין כותבים לאישה שמת בעלה בלא בנים וחלצה נעלו של אחי בעלה בפני בית דין, כדי לפרסם הדבר שחלצה, וכדי שתהיה בידה ראיה שחלצה, ולא יבואו לערער עליה, וכותבים בשטר כל פרטי החליצה; וזה הנוסח שכותבים בשטרי חליצה<b>: במותב פלוני ופלוני חלצה פלנית בת פלוני לפלוני בר פלוני בפנינו</b> – במושב (בהתכנסות) פלוני ופלוני (הדיינים) חלצה פלונית בת פלוני לפלוני בן פלוני בפנינו<b>, דקרבת לקדמנא ושרת</b> (בירושלמי יבמות: 'ושלפת') <b>סיניה מעילוי ריגליה דימינא ורקת קדמנא רוקא דמיתחזי לנא על ארעא ואמרת:</b> – שקרבה (ניגשה היבמה) לפנינו (לפני בית דין) והתירה (חלצה) נעלו מעל רגלו של ימין (היבמה מתירה את קשרי רצועות הנעל של היבם וחולצת את נעלו), ורקקה לפנינו רוק שנראה לנו (לבית דין) על הארץ (היבמה יורקת בארץ כנגד פניו של היבם, והדיינים צריכים לראות את הרוק כשהוא על הארץ), ואמרה: <b>"כָּכָה יֵעָשֶׂה לָאִישׁ אֲשֶׁר לֹא יִבְנֶה אֶת בֵּית אָחִיו"</b> (דברים כה,ט) – היבמה צריכה לומר את הפסוק הזה (לנוסח של שטר חליצה יש מקבילה בירושלמי יבמות יב,ו ומועד קטן ג,ג: "תמן אמרין (בבבל אומרים): "קרבת לקדמנא...". בנוסח שהובא שם חסרה תחילתו)<b>.</b><br><br><small>הקטע "במותב פלוני ופלוני..." מקשר את נושא המשנה, סדר הדיון בחליצה, עם כתיבת שטר החליצה, המעיד על כך שהתהליך בוצע בפני שלושה דיינים (נמנו כאן שני דיינים, "פלוני ופלוני", והוא הדין לדיין השלישי). קטע זה נשמט מהמקבילות במועד קטן וביבמות, מכיוון שהוא אינו קשור באופן ישיר להקשר שם ("דרכיהן והתהוותן של סוגיות הירושלמי הדנות במשנה במסכת סנהדרין", עמוד 241).<br><br>ב<b>תוספתא יבמות</b> יב,טו שנו: בראשונה (לפני תקופת השמד) היו כותבים שטרי חליצה: קרבת לקדמנא ושרת סיניה מרגליה / מעל ריגלוהי דימינא ורקת קדמנא רוק דמיתחזי ואמרת: "ככה ייעשה לאיש אשר לא יבנה את בית אחיו".<br><br>חז"ל גזרו בשעת השמד שלא יכתבו כלל לא שטרי חליצה ולא שטרי מיאונים, שלא יכניסו את עצמם בסכנה בחינם (בתקופת השמד נזהרו מלכנס את בית הדין ולסכנו בכתיבת שטרי חליצה ומיאון ("על המיאון: תולדותיה הסבוכות של תופעה הלכתית חריגה", "תרביץ" פב, עמוד 379)), שהרי בחליצה ובמיאון אין השטר אלא לראיה בעלמא, וכשתרצה להינשא תביא עדים על החליצה ועל המיאון. ונראה שגזירה זו של חז"ל היתה קיימת גם אחר כך ולא ביטלו בארץ ישראל את גזירתם שלא יכתבו שטרי חליצה ומיאון עד תקופת הגאונים. ולפי זה כל המשניות (מועד קטן ג,ג; בבא מציעא א,ח) שנזכרו בהן שטרי חליצה ומיאון הן הלכות עתיקות מלפני תקופת השמד. אבל בבבל מעולם לא הפסיקו לכתוב שטרי חליצה ומיאון.<br>משעת השמד ואילך לא כתבו בארץ ישראל שטרי חליצה ומיאון, ולפיכך הביאו בירושלמי יבמות יב,ו ומועד קטן ג,ג נוסח שטר חליצה שבבבל, ושם מעולם לא ביטלו שטרי חליצה ומיאון, שהרי לא היה שם שמד באותו זמן, ובירושלמי סנהדרין הביאו ברייתא קדומה (מעין הברייתא שבתוספתא) ששנתה את נוסח החליצה מלפני תקופת השמד ("תוספתא כפשוטה", נשים א, עמוד 147).<br><br>ב<b>בבלי יבמות</b> לט,ב אמרו: אתקין רב יהודה בגיטא דחליצתא: איך פלניתא בת פלניא אקרבת ית פלניא יבמה לקדמנא לבי דינא, ואשתמודענוהי (והיכרנוהו) דאחוהי דמיתנא דמן אבוהי הוא, ואמרנא ליה: אי צבית ליבומה - יבם, ואי לא - אטלע (הושט) לה ריגלך דימינא, ואטלע לה ריגלא דימינא, ושרת סיניה מעל ריגלוהי, ורקת באנפוהי רוקא דאיתחזי לנא בבי דינא על ארעא.<br><br>נוסח שטר חליצה שהתקין רב יהודה מובא בירושלמי יבמות ומועד קטן בתור נוסח בבלי: "תמן אמרין...". אפשר שרב יהודה השתמש בנוסח הברייתא שבירושלמי סנהדרין ובתוספתא יבמות, אך אנו רואים שבארץ ישראל עצמה קראו לנוסח זה נוסח של "תמן" ("דקדוק ארמית בבלית", עמוד 13 והערה 33).<br><br>נדמה שזכר לכך, שנוסח השטר המובא בתלמוד הירושלמי לקוח מחכמי בבל, אפשר למצוא בלשונו, כפי שזו מופיעה בירושלמי: 'מעילוי ריגליה' (בירושלמי סנהדרין א,ג בכתב יד ליידן: 'מעל ריגליה'. ולאחר שכתב 'מעל' חזר הסופר ורשם סימן מחיקה מעליו ותלה 'מעילוי' בשוליים). 'עילוי' היא צורה ארמית בבלית מובהקת למילת היחס 'על' והיא יוצאת דופן בלשון הירושלמי. ושמא זו ראיה, כי "תמן אמרין" דווקא ("קטע חדש מן המעשים לבני ארץ-ישראל", "תרביץ" נא, עמוד 197).</small><br>• • •
<b>שטר מיאון</b><br>במשנה שנינו: "מיאונין - בשלושה".
מציעים ברייתא: <b>תני:</b> – שונה [התנא]: <b>בראשונה</b> – לפני תקופת השמד, <b>היו כותבין שטרי מיאונין</b> – שטר שבית דין כותבים לקטנה יתומה שהשיאוה אימה או אחיה ומיאנה בבעלה בפני בית דין (השטר נחוץ כהוכחה שהקטנה מיאנה ולא גורשה, כי הממאנת מותרת בקרוביו של הבעל ואין היא נפסלת מן הכהונה, בעוד שהגרושה בגט אסורה בקרוביו של הבעל והיא נפסלת מן הכהונה); וזה הנוסח שכותבים בשטרי מיאונים<b>: במעמד</b> (בנוכחות) <b>פלוני ופלוני</b> – הדיינים, <b>מיאנה פלנית בת פלוני בפלוני בר פלוני בפנינו: לא רעינא ביה</b> – אין אני (היתומה הקטנה שהשיאוה אימה או אחיה) חפצה בו (בבעלה)<b>, לא שוייהנא</b> (בירושלמי מועד קטן: 'שויינא') <b>ליה</b> – אין אני מסכימה לו (רוצה בו) ("הערות למילון של הארמית היהודית של ארץ-ישראל", "לשוננו" נז, עמוד 92). פירוש אחר: אין אני נוחה ומתאימה לו ("תוספתא כפשוטה", נשים א, עמוד 152; שם, מועד ג, עמוד 1299)<b>, לא צבינא להיתנסבא ליה</b> – אין אני רוצה להינשא לו. כך אמרה היתומה הקטנה שמיאנה בבעלה (לנוסח של שטר מיאון יש מקבילה בירושלמי מועד קטן ג,ג. בנוסח שהובא שם חסרה תחילתו)<b>.</b><br><br><small>בימי השמד גזרו שלא יכתבו שטרות של מיאון כדי שלא יסכנו את עצמם, ודי היה בעדים שהעידו על הלשון שבה הביעה את המיאון.<br><br>ב<b>תוספתא יבמות</b> יג,א שנו: בראשונה (לפני תקופת השמד) היו כותבים שטרי מיאונים: לא שפיא ליה (אינה נוחה לו, אין שלום ביניהם) ולא רעיא ליה ולית היא צביא להתנסבא ליה.<br><br>ב<b>בבלי יבמות</b> קז,ב-קח,א אמרו: אמר רב יהודה אמר שמואל, ואמרי לה: במתניתא תנא: בראשונה היו כותבים גט מיאון: לא רעינא ביה ולא צבינא ביה ולית אנא בעיא להתנסבא ליה.</small><br>• • •
<b>פדיון מעשר שני והקדש</b><br>במשנה שנינו: "ומעשר שני שאין דמיו ידועים - בשלשה".
<small>כאן התחלת מקבילה בירושלמי מעשר שני ד,ג:<br>אמר רבי יוחנן: הקדש שפדייו יותר על דמיו - תפס את הכל. מעשר שיני שפדייו יותר על דמיו - לא תפס את הכל.<br>מה בין הקדש, מה בין מעשר שיני?<br>אמר רבי אימי: שכן אדם מצוי להיות מרבה בהקדישו.<br>רבי זעירא בעא קומי רבי אימי: נבדק אותו האיש ואמר: לא לכך נתכוונתי.<br>אמר ליה: לכשיבדוק.<br>רבי יונה בעי: כמאן דאמר: אינו כנכסיו; ברם כמאן דאמר: כנכסיו הוא - מה בין הקדש ומה בין מעשר שיני?<br>אמר רבי יוסי: לא כן כבר איתמר טעמא, שכן אדם מצוי להיות מרבה בהקדישו?!<br><br>אמר רבי יוחנן: הקדש [ש]פדייו ולא הוסיף חומש - הרי זה פדוי. מעשר שיני שפדייו ולא הוסיף חומש - הרי זה אינו פדוי.<br>מה בין הקדש ומה בין מעשר שיני?<br>אמר רבי הילא: הקדש - יש לו תובעין, מעשר שיני - אין לו תובעין.<br>רבי יונה בעי: כמאן דאמר: אינו כנכסיו; ברם כמאן דאמר: כנכסיו הוא - מה בין הקדש ומה בין מעשר שיני?<br>אמר רבי יוסי: ולא כבר איתמר טעמא: הקדש - יש לו תובעין, מעשר שיני - אין לו תובעין?!</small><br>
<b>אמר רבי יוחנן</b> (גדול אמוראי ארץ ישראל בדור השני)<b>: הקדש שפדייו יותר על דמיו</b> – שהדמים שעליהם הוא פודה שווים יותר מההקדש, <b>- הרי זה פדוי</b> (העתקה בטעות ממימרת רבי יוחנן להלן, וצריך לומר כמו במקבילה: '<b>תפס את הכל</b>' – נתפסה גם התוספת בקדושת הקדש)<b>. ומעשר שיני שפדייו יותר על דמיו</b> – שהדמים שעליהם הוא פודה שווים יותר מפירות המעשר, <b>- הרי זה אינו פדוי</b> (העתקה בטעות ממימרת רבי יוחנן להלן, וצריך לומר כמו במקבילה: '<b>לא תפס את הכל</b>' – לא נתפסה התוספת בקדושת מעשר)<b>.</b>
ושואלים: <b>מה בין הקדש, מה בין מעשר שיני?</b> – מה ההבדל בין הקדש למעשר שני?
ומשיבים: <b>אמר רבי לא: הקדש - יש לו תובעין, מעשר שיני - אין לו תובעין</b> (חילוף בטעות במימרת רבי לא (הילא) להלן במקבילה, וצריך לומר כמו במקבילה: '<b>אמר רבי אמי</b> (אמורא ארץ ישראלי בדור השלישי)<b>: שכֵּן אדם מצוי להיות מרבה בהקדישו</b>' – בהקדש אדם יכול להתפיס בקדושת הקדש כמה שהוא רוצה, כי הקדש בא בנדר ובנדבה, וכמו כן בפדיון הקדש אדם יכול להוסיף על דמי הקדשו, ולכן הקדש שפדאו ביותר משוויו - נתפסה גם התוספת בקדושת הקדש. אבל במעשר שני אין אדם יכול להתפיס בקדושת מעשר כמה שהוא רוצה, כי הוא אינו יכול להפריש אלא חלק אחד מעשרה, וכמו כן בפדיון מעשר שני אין אדם יכול להוסיף על דמי מעשרו, ולכן מעשר שני שפדאו ביותר משוויו - לא נתפסה התוספת בקדושת מעשר אלא רק כדי שוויו ("גליוני הש"ס"))<b>.</b><br>
ומציעים שאלה: <b>רבי יונה</b> (מגדולי אמוראי ארץ ישראל בדור הרביעי) <b>בעא</b> (במקבילה: 'בעי') – שאל<b>: כמאן דמר:</b> – כמי שאומר: <b>אינו כנכסיו</b> (צריך לומר כאן ובמקבילה: '<b>כנכסיו הוא</b>') – ההבדל בין הקדש למעשר שני, במקרה שפדה ביותר משוויו, מובן לדעת מי שאומר שמעשר שני הוא ממון הדיוט (ממון בעלים)<b>; ברם כמאן דמר:</b> – אבל כמי שאומר: <b>כנכסיו הוא</b> (צריך לומר כאן ובמקבילה: '<b>אינו כנכסיו</b>') <b>- מה בין הקדש, מה בין מעשר שיני?</b> – ההבדל בין הקדש למעשר שני, במקרה שפדה ביותר משוויו, אינו מובן לדעת מי שאומר שמעשר שני הוא ממון גבוה (ממון הקדש), שהרי שניהם ממון גבוה, ולכן אין להבדיל ביניהם! (כך הגיהו רא"פ והגר"א וב"קורבן העדה" וב"גליוני הש"ס". הלשון כאן ובמקבילה הוא העתקה בטעות משאלת רבי יונה בירושלמי חלה א,ג הפותחת כך)
ומשיבים: <b>אמר רבי יוסי</b> (מגדולי אמוראי ארץ ישראל בדור הרביעי)<b>: ולא כבר נאמר</b> (צריך לומר כמו במקבילה: '<b>איתמר</b>') <b>טעמא</b> – ולא כבר נאמר הטעם<b>: הקדש - יש לו תובעין, מעשר שיני - אין לו תובעין?!</b> (חילוף בטעות במימרת רבי יוסי להלן במקבילה, וצריך לומר כמו במקבילה: '<b>שכן אדם מצוי להיות מרבה בהקדישו?!</b>' (בתמיהה) – הטעם שנאמר על ידי רבי אמי, שאפשר להרבות בהקדש אבל אי אפשר להרבות במעשר שני, נכון אף למי שאומר שמעשר שני הוא ממון גבוה, ולכן לדברי הכול יש להבדיל בין הקדש למעשר שני במקרה שפדה ביותר משוויו)<br><br><small>במשנה קידושין ב,ח, רבי מאיר סבור שמעשר שני הוא ממון גבוה, ורבי יהודה סבור שמעשר שני הוא ממון הדיוט.</small>
ומציעים שאלה: <b>רבי זירא</b> (מגדולי אמוראי ארץ ישראל בדור השלישי) <b>בעא קומי</b> – שאל לפני <b>רבי אמי: נבדק</b> – על ידי הגזבר (ממונה על כספי המקדש ועל נכסי ההקדש), <b>אותו האיש</b> – שפדה הקדש ביותר על דמיו, <b>ואמר</b> – אותו האיש<b>: לא</b> (צריך להוסיף כמו במקבילה: 'לכך') <b>נתכוונתי</b> – לא התכוונתי להוסיף על דמי הקדשי אלא טעיתי, שהייתי סבור שהוא שווה כך. - האם במקרה זה לא תפס הקדש את הכול אלא רק כדי שוויו, או שמא אף במקרה זה תפס הקדש את הכול?<b>.</b>
ומשיבים: <b>אמר ליה:</b> – אמר לו (רבי אמי לרבי זירא): <b>לכי בדק</b> (צריך לומר: '<b>לכשייבדק</b>', וכן הגיה ב"ככר לאדן". ובמקבילה: 'לכשיבדוק') – אם נבדק אותו האיש ונמצא שטעה ולא התכוון להוסיף על דמי הקדשו - הולכים אחר דבריו ולא נתפס המותר בקדושת הקדש. אבל כל זמן שלא נבדק - אומרים שוודאי הוסיף על דמי הקדשו ("אור שמח", הלכות ערכין וחרמין פרק ז הלכה יא). ואם אין יכולים לשאול אותו מה היתה כוונתו, כגון שמת או שנשתתק - נתפס גם המותר בקדושת הקדש ("גליוני הש"ס")<b>.</b><br><br><small>במקבילה באו שאלת רבי זירא ותשובת רבי אמי לפני שאלת רבי יונה ותשובת רבי יוסי, וכך נכון, שכן רבי זירא בשאלתו לרבי אמי מתייחס לטעמו של רבי אמי למימרת רבי יוחנן, וגם עריכת הסוגיה לפי סדר הדורות מחייבת כך.</small>
הפודה הקדש שלו או מעשר שני שלו מוסיף עליו חומש.
<b>אמר רבי יוחנן: הקדש שפדייו ולא הוסיף חומש - הרי זה פדוי</b> – יצא ההקדש לחולין<b>. ומעשר שיני שפדייו ולא הוסיף חומש -</b> (צריך להוסיף כמו במקבילה: '<b>הרי זה</b>') <b>אינו פדוי</b> – לא יצא המעשר לחולין<b>.</b>
ושואלים: <b>מה בין מעשר שיני להקדש?</b> (במקבילה: 'מה בין הקדש ומה בין מעשר שיני?') – מה ההבדל בין הקדש למעשר שני?
ומשיבים: <b>אמר רבי לא</b> (רבי אלעאי, אמורא ארץ ישראלי בדור השלישי)<b>: שכֵּן אדם מצוי להיות מרבה בהקדישו</b> (חילוף בטעות במימרת רבי אמי (אימי) במקבילה לעיל, וצריך לומר כמו במקבילה: '<b>הקדש - יש לו תובעין, מעשר שיני - אין לו תובעין</b>' – בהקדש, אף על פי שלא הוסיף חומש כשפדאו, אין לחשוש שמא לא ייתן את החומש, כי הגזבר יתבע את הפודה לשלם את החומש, ולכן הקדש שפדאו ולא הוסיף חומש - הרי זה פדוי. אבל במעשר שני, אם לא הוסיף חומש כשפדאו, יש לחשוש שמא לא ייתן את החומש, כי אין מי שיתבע את הפודה לשלם את החומש, ולכן מעשר שני שפדאו ולא הוסיף חומש - הרי זה אינו פדוי)<b>.</b><br>
ומציעים שאלה: <b>רבי יונה בעי</b> – שואל<b>: כמאן דמר:</b> – כמי שאומר: <b>אינו כנכסיו</b> (צריך לומר: '<b>כנכסיו הוא</b>') – ההבדל בין הקדש למעשר שני, במקרה שפדה ולא הוסיף חומש, מובן לדעת מי שאומר שמעשר שני הוא ממון הדיוט (ממון בעלים)<b>; ברם כמאן דמר:</b> – אבל כמי שאומר: <b>כנכסיו</b> (צריך לומר: '<b>אינו כנכסיו</b>') <b>- מה בין הקדש למעשר שיני?</b> (במקבילה: 'מה בין הקדש ומה בין מעשר שיני?') – ההבדל בין הקדש למעשר שני, במקרה שפדה ולא הוסיף חומש, אינו מובן לדעת מי שאומר שמעשר שני הוא ממון גבוה (ממון הקדש), שהרי שניהם ממון גבוה, ולכן אין להבדיל ביניהם!
ומשיבים: <b>אמר רבי יוסי: ולא כבר את אמר</b> (צריך לומר: '<b>אתאמר</b>' = איתאמר. ובמקבילה: 'איתמר') <b>טעמא</b> – ולא כבר נאמר הטעם<b>, שאדם מצוי להרבות בהקדישו?!</b> (חילוף בטעות במימרת רבי יוסי לעיל במקבילה, וצריך לומר כמו במקבילה: '<b>הקדש - יש לו תובעין, מעשר שיני - אין לו תובעין?!</b>' (בתמיהה) – הטעם שנאמר על ידי רבי לא, שהקדש יש לו תובעים אבל מעשר שני אין לו תובעים, נכון אף למי שאומר שמעשר שני הוא ממון גבוה, ולכן לדברי הכול יש להבדיל בין הקדש למעשר שני במקרה שפדה ולא הוסיף חומש)<br><br><small>עד כאן המקבילה בירושלמי מעשר שני.<br><br>מפרשי הירושלמי הגיהו את הסוגיה כאן כמו הסוגיה במקבילה.<br><br>ב<b>תוספתא מעשר שני</b> ד,ה שנו: נתן לו את הקרן (בעד מעשר שני) ולא נתן לו את החומש - רבי ליעזר אומר: יאכל / חילל, וחכמים אומרים: לא יאכל / לא חילל.<br><br>המילה "לו" היא אשגרה מברייתא שדיברה בהקדש, עיין בבבלי. וכאן היא מיותרת וצריך לומר: 'נתן את הקרן ולא נתן את החומש'.<br>יש גרסה בתוספתא 'חילל', 'לא חילל'. והוא כלשון הברייתא בבבלי לעניין הקדש. ומתוך הבבלי מוכח כגרסה 'יאכל', 'לא יאכל'.<br>בירושלמי: "אמר רבי יוחנן: מעשר שיני שפדייו ולא הוסיף חומש - הרי זה אינו פדוי". ומשמע שמדרבנן הוא.<br>בירושלמי אינו נמצא בשום מקום מעין פתרון הבבלי על המשניות שנשנה בהן "מעשר שני והקדש שנפדו", עיין ברכות מז,ב ומקבילות ("הכא במאי עסקינן כגון שנתן את הקרן ולא נתן את החומש, והא קא משמע לן דאין חומש מעכב") ("תוספתא כפשוטה", זרעים ב, עמוד 768).<br><br>ב<b>בבלי בבא מציעא</b> נד,א אמרו: איבעיא להו: (אם פדה מעשר שני ולא הוסיף חומש -) חומש מעכב (את האכילה עד שייתן) או אין חומש מעכב? ארבעה בארבעה פריק (מעשר שווה ארבעה נפדה בארבעה), ואכנפשיה (והפודה מעצמו) מוסיף חומש, אלמא חומש לא מעכב; או דילמא: מעיקרא ארבעה בחמשה פריק (ואינו נפדה בפחות מכן), וחומש מעכב?...<br>לימא כתנאי: נתן את הקרן ולא נתן את החומש - רבי אליעזר אומר: יאכל, רבי יהושע אומר: לא יאכל... מאי לאו, בהא קמיפלגי, דרבי אליעזר סבר: חומש לא מעכב, ורבי יהושע סבר: חומש מעכב.<br>אמר רב פפא: לא, דכולי עלמא חומש לא מעכב (מן התורה), והכא בחוששים לפשיעה (שמא יתרשל ולא ייתן את החומש) קמיפלגי. מר סבר: חוששים לפשיעה (חכמים גזרו עליו שלא יאכל עד שייתן את החומש מחשש שיפשע), ומר סבר: לא חוששים לפשיעה.<br>אמר רבי יוחנן: הכל מודים בהקדש שחילל (אם נתן את שוויו ולא הוסיף חומש - יכול להשתמש בו מיד), הואיל וגזברים תובעים אותו (ולכן אין חוששים לפשיעה).<br>ובהקדש לא פליגי? והתניא: נתן לו את הקרן ולא נתן לו את החומש - רבי אליעזר אומר: חילל, וחכמים אומרים: לא חילל. אמר רבי יוסי: נראים דברי רבי אליעזר בהקדש, ודברי חכמים במעשר. מדקאמר נראים דברי רבי אליעזר בהקדש - מכלל דפליג אפילו במעשר, ומדקאמר נראים דברי חכמים במעשר - מכלל דפליגי אפילו בהקדש (ולכן בטלו דברי רבי יוחנן)!...<br><br>טעמו של רבי לא בירושלמי ("הקדש - יש לו תובעין") לדברי רבי יוחנן הוכנס בבבלי בתוך דברי רבי יוחנן.</small><br>• • •
<b>שומת מיטלטלים וקרקעות להקדש</b><br>במשנה שנינו: "ההקדישות - בשלשה".
מציעים ברייתא: <b>תני:</b> – שונה [התנא]: <b>ההקדישות</b> – שומת שוויים של מטלטלים של הקדש, כדי לפדותם, <b>- בשלשה</b> – השומה נעשית על ידי שלושה<b>.</b><br><br><small>ב<b>תוספתא סנהדרין</b> א,ב ו<b>ערכין</b> ד,ב שנו: מטלטלים של הקדש... נפדים על פי שלושה לקוחות, ולא על פי שלושה שאינם לקוחות.<br><br>הירושלמי ודאי שלא היה לו במשנתנו "ההקדישות - בשלשה", שכן הירושלמי מביא זה ב"תני", ונוסף במשנה מן התוספתא. אבל הוספה זו כבר היתה לפני הבבלי סנהדרין יד,ב ("מבוא לנוסח המשנה", עמוד 548 ועמוד 958).</small><br>
במשנה כאן ובמגילה ד,ג שנינו: "ובקרקעות - תשעה וכהן".
<small>כאן התחלת מקבילה בירושלמי מגילה ד,ג.</small>
מציעים שאלה: <b>הדא דתימר</b> (צריך לומר כמו במקבילה: '<b>עד כדון</b>' – עד עכשיו) <b>- במקדיש גוף השדה</b> – הדין במקרה של המקדיש שדה ובא לפדותה מן ההקדש פשוט, שבמקרה זה צריך לשום אותה בעשרה אנשים, ואחד מהם צריך להיות כוהן, כמו ששנינו במשנה כאן ובמגילה<b>. אבל אם אמר: הרי עלי מנה להקדש?</b> (צריך לומר כמו במקבילה: '<b>אבל אם אמר: דמי שדי עלי?</b>' – מה הדין במקרה של הנודר לתת להקדש את דמי שוויה של שדהו? האם גם במקרה זה צריך לשום אותה בעשרה אנשים, ואחד מהם צריך להיות כוהן, או שמא במקרה זה די לשום אותה בשלושה אנשים?)<br><br><small>כאן נראה ש'הדא דתימר' מציע בעיה, אולם אפשר שהגרסה כאן משובשת. המקבילה (מגילה) גורסת 'עד כדון' במקום 'הדא דתימר', ונראה שזו הגרסה הנכונה, ואילו הנוסח 'הדא דתימר' שבסנהדרין הוא גרסה תניינית, שיסודה בחילוף בין שני מונחים הקובעים שהמשפט הקודם מדבר על מקרה מסוים, אף על פי שמונח אחד מתפרש כרגיל בניחותא ('הדא דתימר'), ואילו השני רגיל להציע בעיות ('עד כדון') ("הטרמינולוגיה של הירושלמי", עמוד 170 והערה 148).<br><br>נראה שהגרסה כאן היא אשגרה בטעות מלהלן. וראה מה שכתבנו להלן.</small><br>
ומציעים פשיטת השאלה ממקור תנאי בתוספת דיון: <b>נישמעינה מהדא:</b> – נשמע (נלמד) אותה (את פשיטת השאלה) מזאת (מהמשנה סנהדרין א,ג): <b>ערכים המיטלטלין - בשלשה.</b> - ויש לתמוה: <b>וכי יש ערכים שאין מיטלטלין?!</b> (בתמיהה. - פירוש 'שאין' הוא 'שהן' ("מבוא לנוסח המשנה", עמוד 547). חילוף אל"ף תחת ה"א שכיח ביותר במילה 'הֵן' ("אוצר לשונות ירושלמיים", עמוד רלג ואילך)) – וכי מיטלטלים יכולים להיות נערכים (שיאמר אדם עליהם: ערכם עליי, וייתן את ערכם להקדש)?! והרי רק בני אדם יכולים להיות נערכים! - ויש להשיב: <b>רבי יעקב בר אחא</b> (אמורא ארץ ישראלי בדור השלישי והרביעי) אמר בשם <b>רבי שמעון בר ווה</b> (אמורא בדור השלישי) שאמר <b>בשם רבי חנינה</b> (בר חמא, אמורא ארץ ישראלי בדור הראשון)<b>: האומר</b> (צריך לומר כמו במקבילה: '<b>באומר</b>')<b>: ערכי עלי</b> – המשנה מדברת במקרה שאדם נדר לתת להקדש את הערך הקצוב בתורה לפי שנותיו<b>, ובא לסדרו מקרקע</b> – אם לנודר אין מעות כדי דמי הערך והוא בא לשלם את הערך משדהו, <b>- שמין לו בעשרה</b> – שׁמים את השדה בעשרה אנשים, ואחד מהם צריך להיות כוהן, כמו במקרה של המקדיש שדה ובא לפדותה מן ההקדש<b>, ממטלטלין</b> – אם לנודר אין מעות כדי דמי הערך והוא בא לשלם את הערך ממיטלטליו, <b>- בשלשה</b> – שׁמים את המיטלטלים בשלושה אנשים. וזהו ששנינו: ערכים המיטלטלים - בשלושה<b>.</b> - ויש לפשוט את השאלה: <b>האומר: ערכי עלי - אינו כאומר: דמי שדי עלי?!</b> (בתמיהה) – הרי בוודאי יש להשוות את האומר: 'דמי שדי עליי' לאומר: 'הרי ערכי עליי', וכמו שבאומר: 'הרי ערכי עליי' ובא לסדרו מן הקרקע - שׁמים את השדה בעשרה אנשים, ואחד מהם צריך להיות כוהן, כך גם באומר: 'דמי שדי עליי'.<br>
ומצמצמים את תחולת הקביעה למקרה מסוים:
נראה שכאן צריך לגרוס: '<b>הדא דתימר</b> (זאת שאתה אומר, שאם בא לסדרו מן הקרקע - שמים לו בעשרה, ואם בא לסדרו מן המיטלטלים - שמים לו בשלושה) <b>- באומר: הרי ערכי עלי. אבל אם אמר: הרי עלי מנה להקדש...</b>'.
ונראה שמכאן הועתק לעיל המשפט המשובש: 'הדא דתימר - במקדיש גוף השדה. אבל אם אמר: הרי עלי מנה להקדש', והוחלף 'במקדיש גוף השדה' במקום 'באומר: הרי ערכי עלי' כדי להתאימו לעיל, אבל חלקו השני של המשפט לא שוּנה אף שאינו מתאים לעיל, וכאן נשמט חלקו הראשון של המשפט גם בסנהדרין וגם במקבילה במגילה.
<b>אבל אם אמר: הרי עלי</b> (צריך להוסיף כמו במקבילה: '<b>מאה</b>') <b>מנה</b> (מטבע השווה למאה דינרים) <b>להקדש</b> – אם אדם נדר לתת להקדש סכום כסף ואין לו מעות כדי כל הסכום שנדר והוא בא לשלם אותו מרכושו (סכום של מאה מנה נזכר במקומות רבים לציון סכום גדול מאוד), <b>- שמין לו בשלשה</b> – שׁמים את רכוש הנודר בשלושה אנשים, בין אם בא לסדרו מן הקרקע ובין אם בא לסדרו מן המיטלטלים, שנדרי הקדש אין דינם כערכים לעניין שומת קרקעות בעשרה<b>.</b>
ושואלים: <b>לכשיעשיר? נידון בהשג יד?</b> – אם אמר: הרי עליי מאה מנה להקדש, ולא היה בידו לשלם את כל הסכום שנדר, האם ישלם את כל הסכום לאחר זמן כשיעשיר? או שמא הוא נידון בהישג יד, שהוא נותן כמה שידו משגת לתת עכשיו ונפטר ואינו משלם את המוֹתר? (ערכים נידונים בהישג יד, שאם הנודר לתת ערך היה עני ואין ידו משגת לשלם להקדש את הערך, נותן את מה שיש בידו ונפטר, שכתוב בערכים: "וְאִם מָךְ הוּא מֵעֶרְכֶּךָ, וְהֶעֱמִידוֹ לִפְנֵי הַכֹּהֵן וְהֶעֱרִיךְ אֹתוֹ הַכֹּהֵן, עַל פִּי אֲשֶׁר תַּשִּׂיג יַד הַנֹּדֵר יַעֲרִיכֶנּוּ הַכֹּהֵן" (ויקרא כז,ח). בירושלמי כאן שאלו האם נדרי הקדש דינם כערכים לעניין הישג יד, ולא השיבו. ברם בתוספתא ערכין ג,ה ובברייתא בבבלי ערכין כ,א שנו שנדרי הקדש אינם נידונים בהישג יד)<br><br><small>ב<b>בבלי סנהדרין</b> יד,ב-טו,א אמרו: "ערכים המיטלטלים". - מאי ערכים המיטלטלים? - ...רבי אבהו אמר: באומר: ערכי עליי. בא כוהן לגבות מיטלטלים - גובה הימנו בשלושה, קרקעות - בעשרה.<br><br>פירושו של רבי אבהו בבבלי הוא כפירוש בשם רבי חנינה בירושלמי.<br><br>פירושו של רבי אבהו לכאורה ממשיך "ובקרקעות - תשעה וכהן" אל "ערכים": 'בא לסדרו מקרקע - שמין לו בעשרה' (ירושלמי), 'קרקעות - בעשרה' (בבלי). אלא שבבבלי אין בכמה נוסחאות 'קרקעות - בעשרה', ואף הירושלמי הקדים קרקע למיטלטלים שלא כסדר המשנה ('בא לסדרו מקרקע - שמין לו בעשרה, ממטלטלין - בשלשה'). על כן נראה שלא כיוונו לפרש בזה "ובקרקעות". ואומנם הירושלמי עצמו, סמוך לו לפניו, מפרש "ובקרקעות" - קרקעות של הקדש אם בא לפדותן. ירושלמי: 'עד כדון - במקדיש גוף השדה' ("מבוא לנוסח המשנה", עמוד 547).</small><br>• • •
<b>איגרת ביקורת</b><br>כשבית דין מוכרים נכסי יתומים או כשגזבר מוכר נכסי הקדש, כותבים איגרת ביקורת.
<small>ב<b>משנה כתובות</b> יא,ה שנינו (בעניין טעות במכירת נכסי יתומים על ידי בית דין): שום הדיינים (ששמו את נכסי היתומים כדי למוכרם ולשלם לאלמנה או לבעל חוב) שפחת שתות או הותיר שתות (שטעו ושמו את הנכסים שישית פחות משוויים או שישית יותר משוויים ומכרו) - מכרם בטל. - אמר רבן שמעון בן גמליאל: אם כן (שמחמת הטעות מכרם בטל), מה כוח בית דין יפה? (במה גדול כוח בית דין מכוחו של הדיוט?) ואם / אלא אם עשו איגרת ביקורת (כתב הכרזה, ומכריזים בו ששדה פלונית עומדת להימכר על ידי בית דין, כדי שיבואו בני אדם לקנותה, ואם מכרו בית דין את השדה על ידי הכרזה וטעו בשווייה), אפילו מכרו שווה מנה במאתיים או שווה מאתיים במנה (שטעו הרבה ומכרו) - מכרם קיים.<br><br>כאן המשך המקבילה בירושלמי מגילה.</small>
מציעים ברייתא (בעניין איגרת ביקורת): <b>תני:</b> – שונה [התנא]: <b>העבדים והשטרות והמטלטלין - אין להן איגרת ב</b>י<b>קורת</b> (כתב הערכה ושומה, או כתב חקירה ודרישה) – כשבית דין מוכרים אותם, אין כותבים איגרת ביקורת<b>.</b>
<small>כאן התחלת מקבילה גם בירושלמי כתובות יא,ה.</small>
[ושואלים: <b>מהו איגרת ביקורת?</b> – מה פשר הביטוי הזה?<b>]</b> (המוסגר הושלם כמו במקבילות)
ומשיבים: <b>רבי יודן בן פזי</b> (רבי יהודה בר סימון, אמורא ארץ ישראלי בדור השלישי והרביעי) <b>אמר: אכרזה</b> – שטר הכרזה של מכירת קרקעות על ידי בית דין (קודם ההכרזה שמים בית דין את הקרקע, ואחרי השומה מכריזים על מכירתה במכירה פומבית. ההכרזה היא כדי להרבות במחירה)<b>.</b>
מה הטעם שעבדים ושטרות ומיטלטלים אין להם איגרת ביקורת? -
<b>עולא בר ישמעאל</b> (עולא, אמורא בדור השני והשלישי) <b>אמר: עבדים - שלא יברחו</b> – עבדים אין מכריזים עליהם שמוכרים אותם, אלא מוכרים אותם מיד, לפי שחוששים שמא ישמעו העבדים שבית דין עומדים למוכרם ויברחו בינתיים<b>, השטרות והמטלטלין - שלא יִגָּנֵבוּ</b> – שטרות ומיטלטלים אין מכריזים עליהם שמוכרים אותם, אלא מוכרים אותם מיד, לפי שחוששים שמא ייגנבו בינתיים<b>.</b><br><br><small>במקבילה בכתובות חסרה הברייתא שבתחילת הסוגיה: "תני: העבדים והשטרות והמטלטלין - אין להן איגרת ביקורת", ונראה שזו השמטה בטעות, ויש לגרוס שם את הברייתא.<br><br>ב<b>משנה ערכין</b> ו,א שנינו: שום היתומים (בית דין הבאים לשום את הקרקעות של היתומים הקטנים, כדי למוכרם ולהגבות מהם חוב של אביהם) שלושים יום (מכריזים שלושים יום שנכסים אלה עומדים למכירה, כדי שיתפרסם הדבר ויבואו לקוחות מרובים וירבו בדמיהם), ושום ההקדש (כשבאים לשום שדה של הקדש, כדי למוכרה) שישים יום. ומכריזים (בשלושים ובשישים יום הללו) בבוקר ובערב.<br>וב<b>תוספתא כתובות</b> יא,ג שנו: אי זו היא איגרת ביקורת? שום היתומים שלושים יום, ושום ההקדש שישים יום.<br><br>ב<b>בבלי כתובות</b> ק,ב אמרו: ואלו הם דברים שאין מכריזים עליהם: העבדים והשטרות והמיטלטלים. - טעמא מאי? - אמר עולא: עבדים שמא ישמעו ויברחו, מיטלטלים ושטרות שמא ייגנבו.</small><br>
<b>רבי בא בר כהנא</b> (צריך לומר כמו במקבילות ובקטע גניזה: 'בר כהן'. - אמורא ארץ ישראלי בדור החמישי) <b>בעא קומי</b> – שאל (הקשה) לפני <b>רבי יוסי</b> (מגדולי אמוראי ארץ ישראל בדור הרביעי. - בכמה מקומות בירושלמי רבי בא בר כהן שאל לפני רבי יוסי. רבי בא בר כהנא הוא אמורא ארץ ישראלי בדור השלישי)<b>: לית הדא אמרה</b> – אין זאת אומרת <b>שעבדים נפדין בשלשה?!</b> (בתמיהה) – האם אין להסיק מהשוואת עבדים למיטלטלים ולא לקרקעות לעניין שומה (שום היתומים ושום ההקדש) והכרזה, שכשבאים לפדות עבדים מן ההקדש שמים אותם בשלושה אנשים כמו במיטלטלים של הקדש ולא בעשרה אנשים כמו בקרקעות של הקדש?!
<b>אמר ליה:</b> – אמר לו (רבי יוסי): <b>אֵין</b> – הן (כך יש להסיק)<b>.</b>
(צריך להוסיף כמו במקבילות ובקטע גניזה: '<b>אמר ליה:</b>' – אמר לו (רבי בא בר כוהן לרבי יוסי):) <b>והתנינן:</b> – והרי שנינו (במשנה כאן ובמגילה): <b>בקרקעות - תשעה וכהן, ואדם כיוצא בהן</b> – אדם דינו כדין קרקעות ושמים אותו תשעה וכוהן<b>!</b> – ומשמע ממשנה זו שכשבאים לפדות עבד מן ההקדש שמים אותו בעשרה אנשים כמו בקרקעות. הרי שיש לדחות את ההיסק!
<b>אמר ליה:</b> – אמר לו (רבי יוסי): <b>אכין</b> (צריך לומר: '<b>אהן</b>'. בקטע גניזה: 'אהן', ונמחק ונכתב 'הדין'. ובמקבילות אין מילה זו) <b>אדם דכא</b> (בקטע גניזה: 'דהכה'. ובמקבילה במגילה: 'דהכא'. ובמקבילה בכתובות: 'שֶׁכָּן') – האדם הזה של כאן (של המשנה כאן ובמגילה), <b>בן חורין הוא</b> – המשנה מדברת באדם בן חורין ששמים אותו בשביל ההקדש (אדם האומר: דמיי עליי או דמי פלוני עליי - שמים את שוויו), ואינה מדברת בעבד ששמים אותו בשביל ההקדש (עבד שהוקדש ובאים לפדותו מן ההקדש) (הסופר במסירה שלפנינו השמיט מ'אמר ליה' הראשון עד 'אמר ליה' האחרון בשל השוויון, ומגיה השלים)<b>.</b><br>
<b>חנניה בר שלמיה</b> (אמורא בבלי בדור השני) <b>אמר בשם רב</b> (אמורא בבלי בדור הראשון, מגדולי האמוראים)<b>: אתא עובדא קומי</b> – בא המעשה לפני <b>רבי</b> (רבי יהודה הנשיא, תנא בדור החמישי) <b>ובעא למיעבד כרבנ</b>י<b>ן</b> – ורצה לעשות (לפסוק הלכה) כחכמים (כדעה הסתמית החלוקה על רבן שמעון בן גמליאל במשנה בכתובות בעניין טעות במכירת נכסי יתומים על ידי בית דין)<b>. אמר ליה</b> – אמר לו <b>רבי לעזר בן פרטא</b> (תנא בדור החמישי) <b>בן בן</b> (במקבילות: 'בן בנו של') <b>רבי לעזר בן פרטא</b> (תנא בדור השלישי)<b>: רבי, לא כן</b> (כך) <b>לימדתנו משום זקיניך</b> (צריך לומר כמו במקבילה בכתובות: '<b>זקינך</b>') – בשם אביך (רבן שמעון בן גמליאל, אביו של רבי. - זקן בלשון הירושלמי פירושו אב ולא רק אבי אב ואם ("מחקרים בתורת ארץ ישראל", עמוד 198))<b>: אלא אם עשו איגרת ביקורת</b>, אפילו מכרו שווה מנה במאתיים או שווה מאתיים במנה - מכרם קיים (משנה כתובות יא,ה) – אם מכרו בית דין על ידי כתב הכרזה, אפילו טעו במחצה - אין דין אונאה<b>?!</b> (בתמיהה) <b>אמר ליה:</b> – אמר לו (רבי): <b>אֵין</b> – הן (בקטע גניזה יש שלוש מילים אלו, ובמקבילות אינן)<b>.</b> (במקבילה בכתובות נוסף 'וקיבלה' - וקיבל אותה, את עמדת רבי לעזר בן פרטא) <b>וחזר</b> (צריך להוסיף כמו בקטע גניזה ובמקבילות: '<b>ביה</b>') – וחזר בו (רבי), <b>ועבד</b> – ועשה (פסק הלכה) <b>כרבן גמליאל</b> (צריך לומר כמו במקבילות: '<b>כרבן שמעון בן גמליאל</b>' (השני, נשיא ותנא בדור הרביעי) – כדעת אביו)<b>.</b><br><br><small>עד כאן המקבילה בירושלמי מגילה וכתובות.<br><br>הסוגיה מקורה בכתובות על המשנה המזכירה איגרת ביקורת. החלק הראשון בסוגיה הדן בעניין איגרת ביקורת הועתק משם למגילה ולסנהדרין בשל הבאת פסקה מן המשנה במגילה ובסנהדרין "ובקרקעות תשעה וכוהן, ואדם כיוצא בהן". החלק השני בסוגיה הדן בפסיקת ההלכה במחלוקת שבמשנה בכתובות הועתק משם למגילה ולסנהדרין בהעתקת יתר.<br><br>הירושלמי ייחס לרבן שמעון בן גמליאל את סופה של המשנה בכתובות: "אלא אם עשו איגרת ביקורת, אפילו מכרו שווה מנה במאתיים או שווה מאתיים במנה - מכרם קיים", והוא המשך דברי רבן שמעון בן גמליאל שלפני כן: "אם כן, מה כוח בית דין יפה?". הרי שלדעת רבן שמעון בן גמליאל, אם טעו בית דין ביותר משישית - מכרם קיים אם עשו איגרת ביקורת, ולדעת חכמים החלוקים על רבן שמעון בן גמליאל, מכרם בטל אף אם עשו איגרת ביקורת. לפי זה, המעשה שבא לפני רבי היה במקרה שבית דין טעו ביותר משישית ועשו איגרת ביקורת.</small><br>• • •
<strong><big>תלמוד</big></strong><br>במשנה שנינו: <b>"דיני נפשות - בעשרים ושלשה...".</b>
<b>שור הנסקל - בעשרים ושלושה</b><br><small>כאן התחלת מקבילה בירושלמי סנהדרין א,א.</small>
מציעים שאלה: <b>רבי אבהו</b> (אמורא ארץ ישראלי בדור השלישי) <b>שאל</b> – הסתפק<b>: שור הנסקל</b> – שור שהמית אדם, שדינו להיסקל, והוא נידון בעשרים ושלושה דיינים, כמו דין נפשות של אדם, <b>כרבי מאיר</b> – לפי רבי מאיר במוציא שם רע, שדין הממון של הבעל נידון בבית דין של שלושה ודין הנפשות של עדי הבעל נידון בבית דין של עשרים ושלושה (ירושלמי לעיל א,א)<b>, מהו ליתן</b> (בקטע גניזה: 'שיתן') <b>הכסף בשלשה ויסקל בעשרים ושלשה?</b> – האם דין הממון של בעל השור (הדיון בכופר שהוא משלם ליורשי ההרוג, כשהשור מועד) נידון בבית דין של שלושה ודין הסקילה של השור נידון בבית דין של עשרים ושלושה, או שמא דין הממון של בעל השור נידון בבית דין של עשרים ושלושה כמו דין הסקילה של השור?
ומשיבים: <b>אמר ליה</b> – אמר לו <b>רבי יוסי בירבי בון</b> (הראשון, אמורא ארץ ישראלי בדור השני והשלישי)<b>: שור הנסקל כולו ממון הוא וגזירת הכתוב</b> הוא <b>שיסקל</b> – מיתתו של שור הנסקל אינה אלא עניין ממוני, שהרי השור הוא ממונו של בעליו (סקילת השור היא עונש ממוני לבעליו ואינה עונש לשור עצמו), ולכן היתה מיתתו של השור צריכה להיות בפני בית דין של שלושה, אלא שגזירת הכתוב היא ללא טעם שעניין ממוני זה נידון בבית דין של עשרים ושלושה כדיני נפשות, ולכן לפי רבי מאיר גם דין הממון של בעל השור נידון בבית דין של עשרים ושלושה, שאין סיבה לחלק ביניהם<b>.</b><br><br><small>עד כאן המקבילה בירושלמי סנהדרין א,א.</small>
<b>אגנטוס הגמון</b> (שליט, מושל. מקור המילה ביוונית. - הגמון זה היה מרקוס אנטוניוס יוליינוס, הפרוקורטור (מושל הפרובינקיה) של יהודה סמוך לחורבן הבית. שמו בא במקורות בצורות שונות ("משמעותם ההיסטורית של הדיאלוגים בין חכמים לגדולי רומי", "דברי הקונגרס העולמי החמישי למדעי היהדות" ד, עמוד 274)) <b>שאל לרבי יוחנן בן זכאי</b> (גדול החכמים בדור הראשון לתנאים) – בדבר סקילת הבעלים של שור הנסקל<b>: "הַשּׁוֹר יִסָּקֵל וְגַם בְּעָלָיו יוּמָת"</b> (שמות כא,כט)<b>?!</b> – מפני מה ממיתים את בעל השור, הרי שורו הוא שהרג ולא הוא? <b>אמר ליה:</b> – אמר לו (רבן יוחנן בן זכאי): <b>שותף ליסטיס</b> (שודד, גזלן (מקור המילה ביוונית)) <b>כליסטיס</b> – השותף לליסטיס, אף שבפועל לא השתתף בפשע, הריהו שותף לו, ולכן ייענש כמו הליסטיס. הוא הדין בבעל השור שהרג אדם, שהוא שותף למעשה של השור, שכן באחריותו היה למנוע את המעשה, ורשלנותו הובילה במישרין להריגה, ולכן בעל השור נידון למיתה<b>. וכשיצא</b> – אגנטוס הגמון, <b>אמרו לו</b> – לרבן יוחנן בן זכאי, <b>תלמידיו: רבי, לזה</b> – לאגנטוס הגמון, <b>דחיתה בקנה</b> – פטרת אותו בקלות<b>. לנו מה את</b> (אתה) <b>משיב</b> – על מה שנאמר בכתוב הזה<b>? אמר להן: כתוב: "הַשּׁוֹר יִסָּקֵל וְגַם בְּעָלָיו יוּמָת" - כמיתת הבעלים כן מיתת השור</b> – אין הבעלים חייבים מיתה בידי בית דין על הריגת שורם, ומה שנאמר "וגם בעליו יומת" הוא כדי להשוות מיתת השור למיתת הבעלים (למיתת אדם)<b>. הקיש</b> (השווה, דימה) <b>מיתת בעלים למיתת השור. מה מיתת בעלים - בדרישה וחקירה בעשרים ושלשה, אף מיתת השור - בדרישה וחקירה בעשרים ושלשה</b> (ההיקש לעניין דרישה וחקירה מיותר, שהרי בין בדיני ממונות ובין בדיני נפשות בית דין חייבים לדרוש ולחקור את העדים (משנה להלן ד,א). וצריך לגרוס כמו בתוספתא ובמכילתא: '<b>מה מיתת בעלים</b> – אדם הנידון לסקילה, <b>- בדחייה וסקילה</b> – נדחה (נדחף מעל בית הסקילה לארץ) ונסקל (ראה משנה להלן ז,ד), ו<b>בעשרים ושלשה</b> – נידון בעשרים ושלושה דיינים<b>, אף מיתת השור</b> – שהרג אדם, שדינו להיסקל, <b>- בדחייה וסקילה</b> ו<b>בעשרים ושלשה</b>')<b>.</b><br><br><small>רבן יוחנן בן זכאי סיפק לאגנטוס מענה ההולם את פשוטו של המקרא. התלמידים יודעים אל נכון שההלכה אינה דורשת להמית את בעל השור, ולכן חפצים הם לדעת מהו הפירוש הנכון של הפסוק. רבן יוחנן בן זכאי משיב להם בדרשת היקש בין חלקי הפסוק. לפי דרשה זו, המילים "השור ייסקל וגם בעליו יומת" אינן קובעות שבעל השור נידון למוות, אלא הן מורות שההליך המשפטי המפורט להמתת אדם תקף גם במקרים של המתת השור ("למשמעות הביטויים 'דחית בקנה' ו'להוציאך חלק אי אפשר' שבספרות חז"ל", "נטועים" טז, עמוד 22). <br><br>ב<b>תוספתא סנהדרין</b> ג,ב שנו: שור הנסקל - בעשרים ושלושה, שנאמר: "השור ייסקל וגם בעליו יומת" - כמיתת בעלים כך מיתת השור. מה מיתת בעלים בסקילה ובדחייה ובעשרים ושלושה, אף מיתת השור בסקילה ובדחייה ובעשרים ושלושה.<br><br>ב<b>מכילתא דרבי שמעון בר יוחאי</b> כא,כט נאמר: ...מה תלמוד לומר: "השור ייסקל וגם בעליו יומת"? כמיתת בעלים כך מיתת השור. מה מיתת בעלים בדחייה ובסקילה ובעשרים ושלושה, אף מיתת השור בדחייה ובסקילה ובעשרים ושלושה.<br><br>ב<b>מכילתא דרבי ישמעאל</b> מסכתא דנזיקין פרשה י נאמר: רבי עקיבא אומר: "השור ייסקל וגם בעליו יומת" - הקיש מיתת השור למיתת בעלים. מה מיתת בעלים בעשרים ושלושה, אף מיתת השור בעשרים ושלושה.<br><br><b>דחית בקנה</b><br>במדרשי אגדה (בראשית רבה כ,ד ו-ע,ה, ועוד) נמצא הביטוי "הושיט / מושיט בקנה", שפירושו: הושיט / מושיט בלי עמל ויגיעה. נראה שגם הביטוי "דחית בקנה" פירושו: דחית בלי עמל ויגיעה.</small><br>• • •

Halakhah 3

<strong><big>משנה</big></strong><br>משנתנו באה ללמד, אלו דברים אינם נידונים או אינם נעשים אלא בסנהדרין גדולה של שבעים ואחד דיינים (בית דין הגדול שבירושלים).
<b>אין דנין לא את השבט ולא את נביא השקר ולא את כהן גדול אלא בבית דין של שבעים ואחד.</b>
<b>ואין מוציאין</b> – אין מצווים את העם לצאת, <b>למלחמת הרשות</b> – שעושים כדי להרחיב את גבולה של ארץ ישראל, <b>אלא על פי בית דין של שבעים ואחד</b> – על פי הכרעתם והחלטתם<b>.</b>
<b>ואין מוסיפין על העיר</b> – על ירושלים, להרחבת תחומיה, <b>ועל העזרות</b> – שבבית המקדש, <b>אלא על פי בית דין של שבעים ואחד.</b>
<b>ואין עושין סנהדריות לשבטים</b> – סנהדרין של עשרים ושלושה לכל שבט ובכל עיר, <b>אלא בבית דין של שבעים ואחד</b> (מקור המילה 'סנהדרין' ביוונית, ופירושה: מועצה, ועד)<b>.</b>
<b>ואין עושין עיר הנידחת אלא בבית דין של שבעים ואחד</b> – עיר שעבדה עבודה זרה דנים את אנשיה בבתי דין של עשרים ושלושה, ואם מתברר שרובם עבדו עבודה זרה, מביאים אותם לבית דין של שבעים ואחד ודנים אותם ואת עירם בדין עיר הנידחת ושורפים אותה כליל<b>.</b>
<b>אין עיר נידחת בסְפָר</b> – בגבול ארץ ישראל, שמא יבואו גויים למלחמה ויכבשו את ארץ ישראל, <b>ולא שלש עיר נידחת</b> – שלא להחריב את ארץ ישראל<b>, אבל עושין אחת או שתים.</b><br>• • •
<strong><big>תלמוד</big></strong><br><b>השבט נידון בסנהדרין גדולה</b><br>במשנה שנינו: <b>"אין דנין לא את השבט</b>... אלא בבית דין של שבעים ואחד<b>".</b>
מציעים תמיהה על המשנה: <b>איתא חמי:</b> – בוא [ו]ראה: <b>שנים אין דנים, לא כל שכן שבט?!</b> – אם שני אנשים אין דנים אותם בדיני נפשות בבית דין אחד ביום אחד (משנה להלן ו,ד; תוספתא סנהדרין ז,ב ונגעים א,יא; ספרי דברים פסקה רכא), אלא דנים זה היום וזה למחר, מפני שאינם יכולים להפוך בזכותו של כל אחד מהנידונים, בוודאי ששבט אין דנים את אנשיו בדיני נפשות בבית דין אחד ביום אחד! וכיצד המשנה אומרת שדנים את כל אנשי השבט בבית דין אחד ביום אחד? (כך פירש את התמיהה ב"קורבן העדה". - אף שאין המשנה מדברת בדין ביום אחד, אלא היא באה ללמד שהשבט נידון בסנהדרין גדולה, מכל מקום, מהמשנה משמע דרך אגב שדנים את השבט ביום אחד כמו נביא השקר ("ככר לאדן"). - לפי פירוש זה של התמיהה, הירושלמי שאמר "שנים אין דנים" קיצר בלשונו, והיה צריך להוסיף "ביום אחד" או "כאחד")<br>
ומתרצים (בהבאת מחלוקת אמוראים בנוגע למקרה שבו יש להעמיד את המשנה): <b>אמר רבי מתנייה</b> (אמורא ארץ ישראלי בדור החמישי)<b>: בנשיא שבטים היא מתניתא</b> – היא המשנה (המשנה מתייחסת למקרה של נשיא של שבט שדנים אותו, שיש בדינו עניין ציבורי, ולכן הוא נידון בבית דין של שבעים ואחד. לפי זה אין כוונת המשנה במילה "השבט" לכל אנשי השבט)<b>.</b>
<b>אמר רבי ליעזר</b> (בירבי יוסי, אמורא ארץ ישראלי בדור החמישי)<b>: בחורש</b> (יער קטן) <b>שבין שני שבטים היא מתניתא</b> – היא המשנה (המשנה מתייחסת למקרה ששני שבטים דנים זה עם זה בעניין חורש שבין נחלותיהם, האם הוא שייך לשבט זה או לשבט זה, ולמי הזכות לרעות בו את מקנהו, ואף שהוא עניין ממוני, הוא נידון בבית דין של שבעים ואחד, כיוון שהוא עניינם של שבטים. לפי זה כוונת המשנה במילה "השבט" לדבר של השבט. - שני האמוראים האלה נזכרים בירושלמי ביצה א,ה שבו מובא מעשה ברבי ליעזר ורבי אבא מרי ורבי מתניה)<b>.</b><br><br><small>ב<b>בבלי סנהדרין</b> טו,ב-טז,א אמרו: "אין דנים לא את השבט". - האי שבט דחטא במאי?...<br>אמר רב מתנה: הכא בנשיא שבט שחטא (בחטא שעונשו מוות) עסיקינן...<br>עולא אמר רבי אלעזר: בבאים (שני שבטים להידון) על עסקי נחלות...<br>רבינא אמר: לעולם בשבט שהודח (לעבודה זרה, ודנים דינו של כל אחד בסנהדרין גדולה)...<br><br>בבבלי: רב מתנה (הראשון, אמורא בבלי בדור השני) ועולא (אמורא בדור השני והשלישי) בשם רבי אלעזר (אמורא בדור השני). ובירושלמי: רבי מתניה ורבי ליעזר (אמוראים ארץ ישראלים בדור החמישי). נראה שהבבלי החליף את שמות שני האמוראים שבירושלמי, שאינם מובאים בבבלי ואינם ידועים לבבלי, בשמות אמוראים דומים שידועים לבבלי.<br><br>בבבלי סנהדרין מו,א מבואר, שלא שנו שאין דנים שניים ביום אחד אלא במיתה אחת כעין שתי מיתות, כגון שתי עבירות (שיש להן אותו עונש מיתה, כגון חילול שבת ועבודה זרה, ששתיהן בסקילה, וכל שכן שתי מיתות ממש), אבל במיתה אחת ועבירה אחת - דנים. ואין כן דעת הירושלמי לקמן ד,ב: "ואין דנין שני דיני נפשות ביום אחד - אמר רבי אבין: ואפילו נואף ונואפת" (אפילו במיתה אחת ועבירה אחת אין דנים שניים ביום אחד), ואין הביאור שמדובר בבת כוהן ובועלה (שבת כוהן כשהיא ארוסה או נשואה וזינתה עונשה בשריפה, ובועלה נידון כשאר בועל בת ישראל, שאם היא ארוסה בסקילה ואם היא נשואה בחנק) כמו שמבארים בבבלי סנהדרין מו,א. ובדבריי אלה אפשר לבאר מדוע בבבלי סנהדרין טו,ב מבארים את משנתנו בשלושה אופנים, ואחד מהם הוא שבט שהודח, ובירושלמי רק בשני אופנים, או בנשיא שבטים או בחורש שבין שני שבטים: הבבלי לשיטתו הוא שבמיתה אחת ועבירה אחת דנים שניים ביום אחד, ולכן אפשר לבאר שדנים שבט שלם אם הודח, אבל הירושלמי סובר שאין דנים שניים ביום אחד לעולם, ולכן אי אפשר לו לבאר בשבט שהודח אלא או בנשיא שבטים או בחורש שבין שני שבטים ("חומת ירושלים" חלק א, עמוד 16).<br><br>גרעינן של שתי הסוגיות שלפנינו (בירושלמי ובבבלי) הוא באוקימתות למשנה מפי רב מתנה ומפי עולא בשם רבי אלעזר. גרעין זה השתמר בסוגיית הירושלמי בצורתו הראשונית, ואילו בסוגיה בבבלי נארגו אוקימתות אלו אל תוך מבנה סוגייתי מפורט. בשלב מאוחר יותר נוספו בכל אחד מהתלמודים קושיות (בירושלמי: 'איתא חמי...', ובבבלי: 'האי שבט דחטא במאי?...') המקשרות את האוקימתות הללו למשנה ("דרכיהן והתהוותן של סוגיות הירושלמי הדנות במשנה במסכת סנהדרין", עמוד 127).</small><br>• • •
<b>נביא השקר נידון בסנהדרין גדולה</b><br>במשנה שנינו: "אין דנין... לא את נביא השקר... אלא בבית דין של שבעים ואחד".
מניין למדים שנביא השקר נידון בבית דין של שבעים ואחד? -
<b>אמר רבי זירא</b> (מגדולי אמוראי ארץ ישראל בדור השלישי)<b>: נאמר כאן</b> – בזקן ממרא, <b>'זדון'</b> – "וְהָאִישׁ אֲשֶׁר יַעֲשֶׂה בְזָדוֹן" (דברים יז,יב)<b>, ונאמר להלן</b> – בנביא השקר, <b>'זדון': "בְּזָדוֹן דִּבְּרוֹ הַנָּבִיא"</b> (דברים יח,כב)<b>. מה 'זדון' שנאמר להלן - בנביא השקר הכתוב מדבר, אף 'זדון' שנאמר כאן - בנביא השקר הכתוב מדבר</b> – מכאן למדים שנביא השקר דינו כזקן ממרא שנידון בבית דין של שבעים ואחד (אף שזקן ממרא נידון למיתה בבית דין של עשרים ושלושה דיינים שבעירו, כמו שאר דיני נפשות, אבל אינו נהרג אלא בבית הדין הגדול שבירושלים (משנה להלן יא,ד). הלימוד של נביא השקר לפי רבי זירא הוא מביצוע עונשו של זקן ממרא)<b>.</b><br>
<b>אמר רבי חזקיה</b> (אמורא ארץ ישראלי בדור הרביעי)<b>: נאמר כאן</b> – בזקן ממרא, <b>'דיבר'</b> (צריך לומר כאן ולהלן: '<b>דבר</b>' ("שערי תורת ארץ ישראל")) – "וְעָשִׂיתָ עַל פִּי הַדָּבָר אֲשֶׁר יַגִּידוּ לְךָ מִן הַמָּקוֹם הַהוּא אֲשֶׁר יִבְחַר ה'" (דברים יז,י)<b>, ונאמר להלן</b> – בנביא השקר, <b>"אֲשֶׁר יְדַבֵּר הַנָּבִיא בְּשֵׁם י'י"</b> (צריך לומר: '"אַךְ הַנָּבִיא אֲשֶׁר יָזִיד לְדַבֵּר דָּבָר בִּשְׁמִי... וּמֵת הַנָּבִיא הַהוּא"' (דברים יח,כ))<b>. מה 'דיבר' שנאמר להלן - בנביא השקר הכתוב מדבר, אף 'דיבר' שנאמר כאן - בנביא השקר הכתוב מדבר</b> – מכאן למדים שנביא השקר דינו כזקן ממרא שנידון בבית דין של שבעים ואחד (זקן ממרא הוא חכם שממרה את פי בית דין הגדול שבירושלים ומורה לעשות דבר בניגוד לפסק דינם. הלימוד של נביא השקר לפי רבי חזקיה הוא מהמרייתו של זקן ממרא)<b>.</b><br><br><small>הלשון בשתי הדרשות: 'נאמר כאן... ונאמר להלן... מה... שנאמר להלן - בנביא השקר הכתוב מדבר, אף... שנאמר כאן - בנביא השקר הכתוב מדבר' - קשה, שבתחילה 'כאן' הוא בזקן ממרא ו'להלן' הוא בנביא השקר, ובסוף הם היפוך הדברים, ועוד קשה, שאיך אפשר לומר שהכתוב כאן והכתוב להלן מדברים בנביא השקר, והרי כתוב אחד נאמר בזקן ממרא וכתוב שני נאמר בנביא השקר. ונראה שבמקום הלשון הזה צריך לומר בשתי הדרשות: 'נאמר <b>להלן</b> (בזקן ממרא)... ונאמר <b>כאן</b> (בנביא השקר)... מה... שנאמר להלן - <b>בשבעים ואחד</b> הכתוב מדבר, אף... שנאמר כאן - <b>בשבעים ואחד</b> הכתוב מדבר'. וראה "דרכיהן והתהוותן של סוגיות הירושלמי הדנות במשנה במסכת סנהדרין" עמוד 46.<br><br>ב<b>בבלי סנהדרין</b> טז,א אמרו: "לא את נביא השקר". - מנהני מילי?<br>אמר רבי יוסי ברבי חנינה: אתיא 'הזדה' (דברים יח,כ: "הַנָּבִיא אֲשֶׁר יָזִיד לְדַבֵּר דָּבָר בִּשְׁמִי... וּמֵת הַנָּבִיא הַהוּא") 'הזדה' מזקן ממרא (דברים יז,יב: "וְהָאִישׁ אֲשֶׁר יַעֲשֶׂה בְזָדוֹן לְבִלְתִּי שְׁמֹעַ אֶל הַכֹּהֵן... אוֹ אֶל הַשֹּׁפֵט וּמֵת הָאִישׁ הַהוּא"). מה להלן (בזקן ממרא) בשבעים ואחד, אף כאן (בנביא השקר) בשבעים ואחד.<br>והא 'הזדה' כי כתיבא (בזקן ממרא) - בקטלא הוא דכתיבא, וקטלא בעשרים ושלושה הוא!<br>אלא אמר ריש לקיש: גמר 'דבר' (דברים יח,כ: "הַנָּבִיא אֲשֶׁר יָזִיד לְדַבֵּר דָּבָר בִּשְׁמִי... וּמֵת הַנָּבִיא הַהוּא") 'דבר' מהמראתו (של זקן ממרא - דברים יז,י: "וְעָשִׂיתָ עַל פִּי הַדָּבָר אֲשֶׁר יַגִּידוּ לְךָ"). מה המראתו בשבעים ואחד (ממרה פיו של בית דין של שבעים ואחד), אף כאן (בנביא השקר) בשבעים ואחד.<br><br>דרשת רבי יוסי ברבי חנינה בבבלי היא דרשת רבי זירא בירושלמי, ודרשת ריש לקיש בבבלי היא דרשת רבי חזקיה בירושלמי.</small><br>• • •
<b>תוספת על העיר ועל העזרות</b><br>במשנה שנינו: <b>"אין מוציאין למלחמת הרשות אלא על פי בית דין של שבעים ואחד.</b> ואין מוסיפין על העיר ועל העזרות אלא על פי בית דין של שבעים ואחד<b>".</b>
וב<b>משנה שבועות</b> ב,ב שנינו: אין מוסיפים על העיר ועל העזרות אלא במלך ובנביא ובאורים ובתומים ובסנהדרין של שבעים ואחד (על פיהם של כל אלו, שכולם יסכימו לכך) ובשתי תודות ובשיר (כפי שעשה נחמיה בזמנו). ובית דין מהלכים ושתי תודות אחריהם.<br>
התנאי הנדרש לקידוש שטח שנוסף לעיר או לעזרה הוא עריכת טקס שנעשה בהסכמה של מלך, נביא, אורים ותומים וסנהדרין גדולה של שבעים ואחד חברים. קידוש התוספת לעיר נעשה בתהלוכה לאורך החומה החדשה. בתהלוכה נישאו שתי חלות חמץ של קורבן תודה ואחריהן הלכו חברי הסנהדרין כשהם מלווים בשירת הלוויים ואחריהם הלך העם. כשהגיעו לסוף המקום שאותו קידשו נאכלה שם אחת החלות והחלה השנייה נשרפה.<br>
במשנה בסנהדרין לא נזכרו מלך ונביא ואורים ותומים, משום שהמשנה הזו אינה עוסקת אלא בדברים הנעשים בסנהדרין גדולה ("תוספות", בבלי שבועות טו,א ד"ה 'שאין').<br><br><small>במשנת שבועות מדובר על טכס מעשה ההוספה. משום זה לא: "על פי בית דין", אלא: "בסנהדרין של שבעים ואחד". הסנהדרין כמוסד המייצג העליון השתתפה בטכס ההוספה. במשנת סנהדרין קובעים את פעולות בתי הדין השונים וביניהן גם אלה של בית דין של שבעים ואחד, כמו הכרעה האם להוסיף על העיר, היינו מציעים לפניהם שאלה ועל פי תשובתם עושים את המעשה. משום זה במשנת סנהדרין: "אין מוסיפין... אלא על פי בית דין של שבעים ואחד", ולא: "בסנהדרין של שבעים ואחד" ("על המשנה", עמוד 191).<br><br>כאן התחלת מקבילה בירושלמי שבועות ב,ב.</small>
מניין למדים שמוסיפים על העיר ועל העזרות במלך ובנביא ובאורים ובתומים ובסנהדרין של שבעים ואחד ובשתי תודות ובשיר? -
<b>רבי יהודה אומר</b> (צריך לומר כמו במקבילה: '<b>רב</b> (אמורא בבלי בדור הראשון, מגדולי האמוראים) <b>אמר</b>' ("תוספתא כפשוטה", זרעים א, מבוא, עמוד כא, הערה 40), משום שהשימוש בלשון 'כתחילה' בתוספת פסוק כמו כאן מצוי בפיו של רב. - או שצריך לומר: '<b>רב</b> יהודה (מגדולי אמוראי בבל בדור השני) אמר', וכן צריך לומר במקבילה, ואין לגרוס 'רב אמר', שכן להלן מובא בשם רב לימוד אחר ("יפה עיניים"))<b>: כתחילה</b> – כמו שהיה בתחילה, כמעשה קדמונים בזמן המקרא (יש לנהוג כמו שנהגו בימים הקדומים, בשעה שנבנה המקדש בימי דויד ושלמה ובשעה שנחנכה חומת ירושלים בימי עזרא ונחמיה, כמפורט להלן)<b>.</b>
<b>"וַיַּעַל דָּוִד כִּדְבַר גָּד"</b> (שמואל ב כד,יט) / <b>"וַיַּעַל דָּוִיד בִּדְבַר גָּד"</b> (דברי הימים א כא,יט) – דויד עלה לגורן אורנן שבהר המוריה כדבר גד הנביא במצוות ה' אליו (כדי לבנות מזבח בגורן אורנן ולהניח את היסוד לבית ה'), <b>- זה מלך ונביא</b> – דויד זה מלך, וגד זה נביא. הרי שמקומו של המקדש נבחר על פי מלך ונביא<b>;</b>
<b>"ויחל שלמה לבנות את בית י'י אלהי ישראל בהר המוריה אשר נראה לו"</b> (צריך לתקן כמו במקבילה: '"<b>וַיָּחֶל שְׁלֹמֹה לִבְנוֹת אֶת בֵּית י'י בִּירוּשָׁלִַם בְּהַר הַמּוֹרִיָּה אֲשֶׁר נִרְאָה לְדָוִיד אָבִיהוּ</b>, אֲשֶׁר הֵכִין בִּמְקוֹם דָּוִיד בְּגֹרֶן אָרְנָן הַיְבוּסִי"') (דברי הימים ב ג,א) – שלמה התחיל לבנות את בית ה' בגורן אורנן שבהר המוריה, במקום שנראה ה' לדויד אביו; ויש לדרוש את המילים "אשר נראה": <b>- אֵילּוּ אורים ותומים</b> (חפצי קודש שנקבעו בחושן של הכוהן הגדול, שלפיהם הגיד הכוהן את תשובת ה' על כל שאלה שנשאל) – שנראה לדויד באורים ובתומים שיש לבנות את בית ה' במקום הזה. הרי שמקומו של המקדש נבחר על פי אורים ותומים<b>, "לְדָוִיד אָבִיהוּ"</b> (דברי הימים ב ג,א) – יש לדרוש את המילה היתירה "אביהו": <b>- זה סנהדרין</b> – שסנהדרין נקראת אב, כמו שלמדים מהכתוב שלהלן<b>, "שְׁאַל אָבִיךָ וְיַגֵּדְךָ</b>, <b>זְקֵנֶיךָ וְיֹאמְרוּ לָךְ"</b> (דברים לב,ז) – שאל את אביך ואת זקני עמך כדי שיספרו לך את קורות התקופות הקודמות; ויש ללמוד מכתוב זה שכשם שזקנים הם סנהדרין, כך אב זה סנהדרין. הרי שמקומו של המקדש נבחר על פי סנהדרין<b>;</b>
<b>השיר</b> – כשמוסיפים על העיר, הלוויים המלווים את התודות שמוליכים מסביב למקום המתקדש מנגנים בכלי נגינה ושרים מזמורים (בחנוכת חומת ירושלים ובקידושה נאמר: "וּבַחֲנֻכַּת חוֹמַת יְרוּשָׁלִַם בִּקְשׁוּ אֶת הַלְוִיִּם מִכָּל מְקוֹמֹתָם לַהֲבִיאָם לִירוּשָׁלִָם, לַעֲשֹׂת חֲנֻכָּה וְשִׂמְחָה וּבְתוֹדוֹת וּבְשִׁיר, מְצִלְתַּיִם, נְבָלִים וּבְכִנֹּרוֹת" (נחמיה יב,כז)), <b>- "וַיֵּלֶךְ אַחֲרֵיהֶם הוֹשַׁעְיָה וַחֲצִי שָׂרֵי יְהוּדָה</b>; וּמִבְּנֵי הַכֹּהֲנִים בַּחֲצֹצְרוֹת...; וְאֶחָיו... בִּכְלֵי שִׁיר דָּוִיד<b>"</b> (נחמיה יב,לב-לו) – חצי השרים הלכו מעל לחומה אחרי התודה הראשונה והתהלוכה הראשונה; והכוהנים הריעו בחצוצרות; והלוויים שרו וניגנו בכלי שיר שהנהיג דויד המלך<b>, תודות</b> – כשמוסיפים על העיר, מוליכים שני קורבנות תודה מסביב למקום המתקדש, <b>- "וָאַעֲמִידָה שְׁתֵּי תוֹדֹת גְּדוֹלֹת וְתַהֲלֻכֹת לַיָּמִין מֵעַל לַחוֹמָה לְשַׁעַר הָאַשְׁפֹּת"</b> (נחמיה יב,לא) – "תודות" הן מקהלות משוררים ששרו שירי תודה, ו"תהלוכות" הן קבוצות של המון חוגג (אפשר ש"תהלוכות" הוא פירוש ל"תודות"). תודה אחת הלכה מעל לחומה לימין (דרומה), בכיוון לשער האשפות שהיה בקרן דרומית מזרחית. לפי חז"ל, "שתי תודות גדולות" הן שתי חלות לחם חמץ של קורבן תודה, ובהן היו הולכים מסביב לעיר לקדשה<b>.</b><br><br><small>ב"חידושי הריצ"ד" כתב שיש בלימוד בעניין השיר והתודות ערבוביה וחיסרון, והציע לגרוס כסדר המשנה שבועות ב,ב: <b>בשתי תודות</b> - "וָאַעֲמִידָה שְׁתֵּי תוֹדֹת גְּדוֹלֹת", <b>ובשיר</b> - "וּבְשִׁיר, מְצִלְתַּיִם, נְבָלִים וּבְכִנֹּרוֹת", <b>ובית דין מהלכים אחריהם</b> - "וַיֵּלֶךְ אַחֲרֵיהֶם הוֹשַׁעְיָה וַחֲצִי שָׂרֵי יְהוּדָה".<br>בבבלי שבועות טו,ב למדו מן הפסוק "וילך אחריהם הושעיה..." (אחרי "שתי תודות" הנזכרות בפסוק הקודם) שבית דין מהלכים אחרי שתי התודות ולא לפניהן. הצעת הריצ"ד בזה היא על פי הבבלי. אולם ההלכה שבמשנה מייצגת שיטה הפוכה: "ובית דין מהלכים ושתי תודות אחריהם".</small><br>
<b>אמר רבי שמואל בר יודן</b> (אמורא בדור השלישי)<b>: מה כתוב 'מהלכות'?!</b> (בתמיהה) – וכי כתוב 'וָאַעֲמִידָה שְׁתֵּי תוֹדֹת גְּדוֹלֹת <b>מְהַלְּכוֹת</b> לַיָּמִין', שמשמעו שהתודות עצמן הלכו?! ('תהלוכה' היא יחידאית במקרא, והיה צריך לומר: "והתודה האחת הולכת לימין" בדומה לנחמיה יב,לח: "והתודה השנית ההולכת למואל" (כנראה "לשמאל")) <b>לא "תַהֲלֻכֹת"?!</b> (בתמיהה) – וכי לא כתוב "וָאַעֲמִידָה שְׁתֵּי תוֹדֹת גְּדוֹלֹת וְ<b>תַהֲלֻכֹת</b> לַיָּמִין"?! (במקבילה בשבועות העתיקו הסופרים מסנהדרין את תחילת הסוגיה (עד כאן) ואת סופה ("על הירושלמי", עמוד 23)) <b>אלא בניטלות על ידי אחר</b> – משמעו של הכתוב שאחרים נשאו בידיהם את התודות והוליכו אותן מסביב למקום המתקדש. ומכאן שהתודות הן חלות של קורבן תודה, ואין הן בהמות של קורבן תודה שיכולות להלך בעצמן<b>.</b>
<b>רב הונא בר חייה</b> (אמורא בבלי בדור השני והשלישי. - חכם זה מוזכר בכמה מקומות בירושלמי במסירה שלפנינו בלא תואר רבנות ובכמה מקומות עם תואר רבנות. מתקבל על הדעת שהסופר הוסיף מדעתו תואר לחכם זה המוכר מן הבבלי עם תואר רבנות (ראה "מסורות ונוסחאות בתלמוד", עמוד 58)) <b>בשם רב מייתי לה דבר תורה</b> – מביא (לומד) אותה (את ההלכה בעניין תוספת על העיר ועל העזרות במלך ובנביא ובאורים ובתומים ובסנהדרין) [מ]דבר תורה (ולא מדברי נביאים כדברי רב לעיל)<b>: "כְּכֹל אֲשֶׁר אֲנִי מַרְאֶה אוֹתְךָ</b>, <b>אֵת תַּבְנִית הַמִּשְׁכָּן וְאֵת תַּבְנִית כָּל כֵּלָיו</b>, <b>וְכֵן תַּעֲשׂוּ"</b> (שמות כה,ט) – אתה, משה, וישראל תעשו את המשכן וכליו לפי צורתם שאני מראה אותך; והיה לו לכתוב לומר "כן תעשו" בלא וי"ו, וכיוון שאמר "וכן תעשו" יש לדרוש: <b>- כן תעשו לדורות</b> – כך צריך לעשות גם בדורות הבאים<b>.</b>
<b>"משה" - זה מלך ונביא, "אהרן" - אֵילּוּ אורים ותומים</b> – אהרן היה כוהן גדול שלבש את האורים ואת התומים<b>;</b>
<b>"אֶסְפָה לִּי שִׁבְעִים אִישׁ מִזִּקְנֵי יִשְׂרָאֵל"</b> (במדבר יא,טז) – (ה' אמר למשה:) אסוף בשבילי שבעים אנשים מנכבדי העם, <b>- זה סנהדרין</b> – לפי חז"ל, שבעים הזקנים נבחרו לסנהדרין הגדולה (ועם משה הם שבעים ואחד). הרי שבימי משה היו מלך ונביא ואורים ותומים וסנהדרין. וכשם שבימי משה נתקדש המשכן בכל אלה, כך יהיה לדורות (הכתוב בבמדבר יא,טז נאמר לאחר מעשה המשכן, אבל המוסד של שבעים זקנים היה עוד לפני מעשה המשכן (ראה שמות פרק כד), והירושלמי מביא את הכתוב בבמדבר משום שממנו למדים בסוף פרק זה שסנהדרין גדולה היתה של שבעים ואחד. - אפשר שצריך לתקן את נוסח הירושלמי ולגרוס: '<b>"מֹשֶׁה" - זה מלך ונביא, "וְאַהֲרֹן" - אֵילּוּ אורים ותומים, "וְשִׁבְעִים מִזִּקְנֵי יִשְׂרָאֵל" - זה סנהדרין</b>', וכולם על פי הכתוב בשמות כד,ט: "וַיַּעַל מֹשֶׁה וְאַהֲרֹן נָדָב וַאֲבִיהוּא וְשִׁבְעִים מִזִּקְנֵי יִשְׂרָאֵל", שנאמר לפני מעשה המשכן)<b>, "שאל אביך ויגדך" וגו'</b> (דברים לב,ז) (אין לגרוס את המילים ״שאל אביך ויגדך" וגו' ("קורבן העדה"). - המילים הללו מיותרות וצריכים למחוק אותן, ואפשר שנשתרבבו המילים הללו בשגרת הלשון מלמעלה, ששם הלימוד שצריכים סנהדרין הוא מהכתוב "אביהו", ואב הוא לשון סנהדרין כמו שנאמר "שאל אביך ויגדך, זקניך ויאמרו לך", אבל כאן הלימוד שצריכים סנהדרין הוא מהכתוב "אספה לי שבעים איש מזקני ישראל", ואין שום טעם לגרוס אחר זה "שאל אביך ויגדך" וגו׳ ("זהב הארץ", סנהדרין, עמוד ט))<b>;</b>
<b>השיר - "וַיֵּלֶךְ אַחֲרֵיהֶם הוֹשַׁעְיָה וַחֲצִי שָׂרֵי יְהוּדָה"</b> (נחמיה יב,לב)<b>, תודות - "וָאַעֲמִידָה שְׁתֵּי תוֹדֹת גְּדוֹלֹת וְתַהֲלֻכֹת לַיָּמִין מֵעַל לַחוֹמָה לְשַׁעַר הָאַשְׁפֹּת"</b> (נחמיה יב,לא) – השיר והתודות נלמדים מהכתוב בנחמיה, כמו שאמר רב / רב יהודה לעיל<b>.</b><br>
<b>אמר רבי שמואל בר יודן: מה כתוב 'מהלכות'?!</b> (בתמיהה) <b>לא "תַהֲלֻכֹת"?!</b> (בתמיהה) <b>אלא בניטלות על ידי אחר.</b><br><br><small>המילים "שאל אביך ויגדך וגו'" והלימוד בעניין השיר והתודות שבדברי רב הונא בר חייה הועתקו בטעות מדברי רב / רב יהודה לעיל ואין לגרוס אותם שנית, כיוון שלא בא רב הונא בר חייה אלא לומר לימוד שונה מהלימוד הראשון בעניין תוספת על העיר ועל העזרות במלך ובנביא ובאורים ובתומים ובסנהדרין. גם דברי רבי שמואל בר יודן שמובאים לאחר דברי רב הונא בר חייה הועתקו בטעות מלעיל ואין לגרוס אותם שנית. וכן כתב בחידושי הריצ"ד.<br>ואולי אין לגרוס את הלימוד בעניין השיר והתודות בדברי רב / רב יהודה, אלא יש לגרוס אותו לאחר דברי רב הונא בר חייה, ולימוד זה הוא מסתם הירושלמי ואינו מדברי האמוראים הללו, ולאחריו יש לגרוס את דברי רבי שמואל בר יודן. לפי זה, הלימוד בעניין השיר והתודות ודברי רבי שמואל בר יודן הועתקו בטעות לעיל מכאן.<br><br>בטקס חנוכת חומות ירושלים שאורגן על ידי נחמיה, שתי תהלוכות, עזרא הסופר בראש אחת מהן ונחמיה בראש השנייה, הקיפו את חומות ירושלים. דומה שהתהלוכות יצאו מ'שער הגיא'. עזרא הלך בתחילה דרומה (לימין) על החומה המערבית ל'שער האשפות' ול'שער העין'. משם המשיכה תהלוכתו צפונה על החומה המזרחית, הגיעה אל 'שער המים מזרח' וממנו פנתה למקדש. ואילו נחמיה הלך מאזור 'שער הגיא' צפונה (לשמאל), עבר את 'מגדל התנורים' ו'החומה הרחבה', הקיף את המקדש מצפון ונפגש עם עזרא ב'שער המטרה', שהיה ככל הנראה השער הדרומי של המקדש ("ירושלים בימי שלטון פרס: מתאר העיר והרקע ההיסטורי", "ספר ירושלים - תקופת המקרא", עמוד 336).<br><br>ב<b>ספרי דברים</b> פסקה סב נאמר: מניין שלא עשה (דויד) אלא על פי נביא? שנאמר: "ויבוא גד אל דויד ביום ההוא ויאמר לו: עלה הקם לה' מזבח בגורן ארוונה היבוסי" (שמואל ב כד,יח), ואומר: "ויחל שלמה לבנות את בית ה' בירושלים בהר המוריה אשר נראה לדויד אביהו" (דברי הימים ב ג,א).<br><br>ב<b>בבלי סנהדרין</b> טז,ב ו<b>שבועות</b> יד,ב אמרו: "ואין מוסיפים על העיר...". - מנא הני מילי? - אמר רב שימי בר חייא: אמר קרא: "ככל אשר אני מראה אותך את תבנית המשכן... וכן תעשו" - לדורות (כפי שנעשה במשכן, כך יש לעשות לדורות).<br><br>ב<b>תוספתא סנהדרין</b> ג,ב שנו: שתי תודות שאמרו - בלחמן אבל לא בבשרן.<br>וב<b>בבלי שבועות</b> טו,א אמרו: "ובשתי תודות". - תנא: שתי תודות שאמרו, בלחמן (בלחמי התודה) ולא בבשרן (של קורבנות התודה). - מנהני מילי? - אמר רב חסדא: אמר קרא: "ואעמידה שתי תודות גדולות ותהלוכות לימין מעל לחומה" - מאי "גדולות"? ...גדולות שבתודה (לגדולים שבלחמי התודה), ומאי ניהו? חמץ (חלות החמץ שהן גדולות מחלות המצה הבאות עם קורבן התודה, ובהן היו מקדשים את תוספת העיר).</small>
ושואלים: <b>כיצד היו מהלכות?</b> – כיצד היו נושאים את שתי התודות (לחמי התודה) מסביב למקום המתקדש?
ומשיבים בהבאת מחלוקת: <b>רבי חייה רבה</b> – הגדול (בדור המעבר שבין התנאים לאמוראים) <b>ורבי שמעון ברבי</b> (בנו של רבי יהודה הנשיא, בדור המעבר שבין התנאים לאמוראים) – נחלקו שני החכמים<b>. חד אמר:</b> – [חכם] אחד אומר: <b>זו כנגד זו</b> – שתי התודות היו מהלכות מסביב למקום המתקדש זה בצידו האחד וזה בצידו השני (כמו שהיה בחנוכת חומת ירושלים ובקידושה בימי עזרא ונחמיה)<b>, וחרנה אמר:</b> – ו[החכם] האחר אומר: <b>זו אחר זו</b> – שתי התודות היו מהלכות מסביב למקום המתקדש זה אחרי זה<b>.</b><br>
ומציעים הסברים לדעות החולקות המתבססים על פסוקים: <b>ושניהן</b> – רבי חייה ורבי שמעון ברבי, <b>מקרא אחד</b> – פסוק אחד מסוים, הן <b>דורשין: "וְהַתּוֹדָה הַשֵּׁנִית הַהוֹלֶכֶת לְמוֹאל וַאֲנִי אַחֲרֶיהָ"</b> (נחמיה יב,לח) – התודה השנייה הלכה ממול הראשונה, ונחמיה הלך אחריה (לצורה 'למואל' אין חבר במקרא, ואולי עיקרה: אל מול. ויש מפרשים: לשמאל (במקום "למואל" יש לקרוא "לִ[שְׂ]מֹואל"), שתודה אחת היתה הולכת לימין (דרומה) והתודה השנייה היתה הולכת לשמאל (צפונה))<b>. מאן דמר:</b> – מי שאומר: <b>זו כנגד זו</b> – יש לפרש את המילה "למואל" (=מול) כמו שהוא בכתוב שלהלן בפרשת בלק ובלעם: <b>- "וְהוּא יֹשֵׁב מִמֻּלִי"</b> (במדבר כב,ה) – (בלק מלך מואב אמר:) בני ישראל יושבים כנגד ארצי, בצד השני של נחל ארנון (נחל ארנון נשפך לים המלח ממזרח. בני ישראל ישבו בערבות מואב שמצפון מזרח לים המלח, לאחר שכבשו מידי סיחון מלך האמורי את חצי ארץ מואב שמצפון לנחל ארנון, והמואבים ישבו בחצי ארץ מואב שמדרום לנחל ארנון)<b>, ומאן דמר:</b> – ומי שאומר: <b>זו אחר זו</b> – יש לפרש את המילה "למואל" (=מול) כמו שהוא בכתוב שלהלן בקורבן חטאת העוף: <b>- "וּמָלַק אֶת רֹאשׁוֹ מִמּוּל עָרְפּוֹ"</b> (ויקרא ה,ח) – הכוהן חותך בציפורן אגודלו את ראשו של העוף אחרי עורפו, בתחתית עורפו<b>.</b><br>
ומפרטים את עמדותיהם של בעלי הדעות החולקות: (<b>ו</b>)<b>מאן דמר:</b> – מי שאומר: <b>זו כנגד זו - נמצא כל מקום ומקום</b> – מסביב השטח המתקדש, <b>מתכפר</b> – מתקדש, <b>בתודה אחת</b> – שכן תודה אחת מהלכת בצידו האחד של השטח המתקדש והתודה השנייה מהלכת בצידו השני<b>, ומאן דמר:</b> – ומי שאומר: <b>זו אחר זו - נמצא כל מקום ומקום מתכפר בשתי תודות</b> – שכן שתי התודות מהלכות מסביב השטח המתקדש כולו<b>.</b>
ומציעים שאלה לפי דעה אחת: <b>מאן דמר:</b> – מי שאומר: <b>זו אחר זו - יאות</b> – יפה (נכון, דעתו מובנת)<b>,</b> ויש להציע משנה המסייעת לכך: <b>דתנינן:</b> – ששנינו (משנה שבועות ב,ב): <b>הפנימית נאכלת</b> – בגמר ההליכה מסביב למקום המתקדש אוכלים את חלת התודה שנישאה בצד פנים, <b>והחיצונה נשרפת</b> – שורפים את חלת התודה שנישאה בצד חוץ. ולדעת מי שאומר: זו אחר זו - הפנימית היא הראשונה שנישאה בין בית דין שמהלכים לפני שתי התודות ובין התודה השנייה שנישאה אחרי הראשונה, והחיצונה היא השנייה<b>, ומאן דמר:</b> – ומי שאומר: <b>זו כנגד זו</b> – אין דעתו מובנת, ויש לשאול על דעתו: <b>- אי זו היא הפנימית?</b> – לדעתו אין ראוי לקרוא לאחת פנימית ולשנייה חיצונית, שכן אין הצד האחד פנימי ואין הצד השני חיצון!
ומשיבים: <b>זו שסמוכה לבית</b> – הפנימית היא זו שמהלכת בצידו של השטח המתקדש הסמוך לבית המקדש. והחיצונה היא זו שמהלכת בצידו של השטח המתקדש הרחוק מבית המקדש<b>.</b><br>
<b>רבי יסא</b> (רבי אסי, אמורא ארץ ישראלי בדור השלישי) אמר <b>בשם רבי יוחנן</b> (גדול אמוראי ארץ ישראל בדור השני)<b>: על פי נביא נאכלת</b> – הנביאים שהיו בחנוכת חומת ירושלים ובקידושה בימי עזרא ונחמיה הם שהורו שהפנימית נאכלת, אף שמן הדין היא נשרפת כמו החיצונה, שכן שתיהן נפסלו לאכילה מדין יוצא, שכן יצאו מהתחום המקודש הקודם של העיר ועדיין התחום הנוסף לא התקדש על ידיהן<b>.</b><br><br><small>ב<b>בבלי שבועות</b> טו,ב אמרו: כיצד מהלכות? - רבי חייא ורבי שמעון ברבי. חד אמר: זו כנגד זו, וחד אמר: זו אחר זו. מאן דאמר: זו כנגד זו - הפנימית - הך דמקרבא לחומה / דלהדי חומה (זו הקרובה לחומה של העיר); מאן דאמר: זו אחר זו - הפנימית - הך דמקרבא לבית דין / דלהדי בית דין (השנייה שבין הראשונה (החיצונה) לבין בית הדין, שהרי בית הדין הולכים אחרי התודות).<br>תנן: הפנימית נאכלת והחיצונה נשרפת. בשלמא למאן דאמר: זו אחר זו - אמטול הכי פנימית (שהיא השנייה) נאכלת, משום דקדשה לה (את התוספת) חיצונה (שהיא הראשונה קידשה את המקום בקדושת ירושלים, ונמצאת התודה השנייה מהלכת במקום מקודש ולא נפסלה ביוצא, ולכן היא נאכלת, והתודה הראשונה נשרפת כי נפסלה ביוצא); אלא למאן דאמר: זו כנגד זו - תרוייהו בהדי הדדי קא מיקדשן! (ומדוע הפנימית נאכלת והחיצונה נשרפת?) - ...אלא אמר רבי יוחנן: על פי נביא נאכלת ועל פי נביא נשרפת (הנביאים שהיו בזמן הבית השני הם שאמרו כיצד לעשות, ואין טעם בדבר).<br><br>אפשר לפרש את דעות רבי חייא ורבי שמעון ברבי בבבלי כמו שפירשנו אותן בירושלמי.<br>בבבלי פירשו 'פנימית' ו'חיצונה' לדעה האומרת "זו אחר זו" לפי שיטת הבבלי שבית דין מהלכים אחרי שתי התודות ולא לפניהן. אפשר לפרש 'פנימית' ו'חיצונה' לדעה האומרת "זו כנגד זו" בבבלי מעין מה שפירשו בירושלמי, שהפנימית היא זו שמהלכת בצידו של השטח המתקדש הסמוך לחומה הישנה, והחיצונה היא זו שמהלכת בצידו של השטח המתקדש הרחוק מהחומה הישנה.<br>בבבלי השתמשו בדברי רבי יוחנן כדי לתרץ קושיה על אחת מהדעות שנחלקו כיצד מהלכות, ולכן הוסיפו לדבריו שעל פי נביא נשרפת. אבל לפי הירושלמי נאמרו דברי רבי יוחנן במקורם ללא כל קשר לדעות שנחלקו כיצד מהלכות, ולא בא רבי יוחנן לומר אלא מדוע הפנימית נאכלת.<br><br>ב<b>ספרא</b> "ויקרא" דיבורא דחובה פרשה י נאמר: "ומלק את ראשו ממול עורפו" (ויקרא ה,ח) - ממול הרואה את העורף, וכן הוא אומר: "והוא יושב ממולי" (במדבר כב,ה).<br>וב<b>בבלי חולין</b> יט,ב אמרו: תנו רבנן: "ממול עורפו" (ויקרא ה,ח) - ממול הרואה את העורף, וכן הוא אומר: "והוא יושב ממולי" (במדבר כב,ה).<br><br>בספרא ובבבלי חולין פירשו "ממול" שבשני הכתובים הללו - 'בצד של', שלא כרבי חייא ורבי שמעון ברבי.</small><br>
ומציעים ברייתא בבלית (שנמסרה על ידי אמורא בבלי שעלה לארץ ישראל): <b>אמר רבי זירא</b> (מגדולי אמוראי ארץ ישראל בדור השלישי)<b>: תניי תמן:</b> – שונים שָׁם (שונים בבבל): <b>נביא יש כאן, אורים ותומים למה אני צריך?</b> – כשמוסיפים על העיר ועל העזרות, די בנביא ואין צריך גם אורים ותומים, שהרי גם נביא וגם אורים ותומים מוסרים את דבר ה'.
ומציעים ברייתא המכריעה בעניין שלגביו שורר חוסר וודאות: <b>אשכח תני:</b> – נמצא [תנא ש]שונה: <b>רבי יהודה</b> (בר אלעאי, מגדולי התנאים בדור הרביעי) <b>אומר: צריך אורים ותומים</b> – כשמוסיפים על העיר ועל העזרות, אין די בנביא וצריך גם אורים ותומים<b>.</b><br><br><small>בבבלי שבועות טז,א נחלקו אמוראים, רב הונא אמר שמוסיפים על העיר ועל העזרות בכל אלו ששנינו במשנה (מלך ונביא ואורים ותומים וסנהדרין), ורב נחמן אמר שמוסיפים באחד מכל אלו. ואמרו שם, שלרב הונא כל מה שעשו עזרא ונחמיה לא היה אלא זכר בלבד לקידוש בימי דויד ושלמה, כי בימי עזרא ונחמיה לא היו אורים ותומים, ולרב נחמן עזרא ונחמיה קידשו קידוש גמור, אף שבימיהם לא היו אורים ותומים.<br>הברייתות שבירושלמי ("תניי תמן" ו-"אשכח תני") לא נחלקו אלא בנביא ואורים ותומים, האם די באחד מהם או שצריך שניהם, אבל לדברי הכול צריך גם מלך וסנהדרין.</small>
ומציעים מחלוקת אמוראים: <b>אמר רבי אבהו: אתפלגון</b> – נחלקו <b>רבי יוחנן</b> (גדול אמוראי ארץ ישראל בדור השני) <b>וריש לקיש</b> (רבי שמעון בן לקיש, מגדולי אמוראי ארץ ישראל בדור השני)<b>. חד אמר:</b> – [חכם] אחד אומר: <b>בונין ואחר כך מקד</b>(<b>י</b>)<b>שין</b> – כשרוצים להוסיף על העיר ועל העזרות, תחילה בונים את החומה של המקום שמוסיפים ואחר כך מקדשים את המקום (כמו שהיה בחנוכת חומת ירושלים ובקידושה בימי עזרא ונחמיה)<b>, וחרנה אמר:</b> – ו[החכם] האחר אומר: <b>מקד</b>(<b>י</b>)<b>שין ואחר כך בונין</b> – תחילה מקדשים את המקום שמוסיפים ואחר כך בונים את החומה של המקום<b>.</b>
ומפרטים את עמדותיהם של בעלי הדעות החולקות: <b>מאן דמר:</b> – מי שאומר: <b>בונין ואחר כך מקד</b>(<b>י</b>)<b>שין - אין רואין את המחיצות כילו</b> (=כאילו) <b>הן עולות</b> – לפני בניית המחיצות (הכתלים או החומות) של המקום שמוסיפים, אין רואים את המחיצות כאילו הן קיימות ונמשכות ועולות למעלה, ולכן צריכים תחילה לבנות את המחיצות ואחר כך לקדש את המקום שהוקף במחיצות<b>.</b> צריך להוסיף: <b>ומאן דמר:</b> – ומי שאומר: <b>מקד</b>(<b>י</b>)<b>שין ואחר כך בונין - רואין את המחיצות כילו</b> (=כאילו) <b>הן עולות</b> – לפני בניית המחיצות של המקום שמוסיפים, רואים את המחיצות כאילו הן קיימות ונמשכות ועולות למעלה, ולכן יכולים תחילה לקדש את המקום שיוקף במחיצות ואחר כך לבנות את המחיצות (לפעמים היקרות אחת של הלשון 'מאן דאמר' נשמטה בטעות, אולם מדובר בטעות ברורה ומוכחת ("הטרמינולוגיה של הירושלמי", עמוד 380, הערה 31))<b>.</b><br><br><small>בתחילת תיאור בניית חומת ירושלים בימי עזרא ונחמיה נאמר: "וַיָּקָם אֶלְיָשִׁיב הַכֹּהֵן הַגָּדוֹל וְאֶחָיו הַכֹּהֲנִים <b>וַיִּבְנוּ</b> אֶת שַׁעַר הַצֹּאן, הֵמָּה <b>קִדְּשׁוּהוּ</b> וַיַּעֲמִידוּ דַּלְתֹתָיו, וְעַד מִגְדַּל הַמֵּאָה <b>קִדְּשׁוּהוּ</b>, [ו]עַד מִגְדַּל חֲנַנְאֵל" (נחמיה ג,א). הרי שהיו בונים ואחר כך מקדשים.<br>אבל אפשר שיש לקרוא "קֵרוּהוּ" במקום "קִדְּשׁוּהוּ", כמו בהמשך תיאור בניית החומה (נחמיה ג,ג; ג,ו). "קדשוהו" הוא תיקון במקום הרשום בטעות "קדוהו" שבא תחת "קרוהו" בחילוף של ר' - ד'.</small><br>
ושואלים: <b>ביקשו להוסיף על היכל</b> – על העזרות של בית המקדש, להרחבת תחומן<b>, במה מוסיפין?</b> – באיזה קורבן הנאכל מקדשים את המקום שמוסיפים? שכן אין מקדשים מקום אלא בדבר הנאכל בו, ושאם הוא יוצא ממנו - נפסל (כדי להודיע שזהו תחום אכילת אותו סוג של קודשים. כשמוסיפים על העיר ירושלים מקדשים בלחמי תודה הנאכלים בכל העיר).
ומשיבים: <b>בשתי הלחם</b> – מקדשים בשתי חלות הלחם שמביאים בחג השבועות, ונאכלים בעזרה<b>.</b>
ומקשים: <b>ומקד</b>(<b>י</b>)<b>שין ביום טוב?</b> – הרי שתי הלחם נאכלות ביום טוב ולא למחר, וביום טוב אין מקדשים את המקום שמוסיפים!
וחוזרים מן הדברים שנאמרו קודם לכן ומשיבים: <b>אלא בלחם הפנים</b> – מקדשים בלחם הפנים שמסירים בכל שבת מעל השולחן שבהיכל, ונאכל בעזרה<b>.</b>
ומקשים: <b>ומקד</b>(<b>י</b>)<b>שין בשבת?</b> – הרי לחם הפנים נאכל בשבת ולא למחר, ובשבת אין מקדשים את המקום שמוסיפים!
וחוזרים מן הדברים שנאמרו קודם לכן ומשיבים: <b>אלא בלילה</b> – מקדשים בשתי הלחם שנאכלים גם בלילה שלאחר יום טוב של חג השבועות, או שמקדשים בלחם הפנים שנאכל גם בלילה שלאחר שבת<b>.</b>
ומקשים: <b>ומקד</b>(<b>י</b>)<b>שין בלילה?</b> – הרי בלילה אין מקדשים את המקום שמוסיפים!
ומשיבים: <b>אמר רבי יוסי בירבי בון</b> (מגדולי אמוראי ארץ ישראל בדור החמישי)<b>: במנחת מאפה</b> – כשמוסיפים על העזרות, מקדשים ביום חול ביום בשיירי מנחת מאפה תנור (מנחת נדבה הנאפית בתנור), שנאכלים בעזרה (אין ברור מדוע הוזכרה מנחת מאפה יותר משאר המנחות. - מה ששנינו במשנה שבועות שמוסיפים בשתי תודות, לא אמרו אלא בתוספת על העיר, אבל תוספת על העזרות היא בשיירי מנחה)<b>.</b><br>
ומציעים בעיה: <b>ניחא</b> – [הדבר] נוח, <b>בעלייתן מן הגולה</b> – הדין במקרה הזה מובן<b>, שהקריבו ואחר כך קידשו</b> – בחנוכת חומת ירושלים ובקידושה בימי עזרא ונחמיה הקריבו קורבן תודה במקדש שכבר היה קיים בימיהם ואחר כך קידשו בשני לחמי תודה את החומה<b>. בהכנסתן לארץ במה קידשו?</b> – במה קידשו את ירושלים בימי דוד ושלמה, והרי המקדש עוד לא היה קיים בימיהם?
ופושטים את הבעיה: <b>אמר רבי יוסי בירבי בון: בשתי תודות הבאות מנוב וגבעון</b> – בימי דוד ושלמה הקריבו קורבן תודה במשכן שהיה בימיהם בגבעון, ואחר כך הביאו שני לחמי תודה לירושלים וקידשו בהם את העיר (לחמי תודה אלה לא נפסלו בהבאתם מגבעון לירושלים מדין יוצא, כי כשהמשכן היה בגבעון היו קודשים קלים נאכלים בכל ערי ישראל (משנה זבחים יד,ז). - נוב וגבעון נזכרים יחד בכל מקום בהקשר למשכן, משום שהתקופה שבה היה המשכן תחילה בנוב ואחר כך בגבעון נחשבת תקופה אחת לעניין היתר הבמות)<b>.</b><br><br><small>ב<b>בבלי שבועות</b> טו,א-ב אמרו: אמר רמי בר חמא: אין העזרה מתקדשת אלא בשיירי מנחה (ולא בלחמי תודה).<br>מאי טעמא? - כירושלים (כמו בקידוש תוספת על ירושלים), מה ירושלים - דבר הנאכל בה (לחם תודה הנאכל בכל העיר) מקדשה, אף עזרה - דבר הנאכל בה מקדשה. - אטו לחמי תודה מי לא מתאכלי בעזרה? - אלא כירושלים, מה ירושלים - דבר הנאכל בה, ויצא ממנה - נפסל, אף עזרה - דבר הנאכל בה, ויצא ממנה - נפסל (והוא שיירי מנחה).<br>אי מה להלן (בקידוש תוספת על ירושלים) חמץ (חלות של חמץ), אף כאן (בקידוש תוספת על העזרה) חמץ (שיירי מנחה של חמץ)! - ותסברא? מנחת חמץ מי איכא? (הרי מנחה היא תמיד מצה!)<br>אלמה לא לקדשו בשתי הלחם בעצרת (שהן מנחה והן חמץ)? - משום דלא אפשר (לקדש בשתי הלחם). היכי נעביד? נבנייה (את חלק העזרה הנוסף) במעלי יומא טבא (בערב חג השבועות) וניקדשיה - שתי הלחם בשחיטת כבשים (שבאים עם שתי הלחם) הוא דקדשי (ביום טוב ולא קודם לכן)! נבנייה במעלי יומא טבא וניקדשיה ביומא טבא - בעינן קידוש בשעת בניין / סמוך לבניין! נבנייה ביומא טבא ונקדשיה - אין בניין בית המקדש דוחה יום טוב! נשבקינהו (את שתי הלחם) לבתר הכי (עד לאחר החג) ונבנייה (ביום שלאחר החג) ונקדשיה - אפסילי להו בלינה! נבנייה במעלי יומא טבא (בערב החג) ונשייר ביה פורתא (שאינו בנוי עד לאחר החג), ועם דקדיש יומא (שיוצא החג) נגמריה (את הבניין) ונקדשיה (קודם שייפסלו שתי הלחם בלינה, שהרי הן נאכלות ליום ולילה) - אין בניין בית המקדש בלילה!... הלכך לא אפשר (לקדש בשתי הלחם, ולכן מקדשים בשיירי מנחה של מצה).<br><br>לפי שני התלמודים, קידוש תוספת על העזרה נעשה ביום חול ביום בשיירי מנחה.<br>לפי הבבלי, הקידוש נעשה סמוך לשעת גמר הבניין, ולכן אמרו שאין לקדש ביום טוב ובלילה משום שאין בניין בית המקדש ביום טוב ובלילה. בירושלמי אמרו שאין לקדש ביום טוב ובלילה משום שאין קידוש ביום טוב ובלילה, ולא הוזכר בניין כלל, אבל נראה שיש לפרש את הירושלמי כמו שאמרו בבבלי. ואם כן, מה שאמרו כאן הוא לפי הדעה לעיל שבונים ואחר כך מקדשים.</small>
ומביאים ברייתא: <b>אבא שאול</b> (תנא בדור השלישי והרביעי) <b>אומר: שתי בצים</b> (=בצעים) <b>היו שם</b> – שני חלקים נוספו לתחומי העיר ירושלים<b>, התחתונה והעליונה</b> – הראשונה באיזור נמוך, והשנייה גבוהה ממנה, וכל אחת מהן הוקפה חומה ונתקדשה<b>. [התחתונה קדושתה גמורה</b> – יש בה קדושת ירושלים לכל דבר<b>, והעליונה] אין קדושתה גמורה</b> (במסירה שלפנינו נשמט מ-'והעליונה' הראשון עד 'והעליונה' השני, והושלם על פי התוספתא והבבלי)<b>. התחתונה נתקדשה בכולן</b> – התחתונה נתקדשה בימי בית המקדש הראשון על פי מלך ונביא ואורים ותומים וסנהדרין של שבעים ואחד, ולכן קדושתה גמורה<b>, והעליונה בעלייתן מן הגולה</b> – בבבל, <b>לא במלך ולא באורים ותומים</b> – העליונה נתקדשה בימי בית המקדש השני שלא על פי מלך ואורים ותומים, שבבית השני לא היו מלך (מבית דויד) ואורים ותומים, ולכן אין קדושתה גמורה<b>. לפיכך</b>, <b>התחתונה</b> - <b>עם הארץ</b> – שאינם נזהרים בהלכות טומאה וטהרה ובתרומות ומעשרות, <b>אוכלין שם קדשים קלין ומעשר שיני</b>, <b>וחבירים</b> – שנזהרים בהלכות טומאה וטהרה ובתרומות ומעשרות, <b>אוכלין שם קדשים קלין אבל לא מעשר שיני, והעליונה</b> - <b>עם הארץ אוכלין שם קדשים קלים אבל לא מעשר שיני</b>, <b>וחבירים אוכלין שם קדשים קלין ומעשר שני</b> (צריך לומר כמו בתוספתא ובבבלי: '<b>וחבירים אין אוכלין שם לא קדשים קלים ולא מעשר שיני</b>')<b>. מפני מה לא קידשוה?</b> – מדוע הקיפו את העליונה חומה אם לא קידשוה קדושה גמורה? <b>מפני שהיתה תורפת</b> (רפיון, חולשת) <b>ירושלם שם והיתה יכולה ליכבש</b> (להיכבש) <b>משם</b> – הקיפו אותה חומה מפני הסכנה שבה<b>.</b><br><br><small>ב<b>תוספתא סנהדרין</b> ג,ד שנו: אבא שאול אומר: שתי בצעים היו בירושלם, התחתונה והעליונה. התחתונה נתקדשה בכל אלו, והעליונה לא קידשוה אלא כשעלו בני הגולה שלא במלך ושלא באורים ושלא בתומים. התחתונה שהיתה קדושתה גמורה עמי הארץ אוכלים בה קודשים קלים ומעשר שני וחברים קודשים קלים אבל לא מעשר שני, והעליונה שלא היתה קדושתה גמורה עמי הארץ אוכלים בה קודשים קלים אבל לא מעשר שני וחברים לא קודשים קלים ולא מעשר שני. ומפני מה לא קידשוה? מפני שתורפה של ירושלם משם ונוחה ליכבש משם.<br><br>ב<b>בבלי שבועות</b> טז,א אמרו: אבא שאול אומר: שני בצעים היו בהר המשחה (בהר הזיתים), תחתונה ועליונה. תחתונה נתקדשה בכל אלו, ועליונה לא קידשוה אלא כשעלו בני הגולה שלא במלך ושלא באורים ותומים. תחתונה שהיתה קדושתה גמורה - עמי הארץ נכנסים לשם ואוכלים שם קודשים קלים אבל לא מעשר שני, וחברים אוכלים שם קודשים קלים ומעשר שני / חברים ועמי הארץ נכנסים לשם ואוכלים שם קודשים קלים ומעשר שני. עליונה שלא היתה קדושתה גמורה - חברים אין נכנסים לשם / חברים אין אוכלים שם לא קודשים קלים ולא מעשר שני, ועמי הארץ נכנסים לשם ואוכלים שם קודשים קלים אבל לא מעשר שני. ומפני מה לא קידשוה? מפני שאין מוסיפים על העיר ועל העזרות אלא במלך ובנביא ובאורים ובתומים ובסנהדרין של שבעים ואחד ובשתי תודות ובשיר. ולמה קידשוה? - למה קידשוה? והא אמרת: לא קידשוה! - אלא למה הכניסוה (לתוך העיר והקיפוה בחומה)? מפני שתורפה של ירושלים היתה, ונוחה ליכבש משם.<br><br><b>בצים - בצעים</b><br>בלשון חכמים: שטחים מבוצעים, מבותרים על ידי נחל או גיא. בברייתא שלנו: גאיות או בקעות קטנות ("בימי שיבת ציון", "בית מקרא" כה, עמוד 107).<br>המילה 'בצעים' פורשה במשמעות שדומה ל'בצעי מים' - מקומות מים עומדים ובלתי עמוקים. קשה להלום הסבר זה בהקשר שבו נאמרים הדברים לגבי ירושלים, ועל כן נראה שיש להעדיף את הפירוש הרואה ב'בצעים' חלקים של העיר, ואולי אף חלקים מבותרים ("המדרון המזרחי של עיר דוד בימי הבית השני ותחומי החומה השנייה", "מחקרי עיר דוד וירושלים הקדומה" 3, עמוד 82).<br><br><b>התחתונה והעליונה</b><br>התוספת "התחתונה" היא המדרון המזרחי של עיר דוד, שהיה מחוץ לחומות העיר של ימי הבית השני אך נחשב כולו כתוספת לעיר מימי הבית הראשון. "התחתונה" צמודה ל"עיר התחתונה" של ימי הבית השני, ומכאן כינויה. שיפועו התלול של המדרון המזרחי מתאים לכינוי "בצעים" המעיד על מקום מבותר.<br>חכמי התלמוד הבבלי, שלא הכירו את תחומה של ירושלים, קישרו את הידיעה על האזור שנוסף לעיר במהלך ימי הבית הראשון ושהיה מוכר בימי הבית השני - "התחתונה" - עם השם בית פאגי, שהוא שמו של היישוב בית פַּגֵּי, שהיה בהר הזיתים. בית פאגי של התלמוד הבבלי הוא המדרון המזרחי של עיר דוד ונראה כי הוא כלל את השכונה שהיתה ממזרח להר הבית.<br>התוספת "העליונה" היא השטח שהוקף בחומה השנייה בימי החשמונאים. תוספת זאת לא היתה קדושה בקדושת ירושלים, וכך היה גם דינה של "העיר החדשה" שהוקפה בחומה השלישית.<br>"העליונה" נוספה לעיר "כשעלו בני הגולה". לא ניתן לייחס ביטוי זה לימי עזרא ונחמיה, שהרי נחמיה שיקם את החומות הקיימות ולא הגדיל את שטח העיר, אלא יש לייחסו לשטח שנוסף לעיר במהלך ימי הבית השני. הנימוק הבטחוני שניתן לבניית חומה ל"עליונה": "שתורפה של ירושלם משם ונוחה ליכבש משם", מתקשר לצפון העיר, משם נעשו ההתקפות על העיר בימי הבית השני. יש אפוא לאתר את "העליונה" בצפון העיר. בימי הבית השני נוספו בצפון העיר שטחים בעקבות בנייתן של שתי חומות: החומה השנייה והחומה השלישית ("המדרון המזרחי של עיר דוד בימי הבית השני ותחומי החומה השנייה", "מחקרי עיר דוד וירושלים הקדומה" 3, עמודים 72-88).<br><br>מכיוון שבבבלי קישרו את ה"תחתונה" עם הר הזיתים, אמרו שם ש"שני בצעים היו בהר המשחה" (בהר הזיתים).<br><br>עד כאן המקבילה בירושלמי שבועות.<br><br>סוגיית הירושלמי מוסבת מעיקרה על משנת שבועות, אלא שנכפלה בסנהדרין ונתקצרה דווקא בשבועות ("מגילת תענית", עמוד 379).<br><br>מקורה של סוגיית הירושלמי הוא במסכת שבועות, מכיוון שהיא מוסבת באופן ישיר ופרטני על המשנה שם. בשלב מאוחר יותר הועברה סוגיה זו גם למסכת סנהדרין בשל ההקשר המשותף של דברים הנעשים בסנהדרין של שבעים ואחד ("דרכיהן והתהוותן של סוגיות הירושלמי הדנות במשנה במסכת סנהדרין", עמוד 51).<br><br>הסוגיות המקבילות נתקצרו לפעמים במקומן העיקרי ("סוגיות מקבילות בירושלמי" (עבודה), עמוד 13).</small><br>• • •
<b>סנהדריות לשבטים</b><br>במשנה שנינו: <b>"ואין עושין סנהדריות לשבטים</b> אלא בבית דין של שבעים ואחד<b>".</b>
מביאים ברייתא: (צריך להוסיף כמו בספרי דברים: '<b>מניין שממנים בית דין לכל שבט ושבט? -</b>') <b>תלמוד לומר</b> (הכתוב מלמד לומר)<b>: "</b>שֹׁפְטִים... תִּתֶּן לְךָ בְּכָל שְׁעָרֶיךָ... <b>לִשְׁבָטֶיךָ וְשָׁפְטוּ אֶת הָעָם"</b> (דברים טז,יח) – אתם מצווים למנות דיינים בערים של כל שבט כדי שידונו את בני השבט. מכאן למדים שיש לעשות סנהדרין של עשרים ושלושה לכל שבט ובכל עיר (המונח "תלמוד לומר" משמש כפתיחת תשובה לשאלה. בברייתא כאן חסרה השאלה, והיא הושלמה על פי ספרי דברים. ב"שערי תורת ארץ ישראל" הציע להוסיף על פי לשון המשנה: 'מניין שעושין סנהדריות לשבטים?'. וראה "דרכיהן והתהוותן של סוגיות הירושלמי הדנות במשנה במסכת סנהדרין", עמוד 48)<b>.</b><br><br><small>ב<b>ספרי דברים</b> פסקה קמד נאמר: ומניין שממנים בית דין לכל שבט ושבט? תלמוד לומר: "שופטים... לשבטיך".<br><br>ב<b>בבלי סנהדרין</b> טז,ב אמרו: תנו רבנן: ...שופטים לכל שבט ושבט מניין (שצריכים למנות)? - תלמוד לומר: "שופטים... לשבטיך". שופטים לכל עיר ועיר מניין? - תלמוד לומר: "שופטים... בכל שעריך".</small><br>• • •
<b>עיר הנידחת</b><br>במשנה שנינו: <b>"אין עושין עיר הנדחת</b> אלא בבית דין של שבעים ואחד. אין עיר נידחת בספר ולא שלש עיר נידחת, אבל עושין אחת או שתים<b>".</b>
מציעים מחלוקת חכמים שזהותם אינה ידועה: <b>רבי יוחנן</b> (גדול אמוראי ארץ ישראל בדור השני) אמר <b>בשם רבי הושעיה</b> (מגדולי אמוראי ארץ ישראל בדור הראשון)<b>: תלתא אמורין</b> – שלושה אמוראים (נחלקו בפירוש דברי המשנה "ולא שלש עיר נידחת, אבל עושין שתים")<b>.</b>
<b>חד אמר:</b> – [חכם] אחד אומר: <b>אחת עושין, שתים אין עושין</b> (נראה שצריך לומר: '<b>אחת שתים עושין, שלש אין עושין</b>') – עושים עיר נידחת אחת או שתי ערים נידחות, אבל אין עושים שלוש ערים נידחות, ואין הבדל בין ערים הסמוכות זו לזו ובין ערים המרוחקות זו מזו (אפשר שכך דעת רבי שמעון בירבי לעזר בתוספתא)<b>.</b>
<b>וחרנה אמר:</b> – ו[החכם] האחר אומר: <b>הסמוכות עושין, המפוזרות אין עושין</b> (צריך לומר: '<b>המפוזרות עושין, הסמוכות אין עושין</b>', וכך הוגה ב"קורבן העדה", ב"שערי תורת ארץ ישראל" וב"מחקרים בספרות התלמוד" ב עמוד 395) – עושים שלוש ערים נידחות המרוחקות זו מזו, אבל אין עושים שלוש ערים נידחות הסמוכות זו לזו (אבל עושים שתי ערים נידחות אפילו הסמוכות זו לזו. אפשר שכך דעת רבי שמעון בירבי לעזר בתוספתא. "המפוזרות" בירושלמי הוא "אחת ביהודה ואחת בגליל" בתוספתא)<b>.</b>
<b>וחרנה אמר:</b> – ו[החכם] האחר אומר: ה<b>מפוזרות</b> (נראה שצריך לומר: '<b>הסמוכות</b>') <b>אין עושין כל עיקר</b> – אין עושים כלל ערים נידחות הסמוכות זו לזו, ואין הבדל בין שתי ערים ובין שלוש ערים (אבל עושים שתי ערים נידחות המרוחקות זו מזו. כך דעת רבי שמעון בתוספתא)<b>.</b><br>
(נראה שצריך להוסיף: '<b>הסמוכות לסְפָר אין עושין כל עיקר</b>' – בספר אין עושים עיר הנידחת כלל. נראה שמילים אלו נשמטו בשל הדמיון למשפט שלפני כן)<b>, שמא יפוצו</b> (יפרצו ויתפשטו) <b>גוים</b> – דרך העיר הנידחת החרבה שבספר, <b>ויבואו לארץ ישראל</b> – ייכנסו לתוך הארץ ויכבשו אותה (משפט זה עם ההוספה שנוספה לו, שמובא לאחר דעות שלושת החכמים, מקביל לאמור בתוספתא לאחר דברי רבי שמעון בירבי לעזר ורבי שמעון: "ובסמוך לספר אפילו אחת לא יעשו, כדי שלא יפוצו / יפרצו גויים ויחריבו את ארץ ישראל". - לשון דומה יש בתוספתא שביעית ד,ז: "עיירות ארץ ישראל הסמוכות לספר, מושיבים עליהן שומר, כדי שלא יפוצו גויים ויבוזו פירות שביעית")<b>.</b>
ומציעים מסורת חלופית עלומת שֵׁם: <b>ואית דבעי מימר:</b> – ויש [מי] שרוצה לומר: <b>שמא יפוצו האויבים ויבואו לידי קרחה</b> (מקום חרב, שממה) – יחריבו ערים נוספות בספר, ויהיה הספר מקום בלתי מיושב, ולכן בספר אין עושים עיר הנידחת כלל<b>.</b><br><br><small>ב<b>תוספתא סנהדרין</b> יד,א שנו: רבי שמעון בירבי לעזר אומר: אין עושים שלוש עיירות נידחות בארץ ישראל, כדי שלא יחריבו את ארץ ישראל, אבל עושים אחת שתיים / אחת או שתיים. - רבי שמעון אומר: אף שתיים לא יעשו, אלא אחת ביהודה ואחת בגליל. - ובסמוך לספר אפילו אחת לא יעשו, כדי שלא יפוצו / יפרצו גויים ויחריבו את ארץ ישראל.<br>וב<b>תוספתא נגעים</b> א,יג שנו: אין עושים שלוש עיירות הנידחות בארץ ישראל, שלא להחריב את ערי ישראל, אבל עושים אחת או שתיים.<br><br>הקרבה בין הברייתא שבתוספתא למקבילה שבירושלמי גדולה, ונראה כי לפני עורך הירושלמי עמדה ברייתא הדומה לברייתא שבתוספתא, וממנה שאב הירושלמי את דבריו וערך אותם בסגנון של שלוש דעות בשינויי נוסח שונים ("דרכיהן והתהוותן של סוגיות הירושלמי הדנות במשנה במסכת סנהדרין", עמוד 312).<br><br>ב<b>בבלי סנהדרין</b> טז,ב אמרו: אמר ריש לקיש: לא שנו (שאין עושים שלוש ערים נידחות) אלא במקום אחד, אבל בשניים ושלושה מקומות - עושים.<br>רבי יוחנן אמר: אין עושים (שלוש ערים נידחות כלל), משום קורחה (שלא לעשות מקומות בלתי מיושבים בתוך ארץ ישראל).<br><br>ריש לקיש בבבלי סובר כחכם השני בירושלמי לפי פירושנו, ורבי יוחנן בבבלי סובר כחכם השלישי בירושלמי לפי פירושנו.<br>בבבלי מביאים ראיה לרבי יוחנן מברייתא. דברי רבי שמעון בתוספתא הם כמו הברייתא בבבלי. נראה שברייתת הבבלי קוצרה מן הברייתא שבתוספתא והושמטה מפני הדומות (ראה "מקורות ומסורות", סנהדרין, עמודים 25-26).<br><br><b>תלתא אמורין</b><br>"תרין / תלתא אמורין" נאמר בירושלמי כמה פעמים גם על תנאים, כלומר, שני / שלושה שונים של משניות וברייתות ("מחקרים בספרות התלמוד" ב, עמוד 394).<br><br>רבי יוחנן מביא בשם רבו, רבי הושעיה, שלושה פירושים למשנה, ששמע מפי שלושה אמוראים (מתורגמנים, מפרשים) שישבו לפני רבם. אין הכוונה לאמוראים השייכים לתקופה מסוימת. קרוב לוודאי שהם חיו בתקופת המעבר, מאחר ורבי הושעיה רובה מדור ראשון לאמוראים ("מוסדות ותארים בספרות התלמוד", עמוד 101).</small><br>• • •

Halakhah 4

<strong><big>משנה</big></strong><br><b>סנהדרין גדולה היתה של שבעים ואחד</b> – דיינים<b>, וקטנה של עשרים ושלשה</b> – דיינים<b>.</b>
<b>מניין לגדולה</b> – לסנהדרין גדולה, <b>שהיא של שבעים ואחד? שנאמר: "אֶסְפָה לִּי שִׁבְעִים אִישׁ מִזִּקְנֵי יִשְׂרָאֵל"</b> (במדבר יא,טז)<b>, ומשה על גביהן</b> – בראשם, ולא היה במניין השבעים<b>, הרי שבעים ואחד. רבי יהודה</b> (בר אלעאי, מגדולי התנאים בדור הרביעי) <b>אומר: שבעים</b> – בלבד, שאף משה במניין השבעים (כך מפורש בתוספתא ג,ט)<b>.</b>
<b>ומניין לקטנה</b> – לסנהדרין קטנה, <b>שהיא של עשרים ושלשה? שנאמר</b> – בדינו של רוצח<b>: "וְשָׁפְטוּ הָעֵדָה" "וְהִצִּילוּ הָעֵדָה"</b> (במדבר לה,כד-כה)<b>, עדה שופטת</b> – "ושפטו העדה" - עדה שהיא עשרה בני אדם מחייבת את הנידון, <b>ועדה מצלת</b> – "והצילו העדה" - וכנגדה עדה שהיא עשרה בני אדם אחרים מזכה את הנידון<b>, הרי עשרים</b> – עשרה מחייבים ועשרה מזכים<b>. ומניין לעדה שהיא עשרה? שנאמר</b> – במרגלים<b>: "עַד מָתַי לָעֵדָה הָרָעָה הַזֹּאת"</b> (במדבר יד,כז)<b>, יצאו יהושע וכלב</b> – המרגלים היו שנים עשר איש, ויצאו מכללם יהושע וכלב שלא הוציאו דיבת הארץ רעה כשאר המרגלים, ונשארו עשרה והם נקראו 'עדה'<b>. ומניין להביא עוד שלשה</b> – לרבות עוד שלושה לעשרים הללו<b>? ממשמע שנאמר:</b> – ממשמעות הכתוב שנאמר: <b>"לֹא תִהְיֶה אַחֲרֵי רַבִּים לְרָעֹת"</b> (שמות כג,ב) – ונדרש: אל תכריע לחובה על פי רוב דעות<b>, שומע אני שאמר: היה עמהן לטובה</b> – לומד אני שהכתוב אמר שהולכים אחרי רבים לטובה<b>. ואם כן, למה נאמר:</b> – למה צריך הכתוב לחזור ולומר: <b>"אַחֲרֵי רַבִּים לְהַטֹּת"</b> (שם)<b>? לא כהטייתך לטובה הטייתך לרעה</b> – לומר לך שאין הכרעתך לחובה כהכרעתך לזכות<b>. הטייתך לטובה על פי עד אחד</b> – אפילו אין המזכים יתירים על המחייבים אלא בדיין אחד<b>, ולרעה על פי שנים</b> – דווקא אם המחייבים יתירים על המזכים לכל הפחות בשני דיינים. וזהו שנאמר: "לא תהיה אחרי רבים לרעות" - אין מכריעים לרעה על פי רבים היתירים על המזכים בדיין אחד; ו"אחרי רבים להטות" - על פי שני דיינים מכריעים אפילו לרעה. והואיל וצריכים לעשרה מזכים, שאין עדה בפחות מזה, על כורחנו צריכים עוד לשנים עשר דיינים כדי שיהא אפשר להכריע לרעה על פי שניים. הרי כאן עשרים ושניים דיינים (בשני כתבי יד של המשנה: 'הטותך' במקום 'הטייתך'. - בשלושה כתבי יד של המשנה: 'לטובה על פי <b>עד</b> אחד', וכן הוא במקבילה בתוספתא סנהדרין ג,ז. כן הוא גם במשנה להלן ד,א בכתב יד אחד ובין השורות בכתב יד שני: 'דיני ממונות מטים על פי <b>עד</b> אחד בין לזכות בין לחובה, ודיני נפשות מטים על פי <b>עד</b> אחד לזכות ועל פי שנים לחובה'. וכן הוא גם בתוספתא י,יא בכתב יד אחד בעניין מסית: 'מטין על פי <b>עד</b> אחד בין לזכות בין לחובה'. נראה שהלשון 'על פי עד אחד' הוא אשגרה ממקומות אחרים, ואין לגרוס 'עד' בכל המקומות שנזכרו, כי מדובר בהם בדיינים ולא בעדים. - וראה "בבלי סנהדרין פרק שלישי", עמוד 692, הערה 35)<b>. אין בית דין שקול</b> – אין עושים בית דין במניין המתחלק שווה בשווה, שאם ייחלקו דעותיהם בשווה לא תהיה הכרעה<b>, מוסיפין עליהן עוד אחד, הרי עשרים ושלשה.</b>
<b>וכמה יהא</b> – תושבים, <b>בעיר ותהא ראויה לסנהדרין</b> – של עשרים ושלושה דיינים<b>? מאה ועשרים. רבי נחמיה</b> (תנא בדור הרביעי) <b>אומר: מאתים ושלשים כדי שרי עשרות</b> – שיהא כל אחד מן העשרים ושלושה שר על עשרה בני אדם לפחות<b>.</b><br>• • •
<strong><big>תלמוד</big></strong><br><b>מניין לעדה שהיא עשרה?</b><br>במשנה שנינו: <b>"סנהדרין גדולה</b>... ומניין לעדה שהיא עשרה? שנאמר: "עד מתי לעדה הרעה הזאת", יצאו יהושע וכלב<b>".</b>
וב<b>משנה ברכות</b> ז,ג שנינו, שמזמנים בשם בעשרה ויותר.
וב<b>משנה מגילה</b> ד,ג שנינו: אין פורסים את "שמע" ואין עוברים לפני התיבה... ואין מזמנים בשם פחות מעשרה.<br><br><small>כאן התחלת מקבילות בירושלמי ברכות ז,ג ומגילה ד,ג.</small>
<b>רבי בא</b> (רבי אבא, אמורא בדור השלישי) אמר בשם <b>רבי יסא</b> (רבי אסי, אמורא ארץ ישראלי בדור השלישי) שאמר <b>בשם רבי יוחנן</b> (גדול אמוראי ארץ ישראל בדור השני)<b>: נאמר כאן</b> – בעניין הרוצח בשגגה והגנתו מפני גואל הדם, <b>'עדה'</b>: "וְשָׁפְטוּ הָ<b>עֵדָה</b> בֵּין הַמַּכֶּה וּבֵין גֹּאֵל הַדָּם" (במדבר לה,כד), "וְהִצִּילוּ הָ<b>עֵדָה</b> אֶת הָרֹצֵחַ מִיַּד גֹּאֵל הַדָּם" (במדבר לה,כה) - השופטים ישפטו בין גואל הדם המבקש שיימסר לידו ההורג להמיתו ובין ההורג האומר שהרג בלי כוונה, ואם יקבעו שהרג שלא בכוונה יצילוהו השופטים מידי גואל הדם<b>, ונאמר להלן</b> – בפרשת המרגלים<b>: "עַד מָתַי לָעֵדָה הָרָעָה</b> הַזֹּאת אֲשֶׁר הֵמָּה מַלִּינִים עָלָי?<b>"</b> (במדבר יד,כז) – עד מתי אסלח לעדה הרעה הזאת על שהם מתלוננים עליי? (הכוונה במילה 'עדה' היא לכל העם. אבל לפי הלימוד כאן, הכוונה במילה זו היא למרגלים)<b>. מה "לעדה"</b> (במקבילות: 'עדה') <b>האמורה להלן - עשרה</b> – המרגלים היו שנים עשר אנשים, ומכיוון שנאמר "לעדה הרעה", הוצא מהם את יהושע וכלב שלא הוציאו דיבת הארץ רעה, הרי שלעשרת האנשים האחרים קורא הכתוב "עדה"<b>, אף כאן</b> – גם 'עדה' האמורה כאן, <b>- עשרה</b> – מכאן למדים, ש'עדה' היא עשרה אנשים לפחות<b>.</b><br>
<b>אמר רבי סימון</b> (רבי שמעון בן פזי, אמורא ארץ ישראלי בדור השני והשלישי)<b>: נאמר כאן</b> – בהלכות כוהנים וקורבנות, <b>'תוך'</b>: "וְנִקְדַּשְׁתִּי בְּ<b>תוֹךְ</b> בְּנֵי יִשְׂרָאֵל" (ויקרא כב,לב) - אתם חייבים לקדש את שמי בתוך עם ישראל על ידי קיום מצוותיי<b>, ונאמר להלן</b> – בירידת בני יעקב לשבור שבר במצרים, <b>'תוך'</b>: "וַיָּבֹאוּ בְּנֵי יִשְׂרָאֵל לִשְׁבֹּר בְּ<b>תוֹךְ</b> הַבָּאִים" (בראשית מב,ה) - בני יעקב באו למצרים בין שאר הבאים לקנות תבואה<b>. מה 'תוך' שנאמר להלן - עשרה</b> – שהרי בני יעקב היו עשרה אנשים - "וַיֵּרְדוּ אֲחֵי יוֹסֵף עֲשָׂרָה לִשְׁבֹּר בָּר מִמִּצְרָיִם" (בראשית מב,ג)<b>, אף כאן</b> – גם 'תוך' שנאמר כאן, <b>- עשרה</b> – מכאן למדים, שדברים שיש בהם הזכרת השם וקדושתו צריכים עשרה אנשים לפחות<b>.</b>
<b>אמר ליה</b> – אמר לו <b>רבי יסא בירבי בון</b> (אמורא ארץ ישראלי בדור השני והשלישי ("עוד לבעיית עריכתה של מסכת נזיקין ירושלמי", "תרביץ" פא, עמוד 273))<b>: אם מ'תוך' את יליף לה, סגין אינון!</b> – אם מ'תוך' אתה לומד אותה, מרובים הם! (אם אתה לומד מהגזירה השווה 'תוך' 'תוך' שדברים שיש בהם הזכרת השם וקדושתו צריכים עשרה אנשים לפחות, הרי 'תוך' האמור בירידת בני יעקב מוסב לא אל "בני ישראל" אלא אל "הבאים", והרי רבים היו הבאים לקנות תבואה ואין לסיימם במספר! - הגרסה בקטע גניזה בברכות ובמקבילה בבראשית רבה: 'אם מ"בתוך הבאים", אפילו כמה!') <b>אלא</b> – אין ללמוד מגזירה שווה זאת, אלא יש ללמוד מגזירה שווה אחרת, <b>נאמר כאן "בני ישראל"</b>: "וְנִקְדַּשְׁתִּי בְּתוֹךְ <b>בְּנֵי יִשְׂרָאֵל</b>" (ויקרא כב,לב)<b>, ונאמר להלן "בני ישראל": "וַיָּבֹאוּ בְּנֵי יִשְׂרָאֵל לִשְׁבֹּר</b> בְּתוֹךְ הַבָּאִים<b>"</b> (בראשית מב,ה)<b>. מה "בני ישראל" שנאמר להלן - עשרה</b> – שהרי בני יעקב היו עשרה אנשים<b>, אף כאן</b> – גם "בני ישראל" שנאמר כאן, <b>- עשרה</b> – מכאן למדים, שדברים שיש בהם הזכרת השם וקדושתו צריכים עשרה אנשים לפחות<b>.</b><br><br><small>עד כאן המקבילות בירושלמי ברכות ומגילה.<br><br>בירושלמי ברכות לפני תחילת המקבילה באה שאלה: "מניין ל'עדה' שהיא עשרה?" - מהיכן יש ללמוד ש'עדה' היא עשרה אנשים לפחות?<br>השאלה "מניין ל'עדה' שהיא עשרה?" והלימוד של רבי יוחנן ש"עדה" היא עשרה מתייחסים למשנה בסנהדרין שנזכר בה "עדה", ואינם מתייחסים למשנה בברכות ובמגילה שלא נזכר בהן "עדה" (גם אין שום כתוב בעניין הזכרת השם וקדושתו שנאמר בו "עדה"). ואילו הלימודים של רבי סימון ושל רבי יוסי בירבי בון שדברים שיש בהם הזכרת השם וקדושתו צריכים עשרה מתייחסים למשנה במגילה שעוסקת בהזכרת השם ובאמירת דברים שבקדושה.<br>לכן נראה שהשאלה "מניין לעדה שהיא עשרה?" והמימרה של רבי יוחנן נאמרו בסנהדרין ומשם הועתקו לברכות ולמגילה (בזמן מאוחר נשמטה השאלה בסנהדרין - כנראה משום שהיא מופיעה במשנה שם - ובמגילה), והמימרות של רבי סימון ושל רבי יוסי בירבי בון נאמרו במגילה ומשם הועתקו לברכות ולסנהדרין. השאלה ושלוש המימרות הועתקו גם לבראשית רבה צא,ג על הכתוב בבראשית מב,ה, ולא שינו את המימרות אף שהיה צריך לומר בבראשית רבה להיפך: 'נאמר להלן תוך ונאמר כאן תוך. מה תוך האמור כאן...'. נוסח השאלה בבראשית רבה הוא: 'ומניין לעשרה?', ונראה שהנוסח בירושלמי כאן הוחלף בבראשית רבה בנוסח הזה כדי להתאים את השאלה לכל שלושת הלימודים (בבראשית רבה הועתקו לאחר הסוגיה הזו גם כל הסוגיות שבירושלמי ברכות לעיל ז,ב).<br>ונראה שלפני רבי יוחנן לא היו במשנה בסנהדרין השאלה "מניין לעדה שהיא עשרה?" והלימוד מעדת המרגלים ש"עדה" היא עשרה, וכפי שאין השאלה והלימוד האלה בתוספתא סנהדרין ג,ז המקבילה למשנה בסנהדרין. השאלה והלימוד של רבי יוחנן הם הוספה שהוכנסה למשנה בסנהדרין על פי התלמוד הירושלמי (תוך עיבוד לשון הלימוד).<br><br>ב<b>בבלי ברכות</b> כא,ב אמרו: אמר רב אדא בר אהבה / רבי יהושע בן לוי: מניין שאין היחיד אומר "קדוש"? - שנאמר: "ונקדשתי בתוך בני ישראל" (ויקרא כב) - כל דבר שבקדושה לא יהא פחות מעשרה. - מאי משמע? / מנהני מילי? - דתני רבנאי אחוה דרבי חייא בר אבא קמיה דרבי חייא בר אבא: אתייא "תוך" "תוך". כתיב הכא: "ונקדשתי בתוך בני ישראל" (ויקרא כב), וכתיב התם: "היבדלו מתוך העדה הזאת" (במדבר טז), מה להלן עשרה, אף כאן עשרה.<br>וב<b>בבלי מגילה</b> כג,ב אמרו: "אין פורסים את שמע...". - מנא הני מילי? - אמר רבי חייא בר אבא אמר רבי יוחנן: דאמר קרא: "ונקדשתי בתוך בני ישראל" (ויקרא כב) - כל דבר שבקדושה לא יהא פחות מעשרה. מאי משמע? - דתני רבנאי אחוה דרבי חייא בר אבא: אתייא "תוך" "תוך". כתיב הכא: "ונקדשתי בתוך בני ישראל" (ויקרא כב), וכתיב התם: "היבדלו מתוך העדה הזאת" (במדבר טז), מה להלן עשרה, אף כאן עשרה.<br><br>בבבלי למדו שהזכרת השם וקדושתו צריכים עשרה בגזירה שווה "תוך" "תוך" מעדת קורח. ובירושלמי למד רבי סימון בגזירה שווה "תוך" "תוך" מבני יעקב. בבבלי לא למדו מבני יעקב, כנראה בשל הקושיה שהקשה רבי יוסי בירבי בון. ובירושלמי לא למדו מעדת קורח, כנראה משום שפירשו את הכתוב "היבדלו מתוך העדה הזאת" שהוא מכוון על כל עדת ישראל ולא על עדת קורח (גם מפרשי התורה נחלקו בכוונת הכתוב הזה), ועוד קשה שמניין לבבלי שבעדת קורח היו עשרה אנשים ולא יותר (בשל קושי זה נוסף בדפוסים של הבבלי לימוד של עדת קורח מעדת המרגלים בגזירה שווה "עדה" "עדה" שעדה היא עשרה אנשים, ואינו בכתבי היד של הבבלי).</small><br>• • •
<b>תהליך פסיקת ההלכה בבתי הדין ובסנהדרין הגדולה</b><br>במשנה שנינו: <b>"ומניין להביא עוד שלשה" כול'.</b>
מציעים ברייתא: <b>תני:</b> – שונה [התנא]: <b>אמר רבן שמעון בן גמליאל</b> (השני, נשיא ותנא בדור הרביעי)<b>: בראשונה</b> (בתחילה) – בדורות ראשונים, <b>לא היו חותמין</b> – בתורת עדים, <b>על כתובת נשים כשירות</b> – נשים שבדקו אחריהן ונמצאו שהן כשרות לכהונה, <b>אלא כהנים לויים וישראלים משיאין לכהונה</b> – וחתימתם שימשה כעדות שהאישה שהכתובה שלה כשרה לכהונה. ולא מן הדין הוא, שהרי אף בלתי מיוחסים (כמו גרים) כשרים לעדות, אלא סלסול (חשיבות) נהגו בעצמם<b>.</b><br>
וממשיכים את הברייתא: <b>אמר רבי יוסי</b> (בר חלפתא, תנא בדור הרביעי)<b>: בראשונה</b> – בדורות ראשונים (קודם שרבו תלמידי שמיי והלל שלא שימשו רביהם כל צורכם), <b>לא היתה מחלוקת בישראל</b> – בשל תהליך פסיקת ההלכה המתואר להלן<b>. אלא סנהדרין של שבעים ואחד היתה יושבת בלשכת הגזית</b> – אחת מהלשכות בעזרה שבמקדש<b>, ושני בתי דינין של שלשה שלשה היו יושבין</b> – במקדש שבירושלים, <b>אחד בחֵיל</b> (כינוי למקום פנוי בהר הבית לפני חומת העזרה ברוחב של עשר אמות) <b>ואחד בהר הבית, ובתי דינין של עשרים ושלשה היו יושבין בכל עיירות ארץ ישראל.</b>
<b>צרך</b> (היה חייב) <b>אחד מהן</b> – אחד מהחכמים שבעיירות ארץ ישראל, <b>לשאול דבר הלכה</b> – שלא היה ברור ומקובל<b>, היה בא ושואלה בבית דין</b> – של עשרים ושלושה, <b>שבעירו. אם שמעו</b> – בית הדין מפי רבותיהם את ההלכה בדבר זה וידעו אותה, <b>- אמרו לו, ואי לא</b> – אם לא שמעו את ההלכה, <b>- היה הוא</b> – בעל השאלה, <b>ומופלא שלהן</b> – של בית הדין שבעירו (המופלא של בית דין הוא החכם שהיה בקי בהלכות ומרצה אותן לפני חברי בית הדין ("ששה סדרי משנה", נזיקין, עמודים 503-504); או שהוא כל דיין שבבית הדין ולמעט תלמיד (הראשונים) ("הוריות: מחקרים במשנה ובתלמודים", עמודים 195-212), <b>באין ושואלין אותה בבית דין</b> – של עשרים ושלושה, <b>הסמוך לעירו. אם שמעו - אמרו להן, ואי לא - הוא ומופלא שלהן</b> – של בית הדין הסמוך לעירו, <b>באין ושואלין אותה בבית דין שבהר הבית. אם שמעו - אמרו להן, ואי לא - היה הוא ומופלא שלהן</b> – של בית הדין שבהר הבית, <b>באין ושואלין אותה בבית דין שבחיל. אם שמעו - אמרו להן, ואם לאו - היו אֵילּוּ ואֵילּוּ</b> – הוא והמופלא של בית הדין שבהר הבית וכל בית הדין שבחיל, <b>מתכנסין לבית דין הגדול שבלשכת הגזית</b> – הוא הסנהדרין הגדולה (להלן מתוארת דרך הכרעת ההלכה של הסנהדרין הגדולה)<b>, שמשם</b> – מלשכת הגזית, <b>תורה יוצאה ורווחת</b> (נפוצה, מתפשטת) <b>לכל ישראל, שנאמר</b> – בעניין בית הדין הגדול<b>: "</b>וְעָשִׂיתָ עַל פִּי הַדָּבָר אֲשֶׁר יַגִּידוּ לְךָ <b>מִן הַמָּקוֹם הַהוּא אֲשֶׁר יִבְחַר י'י" וגו'</b> (דברים יז,י) – מצווה להתנהג לפי הוראות בית הדין הגדול היושב סמוך למקדש (הכתובים שם קובעים שתפקיד בית הדין הגדול הוא להחליט בבעיות משפטיות שבתי הדין המקומיים לא היו מסוגלים לפתור. - מילות הסיום "שמשם תורה יוצאה..." אינן במקבילה שבתוספתא. ולהלן, לאחר תיאור דרך הכרעת ההלכה של הסנהדרין הגדולה, מופיעות שוב מילות הסיום הללו, ושם ישנן במקבילה שבתוספתא. ולהלן כתבנו שאין לגרוס כאן את מילות הסיום הללו. - בחלק ראשון זה של הברייתא מתוארים מערכת בתי הדין בירושלים ובערי ארץ ישראל, וכן תהליך פסיקת ההלכה, החל מבית הדין העירוני וכלה בבית הדין הגדול)<b>.</b><br>
<b>סנהדרין שבלשכת הגזית, אף על פי שהיתה של שבעים ואחד, לא היו פחותין מעשרים ושלשה</b> – דיינים<b>. צרך אחד מהן</b> – מהדיינים שבסנהדרין הגדולה, <b>לצאת</b> – לדבר הרשות, כגון לאכול, <b>היה מסתכל, אם יש שם עשרים ושלשה</b> – דיינים לפחות, מלבדו, <b>- היה יוצא, ואם לאו - לא היה יוצא</b> – אלא היה ממתין עד שיהיו שם עשרים ושלושה<b>.</b>
<b>והיו יושבין</b> – בדין בלשכת הגזית, <b>מתמיד של</b> ה<b>שחר עד תמיד של בין הערבים</b> – כיוון שהסנהדרין הגדולה היתה עוסקת בעיקר בכל העניינים הנוגעים לכשרות הכוהנים והלוויים (משנה מידות ה,ד וכן בהמשך המקבילה שבתוספתא), היו יושבים משעת הקרבת תמיד של השחר שהוא תחילת עבודת היום במקדש עד שעת הקרבת תמיד של בין הערביים שהוא סוף עבודת היום<b>. ובשבתות ובימים טובים</b> – שאין דנים בהם, <b>היו יושבין בבית המדרש שבהר הבית</b> – ומורים הלכה, ולא היו יושבים בלשכת הגזית, שלא ייראו כיושבים בדין בשבת וביום טוב<b>.</b>
<b>נשאלה הלכה</b> – בפני הסנהדרין הגדולה<b>, אם שמעו</b> – מפי רבותיהם את ההלכה בדבר זה וידעו אותה, <b>- אמרו להן</b> – לשואלים<b>, ואי לא</b> – אם לא שמעו את ההלכה, <b>- עומדין על המיניין</b> – משתתפים בהצבעה לשם החלטה ברוב דעות<b>. רבו המזכין - זיכו, רבו</b> ה<b>מחייבין - חייבו</b> – זהו בהלכה שנשאלה בדיני ממונות<b>, רבו המטהרין - טיהרו, רבו המטמין</b> (המטמאים) <b>- טימאו</b> – זהו בהלכה שנשאלה בדיני טומאה וטהרה<b>. שמשם</b> (צריך לומר כמו במקבילה שבתוספתא: '<b>ו</b>משם') <b>תורה יוצאה ורווחת לכל ישראל</b> (בחלק שני זה של הברייתא מתוארים ההרכב וזמני הפעילות ודרך הכרעת ההלכה של הסנהדרין הגדולה)<b>.</b><br>
<b>משרבו תלמידי שמי</b>י <b>והלל שלא שימשו רביהן כצורכן</b> (צריך לומר כמו בתוספתא: '<b>כל</b> צורכן') – לא קיימו מגע אישי מתמיד עם רבותיהם ולא שמעו לפעמים את ביאוריהם ("יוונית ויוונות בארץ ישראל", עמוד 219, הערה 71); לא למדו כהלכה את תורת רבותיהם, ולא התעמקו במידה מספקת בתלמודם ("יד לגילת", עמוד 158)<b>, רבו מחלוקות בישראל ונעשו שתי תורות</b> – שני בתים, בית שמיי ובית הלל, שחלקו זה על זה בנושאים רבים ולא יכלו להגיע להכרעה בהם בסנהדרין הגדולה (משפט זה מתאר את המצב הנוכחי שהשתנה לעומת המצב שהיה בראשונה כפי שהברייתא מתארת אותו לעיל)<b>.</b><br>
<b>ומשם</b> – מלשכת הגזית, <b>היו שולחין בכל עיירות שבארץ ישראל, וכל מי שהיו מוצאין אותו חכם, עניו, שפוי</b> (נעים, נוח ("תוספתא כפשוטה", מועד ג, עמוד 1299))<b>, עין טובה</b> (נדיבות)<b>, נפש שפלה</b> (ענווה)<b>, רוח נמוכה</b> (ענווה, צניעות)<b>, לב טוב</b> (יחס נוח ואהבה לבריות)<b>, יצר טוב</b> (נטייה לעשות מעשים טובים)<b>, חלק</b> (אופי, תכונה, מידה, הנהגה (ראה "יוונית ויוונות בארץ ישראל", עמודים 55-56)) <b>טוב</b> (בעל "חלק טוב" הוא הניחן בתכונות טובות וגורל רוחני מאושר (ראה "פרקו נאה", "לשוננו" עו, עמודים 391-403))<b>, היו מושיבין אותו</b> – ממנים אותו למשרת דיין, (יש כאן השמטה על ידי הדומות ("תוספתא כפשוטה", מועד ג, עמוד 1299), וצריך להשלים על פי המקבילה שבתוספתא: '<b>בבית דין שבעירו, ואחר כך</b>') <b>בבית דין שבהר הבית</b> – כשנתפנה מקום לדיין<b>, ואחר כך בבית דין שבחיל, ואחר כך בבית דין הגדול שבלישכת הגזית</b> (בחלק אחרון זה של הברייתא מתוארים התכונות הנדרשות לבחירת הדיינים ומסלול קידומם במערכת בתי הדין)<b>.</b><br><br><small>ב<b>תוספתא סנהדרין</b> ז,א שנו: אמר רבן שמעון בן גמליאל: בראשונה לא היו חותמים על כתובת נשים אלא או כוהנים או לוויים או ישראל המשיאים לכהונה.<br>וב<b>תוספתא סנהדרין</b> ז,א ו<b>חגיגה</b> ב,ט שנו: אמר רבי יוסי: בראשונה / כתחילה לא היו מחלוקות בישראל. אלא בית דין של שבעים ואחד היה בלשכת הגזית, ושאר בתי דינים של עשרים ושלושה היו בעיירות של ארץ ישראל, ושני בתי דינים של שלושה שלושה היו בירושלם, אחד בהר הבית ואחד בחיל.<br>נצרך אחד מהם הלכה, הולך אצל בית דין שבעירו. אין בית דין בעירו, הולך לבית דין הסמוך לעירו. אם שמעו - אמרו לו, אם לאו - הוא ומופלא שבהם באים לבית דין שבהר הבית. אם שמעו - אמרו להם, ואם לאו - הוא ומופלא שבהם באים לבית דין שבחיל. אם שמעו - אמרו להם, ואם לאו - אלו ואלו באים לבית דין הגדול שבלשכת הגזית.<br>בית דין שבלשכת הגזית, אף על פי שהוא של שבעים ואחד, אין פחות מעשרים ושלושה. נצרך אחד מהם לצאת, רואה, אם יש שם עשרים ושלושה - יוצא, ואם לאו - אינו יוצא עד שיהו שם עשרים ושלושה.<br>ושם היו יושבים מתמיד של שחר ועד תמיד של בין הערביים. בשבתות ובימים טובים לא היו נכנסים אלא לבית המדרש שבהר הבית.<br>נשאלה שאלה / הלכה, אם שמעו - אמרו להם, ואם לאו - עומדים למניין. רבו המטמאים - טימאו, רבו המטהרים - טיהרו. ומשם הלכה יוצאה ורווחת בישראל.<br>משרבו תלמידי שמיי והלל שלא שימשו כל צורכם, הרבו מחלוקות בישראל ונעשו שתי תורות.<br>ומשם שולחים ובודקים, כל מי שהוא חכם ועניו ושפוי וירא חטא ופרק טוב ורוח הבריות נוחה הימנו - עושים אותו דיין בעירו. משנעשה דיין בעירו, מעלים ומושיבים אותו בהר הבית. ומשם מעלים ומושיבים אותו בחיל. ומשם מעלים ומושיבים אותו בלשכת הגזית.<br><br>'חלק טוב' שבירושלמי הוא 'פרק טוב' שבתוספתא ("תוספתא כפשוטה", מועד ג, עמוד 1299).<br><br>כמה מהמעלות השונות שמנו בתוספתא ובירושלמי באדם הראוי להתמנות דיין נזכרו בתפילת היחיד שבירושלמי ברכות ד,ב: "יהי רצון מלפניך, י'י אלהי ואלהי אבותי, שתתן לי לב טוב וחלק טוב ופרק טוב ויצר טוב ושם טוב </small>ועין טובה<small> ונפש שפלה ורוח נמוכה".<br><br>ב<b>משנה סנהדרין</b> יא,ב שנינו: זקן ממרא על פי בית דין, שנאמר: "כי ייפלא ממך דבר למשפט" וגו' (דברים יז,ח). שלושה בתי דינים היו שם, אחד על פתח הר הבית, ואחד על פתח העזרה, ואחד בלשכת הגזית. באים (הזקן וחבריו שנחלקו דעותיהם בדברי תורה) לזה שעל פתח הר הבית, ואומר (הזקן שלימד הלכה כנגד דברי חבריו): כך דרשתי וכך דרשו חביריי, כך לימדתי וכך לימדו חביריי. אם שמעו - אמרו להם, ואם לאו - באים לזה שעל פתח העזרה, ואומר: כך דרשתי וכך דרשו חביריי, כך לימדתי וכך לימדו חביריי. אם שמעו - אמרו להם, ואם לאו - אלו ואלו (הזקן וחבריו וחברי בית הדין שלא שמעו את ההלכה בדבר זה) באים לבית דין הגדול שבלשכת הגזית, שמשם תורה יוצאה לכל ישראל, שנאמר: "מן המקום ההוא אשר יבחר י'י" (דברים יז,י).<br><br>ב<b>בבלי סנהדרין</b> פח,ב אמרו: תניא: אמר רבי יוסי: כתחילה לא היו מחלוקות בישראל. אלא בית דין של שבעים ואחד יושבים בלשכת הגזית, ושני בתי דינים של עשרים ושלושה, אחד יושב בפתח הר הבית ואחד יושב בפתח העזרה, ושאר בתי דינים של עשרים ושלושה יושבים בכל עיירות ישראל.<br>הוצרך דבר לשאול - שואל מבית דין שבעירו. אם שמעו - אומרים להם, ואם לאו - באים לבית דין הסמוך לעירם. אם שמעו - אומרים להם, ואם לאו - באים לבית דין שבפתח הר הבית. ואומר (אחד החכמים שלא הסכימו כל חבריו עימו): כך דרשתי (את הכתוב) וכך דרשו חביריי, כך לימדתי וכך לימדו חביריי. אם שמעו - אומרים להם, ואם לאו - אלו ואלו באים לבית דין שבפתח העזרה. ואומר: כך דרשתי וכך דרשו חביריי, כך לימדתי וכך לימדו חביריי. אם שמעו - אומרים להם, ואם לאו - אלו ואלו באים לבית הדין הגדול שבלשכת הגזית.<br>ושם סנהדרין יושבים מתמיד של שחר עד תמיד של בין הערביים. ובשבתות ובימים טובים יושבים בחיל.<br>נשאלה שאלה בפניהם, אם שמעו - אומרים להם, ואם לאו - עומדים למניין. רבו מטמאים - טימאו, רבו מטהרים - טיהרו.<br>משרבו תלמידי שמאי והלל שלא שימשו כל צורכם, רבו מחלוקות בישראל, ונעשית תורה כשתי תורות.<br>משם כותבים ושולחים לכל המקומות: כל מי שהוא חכם ועניו ושפל ברך ודעת הבריות נוחה הימנו - יהא דיין בעירו. משם מעלים אותו להר הבית, ומשם מעלים אותו לעזרה, ומשם מעלים אותו ללשכת הגזית.<br><br>לפי הירושלמי והתוספתא היו במקדש שבירושלים שני בתי דינים של שלושה שלושה, אחד בהר הבית ואחד בחיל. ולפי הבבלי היו שם שני בתי דינים של עשרים ושלושה עשרים ושלושה, אחד יושב בפתח הר הבית ואחד יושב בפתח העזרה. מקום ישיבתם לפי הבבלי הוא כמו במשנה סנהדרין יא,ב.<br>בירושלמי ובבבלי מתואר שיש בית דין בעירו / בעירם, ובתוספתא מתואר שאין בית דין בעירו.<br>לפי הירושלמי והתוספתא, הוא (בעל השאלה) ומופלא שבבית דין שלא שמעו באים לבית דין אחר. ובבבלי לא נזכר כלל המופלא, אלא נאמר שבאים (כל חברי בית הדין שלא שמעו באים) לבית דין אחר. אבל לפי הירושלמי והתוספתא, המופלא שבבית דין בלבד הולך עם השואל ולא כל בית הדין (ראה "ששה סדרי משנה", נזיקין, עמוד 458).<br><br>לשון הברייתא בבבלי "באים לבית דין שבפתח הר הבית. ואומר: כך דרשתי וכך דרשו חביריי, כך לימדתי וכך לימדו חביריי. אם שמעו - אומרים להם, ואם לאו - אלו ואלו באים לבית דין שבפתח העזרה. ואומר: כך דרשתי וכך דרשו חביריי, כך לימדתי וכך לימדו חביריי. אם שמעו - אומרים להם, ואם לאו - אלו ואלו באים לבית הדין הגדול שבלשכת הגזית" הוא העתקה מהמשנה סנהדרין יא,ב בעניין זקן ממרא (ראה לעיל), שעליה הובאה הברייתא בבבלי. לפי הבבלי, מקום ישיבתם של שניים משלושה בתי הדין שהיו במקדש, אחד בפתח הר הבית ואחד בפתח העזרה, הוא כמו במשנה זו ולא כמו הירושלמי והתוספתא, ומזה מוכח שגרסת הברייתא הבבלי יסודה במשנה זו.<br>אפשר שהלשון בתוספתא "ואם לאו - אלו ואלו באים לבית דין הגדול שבלשכת הגזית" הוא אשגרה מהמשנה סנהדרין יא,ב בעניין זקן ממרא, וכאן צריך לומר כמו לפני כן: "ואם לאו - הוא ומופלא שבהם באים לבית דין הגדול שבלשכת הגזית".<br>כמו כן, אפשר שאף הלשון המקביל בירושלמי "ואם לאו - היו אילו ואילו מתכנסין לבית דין הגדול שבלשכת הגזית, שמשם תורה יוצאה ורווחת לכל ישראל, שנאמר: 'מן המקום ההוא אשר יבחר י'י' וגו'" הוא אשגרה מהמשנה סנהדרין יא,ב בעניין זקן ממרא, שבה מופיע הסיום "שמשם תורה יוצאה...", וכאן צריך לומר כמו לפני כן: "ואם לאו - היה הוא ומופלא שלהן באין ושואלין אותה בבית דין הגדול שבלשכת הגזית", ובלי הסיום "שמשם תורה יוצאה...".<br><br>בברייתא שבבבלי לא נזכר "נצרך אחד מהם לצאת", אבל ישנו בבבלי במקומות אחרים.<br>לפי הירושלמי והתוספתא היו סנהדרין יושבים בשבת וביום טוב בבית המדרש שבהר הבית, ולפי הבבלי היו יושבים בחיל.<br>בירושלמי נאמר: "רבו המזכין - זיכו, רבו המחייבין - חייבו", אבל לא בתוספתא ובבבלי.<br>בברייתא שבבבלי לא נזכר "ומשם תורה / הלכה יוצאה ורווחת בישראל".<br><br><b>הוא ומופלא שלהן באין ושואלין אותה בבית דין</b><br>ב<b>דברים</b> יז,ח-ט נאמר: "כִּי יִפָּלֵא מִמְּךָ דָבָר לַמִּשְׁפָּט... וְקַמְתָּ וְעָלִיתָ אֶל הַמָּקוֹם אֲשֶׁר יִבְחַר ה' אֱלֹהֶיךָ בּו. וּבָאתָ אֶל הַכֹּהֲנִים הַלְוִיִּם וְאֶל הַשֹּׁפֵט אֲשֶׁר יִהְיֶה בַּיָּמִים הָהֵם וְדָרַשְׁתָּ וְהִגִּידוּ לְךָ אֵת דְּבַר הַמִּשְׁפָּט".<br>ב<b>ספרי דברים</b> פסקה קנב נאמר: "כי ייפלא" - מלמד שבמופלא הכתוב מדבר (בכל ספק בדין, אם ייפלא הדבר מבית דין, אין כל בית הדין צריך לעלות לירושלים ולשאול על הספק, אלא המופלא שואל).<br><br>עניינו של כתוב זה הוא בכל אדם שנעלמה ממנו הלכה, שהוא מצווה לעלות לבית הדין הגדול ולשאול מה היא ההלכה. לפי ספרי דברים עניינו של כתוב זה הוא במופלא של בית דין. לפי הברייתא שבירושלמי ובתוספתא השואל והמופלא עולים לבית הדין הגדול.<br><br><b>לא היו פחותין מעשרים ושלשה</b>. <b>צרך אחד מהן לצאת היה מסתכל, אם יש שם עשרים ושלשה</b><br>ב<b>בבלי סנהדרין</b> לז,א ו<b>סוטה</b> מה,א אמרו: "שָׁרְרֵךְ אַגַּן הַסַּהַר, אַל יֶחְסַר הַמָּזֶג" (שיר השירים ז,ג) - "שררך" - זו סנהדרין... "אל יחסר המזג" (שיהיו כמזיגה של יין במים, שיש בו שליש אחד יין) - שאם הוצרך אחד מהם (מחברי הסנהדרין) לצאת, רואים, אם יש שם עשרים ושלושה - יוצא, ואם לאו - אינו יוצא.<br><br>ב<b>פסיקתא רבתי</b> פסקה י נאמר: "אל יחסר המזג" - כשהאומן נותן שלישו של כוס יין ושני חלקים של מים, כן לא היתה סנהדרין חסירה לעולם מעשרים ושלושה (שהוא בקירוב שליש ממספר סנהדרין גדולה). כיצד? שבעים זקנים היו יושבים בה, וכיוון שהיו מבקשים לילך ולאכול, לא היו כולהם נפנים כאחד, אלא מהם היו הולכים ואוכלים ומהם היו משתיירים עד שהיו אותם באים ואחר כך היו הולכים. ולא חסרה מן ימיה מן עשרים ושלושה.</small><br>
<b>מושיבין אותו בבית דין שבעירו, ואחר כך בבית דין שבהר הבית</b>...
<small>ב<b>תוספתא שקלים</b> ג,כז שנו: זקן אין מושיבים אותו בלשכת הגזית אלא אם כן נעשה דיין בעירו. משנעשה דיין בעירו מעלים ומושיבים אותו בהר הבית. משם מעלים ומושיבים אותו בחיל. משם מעלים ומושיבים אותו בלשכת הגזית.</small><br>• • •
<b>אופן הישיבה של הסנהדרין</b><br>מביאים ברייתא: <b>סנהדרין</b> – של עשרים ושלושה הדנה דיני נפשות, וכן סנהדרין של שבעים ואחד, <b>היתה כחצי גורן עגולה</b> – שהיו יושבים בחצי עיגול, כדי שיהא כל דיין רואה את כולם. אופן הישיבה של הסנהדרין נועד לאפשר משא ומתן יעיל בין כל הדיינים. ואין יושבים בעיגול שלם, לפי שצריכים בעלי הדין והעדים לדבר בפני כולם, ואם היו יושבים בעיגול שלם, היו פני בעלי הדין והעדים לחלק מהדיינים ואחוריהם לחלק מהם ולא היו כל הדיינים רואים אותם (צורת הגורן היתה בדרך כלל עגולה, משום שהבהמות שדשו את התבואה היו הולכות במעגל), <b>והנשיא היה יושב באמצע</b> – של חצי העיגול, והדיינים יושבים מימינו ומשמאלו של הנשיא<b>, כדי שיהו</b> – הדיינים, <b>רואין אותו ושומעין קולו.</b>
<b>אמר רבי לעזר בירבי צדוק</b> (הראשון, תנא בדור השני)<b>: כשהיה רבן גמליאל</b> (ראש בית הדין ביבנה ותנא בדור השני) <b>יושב</b> – בבית הדין, <b>ביבנה, היה אבא</b> – רבי צדוק (תנא בדור הראשון), <b>ואחיו</b> (נראה שצריך לומר כמו בתוספתא: '<b>ואחד</b>') <b>יושבין מימינו וזקנים משמאלו</b> – רבי צדוק ועוד אחד מימינו של רבן גמליאל, והזקנים משמאלו של רבן גמליאל (נראה ש"זקנים" כאן הם אלה שמכונים כך בהקשר לרבן גמליאל גם במקומות אחרים (-"רבן גמליאל וזקנים"), והם רבי יהושע ורבי עקיבא ורבי אלעזר בן עזריה. "רבן גמליאל וזקנים" הם "רבן גמליאל ובית דינו" הנזכרים במספר מקורות תנאיים), <b>מפני כבוד הזקן</b> – רבי צדוק שהיה זקן בשנים לא היה יושב לבדו מימינו של רבן גמליאל, אלא היו מושיבים עוד אחד מימינו של רבי צדוק, כדי שאותו אחד ייראה כחולק לו כבוד (ראה מקבילה בתוספתא. - יש מציעים לגרוס: 'היה <b>אבא אחיו יושב</b> מימינו'. אבא היה אחיו של רבן גמליאל. בבבלי יבמות טו,א אמרו: "מעשה בבתו של רבן גמליאל שהיתה נשואה לאבא אחיו". אחיו של רבן גמליאל היה יושב מימינו מפני שכבודו של רבן גמליאל הוא שאחיו יושב מימינו. ב"זקן" (-"מפני כבוד הזקן") התכוונו לרבן גמליאל, ורק אחד ישב לימינו של הנשיא ("גליוני הש"ס"; "הדיינים היהודים בארץ ישראל משנת 70 עד 500", "שנתון המשפט העברי" כ, עמוד 431, הערה 11). אם כהצעה זו, יש לגרוס בתוספתא 'אבא אחיו' במקום 'אבא ואחד', ולשון יחיד 'יושב' לפי כתב יד אחד מסייע לכך)<b>.</b><br><br><small>ב<b>משנה סנהדרין</b> ד,ג שנינו: סנהדרין היתה כחצי גורן עגולה כדי שיהו רואים זה את זה.<br><br>ב<b>תוספתא סנהדרין</b> ח,א שנו: סנהדרין היתה כחצי גורן עגולה, כדי שיהו רואים זה את זה. הנשיא (ראש בית הדין) יושב באמצע וזקנים יושבים מימינו ומשמאלו. אמר רבי אלעזר ברבי צדוק: כשהיה רבן גמליאל יושב בבית דין ביבנה, אבא ואחד יושב מימינו / אבא ואחד מימינו וזקנים משמאלו. ומפני מה אחד יושב מימינו של זקן? מפני כבודו של זקן.</small><br>• • •
<b>כמה יהא בעיר ותהא ראויה לסנהדרין?</b><br>במשנה שנינו: "וכמה יהא בעיר ותהא ראויה לסנהדרין? מאה ועשרים. רבי נחמיה אומר: מאתים ושלשים כדי שרי עשרות".
יתרו יעץ למשה למנות כשופטים שרי אלף, שרי מאה, שרי חמישים ושרי עשרה שישפטו את העם.
מביאים ברייתא: <b>כמה הן שופטי ישראל?</b> – כמה שופטים היו לעם ישראל במדבר? (מספרם של ישראל במדבר היה 600,000 גברים) - <b>שבע ריבוא ושמונת אלפים ושש מאות</b> – 78,600<b>. שרי אלפים</b> – שרים הממונים על אלף איש, - <b>שש מאות</b> – 600,000:1,000 = 600<b>. שרי מאות</b> – שרים הממונים על מאה איש, - <b>ששת אלפים</b> – 600,000:100 = 6,000<b>. שרי חמשים</b> – שרים הממונים על חמישים איש, - <b>שנים עשר אלף</b> – 600,000:50 = 12,000<b>. שרי עשרות</b> – שרים הממונים על עשרה אנשים, - <b>ששים אלף</b> – 600,000:10 = 60,000<b>. נמצאו שופטי ישראל שבע ריבוא ושמונת אלפים ושש מאות</b> – 600+6,000+12,000+60,000 = 78,600<b>.</b><br><br><small>קטע זה מובא כאן משום שבדברי רבי נחמיה במשנה נזכרו שרי עשרות.<br>לקטע זה מקבילה בירושלמי סנהדרין י,ב, ושם הוא מובא בהקשר לכתוב: "וַיֹּאמֶר מֹשֶׁה אֶל <b>שֹׁפְטֵי יִשְׂרָאֵל</b>: הִרְגוּ אִישׁ אֲנָשָׁיו הַנִּצְמָדִים לְבַעַל פְּעוֹר" (במדבר כה,ה).<br><br>ב<b>מכילתא דרבי ישמעאל</b> "יתרו" מסכתא דעמלק פרשה ב וב<b>מכילתא דרבי שמעון בן יוחאי</b> יח,כא נאמר: "ושמת עליהם שרי אלפים שרי מאות שרי חמישים ושרי עשרות" (שמות יח,כא) - שרי אלפים - שש מאות; שרי מאות - ששת אלפים; שרי חמישים - שנים עשר אלף; שרי עשרות - שישים אלף / שש ריבוא. נמצאו כל שרי ישראל שבע ריבוא ושמונת אלפים ושש מאות.<br><br>ב<b>בבלי סנהדרין</b> יח,א אמרו: תנו רבנן: "ושמת עליהם שרי אלפים שרי מאות שרי חמישים ושרי עשרות" (שמות יח,כא) - שרי אלפים - שש מאות, שרי מאות - ששת אלפים, שרי חמישים - שנים עשר אלף, שרי עשרות - ששת ריבוא. נמצאו דייני ישראל שבעת ריבוא ושמונת אלפים ושש מאות.</small>
<b>מה טעמא דרבי נחמיה? והוא שיהא שם בית דין של עשרים ושלשה, והנידונין והעדים וזוממיהן וזוממי זוממיהן וחזן וסופריהן ושמש.</b>
<b>מה טעמא דרבנן? והוא שיהא שם שתים עשרה סנהדריות של שנים עשר שבטים.</b><br>
קשיים בסוגיית הירושלמי כפי שהיא לפנינו:
<b>א</b>. בדרך כלל, כשהירושלמי שואל "מה טעמא" של דעות חולקות, סדר השאלות הוא כסדר הדעות החולקות, ולכן כאן הסדר היה צריך להיות "מה טעמא דרבנן?" (תנא קמא במשנה) ואחר כך "מה טעמא דרבי נחמיה?".
<b>ב</b>. טעמו של רבי נחמיה מפורש במשנה: "כדי שרי עשרות", ומדוע הירושלמי שואל: "מה טעמא דרבי נחמיה?"? ואכן בבבלי לא נתנו טעם לדעת רבי נחמיה.
<b>ג</b>. הטעם שהירושלמי נותן לדעת רבי נחמיה שאומר מאתיים ושלושים, שהוא הטעם המובא בתוספתא בשם רבי יהודה, הוא מעין הטעם המובא בבבלי לדעת חכמים (תנא קמא) במשנה שאומרים מאה ועשרים.
<b>ד</b>. הטעם שהירושלמי נותן לדעת חכמים (תנא קמא) במשנה שאומרים מאה ועשרים, אינו מתאים לדעתם, כי לפי הטעם עולה שיהיו בעיר מאתיים ושבעים ושישה (276 = 23 x 12).<br>
סוגיית הירושלמי בנוסח מוגה:
ומציעים את טעמו של תנא אחד: <b>מה טעמא דרבנ</b>י<b>ן?</b> (כך הגיהו ב"פני משה" וב"קורבן העדה" וב"זהב הארץ") – מה הטעם של החכמים (תנא קמא במשנה שאומר מאה ועשרים)? - <b>והוא שיהא שם בית דין של עשרים ושלשה [ושלש שורות של עשרים ושלשה</b> – תלמידי חכמים היושבים לפני הסנהדרין של עשרים ושלושה<b>], והנידו(ני)ן והעדים וזוממיהן</b> – שני עדים המזימים את העדים, <b>וזוממי זוממיהן</b> – שני עדים המזימים את העדים הזוממים, <b>וחזן</b> (חזן הכנסת הוא משגיח בבית כנסת, והוא שליח בית דין להלקות את החייב. מקור המילה באכדית, אולי מן השורש 'חזה') <b>וסופרי(ה)ן</b> – שני סופרי הדיינים העומדים לפני הסנהדרין וכותבים את דברי המזכים ודברי המחייבים (ב"ככר לאדן" מגיה 'וסופר'), <b>ושמש</b> (משרת)<b>.</b>
ומציעים את טעמו של תנא אחר: <b>מה טעמא דרבי?</b> (כך הגיהו ב"קורבן העדה" וב"אור שמח" סנהדרין א,י וב"זהב הארץ". - כך הגיה ר"ש ליברמן ("אוצר לשונות ירושלמיים", עמוד 957, הערה 583)) – מה הטעם של רבי (בתוספתא שאומר מאתיים ושבעים ושישה)? - <b>והוא שיהא שם שתים עשרה סנהדריות של שנים עשר שבטים</b> – כדי שתים עשרה סנהדריות קטנות לשנים עשר שבטים, אחת לכל שבט, ובכל אחת מהן עשרים ושלושה, הרי מאתיים ושבעים ושישה<b>.</b><br><br><small>לפי הגהה זו, הירושלמי נותן טעם לדעת חכמים במשנה ולדעת רבי בתוספתא, ואינו נותן טעם לדעת רבי נחמיה. נראה שלפני סופרי הירושלמי ששיבשו את נוסח הירושלמי היה כתוב: "מה טעמא דרבנ'... מה טעמא דר'...", וכיוון שלא ידעו מה הוא "ר'", שהרי 'רבי' לא נזכר בירושלמי כאן, תיקנו "מה טעמא דרבנן", וכיוון שסברו ש"דרבנ'" הוא קיצור של 'דרבי נחמיה', שהרי טעמם של 'רבנן' כבר אמור, תיקנו "מה טעמא דרבי נחמיה".<br><br>רשימת המנויים בטעמם של חכמים בירושלמי היא רשימת המנויים בדברי רבי יהודה בתוספתא. המנויים בדברי רבי יהודה בתוספתא נזכרים גם בתוספתא סנהדרין ח,ב. המנויים בדברי רבי יהודה בתוספתא הם בנוסף לבית דין של עשרים ושלושה עצמו, כמו שנזכר בירושלמי. בירושלמי נשמט 'שלש שורות של עשרים ושלשה' בשל שוויון סופות, ויש להשלים כמו בתוספתא. אפשר שלדעת רבי יהודה, עיר שיש בה מאה ושלושה אנשים, שהוא סך המנויים בדבריו, ראויה לסנהדרין, והרי זו דעה רביעית. ברם, לפי הירושלמי, רשימת המנויים בדברי רבי יהודה היא הטעם לדעתם של חכמים במשנה שאומרים מאה ועשרים. אפשר שהחסרים ברשימת המנויים בתוספתא ובירושלמי להשלמת סך מאה ועשרים הם הקהל (ראה משנה סנהדרין ד,ד) / העם (ראה תוספתא סנהדרין ח,ב) שהיו נמצאים בסנהדרין של עשרים ושלושה. לפי זה אין צורך למה שאמרו בבבלי להשלמת סך מאה ועשרים שהוא כנגד עשרה בטלנים ועוד כמה בעלי תפקידים בעיר.<br><br>שני סופרי הדיינים נזכרים במשנה סנהדרין ד,ג; בתוספתא סנהדרין ט,א; בירושלמי סנהדרין ה,ה.<br>החזנים נזכרים בתוספתא סנהדרין ט,א; בירושלמי סנהדרין ה,ה; במשנה מכות ג,יב; בתוספתא מכות ה,יב-יג.<br>"חזן וסופר ושמש" נזכרים גם באגדה שבירושלמי קידושין ד,א ובמקבילה סנהדרין ו,ד.<br><br>לפי הנוסח שבתוספתא, רבי אומר מאתיים ושבעים ושבעה. אבל לפי הטעם שהירושלמי נותן לדעת רבי, הוא אומר מאתים ושבעים ושישה (276 = 23 x 12). בירושלמי שלפנינו לא הובאה דעת רבי, אך כידוע יש ברייתות חסרות בירושלמי.<br>יש להסביר את הטעם שהירושלמי נותן לדעת רבי על פי דברי "תוספות" (בבלי סנהדרין טז,ב ד"ה 'שופטים לכל שבט ושבט') ורמב"ן (על התורה דברים טז,יח), שאם יש בעיר אחת משנים עשר שבטים עושים בה שנים עשר בתי דינים של עשרים ושלושה, סנהדרין לכל שבט ושבט.<br><br>מה עומד מאחורי טעמיהם של חכמים, של רבי נחמיה ושל רבי? - לפי חכמים, המספר הקטן ביותר של תושבים בעיר כדי שתהיה ראויה לסנהדרין קטנה צריך להיות המספר הגדול ביותר של אנשים הנחוצים לדיון בסנהדרין קטנה. לפי רבי נחמיה, המספר הקטן ביותר של תושבים בעיר כדי שתהיה ראויה לסנהדרין קטנה צריך להיות המספר הקטן ביותר של אנשים הראויים למנות עליהם דיינים בסנהדרין קטנה. ולפי רבי, המספר הקטן ביותר של תושבים בעיר כדי שתהיה ראויה לסנהדרין קטנה צריך להיות המספר הגדול ביותר של דיינים הנחוצים למנות בסנהדריות לעיר.<br><br>ב<b>תוספתא סנהדרין</b> ג,ט שנו: וכן היה רבי יהודה אומר: כל עיר שיש בה כדי שלוש שורות של עשרים ושלושה (תלמידי חכמים שיושבים לפני הסנהדרין) ושוטרי הדיינים והנידון / והמדין (שני בעלי הדין) והעדים וזוממיהם וזוממי זוממיהם ראויה לעשות סנהדרין. רבי נחמיה אומר: מאתיים ושלושים. והלכה כדבריו. רבי אומר: מאתיים ושבעים ושבעה.<br><br>ב<b>בבלי סנהדרין</b> יז,ב-יח,א אמרו: "וכמה יהא בעיר ותהא ראויה לסנהדרין? מאה ועשרים". - הני מאה ועשרים מאי עבידתייהו? - עשרים ושלושה כנגד סנהדרי קטנה, ושלוש שורות של עשרים ושלושה (תלמידים היושבים לפניהם ללמוד) - הא תשעין ותרין. ועשרה בטלנים של בית הכנסת (אנשים הפנויים מעבודות דוחקות ויושבים תמיד בבית הכנסת ודואגים לצורכי הציבור) - הא מאה ותרין. ושני סופרים (בסנהדרין), ושני חזנים, ושני בעלי דינים (שבאים להתדיין), ושני עדים, ושני זוממים (שמזימים את העדים הראשונים), ושני זוממי זוממים (שמזימים את העדים המזימים) - הא מאה וארביסר. והינך שיתא כדתניא: כל עיר שאין בה עשרה דברים הללו - אין תלמיד חכמים רשאי לדור בתוכה: בית דין מכים וחובשים, וקופה של צדקה נגבית בשניים ומתחלקת בשלושה, ובית הכנסת, ובית המרחץ, ובית הכיסא, ורופא, וטבח (שוחט), ואומן (מקיז דם), ולבלר (סופר), ומלמד תינוקות.<br>"רבי נחמיה אומר: מאתיים ושלושים כנגד שרי עשרות". - תניא: רבי אומר: מאתיים ושבעים ושבעה. - והתניא: רבי אומר: מאתיים ושבעים ושמונה!...<br><br>אי אפשר לכוון את המספרים שרבי אומר בשתי הברייתות שבבבלי לפי הטעם שהירושלמי נותן לדעת רבי.<br>במדרש הגדול לשמות יח,כא נוסח שונה של הבבלי: 'תניא: רבי אומר: מאתיים ושלוש וחמישים' - על מאתיים ושלושים רבי מוסיף בית דין של עשרים ושלושה, שיהא כל אחד מהם שר על עשרה.</small><br>• • •
<b>פדיית הבכורים ומינוי הזקנים במדבר</b><br>במשנה שנינו: <b>"</b>מניין לגדולה שהיא של שבעים ואחד? שנאמר: "אספה לי שבעים איש מזקני ישראל", <b>ומשה על גביהן".</b>
קטעי האגדה שלפנינו שבאים בסוף הפרק מספרים על שני דברים שעשה משה, שאחד מהם הוא שמשה העמיד סנהדרין גדולה במדבר. נראה שקטעים אלה הן תוספת מאוחרת לירושלמי שנוספו בשל הזכרת מעשה זה של משה במשנה, שכן קטעים אלה באים לאחר סיומם של דברי הירושלמי לפרק ואינם באים לעיל בתחילת הלכה זו בהתאם לסדר הדברים השנויים בה.<br>
<b>דבר תקנה עשה משה</b> – בעניין פדיית בכורי ישראל במדבר<b>. בשעה שאמר לו הקב"ה: "פְּקֹד כָּל בְּכֹר זָכָר לִבְנֵי יִשְׂרָאֵל</b> מִבֶּן חֹדֶשׁ וָמָעְלָה<b>..."</b> (במדבר ג,מ) – ה' ציווה לספור את הבכורים הזכרים, כיוון שיבואו הלוויים לשרת בקודש במקום הבכורים. המספר הכללי של הלוויים הזכרים היה 22,000 והמספר הכללי של הבכורים הזכרים היה 22,273. כל אחד מהבכורים נפדה על ידי לוי אחד, ומאחר ש-273 בכורים נשארו בלי פדיון, נצטוו בני ישראל לפדות את הבכורים העודפים בכסף, חמישה שקלים לכל אחד<b>, אמר</b> – משה<b>: אי זה מקבל עליו ליתן חמשת שקלים לגולגולת?</b> – שכל בכור יכול לומר שהוא מפדויי הלוויים ולא מהעודפים על הלוויים. <b>מה עשה</b> – משה<b>? נטל עשרים ושנים אלף פיטקין</b> (פתקים, פיסות נייר או קלף. מקור המילה ביוונית) <b>וכתב עליהן</b> "<b>בן לוי</b>"<b>, ומאתים ושבעים ושלשה</b> – נטל עוד 273 פתקים, כמספר הבכורים העודפים על הלוויים, <b>וכתב עליהן</b> "<b>חמשת שקלים</b>"<b>, והטילן לקלפי</b> (תיבה שמטילים בה גורלות או פתקים להגרלה. מקור המילה ביוונית)<b>. אמר להן</b> – משה לכל הבכורים<b>: בואו וטלו פיטקיכם</b> – מן הקלפי, כדי לקבוע על פי הגורל מי הם 273 הבכורים שחייבים לתת חמישה שקלים<b>. כל מי שעלה בידו</b> "<b>בן לוי</b>" – פתק שכתוב עליו "בן לוי", <b>היה אומר לו: כבר פדאך בן לוי, וכל מי שהיה עולה בידו</b> "<b>חמשת שקלים</b>" – פתק שכתוב עליו "חמשת שקלים", <b>היה אומר לו: מה אעשה לך, מן השמים הוא</b> – שאתה חייב לתת חמישה שקלים<b>.</b><br>
<b>רבי יהודה</b> (בר אלעאי, מגדולי התנאים בדור הרביעי) <b>ורבי נחמיה</b> (תנא בדור הרביעי) – נחלקו שני התנאים בעניין פדיית הבכורים (בירושלמי לא פירשו מי אמר כך ומי אמר כך)<b>.</b>
<b>מתיב תנייא לחברייא</b> (צריך לומר: 'לחברֵיהּ')<b>:</b> – משיב התנא את חברו (מקשה עליו על מה שאמר לעיל שמשה נטל 22,000 פתקים של "בן לוי" ו-273 פתקים של "חמשת שקלים"): <b>אִילּוּ כתבתני</b> "<b>לוי</b>" <b>ס</b>(<b>י</b>)<b>לק</b>י<b>ת</b> – עליתי<b>!</b> – אם אירע שעלו ביד 22,000 הראשונים כל הפתקים של "בן לוי", הרי נשארו בקלפי רק 273 פתקים של "חמשת שקלים" ל-273 האחרונים, וכל אחד מהם יכול לומר שאילו היה משה כותב בפתק שעלה בידו "בן לוי" (כלומר, אילו נשארו בקלפי פתקים שכתוב עליהם "בן לוי") לא היה חייב לתת חמישה שקלים (הלשון 'אילו כתבתני "לוי" סלקית' הוא כביכול דבריו של הפתק של "חמשת שקלים" למשה). <b>אלא כך עשה</b> – משה<b>: נטל עשרים ושנים אלף [ומאתים ושבעים ושלשה]</b> (הסופר השמיט מילים אלו בהשגרה מלעיל, וההוספה היא כפי שעולה מן הוויכוח שבין רבי יהודה לרבי נחמיה, וכפי שמפורש בוויכוח השני שביניהם להלן. המגיה (במסירה שלפנינו) הוסיף תוספת דומה, ולמרות הצורה המסורבלת שהיא משווה לנוסח, היא מתקנת את הנוסח ("תלמוד ירושלמי במהדורת האקדמיה ללשון העברית", "תרביץ" עא, עמוד 582)) <b>פיטקין וכתב</b> "<b>לוי</b>"<b>, ומאתים ושבעים ושלשה</b> – נטל עוד 273 פתקים, <b>וכתב עליהן</b> "<b>חמשת שקלים</b>"<b>, והטילן לקלפי</b> – ועכשיו אם אירע שעלו ביד 22,000 הראשונים פתקים של "בן לוי", הרי נשארו עוד 273 פתקים של "בן לוי" ל-273 האחרונים ולא רק פתקים של "חמשת שקלים"<b>. אמר להן</b> – משה לכל הבכורים<b>: בואו וטלו פיטקיכם</b> – מן הקלפי<b>. כל מי שעלה בידו</b> "<b>לוי</b>" – פתק שכתוב עליו "בן לוי", <b>אמר לו: כבר פדאך בן לוי, וכל שעלה בידו</b> "<b>חמשת שקלים</b>" – פתק שכתוב עליו "חמשת שקלים", <b>היה אומר לו: מה אעשה, ומן השמים הוא</b> – שאתה חייב לתת חמישה שקלים<b>.</b>
<b>מתיב תנייא לחברייא</b> (צריך לומר: 'לחברֵיהּ')<b>:</b> – משיב התנא את חברו (מקשה עליו על מה שאמר שמשה נטל 22,273 פתקים של "בן לוי" ו-273 פתקים של "חמשת שקלים"): <b>הגע עצמך</b> – שער בנפשך, <b>שעלו כולם</b> "<b>לוי</b>" – שאירע מקרה שעלו ביד כל הבכורים פתקים שכתוב עליהם "בן לוי", והרי הלוויים היו רק 22,000 ואינם פודים את כל הבכורים!<b>. אמר לו</b> – התנא לחברו בתשובה לקושייתו<b>: מעשה נס היה</b> – אירע נס, שלא עלו ביד כל הבכורים פתקים שכתוב עליהם "בן לוי" אלא עלו ביד 22,000 בכורים פתקים של "בן לוי" וביד 273 בכורים עלו פתקים של "חמשת שקלים", <b>ומסורגין עלו</b> (שתי מילים אלו יתירות והן העתקה מדברי רבי אבהו להלן. וכן כתב ב"שערי תורת ארץ ישראל")<b>.</b><br>
<b>אמר רבי שמואל</b> (לפי קטע גניזה להלן: 'רבי שמואל אחוי דרבי ברכיה'. - אמורא ארץ ישראלי בדור הרביעי)<b>:</b> (צריך להוסיף כמו להלן: '<b>קשייתה קומי רבי אבהו:</b>' – הקשיתי אותה (את הקושיה שלהלן) לפני רבי אבהו:) <b>על דעתיה דתנייא אחורייא</b> (צריך לומר: 'אחרייא') – על דעתו של התנא האחרון (שאמר שמשה נטל 22,273 פתקים של "בן לוי" ו-273 פתקים של "חמשת שקלים"), <b>מעשה ניסין</b> – כאמור לעיל<b>. על דעתיה דתנייא קדמייא</b> – על דעתו של התנא הראשון (שאמר שמשה נטל 22,000 פתקים של "בן לוי" ו-273 פתקים של "חמשת שקלים"), <b>אינו מעשה ניסין</b> – שהרי לדעתו מספר הפתקים הכולל הוא כמספר כל הבכורים שהשתתפו בגורל, ולא היה צורך בנס (נראה שהקושיה היא, האם נכון הדבר שזו הנפקות בין שתי הדעות?)<b>.</b>
<b>אמר ליה:</b> – אמר לו (רבי אבהו לרבי שמואל): <b>כולהון</b> – כולם (לדעת הכול, גם לדעת התנא הראשון), <b>מעשה ניסין היו ומסורגין</b> (לסירוגין, בדילוגים) <b>עלו</b> – אירע נס, שלא עלו ביד 22,000 הראשונים פתקים של "בן לוי" ונשארו 273 פתקים של "חמשת שקלים" ל-273 האחרונים, אלא שני סוגי הפתקים עלו בידי הבכורים לסירוגין, ועכשיו אין אחד מ-273 האחרונים יכול לומר: אילו כתבתני "לוי" עליתי!<b>.</b>
<b>אנטונינוס הגמון</b> (שליט, מושל. מקור המילה ביוונית. - הגמון זה היה מרקוס אנטוניוס יוליינוס, הפרוקורטור (מושל הפרובינקיה) של יהודה סמוך לחורבן הבית. שמו בא במקורות בצורות שונות ("משמעותם ההיסטורית של הדיאלוגים בין חכמים לגדולי רומי", "דברי הקונגרס העולמי החמישי למדעי היהדות" ד, עמוד 274)) <b>שאל את רבן יוחנן בן זכאי</b> (גדול החכמים בדור הראשון לתנאים) – בדבר מפקד הכוהנים והלוויים במדבר<b>: בכלל</b> – בסך הכולל, <b>חסירין</b>, <b>ובפרט</b> – לפי סך פרטי החשבון, <b>יתירין!</b> – בסיכום של מפקד הלוויים הזכרים נאמר שמניינם היה 22,000 (במדבר ג,לט), ואילו לפי סיכום המספרים החלקיים של משפחות הלוויים, בני גרשון (7,500), בני קהת (8,600) ובני מררי (6,200), מניינם היה 22,300 (במדבר ג,כב; כח; לד). הרי שהכלל והפרט סותרים זה את זה! (ההגמון התכוון בשאלתו לשאול, שמכיוון שלפי הסך הכולל היו הלוויים עודפים על הבכורים, מפני מה לא פדו הלוויים את כל הבכורים? ומדוע 273 בכורים היו צריכים לפדות את עצמם בכסף?)
<b>אמר ליה:</b> – אמר לו (השיב רבן יוחנן בן זכאי להגמון): <b>אותן שלש מאות יתירין</b> – שנמנו בפרט, <b>בכורי כהונה</b> – בכורי כהונה ולווייה, <b>היו, ואין קודש מוציא קודש</b> – קדושת הבכורה חלה דווקא על לוי שאינו בכור שלא היתה בו קדושה מתחילה. אבל לוי בכור יש בו כבר קדושה, ואין קדושת הבכור של ישראל מוציאה אותה ממנו וחלה עליו במקומה (כדרך שלא ניתן לפדות דבר מיד ההקדש על ידי מעות של הקדש, אלא דווקא על ידי מעות חולין) (בחשבון הכללי של מפקד הלוויים לא נמנו שלוש מאות לוויים בכורים, כי בהיותם קדושים בקדושת בכורה בעצמם אינם יכולים להיות קדושים בקדושת בכורה של בכורים מבני ישראל, ולכן 273 מבכורי ישראל העודפים על הלוויים שאינם בכורים בעצמם היו צריכים לפדות את עצמם בכסף)<b>.</b>
<b>כיוצא בו</b> (כדומה לו, כמוהו) – כמו הדבר הקודם, שנחלקו בו תנאים כיצד עשה משה<b>: "וַיֹּאמֶר י'י אֶל מֹשֶׁה</b>: <b>אֶסְפָה לִּי שִׁבְעִים אִישׁ מִזִּקְנֵי יִשְׂרָאֵל"</b> (במדבר יא,טז) – ה' אמר למשה שיאסוף בשבילו שבעים אנשים מנכבדי העם. לפי חז"ל, שבעים הזקנים נתמנו לסנהדרין הגדולה. <b>- אמר משה: אם אטול ששה</b> – אנשים <b>מכל שבט - הרי שבעים ושנים</b> – נמצאו שניים יתירים<b>. עשרה מששה ושנים מחמשה</b> (צריך לומר: 'ששה מעשרה וחמשה משנים') – אם אטול שישה אנשים לשבט מעשרה שבטים ועוד חמישה אנשים לשבט משני שבטים אחרים - הרי שבעים, <b>- אי זה שבט מקבל עליו להיות פגום</b> – שיתמנו ממנו רק חמישה זקנים ולא שישה כשאר השבטים<b>? מה עשה</b> – משה<b>? נטל שבעים פיטקין וכתב עליהן</b> "<b>זָקֵן</b>"<b>, ושנים חָלָק</b> (בקטע גניזה: 'חלקים') – נטל עוד שני פתקים שלא נכתב עליהם כלום<b>, והטילן לקלפי. אמר להן</b> – משה לשבעים ושניים הזקנים, שישה מכל שבט<b>: בואו וטלו פיטקיכם</b> – מן הקלפי, כדי לקבוע על פי הגורל מי הם שני הזקנים שלא יהיו מן המתמנים<b>. כל</b> מי <b>שעלה בידו</b> "<b>זקן</b>" – פתק שכתוב עליו "זקן", <b>היה אומר לו: מינוך מן השמים, וכל מי שעלה בידו חלק</b> – פתק שלא נכתב עליהם כלום, <b>היה אומר לו: ומה אעשה</b> (בקטע גניזה: 'מה אעשה לך')<b>, ומן השמים הוא</b> – שאינך ראוי להתמנות<b>.</b><br>
<b>רבי יודה ורבי נחמיה</b> – נחלקו שני התנאים בעניין מינוי הזקנים (בירושלמי לא פירשו מי אמר כך ומי אמר כך)<b>.</b>
<b>מתיב תנייא לחברייא</b> (צריך לומר כמו בקטע גניזה: 'לחברֵיהּ')<b>:</b> – משיב התנא את חברו (מקשה עליו על מה שאמר לעיל שמשה נטל שבעים פתקים של "זקן" ושני פתקים חלקים): <b>אִילּוּ כתבתני</b> "<b>זקן</b>" <b>סלק</b>י<b>ת</b> – עליתי<b>!</b> – אם אירע שעלו ביד שבעים הראשונים כל הפתקים של "זקן", הרי נשארו בקלפי רק שני פתקים חלקים לשני האחרונים, וכל אחד מהם יכול לומר שאילו היה משה כותב בפתק שעלה בידו "זקן" (כלומר, אילו נשארו בקלפי פתקים שכתוב עליהם "זקן") היה זוכה להיות זקן (הלשון 'אילו כתבתני "זקן" סלקית' הוא כביכול דבריו של הפתק החלק למשה). <b>אלא כך עשה</b> – משה<b>: נטל שבעים ושנים פיטקין וכתב עליהן</b> "<b>זקן</b>"<b>, ושנים חלקין</b> – נטל עוד שני פתקים שלא נכתב עליהם כלום<b>, והטילן לקלפי</b> – ועכשיו אם אירע שעלו ביד שבעים הראשונים פתקים של "זקן", הרי נשארו עוד שני פתקים של "זקן" לשני האחרונים ולא רק פתקים חלקים<b>. אמר להן</b> – משה לשבעים ושניים הזקנים<b>: בואו וטלו פיטקיכם</b> – מן הקלפי<b>.</b> כל <b>מי שעלה בידו</b> "<b>זקן</b>" – פתק שכתוב עליו "זקן", <b>אמר לו: כבר מינוך מן השמים, ו</b>כל <b>מי שעלה בידו חלק</b> – פתק שלא נכתב עליהם כלום, <b>היה אומר לו: ומה אעשה, ומן השמים הוא</b> – שאינך ראוי להתמנות<b>.</b>
<b>מתיב תנייא לחברייא</b> (צריך לומר כמו בקטע גניזה: '<b>לחברֵיהּ</b>')<b>:</b> – משיב התנא את חברו (מקשה עליו על מה שאמר שמשה נטל שבעים ושניים פתקים של "זקן" ושני פתקים חלקים): <b>הגע עצמך</b> – שער בנפשך, <b>שעלו כולם</b> "<b>זקן</b>" – שאירע מקרה שעלו ביד כל שבעים ושניים הזקנים פתקים שכתוב עליהם "זקן", והרי רק שבעים זקנים ראויים להתמנות!<b>. אמר ליה:</b> – אמר לו (התנא לחברו בתשובה לקושייתו): <b>מעשה ניסין היה</b> (בקטע גניזה: 'היו') – אירע נס, שלא עלו ביד כל שבעים ושניים הזקנים פתקים שכתוב עליהם "זקן" אלא עלו ביד שבעים זקנים פתקים של "זקן" וביד שני זקנים עלו פתקים חלקים, <b>ומסורגין עלו</b> (שתי מילים אלו יתירות והן העתקה מדברי רבי אבהו להלן. וכן כתב ב"שערי תורת ארץ ישראל")<b>.</b><br>
<b>אמר רבי שמואל</b> (בקטע גניזה: 'רבי שמואל אח[וי דרבי ברכיה]')<b>: קשיתיה</b> (בקטע גניזה: 'קשייתה'. - כתיב הכינוי לנקבה בא לעיתים בירושלמי '-יה' תחת '-ַהּ' ("אוצר לשונות ירושלמיים", עמוד 1269, הערה 126)) <b>קומי</b> – הקשיתי אותה (את הקושיה שלהלן) לפני <b>רבי אבהו</b> (אמורא ארץ ישראלי בדור השלישי)<b>: על דעתיה דתנייא אחרייא</b> – על דעתו של התנא האחרון (שאמר שמשה נטל שבעים ושניים פתקים של "זקן" ושני פתקים חלקים), <b>מעשה ניסים</b> – כאמור לעיל<b>. על דעתיה דתנייא קדמייא</b> – על דעתו של התנא הראשון (שאמר שמשה נטל שבעים פתקים של "זקן" ושני פתקים חלקים), <b>אינו מעשה ניסים</b> – שהרי לדעתו מספר הפתקים הכולל הוא כמספר כל הזקנים שהשתתפו בגורל, ולא היה צורך בנס (נראה שהקושיה היא, האם נכון הדבר שזו הנפקות בין שתי הדעות?)<b>.</b>
<b>אמר ליה:</b> – אמר לו (רבי אבהו לרבי שמואל): (צריך להוסיף כמו בקטע גניזה וכמו שהוא לעיל: '<b>כול[הון]</b>' – כולם (לדעת הכול, גם לדעת התנא הראשון)) <b>מעשה ניסין היו ומסורגין</b> (לסירוגין, בדילוגים) <b>עלו</b> – אירע נס, שלא עלו ביד שבעים הראשונים פתקים של "זקן" ונשארו שני פתקים חלקים לשני האחרונים, אלא שני סוגי הפתקים עלו בידי הזקנים לסירוגין, ועכשיו אין אחד משני האחרונים יכול לומר: אילו כתבתני "זקן" עליתי!<b>.</b><br><br><small>ב<b>ספרי במדבר</b> פסקה צה נאמר: "ויישארו שני אנשים במחנה" (במדבר יא,כו) - יש אומרים: בקלפי נשתיירו. לפי שאמר לו הקב"ה למשה לבור לו שבעים זקנים. אמר משה: מה אני עושה? הרי הם נופלים שישה ושישה לכל שבט ושבט וחמישה חמישה לשני שבטים, איזה שבט מקבל עליו לבור ממנו חמישה? עשה משה תקנה. נטל פיתקים וכתב עליהם "זקן", ונטל פיתקים חלקים, ובללם והטילם לתוך קלפי, ואמר להם: בואו וטלו פיתקיכם. כל מי שנטל פיתק וכתוב עליו "זקן" היה משה אומר לו: כבר קידשך המקום, וכל מי שנטל פיתק חלק היה משה אומר לו: מן השמים הוא, מה אני יכול לעשות לך?<br>כיוצא בו אתה אומר: "ואת פדויי השלושה והשבעים והמאתיים" (במדבר ג,מו) - אמר משה: מה אני עושה? עכשיו כל אחד ואחד אומר: כבר פדאני לוי. עשה משה תקנה. נטל פיתקים וכתב עליהם "לוי", ונטל פיתקים וכתב עליהם "כסף חמשת שקלים", ובללם והטילם בקלפי, ואמר להם: בואו וטלו פיתקיכם. כל מי שנטל פיתק וכתוב עליו "בן לוי" היה משה אומר לו: כבר אתה פדוי, ומי שנטל פיתק וכתוב עליו "כסף חמשת שקלים" היה משה אומר לו: צא ותן פדיונך.<br><br>תיאור אופן הכנת הפתקים בספרי בעניין מינוי הזקנים ובעניין פדיית הבכורים עמום במקצת: 'נטל פיתקים וכתב עליהם "זקן" ונטל פיתקים חלקים'; 'נטל פיתקים וכתב עליהם "לוי" ונטל פיתקים וכתב עליהם "כסף חמשת שקלים"'.<br><br>ב<b>בבלי סנהדרין</b> יז,א אמרו: תנו רבנן: "ויישארו שני אנשים במחנה" (במדבר יא,כו) - יש אומרים: בקלפי נשתיירו (אלדד ומידד עלו בידם פתקים חלקים ולא התמנו). שבשעה שאמר לו הקב"ה למשה: "אספה לי שבעים איש מזקני ישראל" (במדבר יא,טז), אמר משה: כיצד אעשה? אברור שישה מכל שבט - נמצאו שניים יתירים, אברור חמישה מכל שבט - נמצאו עשרה חסירים, אברור חמישה משבט זה ושישה משבט זה - הריני מטיל קנאה בין השבטים. מה עשה? בירר שישה מכל שבט, והביא שבעים ושניים פיטקים, על שבעים כתב "זקן" ושניים חלק, ובללם ונתנם בקלפי, ואמר להם: בואו וטלו פיטקיכם. מי שעלה בידו "זקן" אמר לו: כבר קידשך המקום, ומי שעלה בידו חלק אמר לו: המקום לא חפץ בך, אני מה אעשה לך?<br>כיוצא בדבר אתה אומר: "ואת פדויי השלושה והשבעים והמאתיים ולקחת חמשת חמשת שקלים לגולגולת" (במדבר ג,מה-מז) - אמר משה: כיצד אעשה? מי שאני אומר לו: תן לי פדיונך וצא, אומר לי: כבר פדאני בן לוי. מה עשה? הביא עשרים ושניים אלף פיטקים וכתב עליהם "בן לוי", ומאתיים ושבעים ושלושה כתב עליהם "חמשת שקלים", ובללם ונתנם בקלפי, ואמר להם: בואו וטלו פיטקיכם. מי שעלה בידו "בן לוי" אמר לו: כבר פדאך בן לוי, ומי שעלה בידו "חמשת שקלים" אמר לו: תן פדיונך וצא.<br><br>בבבלי סנהדרין נקטו בעניין מינוי הזקנים ובעניין פדיית הבכורים את דעת התנא הראשון בירושלמי.<br><br>ב<b>בבלי בכורות</b> ה,א אמרו: שאל קונטרוקוס ההגמון את רבן יוחנן בן זכאי: בפרטם של לוויים אתה מוצא עשרים ושניים אלף ושלוש מאות, בכללם אתה מוצא עשרים ושניים אלף. אותם שלוש מאות להיכן הלכו? אמר לו: אותם שלוש מאות בכורות היו, ואין בכור מפקיע בכור (אין בכור לוי מפקיע קדושת בכור ישראל).<br>מאי טעמא? - אמר אביי: דיו לבכור שיפקיע את עצמו (את קדושת עצמו).<br><br>בבבלי: אין בכור מפקיע בכור. ובירושלמי: אין קודש מוציא קודש.<br>לפי הבבלי, קדושת הלווייה של לוי שאינו בכור הפקיעה את קדושת הבכורה של אחד מבכורי ישראל, וקדושת הלווייה של לוי בכור הפקיעה את קדושת הבכורה שלו.<br><br>לעניין פדיית הבכורים יש מקבילה בבמדבר רבה ד,י. לשיחה של ההגמון ורבן יוחנן בן זכאי יש מקבילה בבמדבר רבה ד,ט. ולעניין מינוי הזקנים יש מקבילה בבמדבר רבה טו,יט.<br>בבמדבר רבה הביאו בעניין פדיית הבכורים את שתי דעות התנאים שבירושלמי. לפי במדבר רבה, התנא הראשון בירושלמי בעניין פדיית הבכורים הוא רבי יהודה והתנא האחרון בירושלמי הוא רבי נחמיה.<br>בבמדבר רבה נקטו בעניין מינוי הזקנים את דעת התנא האחרון בירושלמי.<br><br><b>אין קודש מוציא קודש</b><br>ב<b>בראשית רבה</b> ע,ז נאמר: הבכור קודש ואין קודש מוציא קודש.<br>וב<b>פסיקתא דרב כהנא</b> י,ו נאמר: אין הבכור מתעשר, למה? שהוא קודש ואין הקודש מוציא קודש.</small><br>• • •
<b>משה היה גזבר נאמן ובקי בחשבונות</b><br><b>שאל אנטיגנס הגמון</b> (הוא ההגמון הנזכר לעיל, ששמו בא במקורות בצורות שונות) <b>לרבן יוחנן בן זכאי</b> – בדבר חשבון תרומת מחצית השקל במדבר<b>: משה רבכם או גנב היה</b> – נטל מהתרומה לעצמו, <b>או</b> ש<b>לא היה בקי בחשבון</b> (בקטע גניזה כאן ולהלן: 'בחשבונות') – וטעה בחשבון התרומה<b>, דכתיב:</b> – שכתוב (בפירוט החומרים שמהם נעשה המשכן ופירוט כמויותיהם): <b>"בֶּקַע לַגֻּלְגֹּלֶת</b>, מַחֲצִית הַשֶּׁקֶל בְּשֶׁקֶל הַקֹּדֶשׁ, לְכֹל הָעֹבֵר עַל הַפְּקֻדִים מִבֶּן עֶשְׂרִים שָׁנָה וָמַעְלָה לְשֵׁשׁ מֵאוֹת אֶלֶף וּשְׁלֹשֶׁת אֲלָפִים וַחֲמֵשׁ מֵאוֹת וַחֲמִשִּׁים. וַיְהִי מְאַת כִּכַּר הַכֶּסֶף לָצֶקֶת אֵת אַדְנֵי הַקֹּדֶשׁ וְאֵת אַדְנֵי הַפָּרֹכֶת<b>"</b> (שמות לח,כו-כז) – כל אדם נתן מחצית השקל, והכסף שנתקבל במפקד עלה לסכום של: 301,775 שקלים = 603,550 אנשים x 0.5 שקל לאיש. ב-100 כיכר כסף השתמשו לצקת את האדנים של קרשי המשכן ושל עמודי הפרוכת (ב-1,775 שקלי כסף השתמשו לעשות את ווי העמודים)<b>. אין תעביד</b> – אם תעשה (תחשב) <b>קינטרא</b> (יחידת משקל. כינוי לכיכר המקראי. מקור המילה ביוונית) <b>מאה ליטרין</b> (משקל רומי קדום - 320-360 גרם. מקור המילה ביוונית) – אם תחשב: 1 כיכר = 100 מנה, הרי: 100 כיכר לאדנים = 10,000 מנה = 250,000 שקלים (לפי: 1 מנה = 25 שקלים), <b>- חד מן אישתא</b> – (יוצא מכך ש)אחד משישה (שישית) <b>גנב</b> – משה, שכן הכסף שנתקבל היה 300,000 שקלים (ללא השקלים שהשתמשו לווים), וב-250,000 שקלים השתמשו לאדנים, ומשה נטל לעצמו את שאר הכסף - 50,000 שקלים (50,000 = 250,000 - 300,000), שהם שישית מהכסף שנתקבל<b>, ואין תעבדיניה</b> – אם תעשה (תחשב) אותו <b>שיתין</b> (בקטע גניזה: 'אישתין') – שישים <b>ליטרין</b> – אם תחשב: 1 כיכר = 60 מנה, הרי: 100 כיכר לאדנים = 6,000 מנה = 150,000 שקלים, <b>- פלגא</b> – (יוצא מכך ש)חצי <b>גנב</b> – משה, שכן הכסף שנתקבל היה 300,000 שקלים (ללא השקלים שהשתמשו לווים), וב-150,000 שקלים השתמשו לאדנים, ומשה נטל לעצמו את שאר הכסף - 150,000 שקלים (150,000 = 150,000 - 300,000), שהם מחצית מהכסף שנתקבל (היו באותו הזמן מקומות שהיה הכיכר שלהם מאה ליטרין ומקומות שהיה הכיכר שלהם שישים ליטרין (רבנו חננאל))<b>.</b><br>
<b>אמר ליה:</b> – אמר לו (רבן יוחנן בן זכאי להגמון): <b>משה רבן</b> (בקטע גניזה: 'רבינו') <b>גיזבר נאמן</b> היה – ולא היה גנב, <b>ובקי בחשבון היה</b> – כפי שיש להוכיח מהכתובים להלן<b>.</b><br>
<b>אמר ליה:</b> – אמר לו (רבן יוחנן בן זכאי להגמון): <b>והכתיב:</b> – והרי כתוב: <b>"וּנְחֹשֶׁת הַתְּנוּפָה שִׁבְעִים כִּכָּר</b> וְאַלְפַּיִם וְאַרְבַּע מֵאוֹת שָׁקֶל<b>"</b> (שמות לח,כט)<b>, והיידא לון</b> (צריך לומר כמו בקטע גניזה: 'והייד<b>י</b>לון') <b>סלקין תשעין ושית ליטרין ואית</b> (צריך לומר כמו בקטע גניזה: '<b>ואת</b>') <b>עביד ליה</b> (צריך לומר כמו בקטע גניזה: '<b>לון</b>') <b>פרוטרוט!</b> – והרי הם (2,400 שקלים העודפים על 70 הכיכר) עולים תשעים ושש ליטרין (96 מנה = 25 שקלים למנה / 2,400 שקלים) ואתה עושה (מחשב) אותם פרוטרוט (מטבעות קטנים)! (הכתוב מונה את 2,400 השקלים העודפים בשקלים ולא בכיכרים, משום שאינם מגיעים לכדי כיכר אחד. הרי שאין לחשב כיכר 60 מנה, משום שלפי חישוב זה הם מגיעים ליותר מכדי כיכר אחד, ולא היה לו לחשב אותם פרוטרוט)<br>
<b>אמר ליה:</b> – אמר לו (ההגמון): <b>משום דלא סליק</b> – שלא עולה <b>קינטירא</b> (נראה שצריך לומר: '<b>קינטירין</b>') – משום ש-96 מנה אינם מגיעים לכדי כיכרות (שתי כיכרות לפחות, לכן הוא מחשב אותם פרוטרוט. הרי שאפשר לחשב כיכר גם 60 מנה)<b>. ואין תימר</b> – ואם תאמר, <b>דסלק קינטירא</b> (אין מובן למילים אלו, ונראה שצריך לומר: '<b>דשיתין ליטרין קינטרא</b>') <b>- פלגא</b> – חצי <b>גנב</b> – אם תחשב: 1 כיכר = 60 מנה, הרי שמשה גנב חצי, כאמור לעיל (אולי השיבוש נוצר כך: דשיתין ליטרין קינטרא &gt; דס' ל' קינטרא &gt; דסל' קינטרא &gt; דסלק קינטרא)<b>.</b><br>
<b>אמר ליה:</b> – אמר לו (רבן יוחנן בן זכאי להגמון): <b>והכתיב:</b> – והרי כתוב: <b>"וְאֶת הָאֶלֶף וּשְׁבַע הַמֵּאוֹת וַחֲמִשָּׁה וְשִׁבְעִים</b> עָשָׂה וָוִים לָעַמּוּדִים<b>"</b> (שמות לח,כח) – מ-1,775 שקלי הכסף העודפים על 100 הכיכר (= 300,000 השקלים) עשו ווים לעמודי החצר<b>, והיידא לון</b> (צריך לומר כמו בקטע גניזה: 'והייד<b>י</b>לון') <b>סלקין שבעין וחד</b> (בקטע גניזה: 'שובעין וחדה') <b>ליטרין ואת עביד ליה</b> (צריך לומר כמו בקטע גניזה: '<b>לון</b>') <b>פרוטרוט!</b> – והרי הם (1,775 שקלים העודפים על 100 הכיכר) עולים שבעים ואחת ליטרין (71 מנה = 25 שקלים למנה / 1,775 שקלים) ואתה עושה (מחשב) אותם פרוטרוט (מטבעות קטנים)! (הכתוב מונה את 1,775 השקלים העודפים בשקלים ולא בכיכרים, משום שאינם מגיעים לכדי כיכר אחד. הרי שאין לחשב כיכר 60 מנה, משום שלפי חישוב זה הם מגיעים ליותר מכדי כיכר אחד, ולא היה לו לחשב אותם פרוטרוט)<br>
<b>אמר ליה:</b> – אמר לו (ההגמון): <b>משום דלא סליק</b> – שלא עולה <b>קינטירא.</b> (בקטע גניזה נוסף כמו לעיל: '<b>אין תימר דסלק קינטירא -</b>') <b>פלגא</b> – חצי <b>גנב</b> (יש להגיה ולפרש משפטים אלה כמו לעיל)<b>.</b><br>
<b>אמר ליה:</b> – אמר לו (רבן יוחנן בן זכאי להגמון): <b>והכתיב:</b> – והרי כתוב: <b>"וְהַשֶּׁקֶל עֶשְׂרִים גֵּרָה</b>; <b>עֶשְׂרִים שְׁקָלִים</b>, <b>חֲמִשָּׁה וְעֶשְׂרִים שְׁקָלִים</b>, <b>עֲשָׂרָה וַחֲמִשָּׁה שֶׁקֶל</b>, <b>הַמָּנֶה יִהְיֶה לָכֶם"</b> (יחזקאל מה,יב) – משקל של 20 שקלים, של 25, של 10 ושל 5 ביחד הם מנה, הרי שהמנה הוא 60 שקל. ערך המנה של חול הוא 25 שקל, ואילו מנה של קודש ערכו כפול - 50 שקל, ויחזקאל הוסיף שישית על ערכו של השקל, ולכן המנה של קודש לפי יחזקאל הוא 60 שקל<b>! ככרו של הקב"ה</b> (צריך לומר: 'של <b>הקודש</b>'. השיבוש נוצר כך: שלקודש &gt; שלק' &gt; שלהקב"ה) <b>כפול היה</b> (בקטע גניזה: 'הוא') – כיכר של קודש שהשתמשו בו לצורך המשכן היה ערכו כפול מכיכר של חול, משום חשיבות הקודש. ואם תחשב: 1 כיכר = 60 מנה, הרי: 100 כיכר לאדנים = 6,000 מנה = 300,000 שקלים (לפי: 1 מנה של קודש = 50 שקלים), שהוא הכסף שנתקבל ללא השקלים שהשתמשו לווים<b>.</b><br>
<b>אמר ליה:</b> – אמר לו (ההגמון): <b>[</b>צריך להוסיף כמו בקטע גניזה: <b>משה רבכם] גיזבר נאמן</b> היה – ולא היה גנב, <b>ובקי בחשבון היה</b> – בזה חזר בו ההגמון והסכים לדבריו של רבן יוחנן בן זכאי<b>.</b><br><br><small>ב<b>בבלי בכורות</b> ה,א-ב אמרו: ועוד שאלו (השר את רבן יוחנן בן זכאי): בגיבוי הכסף (כשגבה משה כסף לצורך המשכן) אתה מוצא מאתיים ואחת כיכר ואחת עשרה מנה, דכתיב: "בקע לגולגולת מחצית השקל בשקל הקודש... ל-603,550" (שמות לח,כו) (שהם 301,775 שקלים, וסכום זה מגיע ל-201 כיכר ו-11 מנה. בכל כיכר 1,500 שקלים, ובכל מנה 25 שקלים). בנתינת הכסף (לצורך המשכן) אתה מוצא מאת כיכר, דכתיב: "ויהי מאת כיכר הכסף לצקת" וגו' (שמות לח,כז). משה רבכם גנב היה או קוביוסטוס (משחק בקובייה) היה או אינו בקי בחשבונות. נתן מחצה (לצורך המשכן) ונטל מחצה (לעצמו), ומחצה שלם לא החזיר (נתן לצורך המשכן פחות ממחצית).<br>אמר לו: משה רבנו גזבר נאמן היה ובקי בחשבונות היה, ומנה של קודש כפול היה (בכל מנה של קודש 50 שקלים).<br>הווי בה רב אחאי: מאי קא קשיא ליה (לרבן יוחנן בן זכאי, שהוצרך להידחק)? "ויהי מאת כיכר הכסף לצקת" וגו'? (האם הכתוב הזה? - והרי אפשר לומר:) הנך (100 כיכר) לצקת (את האדנים), ואינך (האחרים) בי גזא (באוצר)!<br>כתיב קרא אחרינא: "וכסף פקודי העדה מאת כיכר ו-1775 שקל בשקל הקודש" (שמות לח,כה) (ושם אי אפשר לומר שמדובר רק במחצית הסכום).<br>ודקאמר ליה (רבן יוחנן בן זכאי): מנה של קודש כפול היה - מנא ליה?<br>אילימא מיניה (מפסוק זה עצמו: "וכסף פקודי העדה מאת כיכר" וגו'), שהרי כאן (בנוסף ל-100 כיכר של קודש) שבעים ואחד מנה (של חול = 1,775 שקלים) ולא מנאם הכתוב (במניין של כיכרות) אלא בפרוטרוט (במניין של מטבעות קטנים, בשקלים), ואם איתא (שמנה של קודש רגיל היה), מאת[יים] ואחת כיכר ואחת עשרה מנה (של חול) מיבעי ליה! אלא מדלא מנאם הכתוב אלא בפרוטרוט, שמע מינה: מנה של קודש כפול היה (ולכן לא הגיע מספר השקלים לכדי כיכר שלם).<br>ודילמא כללי (100 כיכר ויותר) - קחשיב בככרי, פרטי (פחות מ-100 כיכר) - לא קא חשיב בככרי (אלא בשקלים)?<br>אלא מהכא: "ונחושת התנופה שבעים כיכר ואלפיים וארבע מאות שקל" (שמות לח,כט), שהרי כאן (בנוסף ל-70 כיכר) תשעים ושישה מנה (של חול = 2,400 שקלים), ולא מנאם הכתוב (במניין של כיכרות) אלא בפרוטרוט, ואם איתא (שמנה של קודש רגיל היה), שבעים ואחת כיכר ושלושים ושישה מנה (של חול) מיבעי ליה! אלא מדלא מנאם הכתוב אלא בפרוטרוט, שמע מינה: מנה של קודש כפול היה.<br>ודילמא פרטא רבה (10 כיכרות ויותר) - קא חשיב בככרי, פרטא זוטא (פחות מ-10 כיכרים) - לא קחשיב בככרי?<br>אלא אמר רב חסדא: מהכא: "והשקל עשרים גרה; עשרים שקלים, חמישה ועשרים שקלים, עשרה וחמישה שקל, המנה יהיה לכם" (יחזקאל מה,יב) (20+25+10+5 = 60 שקלים = 1 מנה; 1 מנה = 100 דינרים), מנה מאתן וארבעין הוו (1 שקל = 4 דינרים; 1 מנה = 60 שקלים = 240 דינרים)! אלא שמע מינה: מנה של קודש (האמור ביחזקאל) כפול היה (1 מנה של קודש = 50 שקלים = 200 דינרים), ושמע מינה: מוסיפים על המידות (שיעור המנה האמור ביחזקאל הוא לאחר ההוספה), ואין מוסיפים יתר על שתות (שישית. 1 מנה של קודש = 60 שקלים = 240 דינרים), ושמע מינה: שתותא מלבר (שישית לאחר ההוספה, שהוא חמישית מהסכום שלפני ההוספה).<br><br>בבבלי קיצרו את המשא והמתן שבין ההגמון ורבן יוחנן בן זכאי כפי שהוא בירושלמי והביאו ממנו רק את שאלת ההגמון ותשובתו האחרונה של רבן יוחנן בן זכאי, אך השתמשו בבבלי בתשובותיו הקודמות של רבן יוחנן בן זכאי ובקושיותיו של ההגמון עליהן ויצרו מהן משא ומתן תלמודי סתמי.</small><br>• • •

Chapter 2



Halakhah 1

<strong><big>משנה</big></strong><br>פרק זה דן בדיני כוהן גדול ובדיני מלך. לאחר שלמדנו בפרק הקודם שאין דנים את הכוהן הגדול אלא בבית דין של שבעים ואחד, המשנה עוסקת בדיני הכוהן הגדול.
<b>כהן גדול דן</b> – מותר לו להיות דיין, <b>ודנין אותו, מעיד</b> – אם הוא יודע עדות לאחרים, <b>ומעידין אותו</b> – עליו<b>, חולץ</b> – אם מת אחיו ולא הניח זרע, הוא מקיים מצוות חליצה באלמנתו ואין חוששים לכבודו, שהיא חולצת את נעלו ורוקקת בפניו, <b>וחולצין לאשתו</b> – אם מת הוא ולא הניח זרע<b>, ומייבמין את אשתו</b> – אחד מאחיו רשאי לייבם את אשתו<b>; אבל הוא אינו מייבם, מפני שהוא אסור באלמנה</b> – כוהן גדול אסור לשאת אלמנה<b>.</b>
<b>מת לו מת</b> – אחד מקרוביו, <b>- אינו יוצא לאחר המטה</b> – של המת, שמא ייטמא לו<b>, אלא הן נכסין והוא נגלה, הן נגלין והוא נכסה</b> – כשנושאי המיטה מתכסים מעיניו, הוא מתגלה לבריות, וכשהם חוזרים ומתגלים לעיניו, הוא מתכסה מן הבריות שלא יראוהו<b>, ויוצא עמהן עד פתח העיר</b> – ולא ייצא משם ואילך<b>; דברי רבי מאיר</b> (גדול התנאים בדור הרביעי)<b>. רבי יהודה</b> (בר אלעאי, מגדולי התנאים בדור הרביעי) <b>אומר: אינו יוצא מן המקדש</b> – כשמת לו מת, כלומר, שאינו מלווה את המת כלל<b>, שנאמר: "וּמִן הַמִּקְדָּשׁ לֹא יֵצֵא"</b> (ויקרא כא,יב) – כשמת לו מת<b>.</b>
<strong><big>תלמוד</big></strong><br>במשנה שנינו: <b>"כהן גדול דן ודנין אותו" כול'.</b>
<b>כוהן גדול דן ודנים אותו</b><br>מציעים קושיה: <b>ניחא</b> – [הדבר] נוח, <b>דן</b> – הדין הזה מובן, שהכוהן הגדול יושב בראש הסנהדרין הגדולה ודן אחרים<b>; דנין אותו!</b> – הדין הזה אינו מובן! למה צריך כוהן גדול לבוא ולעמוד לפני בית הדין כשדנים אותו? <b>וימנה ליה אנטלר</b> (בקטע גניזה: 'אנטילר'. מקור המילה ביוונית: אנטלריוס)<b>!</b> – למה לא אמרו שימנה כוהן גדול לעצמו מורשה (מיופה כוח) שיטען בשבילו את טענותיו לפני בית הדין, משום כבודו של הכוהן הגדול, שאין מכבודו לבוא ולעמוד לפני בית הדין?
ומתרצים את הקושיה בהצעת מקרה שממנו מקשים על האמור לפני כן: <b>הגע עצמך</b> – שער בנפשך, <b>שנפלה לו שבועה</b> – שהתחייב הכוהן הגדול להישבע שבועה<b>. ואנטלר בשבועה</b> (בקטע גניזה: 'ואנטילר נשבע')<b>?!</b> (בתמיהה) – וכי המורשה יכול להישבע בשבילו?! הרי הכוהן הגדול עצמו צריך לבוא לפני בית הדין ולהישבע! בשל האפשרות שיתחייב שבועה, צריך כוהן גדול לבוא ולעמוד לפני בית הדין כשדנים אותו.<br>
ושואלים: <b>דיני ממונות שלו בכמה?</b> – בכמה דיינים דן כוהן גדול את אחרים בדיני ממונות? <b>בעשרים ושלשה?</b> (צריך לומר: '<b>בשלשה? בעשרים ושלשה?</b>') – האם הוא דן בשלושה דיינים, שכן דיני ממונות - בשלושה, או שמא הוא דן בעשרים ושלושה דיינים, משום כבודו, שאין מכבודו להיות חבר בבית דין של שלושה בלבד? (מפשיטת השאלה מוכח שהשאלה היא כמו שפירשנו, וכן פירש ב"אור שמח" (הלכות סנהדרין ב,ד), ואין השאלה בכמה דיינים דנים את כוהן גדול בדיני ממונות)
ופושטים את השאלה ממקור תנאי בתוספת מימרות אמוראיות: <b>נישמעינה מהדא:</b> – נשמע (נלמד) אותה מזאת (מברייתא): <b>אין מלך יושב</b> – אינו מתמנה לדיין, <b>בסנהדרין</b> – גדולה של שבעים ואחד דיינים<b>, ולא מלך וכהן גדול יושבין בעיבור</b> – אינם מתמנים לדיינים בבית דין של שבעה דיינים שדן בעיבור השנה<b>.</b> ומביאים מחלוקת אמוראים בהסבר הברייתא: <b>רבי חנינה</b> (בקטע גניזה: 'חנניה'. - אמורא ארץ ישראלי בדור החמישי) <b>ורבי מנא</b> (השני, מגדולי אמוראי ארץ ישראל בדור החמישי) – נחלקו שני החכמים, <b>- חד אמר:</b> – [חכם] אחד אומר: <b>אין מלך</b> (בקטע גניזה נוסף 'ישראל') <b>יושב בסנהדרין מפני החשד</b> – שלא יחשדו בו בני אדם שדעתו מושפעת משיקולים לא ענייניים<b>, ולא בעיבור מפני החשד, ולא מלך וכהן גדול</b> (בקטע גניזה: 'ולא [כהן גדול]') <b>יושבין בעיבור [מפני כבודו של מלך; וחרנה אמר:</b> – ו[החכם] האחר אומר: <b>אין מלך ישראל יושב בסנהדרין מפני החשד, ולא בעיבור מפני החשד, ולא מלך ולא כהן גדול יושבין בעיבור מפני] שאין כבוד המלך</b> (בקטע גניזה כמו לעיל: 'כבודו [של מ]לך') <b>לישב בשבעה</b> – אין מכבודו של המלך ושל הכוהן הגדול להיות חבר בבית דין קטן של שבעה בלבד שבו דנים בעיבור השנה (במסירה שלפנינו נשמט מחמת הדומות מ'יושבין בעיבור' במימרה הראשונה עד 'יושבין בעיבור' במימרה השנייה, והושלם על פי קטע גניזה)<b>.</b> ומציעים היסק בתמיהה: <b>תא חמי:</b> – בוא [ו]ראה: <b>בשבעה אין כבודו לישב, לא כל שכן בשלשה?!</b> (בתמיהה) – בוודאי ובוודאי שאין כבודו של כוהן גדול להיות חבר בבית דין קטן יותר של שלושה בלבד שבו דנים דיני ממונות! ויש להציע את פשיטת השאלה: <b>הדא אמרה:</b> – זאת אומרת: <b>דיני ממונות שלו בעשרים ושלשה</b> – כוהן גדול דן את אחרים בדיני ממונות בעשרים ושלושה דיינים<b>.</b><br>
יש כמה קשיים בשתי המימרות האמוראיות כפי שהן לפנינו לאחר השלמת החיסרון במסירה שלפנינו על פי קטע גניזה. בכל אחת מהמימרות נכפל הסבר בעניין אי ישיבת מלך בעיבור וחסר הסבר בעניין אי ישיבת כוהן גדול בעיבור, ולמעשה שתי המימרות זהות כמעט לגמרי ואין הבדל ביניהן. יש קושי נוסף, והוא שלפי ההיסק המוצע מן המימרה השנייה עולה בבירור שההסבר "שאין כבודו לישב בשבעה" נאמר גם לגבי כוהן גדול ולא רק לגבי מלך, ואילו במימרה זו ההסבר נאמר רק לגבי מלך. לכן נראה שבתהליך מסירת המימרות הועתקו בטעות חלקים מכל מימרה לתוך חברתה. אפשר שיש לשחזר את הנוסח המקורי של שתי המימרות כך:
<b>חד אמר:</b> <b>אין מלך יושב בסנהדרין מפני החשד, ולא מלך ולא כהן גדול יושבין בעיבור מפני החשד; וחרנה אמר:</b> <b>אין מלך יושב בסנהדרין מפני החשד, ולא מלך ולא כהן גדול יושבין בעיבור מפני כבודן, שאין כבודן לישב בשבעה.</b><br><br><small>ב<b>תוספתא סנהדרין</b> ב,יד שנו: אין המלך יושב בסנהדרין, ולא מלך ולא כוהן גדול יושבים בעיבור שנה.<br><br>ב<b>בבלי סנהדרין</b> יח,ב אמרו: אין מושיבים מלך בסנהדרין, ולא מלך וכוהן גדול בעיבור שנה.<br>מלך בסנהדרין - דכתיב: "לא תענה על ריב" (שמות כג,יב) - לא תענה על רב (ולכן אין מושיבים מלך בסנהדרין, שמשום חשיבותו של המלך יימנעו שאר הדיינים מלחלוק על דעתו וייצא דין שאינו הגון). לא מלך וכוהן גדול בעיבור שנה - מלך משום אפסניא (יש למלך נגיעה בשאלת העיבור, שהרי אינו רוצה בהוספת חודש לשנה משום הגידול בהוצאותיו על צבאו), כוהן גדול משום צינה (יש לכוהן הגדול נגיעה בשאלת העיבור, שהרי הוא רוצה שיום הכיפורים יחול בעונה חמה מפני שהוא עובד יחף במקדש ביום הכיפורים).<br><br>ההסבר בבבלי לאי ישיבת מלך בסנהדרין (לא תענה על רב) אינו ההסבר בירושלמי (מפני החשד). ההסברים בבבלי לאי ישיבת מלך וכוהן גדול בעיבור שנה מפרטים את השיקולים שישפיעו עליהם (מלך משום אפסניא, וכוהן גדול משום צינה) ושבגללם יחשדו בהם, שהוא ההסבר בירושלמי (מפני החשד) לפי המימרה האמוראית הראשונה (לפי שחזורנו).</small><br>• • •
<b>כוהן גדול ונשיא שחטאו</b><br><small>כאן התחלת מקבילה בירושלמי הוריות ג,א.</small>
<b>אמר רבי לעזר</b> (רבי אלעזר, אמורא בדור השני)<b>: כהן גדול שחטא</b> – שעבר עבירה שעונשה מלקות ארבעים, <b>- מלקין אותו ואין מעבירין אותו מגדולתו</b> – אלא הוא ממשיך לשמש ככוהן גדול<b>.</b>
<b>אמר רבי מנא</b> (השני, מגדולי אמוראי ארץ ישראל בדור החמישי)<b>: כתוב</b> – בעניין שמירת קדושתו של כוהן גדול<b>: "כִּי נֵזֶר שֶׁמֶן מִשְׁחַת אֱלֹהָיו עָלָיו</b>, <b>אֲנִי י'י"</b> (ויקרא כא,יב) – כשחנכו אותו להיות כוהן גדול הושם על ראשו שמן המשחה, ושמן זה נחשב ככתר על ראשו; ויש לדרוש את המילים היתירות "אני ה'": <b>- כביכול</b> – כאילו אפשר לומר כך (להשוות כוהן גדול לה')<b>, מה אני [בגדולתי, אף אהרן בגדולתו</b> – גדולתו של הכוהן הגדול היא מעין גדולת ה', שאינה בטלה. כמו שה' עומד בגדולתו לעד, כך גם כוהן גדול משנמשח עומד בגדולתו לעד. מכאן למדים שכוהן גדול נשאר תמיד בגדולתו אפילו חטא<b>.</b>
<b>אמר רבי אבון</b> (מגדולי אמוראי ארץ ישראל בדור החמישי)<b>: כתוב: "קדוש יהיה לך"</b> (ויקרא כא,ח) – כתוב זה נאמר בעניין שמירת קדושתם של הכוהנים. ונראה שיש לגרוס כתוב אחר שנאמר בעניין שמירת קדושתו של כוהן גדול: "<b>כִּי אֲנִי י'י מְקַדְּשׁוֹ</b>" (ויקרא כא,טו) - אני ה' הנותן את הקדושה היתירה לכוהן הגדול; ויש לדרוש את הכתוב: <b>- כביכול, מה אני] בקדושתי, אף אהרן בקדושתו</b> – קדושתו של הכוהן הגדול היא מעין קדושת ה', שאינה בטלה. כמו שה' עומד בקדושתו לעד, כך גם כוהן גדול משנמשח עומד בקדושתו לעד. מכאן למדים שכוהן גדול נשאר תמיד בקדושתו אפילו חטא (במסירה שלפנינו נשמט מחמת הדומות מ'מה אני' במימרה הראשונה עד 'מה אני' במימרה השנייה, והושלם על פי המקבילה וקטע גניזה וקונטרס אחרון של "ילקוט שמעוני")<b>.</b><br>
<b>רבי חנינה כָּתוֹבָא –</b> הסופר אמר בשם <b>רבי אחא</b> (אמורא ארץ ישראלי בדור הרביעי) שאמר <b>בשם ריש לקיש</b> (במקבילה ובקטע גניזה כאן ולהלן: 'רבי שמעון בן לקיש'. - מגדולי אמוראי ארץ ישראל בדור השני)<b>: כהן גדול שחטא</b> (במקבילה ובקטע גניזה: 'כהן משיח שחטא'. גרסה זו היא בהשפעת לשון המשנה הוריות ג,א: "כהן משיח שחטא") <b>- מלקין אותו [בבית דין של שלשה]</b> (הושלם על פי המקבילה וקטע גניזה וקונטרס אחרון של "ילקוט שמעוני") <b>–</b> דנים אותו בבית דין של שלושה ומבצעים את עונש המלקות באותו בית דין (כמו ששנינו במשנה לעיל א,ב: "מכות - בשלושה")<b>.</b> ויש להוכיח את הקביעה באמצעות הצעת אפשרות מנוגדת שנדחית: <b>אין תימר:</b> – אם תאמר: <b>בעשרים ושלשה</b> (במקבילה ובקטע גניזה ובקונטרס אחרון של "ילקוט שמעוני": 'בבית דין של עשרים ושלושה') – דנים ומלקים אותו בבית דין של עשרים ושלושה, משום כבודו של הכוהן הגדול, שאין מכבודו להידון וללקות בבית דין של שלושה, <b>-</b> ויש לדחות את האפשרות שהוצעה: <b>נמצאת עלייתו ירידתו</b> (במקבילה ובקטע גניזה ובקונטרס אחרון של "ילקוט שמעוני": 'ירידה לו') – אם ידונו וילקו אותו בבית דין של עשרים ושלושה, נמצא שעלייתו זו היא ירידה לו, משום שהוא מתבזה בפני אנשים רבים יותר, ולכן דנים ומלקים אותו בבית דין של שלושה<b>.</b><br>
(<b>ו</b>)<b>ריש לקיש אמר: נשיא שחטא</b> – שעבר עבירה שעונשה מלקות ארבעים, <b>- מלקין אותו בבית דין של שלשה.</b>
ומציעים שאלה: <b>מה?!</b> (בתמיהה) <b>מחזר</b>י<b>ן ליה?</b> – מחזירים אותו? (האם רשאים להחזיר לגדולתו נשיא שחטא ולקה, כמו שמחזירים לגדולתו כוהן גדול שחטא ולקה?)
ומשיבים: <b>אמר רבי חגיי</b> (אמורא ארץ ישראלי בדור השלישי והרביעי)<b>: משה!</b> – במשה! (לשון שבועה) <b>אִין מחזרין ליה</b> – אם מחזירים אותו<b>, די</b> (צריך לומר: 'דו' = דהוא, כמו בקטע גניזה ובקונטרס אחרון של "ילקוט שמעוני") <b>קט</b>י<b>ל לון</b> – הוא הורג אותם (אם מחזירים לגדולתו נשיא שחטא, הוא יהרוג את הדיינים שדנו והלקו אותו, ולכן מעבירים אותו מגדולתו)<b>.</b><br><br><small>מילת הקריאה "משה" רגילה בפי רבי חגיי. ההסבר המקובל הוא שזו לשון שבועה המבטאת את בטחונו של רבי חגיי בדבריו. קריאות כאלו בפי רבי חגיי יכולות להתפרש כתמיכה באמור לעיל או כהסתייגות מהאמור לעיל, ולפעמים קשה להכריע כיצד לפרש את הדברים. כאן יש להסתפק, האם כוונתו של רבי חגיי לפסוק בניחותא, או שמא הוא תמה על עצם השאלה? כאן אין הבדל להלכה בין שתי הקריאות ("תלמוד ירושלמי מסכת מגילה פרק ד" (עבודה), עמודים 182-183 והערה 80).</small><br>
ומספרים: <b>שמע רבי יודן נשייא</b> (רבי יהודה השני, הנשיא בדור הראשון והשני לאמוראים) – את דברי ריש לקיש שנשיא שחטא מלקים אותו, <b>וכעס</b> – עליו<b>. שלח גנתון</b> (צריך לומר כמו במקבילה ובקטע גניזה: '<b>גותיין</b>') <b>למיתפוס לריש לקיש</b> – שלח גותיים (חיילים או עבדים ממוצא גרמני. הגותיים הם בני השבטים הגרמאנים) לתפוס את ריש לקיש<b>. טרפוֹן</b> – היכה (ריש לקיש) אותם (את הגותיים)<b>,</b> ו<b>ערק לדא</b> (להדא) <b>מוגדלא</b> – וערק (ברח, נמלט) למגדל הזאת (יישוב בחוף הכינרת לרגלי הרי הגליל התחתון)<b>, ואית דמרין:</b> – ויש שאומרים (מציעים מסורת חלופית): <b>להדא כפר חיטיא</b> – (ערק) לכפר חיטים הזאת (יישוב בגליל התחתון בסביבות טבריה. - השימוש במילה 'הדא' לפני שמות מקומות רגיל מאוד בארמית הגלילית)<b>.</b><br>
<b>למחר</b> (במקבילה ובקטע גניזה ובקונטרס אחרון של "ילקוט שמעוני" אין מילה זו) <b>סלק רבי יוחנן</b> (גדול אמוראי ארץ ישראל בדור השני) <b>לבית וועדא</b> – עלה רבי יוחנן לבית הוועד (לבית המדרש), <b>וסלק רבי יודן נשייא לבית וועדא</b> – ועלה רבי יודן הנשיא לבית הוועד (כדי לשמוע את שיעורו של רבי יוחנן)<b>. אמר ליה:</b> – אמר לו (רבי יודן הנשיא לרבי יוחנן): <b>למה לי(ה)[ת]</b> (תוקן כמו במקבילה ובקטע גניזה) <b>מרי אמר לן מילה דאורייא?</b> – למה אין אדוני אומר לנו דבר תורה? <b>שרי טפח בחדא ידיה</b> (בקטע גניזה: 'ידה') – התחיל (רבי יוחנן) טופח (מוחא) ביד אחת<b>. אמר ליה:</b> – אמר לו (רבי יודן הנשיא לרבי יוחנן): <b>ובחדא</b> (במקבילה ובקטע גניזה ובקונטרס אחרון של "ילקוט שמעוני" נוסף 'יד' / 'ידא') <b>טפחין?</b> – וביד אחת טופחים? (וכי אפשר למחוא ביד אחת?) <b>אלא</b> (אין לגרוס מילה זו, ואינה במקבילה ובקטע גניזה ובקונטרס אחרון של "ילקוט שמעוני". ונראה שהיא פתרון בטעות של הקיצור א' ל' = 'אמר ליה' (א' ל' &gt; אל' &gt; אלא) ובשל כך נוסף אחריה 'אמר ליה') <b>אמר ליה:</b> – אמר לו (רבי יוחנן לרבי יודן הנשיא): <b>לא</b> – אי אפשר למחוא ביד אחת (בכך רמז רבי יוחנן שאי אפשר לו לומר דבר תורה כשהוא לבדו בלא נוכחותו של ריש לקיש, וכפי שאמר במפורש בהמשך דבריו)<b>, ולא</b> (צריך לומר כמו במקבילה ובקטע גניזה: '<b>ואִין לא</b>') <b>בן לקיש - לא אמר ליה</b> (בקטע גניזה: '<b>לה</b>') – ואם לא בן לקיש - לא אומר אותה (מילה דאורייא. - אם ריש לקיש אינו כאן, איני יכול לומר דבר תורה)<b>. [לא</b> (מילה זו יתירה)<b>. אמר ליה:</b> – אמר לו (רבי יודן הנשיא לרבי יוחנן):<b>]</b> (הושלם כמו במקבילה ובקטע גניזה ובקונטרס אחרון של "ילקוט שמעוני") <b>אלא</b> (אין לגרוס מילה זו, ואינה במקבילה ובקטע גניזה ובקונטרס אחרון של "ילקוט שמעוני". ונראה שהיא פתרון בטעות של הקיצור א' ל' = 'אמר ליה' (א' ל' &gt; אל' &gt; אלא)) <b>אני מפתחה?</b> (צריך לומר כמו במקבילה: '<b>ואנו</b> (=ואן הוא) מפתחא?', ובקטע גניזה: '<b>והנו</b> מופתחה?') – ואיפה הוא מי (ריש לקיש) שהוא פתוח (בלשון נקייה: סגור, נעול)? (רבי יודן הנשיא כינה ולא רצה לומר על ריש לקיש שהוא סגור ("הירושלמי כפשוטו", עמוד 22)) <b>אמר ליה:</b> – אמר לו (רבי יוחנן לרבי יודן הנשיא): <b>בהדא מגדלא</b> – במגדל הזאת (לפי המסורת הראשונה לעיל)<b>. אמר ליה:</b> – אמר לו (רבי יודן הנשיא לרבי יוחנן): <b>למחר</b> (במקבילה ובקטע גניזה ובקונטרס אחרון של "ילקוט שמעוני" אין מילה זו) <b>אנא ואת ניפוק לקדמיה</b> – אני ואתה נצא לפניו (לקראת ריש לקיש)<b>.</b><br>
<b>שלח רבי יוחנן גבי</b> – אצל (בקטע גניזה: 'ל-') <b>ריש לקיש: עתיר</b> (צריך לומר כמו בקטע גניזה ובקונטרס אחרון של "ילקוט שמעוני": '<b>עתיד</b>') <b>לך מילה דאורייא</b> – הכן לך דבר תורה<b>, דנשייא נפיק לקדמך</b> – (מפני) שהנשיא יוצא לקראתך (בדבר התורה שיאמר ריש לקיש לנשיא יפייסו)<b>. נפק לקדמון ומר:</b> – יצא (ריש לקיש) לפניהם (לקראת רבי יודן הנשיא ורבי יוחנן כדי לחלוק להם כבוד) ואמר: <b>דיגמא דידכון דמייא לבירייתכון</b> (צריך לומר כמו במקבילה ובקונטרס אחרון של "ילקוט שמעוני": '<b>לברייכון</b>') – הדוגמה שלכם (שיצאתם לקראתי) דומה לבוראכם (כפי שריש לקיש מפרש בהמשך דבריו. - מקור המילה 'דיגמא' ביוונית)<b>. כד אתא רחמנא למיפרוק ית ישראל</b> (במקבילה ובקטע גניזה ובקונטרס אחרון של "ילקוט שמעוני" נוסף 'ממצרים') – כאשר בא הרחמן (תואר לה') לגאול את ישראל<b>, לא שלח לא שליח ולא מלאך אלא הוא</b> (במקבילה ובקטע גניזה ובקונטרס אחרון של "ילקוט שמעוני": 'הקב"ה') <b>בעצמו, דכתיב:</b> – שכתוב (בדברי ה' בעניין פסח מצרים): <b>"וְעָבַרְתִּי בְאֶרֶץ מִצְרַיִם</b> בַּלַּיְלָה הַזֶּה<b>"</b> (שמות יב,יב) – בלילה ההוא, בשעה שתהיו עסוקים באכילת קורבן הפסח, אעבור בארץ מצרים. הרי שה' יעבור בעצמו לגאול את ישראל ממצרים<b>, [ולא עוד אלא</b> – לא זו בלבד אלא גם<b>]</b> (הושלם כמו במקבילה ובקטע גניזה ובקונטרס אחרון של "ילקוט שמעוני") <b>הוא וכל דרגון דידיה</b> – הוא (הקב"ה) וכל הדרגון (בני הלוויה, חבר המלווים) שלו (מקור המילה 'דרגון' ביוונית), <b>[- 'אשר הלך אלהים' אין כתוב כאן, אלא "</b>וּמִי כְעַמְּךָ כְּיִשְׂרָאֵל גּוֹי אֶחָד בָּאָרֶץ, <b>אֲשֶׁר הָלְכוּ אֱלֹהִים</b> לִפְדּוֹת לוֹ לְעָם<b>"</b> (שמואל ב ז,כג) – עם ישראל שונה מכל שאר העמים בגלל שאלוהים פדה אותו למען יהיה לו לעם; ויש לדרוש מהמילה "הלכו" בלשון רבים שה' בליווי הדרגון שלו באו לפדות את ישראל ממצרים. (ריש לקיש דימה את הנשיא, שלא שלח שליח אלא הוא בעצמו הלך לקראתו בליווי רבי יוחנן, כדי להוציאו מהמקום שבו היה סגור, לקב"ה, שלא שלח שליח אלא הוא בעצמו הלך לקראת עם ישראל בליווי הדרגון שלו, כדי להוציאם ממצרים)<b>]</b> (הושלם כמו במקבילה ובקונטרס אחרון של "ילקוט שמעוני")<b>.</b>
<b>אמרון ליה:</b> – אמרו לו (רבי יודן הנשיא ורבי יוחנן לריש לקיש): <b>ומה חמית מימר הא</b> (צריך לומר כמו במקבילה: '<b>הדא</b>') <b>מילתא?</b> – ומה ראית לומר את הדבר הזה (שנשיא שחטא מלקים אותו)? <b>אמר לון:</b> – אמר להם (ריש לקיש): <b>מה אתון סברין?</b> – מה אתם סוברים (חושבים)? <b>מה</b> (צריך לומר כמו במקבילה: '<b>מי</b>') <b>דחיל מינכון הוינא מנע אולפניה דרחמנא?</b> – (וכי) בפוחדי מכם הייתי מונע את תלמודו של הרחמן (תורתו של ה')? (וכי מפני יראתי מהנשיא ומרבי יוחנן שהיה מקורב לנשיא אמנע מלהורות הלכה?)<br>
מניין למדים שנשיא שחטא מעבירים אותו מגדולתו? -
<b>דמר</b> (צריך לומר כמו במקבילה: '<b>אמר</b>') <b>רבי שמואל בר רב יצחק</b> (אמורא בדור השלישי)<b>:</b> כתוב (בדברי עלי הכוהן לבניו): <b>"אַל</b>, <b>בָּנָי</b>, <b>כִּי לוֹא טוֹבָה הַשְּׁמֻעָה</b> אֲשֶׁר אָנֹכִי שֹׁמֵעַ, מַעֲבִרִים עַם י'י<b>"</b> (שמואל א ב,כד) – אל תעשו כדברים הרעים שאתם עושים, כי השמועה שהעם מספרים עליכם אינה טובה, <b>["מַעֲבִרִים עַם</b> <b>י'י" - מעבירין אותו]</b> (הושלם כמו במקבילה) – יש לדרוש מהמילים האלה שעם ישראל מעבירים מגדולתו נשיא שחטא, כמו שאמר רבי חגיי לעיל<b>.</b><br><br><small>עד כאן המקבילה בירושלמי הוריות.<br><br>הסוגיה בעניין כוהן גדול שחטא ונשיא שחטא מקורה בהוריות על המשנה שם: "כוהן משיח שחטא ואחר כך עבר ממשיחותו, וכן נשיא שחטא ואחר כך עבר מגדולתו - כוהן משיח מביא פר, והנשיא מביא שעיר. כוהן משיח שעבר ממשיחותו ואחר כך חטא, וכן הנשיא שעבר מגדולתו ואחר כך חטא - כוהן משיח מביא פר, והנשיא כהדיוט". משם הועתקה הסוגיה לסנהדרין משום שדנים כאן בכוהן גדול.<br><br>ב<b>מדרש שמואל</b> ז,ה נאמר: רבי שמואל ברבי אבהו אמר: זקן שנמצא בו דבר דופי - אין מורידים אותו מגדולתו, אלא אומרים לו: היכבד ושב בביתך.<br>נשיא (שחטא) מאי? - רבי יוחנן אמר: מעבירים אותו. רבי שמואל בר רב יצחק מייתי לה מהכא: "אל, בניי, כי לא טובה השמועה אשר אנוכי שומע מעבירים עם ה'". - מחזירין ליה? - אמר רבי חגיי: משה! אין מחזירין ליה, דהוא קטיל להון. - רבי שמעון בן לקיש אמר: אף מלקים אותו.<br>שמע רבי יהודה נשיאה וכעס. ערק רבי שמעון בן לקיש ונפק ליה למגדל צבועיה. קם ליה רבי יוחנן ולא נחת לתנויא. קם עימיה רבי יהודה נשיאה, אמר ליה: למה לא נחיתת לתנויא? אמר ליה: מפתחא יהיב במגדל צבועיא. אמר ליה: אילו לא היה שמעון בן לקיש לא. טפח בחדא ידיה ולא אזל קלא, טפח בתרתיהון ואזל קלהון. כיוון דשמע רבי שמעון בן לקיש אתא לקדמותיה. כיוון דשמע רבי יוחנן נפק לאיפרכיא דידיה, וקרא לפניו זה הפסוק: "אשר הלכו אלוהים לפדות לו לעם ולשום לו שם" (שמואל ב ז,כג), אמר לו: דייך דומה לבוראך.<br><br><b>ריש לקיש והנשיא</b><br>ההתנגשות בין רבי יהודה השני נשיאה וריש לקיש היתה, ככל הנראה, קשה במיוחד. מסורת זו יש בה משום עדות לחיכוכים שהיו עלולים לפגוע במהותו של מפעל החכמים. הבעיה, לפחות לדעת ריש לקיש, היתה זכותם של החכמים ללמד כראות עיניהם. ריש לקיש לא נרתע מפחד הנשיא ואף אמר זאת בפירוש בסיומו של הסיפור. על אף טענותיו של ריש לקיש, ייתכן שלתגובתו החריפה של הנשיא לא היה קשר עם העיקרון של חופש הדיבור. אם נשפוט לפי התנהגותו של רבי יוחנן במסורת זו, לא נחשבה בעיה זו כיסודית וכרגישה במיוחד.<br>מצד שני, ריש לקיש הסתמך לעיתים קרובות על פסיקותיו ההלכתיות של רבי יהודה נשיאה, וזה שאלו פעם האם מותר לקבל מתנה מפקיד רומי.<br>אף על פי שמקורות אחדים מצביעים על עוינות מצד ריש לקיש כלפי הנשיא, הרי רובם מעידים על קשרי ידידות ויראת כבוד ("מעמד החכמים בארץ ישראל בתקופת התלמוד", עמודים 127-129).</small><br>• • •
<b>כוהן גדול פורם מלמטה</b><br><small>ב<b>משנה הוריות</b> ג,ה שנינו: כהן גדול פורם מלמטן (מת לו אחד מן הקרובים שחייב לקרוע עליו, קורע מלמטה, שאינו אסור אלא בפרימה מלמעלה, שהיא פרימת כל אדם), וההדיוט מלמעלן (כוהן הדיוט קורע מלמעלה כישראל).<br>כאן התחלת מקבילה בירושלמי הוריות ג,ה.</small>
מביאים מחלוקת אמוראים בפירוש המשנה הוריות: <b>רבי לעזר</b> (רבי אלעזר, אמורא בדור השני) אמר <b>בשם כהנא</b> (רב כהנא הראשון, אמורא בבלי בדור הראשון)<b>: למעלן - למעלן מקנה שָׂפָה</b> (צווארון החלוק) – כוהן הדיוט קורע גם את שפת החלוק מסביב לצוואר, למעלה מצווארון החלוק (מבדיל קנה שפה)<b>, למטן - למטן מקנה שפה</b> – כוהן גדול אינו קורע את שפת החלוק מסביב לצוואר, אלא קורע בבית הצוואר, למטה מצווארון החלוק (אינו מבדיל קנה שפה)<b>.</b>
<b>רבי יוחנן</b> (גדול אמוראי ארץ ישראל בדור השני) <b>אמר: למטן - ממש –</b> כוהן גדול קורע בשולי בגדו למטה סמוך לרגליו, אבל אינו קורע בשפת בגדו למעלה מסביב לצוואר<b>.</b><br>
ומספרים: <b>רבי יוחנן סלק למבקרה לרבי חנינה</b> (בר חמא, אמורא ארץ ישראלי בדור הראשון) <b>–</b> רבי יוחנן עלה (מטבריה, מקומו של רבי יוחנן, לציפורי, מקומו של רבי חנינה) לבקר את רבי חנינא (מפני ששמע שרבי חנינה היה חולה)<b>.</b> (במקבילה נוסף 'כד הוה') <b>גו איסטרטה שמע דדמך –</b> (כשהיה רבי יוחנן) ברחוב (מקור המילה 'איסטרטה' ביוונית ובלטינית), שמע שנפטר (רבי חנינה)<b>. אמר:</b> (מילה זו יתירה ואינה במקבילה) <b>שלח ואייתי מנוי טבייא דשובתא ובזעיה</b> (צריך לומר כמו במקבילה: '<b>ובזעון</b>') <b>–</b> פשט (רבי יוחנן את בגדיו) והביא (ולבש) את בגדיו הטובים של שבת וקרע אותם (על רבי חנינה, שהיה רבו) (סיפור זה מובא בלשון אחר בירושלמי בבא מציעא ב,יא)<b>.</b><br><br><small>ב<b>בבלי מועד קטן</b> כד,א אמרו: אמרו לו לרבי יוחנן: נפטר רבי חנינא. קרע עליו שלוש עשרה אצטלאות של מילת (בגדים עשויים מאריג יקר), אמר: הלך האיש שהייתי מתיירא ממנו (מפני גודלו ותקיפותו בתורה).</small><br>
ומציינים: <b>רבי יוחנן פליג</b> – חלוק <b>על רבי יודן</b> (רבי יהודה בר אלעאי, מגדולי התנאים בדור הרביעי) <b>בתרתי</b> – בשתיים (בשני דברים בענין קריעה על מת. הדבר האחד שחלוק בו רבי יוחנן על רבי יהודה: דעתו של רבי יהודה (בברייתא שבמסכת שמחות), שהקורע למטה (ממש) - יצא, שזו קריעה, ולכן לדעתו אין כוהן גדול קורע למטה (ממש), לפי שכוהן גדול אסור לקרוע את בגדיו על מתו כדרך שבני אדם קורעים על מתיהם. רבי יוחנן חלוק על רבי יהודה, שהרי רבי יוחנן אמר, שכוהן גדול קורע למטה (ממש), ולכן לדעתו הקורע למטה (ממש) - לא יצא, שאין זו קריעה, שלא כרבי יהודה. והדבר השני שחלוק בו רבי יוחנן על רבי יהודה: בירושלמי מועד קטן ג,ז אמרו, שצריך לקרוע על רבו שלימדו חכמה, ואמר רבי יהודה שם, שרבו שלימדו חכמה הוא זה שרוב תלמודו ממנו. רבי חנינה היה רבו של רבי יוחנן באגדה ולא בהלכה, כמסופר בירושלמי בבא מציעא ב,יא ובמקבילה הוריות ג,ז, וכשמת רבי חנינה קרע עליו רבי יוחנן. מכאן שלרבי יוחנן, רבו שלימדו חכמה הוא זה שרוב תלמודו ממנו, אם בהלכה אם באגדה, שלא כרבי יהודה, שלדעת רבי יהודה, רבו שלימדו חכמה הוא זה שרוב תלמודו ממנו בהלכה בלבד (סתם תלמוד הוא בהלכה))<b>, ואתייא דרבי לעזר בשם כהנא כרבי יודה</b> – ובאה (הולכת) [המימרה] של רבי לעזר בשם כהנא כרבי יהודה (דעתו של רבי לעזר בשם כהנא, שכוהן הדיוט קורע גם את שפת החלוק מסביב לצוואר, וכוהן גדול אינו קורע את שפת החלוק מסביב לצוואר, כדעתו של רבי יהודה בברייתא שלהלן, שעל כל המתים האבל צריך להבדיל קנה שפה (לקרוע גם את שפת החלוק מסביב לצוואר), אבל אם לא הבדיל קנה שפה - לא יצא, שאין זו קריעה, ולכן לדעתו כוהן הדיוט קורע למעלה מקנה שפה (מבדיל קנה שפה), אבל כוהן גדול קורע למטה מקנה שפה (אינו מבדיל קנה שפה), לפי שכוהן גדול מותר לקרוע את בגדיו על מתו שלא כדרך שבני אדם קורעים על מתיהם)<b>.</b><br><br><small>בירושלמי בבא מציעא הוכיחו בתחילה מהמסופר על רבי יוחנן, שרבי יוחנן כרבי יהודה, שלדעת רבי יהודה, רבו שלימדו חכמה הוא זה שרוב תלמודו ממנו, אם בהלכה אם באגדה, ואחר כך דחו זאת ואמרו שאולי קרע רבי יוחנן משום שמועות הרעות ולא משום שרבי חנינה היה רבו. כידוע, מסכת נזיקין (שלוש הבבות) של התלמוד הירושלמי היא מעריכה שונה משאר המסכתות של התלמוד הירושלמי.</small><br>
ומקשים: <b>ואי</b> (צריך לומר כמו במקבילה: '<b>אִין</b>') – אם <b>כרבי יודה</b> – אם דעתו של רבי לעזר בשם כהנא כרבי יהודה<b>, לא יפרו(ס)[ם]</b> (תוקן כמו במקבילה) <b>כל עיקר!</b> – לא יקרע כוהן גדול כלל! מדוע כוהן גדול מותר לקרוע למטה מקנה שפה? שהרי דעתו של רבי יהודה (בברייתא שבבבלי), שכוהן גדול אסור לקרוע את בגדיו כלל על מתו (רבי יהודה פירש את הכתוב בכוהן גדול: "ובגדיו לא יפרום" (ויקרא כא,י), שלא יקרע את בגדיו כלל על מתו), שלא כדברי המשנה הוריות, שכוהן גדול קורע למטה.
ומתרצים את הקושיה: <b>לא אתייא דלא</b> (=דא אלא) <b>אלא</b> (אין לגרוס מילה זו ("אוצר לשונות ירושלמיים", עמוד 803). - במקבילה: 'לא אתייא דא אלא'. - הצורה העיקרית של המונח: 'לא אתיא דלא'. הצורה התניינית: 'לא אתיא אלא'. כאן מצאנו כפל גרסה: 'לא אתיא דלא אלא'. במקבילה המונח השתבש ("הטרמינולוגיה של הירושלמי", עמוד 306 והערות 39-40)) – לא באה (הולכת) [המשנה] הזאת אלא <b>על אביו ועל אמו כרבי מאיר</b> (גדול התנאים בדור הרביעי) – דברי המשנה הוריות לדעתו של רבי לעזר בשם כהנא מתאימים רק לפי שיטת רבי מאיר ובמקרה שקורע על אביו או על אימו שמתו<b>.</b> ומציעים את דברי רבי מאיר: <b>דתני:</b> – ששונה [התנא]: <b>על כל המתים</b> – שמתו, <b>אין מבדיל קנה שפה</b> – האבל, כשקורע את חלוקו על המת בבית הצוואר (פתח בבגד מסביב לצוואר), אינו צריך לקרוע גם את שפת החלוק מסביב לצוואר<b>, אלא על אביו ועל אמו</b> – רק על אביו או על אימו האבל צריך לקרוע גם את שפת החלוק מסביב לצוואר<b>; דברי רבי מאיר</b> – לכן לדעתו כוהן הדיוט קורע על אביו ועל אימו למעלה מקנה שפה (מבדיל קנה שפה), אבל כוהן גדול קורע עליהם למטה מקנה שפה (אינו מבדיל קנה שפה), לפי שכוהן גדול מותר לקרוע את בגדיו על אביו ועל אימו שלא כדרך שבני אדם קורעים עליהם<b>. רבי יודן</b> (רבי יהודה) <b>אומר: כל קרע שאינו מבדיל קנה שפה - הרי זה קרע של תפלות</b> (שטות, הבל) – אין זו קריעה, שעל כל המתים האבל צריך לקרוע גם את שפת החלוק מסביב לצוואר, כדי שיהיו שני חלקי המקום הקרוע מובדלים לשניים וייראה המקום הקרוע<b>.</b><br>
ומסבירים: <b>מאי</b> (מהי, בחילוף אל"ף/ה"א) <b>כדון?</b> – מה היא עכשיו? (עכשיו שבאה המשנה כרבי מאיר, יש להקשות: מדוע כוהן גדול צריך לקרוע על אביו ועל אימו למטה מקנה שפה? והרי דעתו של רבי מאיר, שעל אביו ועל אימו אין זו קריעה!) <b>- חומר</b> (חומרה) <b>הוא בכהן גדול שיהא</b> (צריך לומר: '<b>שלא יהא</b>') <b>מבדיל קנה שפה</b> – חומרה היא שהחמירו החכמים בכוהן גדול שיקרע על אביו ועל אימו למטה מקנה שפה (ולא יהא מבדיל קנה שפה), משום עוגמת נפש (צער), אף על פי שאין זו קריעה<b>.</b><br><br><small>הסוגיה בעניין כוהן גדול פורם מלמטה מקורה בהוריות על המשנה שם. משם הועתקה הסוגיה לסנהדרין משום שדנים כאן בכוהן גדול.<br><br>סוגיה זו מובאת בירושלמי מועד קטן ג,ח בשינוי הסדר של חלקיה.<br>בירושלמי מועד קטן במסירה שלפנינו בהעתקה ראשונה: 'חומר הוא בכוהן גדול <b>שהוא</b> מבדיל קנה שפה'. ובהעתקה שנייה: 'חומר הוא בכוהן גדול <b>שאינו</b> (מסתבר שתוקן בידי מגיה) מבדיל קנה שפה'. וכאן ובמקבילה בהוריות: 'חומר הוא בכוהן גדול <b>שיהא</b> מבדיל קנה שפה'. וצריך לומר כאן ושם: '<b>שלא יהא</b> מבדיל'.<br>בכתב היד שלפנינו, שני הדפים האחרונים של מסכת מועד קטן נכתבו והועתקו פעמיים על ידי הסופר, וישנם שינויים בין שתי ההעתקות. לפנינו נמצא הדף הראשון שהועתק שנית, אך הדף השני שהועתק שנית אבד ואינו לפנינו. הנוסח בדפוס ונציה של שני הדפים האחרונים של מסכת מועד קטן נדפס על פי הדפים שהועתקו שנית ולא על פי הדפים שהועתקו בראשונה. הנוסח בדפים שהועתקו בראשונה נקרא העתקה ראשונה, והנוסח בדפים שהועתקו בשנייה נקרא העתקה שנייה. הנוסח בדף השני שאבד שוחזר על פי נוסח דפוס ונציה.<br><br>ב<b>מסכת שמחות</b> ט,ו שנו: על כל המתים כולן - אינו מבדיל קמי שפה, על אביו ועל אמו - מבדיל קמי שפה. רבי יהודה אומר: כל קרע שאינו מבדיל קמי שפה - הרי זה קרע של תפלה.<br><br>ב<b>בבלי מועד קטן</b> כב,ב אמרו: על כל המתים כולם, רצה - מבדיל קמי שפה שלו, רצה - אינו מבדיל. על אביו ועל אימו - מבדיל. רבי יהודה אומר: כל קרע שאינו מבדיל קמי שפה שלו - אינו אלא קרע של תפלה.<br><br>"קנה שפה" שבירושלמי הוא "קמי שפה" שבבבלי.<br>לפי הירושלמי, תנא קמא שחלוק בברייתא במסכת שמחות על רבי יהודה הוא רבי מאיר.<br><br>ב<b>ספרא</b> 'אמור' פרשה ב נאמר: רבי מאיר אומר: "ראשו לא יפרע ובגדיו לא יפרום" על מתו כדרך שבני אדם פורעים ופורמים על מתיהם. הא כיצד? כוהן גדול פורם מלמטן, וההדיוט - מלמעלן.<br><br>לפי ספרא, משנת הוריות רבי מאיר היא, ככל סתם משנה, ולכן "לא אתיא אלא כרבי מאיר", כמו שאמרו בירושלמי.<br><br>ב<b>בבלי הוריות</b> יב,ב אמרו: אמר רב: למטה - למטה ממש, למעלה - למעלה ממש; ושמואל אמר: למטה - למטה מקמי שפה, למעלה - למעלה מקמי שפה, וזה וזה מן הצוואר.<br>מיתיבי (על שיטת שמואל): על כל המתים כולם (כשקורע עליהם) - רצה מבדיל (מחלק לשניים) קמי שפה, רצה אינו מבדיל, על אביו ועל אימו - מבדיל. כיוון דבעלמא הווי קרע (גם אם לא מבדיל), קרי כאן (בכוהן גדול) "ובגדיו לא יפרום"! - שמואל סבר לה כרבי יהודה, דאמר: כל קרע שאינו מבדיל שפה שלו - אינו אלא קרע של תפלות (ואינו נחשב כקרע, ויכול כוהן גדול לפרום ולא להבדיל).<br>ומי אית ליה לרבי יהודה קריעה בכוהן גדול? והתניא: אילו נאמר 'ראש לא יפרע ובגד לא יפרום', הייתי אומר: בראש ובגד של סוטה הכתוב מדבר (שאין הכוהן הגדול פורע את ראש האישה ופורם את בגדה, כדרך שכוהן הדיוט עושה לסוטה). תלמוד לומר: "את ראשו לא יפרע ובגדיו לא יפרום" (ויקרא כא,י) - לימד על כוהן גדול שאינו בפריעה ופרימה כל עיקר; דברי רבי יהודה. רבי שמעון אומר: אינו פורם כדרך שבני אדם פורמים, אלא הוא מלמטה וההדיוט מלמעלה! - שמואל סבר לה כרבי יהודה בחדא (בדיני קריעה בכלל) ופליג עליה בחדא (שסבור שכוהן גדול צריך לקרוע).<br><br>רב בבבלי סבור כרבי יוחנן בירושלמי, ושמואל בבבלי סבור כרבי אלעזר בשם כהנא בירושלמי.<br>מה ששאלו בירושלמי: "אין כרבי יודה, לא יפרום כל עיקר!", הוא מה ששאלו בבבלי: "ומי אית ליה לרבי יהודה קריעה בכוהן גדול? והא תניא: "את ראשו לא יפרע ובגדיו לא יפרום" - לימד על כוהן גדול שאינו בפריעה ופרימה כל עיקר; דברי רבי יהודה!". בבבלי השיבו: "סבר לה כרבי יהודה בחדא ופליג עליה בחדא", ובירושלמי השיבו: "לא אתייא דלא על אביו ועל אימו כרבי מאיר" ("יפה עיניים").<br><br><b>הקורע מלמטה</b><br>ב<b>מסכת שמחות</b> ט,יח שנו: הקורע למטה (בשולי חלוקו) ומן הצדדים - לא יצא. רבי יהודה אומר: יצא.<br><br>ב<b>בבלי מועד קטן</b> כו,ב אמרו: הקורע מלמטה ומן הצדדים - לא יצא. אלא שכוהן גדול (שאסור לו לקרוע באבלו) פורם מלמטה (משום עוגמת נפש על מתו).</small><br>• • •
<b>כוהן גדול מקריב אונן</b><br>מי שמת לו אחד מן הקרובים שהוא חייב להתאבל עליו הוא אונן מן התורה באותו יום שמת.
<small>ב<b>משנה הוריות</b> ג,ה שנינו: כוהן גדול מקריב אונן (באנינות) ולא אוכל (מן הקורבן), וההדיוט לא מקריב ולא אוכל.<br><br>כאן המשך מקבילה בירושלמי הוריות ג,ה.</small>
מביאים ברייתא: <b>כהן גדול מקריב אונן</b> – מקריב קורבנות כשהוא אונן, ביום שמת אחד מקרוביו, <b>ולא אוכל</b> – מן הקורבנות כשהוא אונן<b>; דברי רבי מאיר</b> (גדול התנאים בדור הרביעי)<b>. רבי יהודה</b> (בר אלעאי, מגדולי התנאים בדור הרביעי) <b>אומר: כל אותו היום</b> – הוא מקריב קורבנות כל אותו היום כשהוא אונן<b>. רבי שמעון</b> (בן יוחאי, תנא בדור הרביעי) <b>אומר: גומר כל העבודה שיש בידו</b> – שהתחיל בה לפני שמת לו מת, <b>ובא לו</b> – יוצא מן המקדש לאחר שגמר את העבודה, ואינו חוזר למקדש באותו היום<b>.</b><br>
ומבררים את ההבדלים בין שלוש הדעות: <b>בין רבי מאיר לרבי שמעון</b> (צריך לומר: 'לרבי <b>יודה</b>', כגרסת רמב"ן בהשגות לספר המצוות לרמב"ם שורש ה) <b>- חדא</b> – אחת (דבר אחד שהם חלוקים בו, וכמו שהתלמוד מפרש בהמשך)<b>. בין רבי יודה</b> (צריך לומר: 'רבי <b>מאיר</b>') <b>לרבי שמעון - חדא</b> – אחת (שלדעת רבי מאיר עובד כל היום, ואילו לדעת רבי שמעון עובד רק את העבודה שיש בידו)<b>.</b>
ומפרשים: <b>בין רבי מאיר לרבי יודה - הכנסה</b> – שנחלקו בדינו של כוהן גדול אונן שהיה מחוץ למקדש בשעת מיתת קרובו, האם מותר לו להיכנס ולעבוד אם לאו, וכמו שהתלמוד מפרש בהמשך<b>.</b>
ומציעים מקרה נפקות אחר: אמר <b>רבי יעקב בן דסאי</b> (אמורא ארץ ישראלי בדור הרביעי)<b>: מפסיק</b> – האם הוא יכול לחזור לעבוד אחרי שהפסיק לעבוד (וסיים את אותה עבודה כדין) כשהוא במקדש, אם לאו (כפירושו של רמב"ן), <b>ביניהון</b> – ביניהם (בין רבי מאיר לרבי יהודה, שלדעת רבי מאיר, אם הפסיק - שוב אינו עובד, ולדעת רבי יהודה, גם אם הפסיק - מותר לו לחזור ולעבוד כל היום כולו. - מאמר רבי יעקב בן דסאי הוא מאמר מוסגר שמפסיק את רצף הסוגיה)<b>.</b>
וחוזרים ומסבירים מה בין רבי מאיר ורבי יהודה בדין ההכנסה: <b>רבי מאיר אומר: היה בפנים</b> – במקדש, <b>- היה יוצא</b> – מן המקדש<b>, היה בחוץ</b> – מחוץ למקדש, <b>-</b> [<b>לא]</b> (כך צריך לומר, כגרסה במקבילה וכגרסת רמב"ן) <b>היה נכנס</b> – למקדש<b>. רבי יהודה אומר: היה בפנים - היה נכנס</b> (צריך לומר: '<b>לא היה יוצא</b>')<b>, היה בחוץ - לא היה נכנס</b> (צריך לומר: '<b>היה נכנס</b>', כגרסת רמב"ן)<b>.</b>
<b>רבי שמעון אומר: גומר כל העבודה שיש בידו ובא לו</b> – נמצא עכשיו שיש בין רבי יהודה לרבי שמעון שתיים: לרבי שמעון גומר כל העבודה שבידו ויוצא, ואין צריך לומר שאם היה בחוץ - אינו נכנס. ואילו לרבי יהודה עובד כל אותו היום, ואם היה בחוץ - הוא יכול להיכנס ולעבוד (כך גורס ומפרש את הסוגיה ב"אוצר לשונות ירושלמיים", עמוד 225, הערה 193)<b>.</b><br><br><small>קשיים בגרסה ובפירוש של הקטע הזה לפי "אוצר לשונות ירושלמיים": לא ייתכן שרבי מאיר אומר שאם היה בפנים היה יוצא, שהרי לדעת רבי מאיר עובד כל היום; ועוד שאם כן, אין בין רבי מאיר לרבי יהודה אחת אלא שתיים, הוצאה והכנסה. ולכן נראה שב"אוצר לשונות ירושלמיים" נשמט תיקון אחד של הגרסה, וכך צריך לומר: 'רבי מאיר אומר: היה בפנים - <b>לא</b> היה יוצא...', שבזה אין רבי מאיר ורבי יהודה חלוקים.<br><br>קשיים נוספים בגרסה ובפירוש של הקטע הזה לפי "אוצר לשונות ירושלמיים": המשפט 'רבי יעקב בן דסאי: מפסיק ביניהון' מפסיק בין המשפט 'בין רבי מאיר לרבי יודה - הכנסה' למשפטים 'רבי מאיר אומר... רבי יהודה אומר...'; ועוד שבמשפט 'רבי יעקב בן דסאי: מפסיק ביניהון' חסרה המילה 'אמר'.<br><br>הנוסח במקבילה בהוריות: 'רבי יעקב בר דסיי <b>מפשׂק</b> ביניהון', ונראה לפרש: מרחיב את המחלוקת ביניהם. ולפי זה נראה להציע נוסח ופירוש אחרים לקטע הזה:</small>
<b>בין רבי מאיר לרבי יודה - הכנסה. רבי מאיר אומר: היה בחוץ - לא היה נכנס. רבי יהודה אומר: היה בחוץ - היה נכנס. - רבי יעקב בן דסאי מפשק ביניהון. רבי מאיר אומר: היה בפנים - היה יוצא, היה בחוץ - לא היה נכנס. רבי יהודה אומר: היה בפנים - לא היה יוצא, היה בחוץ - היה נכנס.</b>
<small>לפי סתם הירושלמי, רבי מאיר ורבי יהודה חלוקים בהכנסה של כוהן גדול אונן. אבל לפי רבי יעקב בן דסאי, רבי מאיר ורבי יהודה חלוקים הן בהוצאה והן בהכנסה של כוהן גדול אונן. נמצא לפי רבי יעקב בן דסאי, שיש בין רבי מאיר לרבי יהודה שתיים, ואילו רבי מאיר ורבי שמעון מסכימים זה לזה, ו"מקריב אונן" שאמר רבי מאיר זהו "גומר כל העבודה שיש בידו ובא לו" שאמר רבי שמעון.<br>נראה שהשיבוש בנוסח הירושלמי שלפנינו נוצר בשל הדמיון במשפטים הבאים לפני המשפט 'רבי יעקב בן דסאי...' ולאחריו על פי הנוסח שהצענו.</small><br>
וקובעים שהמשנה הסתמית משקפת את שיטתו של תנא מסוים: <b>רבי יוסי בירבי בון</b> (מגדולי אמוראי ארץ ישראל בדור החמישי) אמר <b>בשם רב הונא</b> (גדול אמוראי בבל בדור השני)<b>: מתניתא לריש לקיש</b> (צריך לומר כמו במקבילה: 'מתניתא <b>דרבי שמעון</b>'. במסירה שלפנינו החליפו כאן את רבי שמעון ברבי שמעון בן לקיש (ריש לקיש)) – המשנה [היא] של רבי שמעון (משנת הוריות בעניין כוהן גדול אונן היא בשיטתו של רבי שמעון)<b>.</b><br><br><small>אף על פי שלשון הרישא במשנת הוריות היא כלשונו של רבי מאיר בברייתא שבאה לעיל, הנה הניגוד בין הכוהן הגדול ובין הכוהן ההדיוט הבא בסיפא מלמד לדעתו של רב הונא שהכוהן הגדול גומר את העבודה שיש בידו ולא יותר, ואילו רבי מאיר סבור שהוא יכול להמשיך להקריב כל עוד הוא במקדש. ומהוריות הועתק סיום זה לסנהדרין עם כל סוגיית הוריות. וההמשך "ומן המקדש לא יצא" וכו' מתייחס למשנת סנהדרין כאן, והועתק מסנהדרין להוריות, כדרכן של המקבילות ("אוצר לשונות ירושלמיים", עמוד 1117, הערה 1939).<br><br>לפי הנוסח והפירוש שהצענו לעיל לדברי רבי יעקב בן דסאי, רבי מאיר ורבי שמעון מסכימים זה לזה, ולכן מובן היטב שהמשנה שהיא כלשונו של רבי מאיר היא בשיטתו של רבי שמעון.<br><br>ב<b>תוספתא זבחים</b> יא,ג שנו: כוהן גדול מקריב אונן ואינו אוכל; דברי רבי מאיר. רבי יהודה אומר: כל אותו היום. רבי שמעון אומר: גומר את העבודה שבידו ובא לו.<br><br>ב<b>בבלי יומא</b> יג,ב אמרו: תנו רבנן: כוהן גדול מקריב אונן ואינו אוכל. רבי יהודה אומר: כל היום.<br>מאי "כל היום"? - אמר רבה: לא נצרכה אלא להביאו מתוך ביתו (לא רק שמותר לו לעבוד במקדש באותו יום, אלא אף מצווה היא להביאו כל אותו יום מביתו אל המקדש כדי לעבוד בו).<br><br>פירושו של רבה בבבלי לדברי רבי יהודה הוא כמו שאמרו בסתם הירושלמי לדעת רבי יהודה.<br><br>צריך עיון למה נקט התלמוד (הירושלמי) לשון "הכנסה" ולא "כניסה" ("אוצר לשונות ירושלמיים", עמוד 225, הערה 193).<br><br>גם הבבלי נקט לשון "הבאה" ולא "ביאה". גם במשנה יומא ג,ב שנינו "הורידו כוהן גדול לבית הטבילה" ולא 'ירד', וכן שם ג,ו שנינו "הביאוהו לבית הפרווה" ולא 'בא'. כל הלשונות האלה הם משום שכוהן גדול אינו הולך לבדו אלא מלווים אותו בהליכתו מפני כבודו.<br><br>ב<b>בבלי הוריות</b> יב,ב אמרו: ...תניא: דברים שבין כוהן גדול לכוהן הדיוט:... ומקריב אונן ואינו אוכל... ופטור מטומאת מקדש וקודשיו... - והאי (ברייתא זו) ממאי דרבי שמעון היא? - אמר רב פפא: מאן שמעת ליה דאמר: פטור מטומאת מקדש וקודשיו? רבי שמעון.<br><br>בבבלי העמידו כרבי שמעון את הברייתא שנאמר בה שכוהן גדול מקריב אונן ואינו אוכל, כמו שבירושלמי העמידו כרבי שמעון את המשנה שנאמר בה כך.</small><br>
ומביאים ברייתא: <b>"וּמִן הַמִּקְדָּשׁ לֹא יֵצֵא"</b> (ויקרא כא,יב) – הכתוב מדבר על כוהן גדול שמת לו מת שהוא אחד הקרובים שהוא חייב להתאבל עליהם, שאסור לו לעזוב את המקדש כדי ללוות את המת; ויש לצמצם את הדין שלמדים מהכתוב: <b>- עמהן אין יוצא</b> – אינו יוצא עם נושאי המיטה של המת<b>,</b> אבל <b>יוצא הוא אחריהן. הן ניכסין והוא נגלה</b> (צריך להוסיף כמו במשנה ובספרא: '<b>הן נגלין והוא נכסה</b>') – כשנושאי המיטה מתכסים מעיניו, הוא מתגלה לבריות, וכשהם חוזרים ומתגלים לעיניו, הוא מתכסה מן הבריות שלא יראוהו<b>, ויוצא עמהן</b> (במקבילה: 'אחריהן') <b>עד פתח העיר</b> – ולא ייצא משם ואילך<b>; דברי רבי מאיר. רבי יודן</b> (רבי יהודה) <b>אומר: אינו יוצא מן המקדש</b> – כשמת לו מת, כלומר, שאינו מלווה את המת כלל<b>, שנאמר: "וּמִן הַמִּקְדָּשׁ לֹא יֵצֵא"</b> (ויקרא כא,יב)<b>.</b>
ומציעים דיוק: (במקבילה נוסף '<b>למד אלא "לֹא יֵצֵא"</b>', ובמקום 'למד' צריך לומר: '<b>למר</b>' = לא מר (לא אמר)) <b>יצא - לא היה חוזר</b> – לא אמרה התורה אלא שכוהן גדול לא ייצא מן המקדש אם היה בפנים כשמת לו מת, אבל אם יצא - אסור לו להיכנס (הדבר מסופק האם המאמר הוא סופה של הברייתא הקודמת במסורת הירושלמי או דברי התלמוד. גם פירושו של המאמר מסופק. וייתכן שהכוונה היא שלא אמרה התורה 'ובמקדש יישב' אלא "ומן המקדש לא ייצא", לכן אם יצא - לא היה חוזר. ועדיין לא ברור לדעת מי נאמר דיוק זה. ואולי נאמרו הדברים לדעת רבי מאיר כדי לדחות את דרשתו של רבי יהודה, וחסרה כאן הקושיה, כגון: 'מה עבד לה רבי מאיר?' ("אוצר לשונות ירושלמיים", עמוד 797, הערה 92). - לפי מה שכתב ב"אוצר לשונות ירושלמיים" כאן, רבי מאיר אומר: היה בפנים - לא היה יוצא, היה בחוץ - לא היה נכנס. וזהו כמו שכתבנו לעיל שכך צריך לתקן ב"אוצר לשונות ירושלמיים")<b>.</b><br><br><small>ב<b>ספרא</b> 'אמור' פרשה ב נאמר: "ומן המקדש לא ייצא" - עימהם אינו יוצא, יוצא הוא אחריהם. אחריהם?! אלא הם נכסים והוא נגלה, הוא נכסה והם נגלים, ויוצא עימהם עד פתח העיר; דברי רבי מאיר. רבי יהודה אומר: "ומן המקדש לא ייצא" - אינו יוצא כל עיקר.</small><br>• • •
<b>זמן אנינות למת</b><br><small>כאן המשך מקבילה בירושלמי הוריות ג,ה והתחלת מקבילה גם בירושלמי פסחים ח,ח.</small>
אונן אסור לאכול קודשים (משנה זבחים יב,א) ומעשר שני (משנה מעשר שני ה,יב). בווידוי מעשר שני נאמר: "לא אכלתי באוני ממנו" (דברים כו,יד).
מניין שאנינות זו היא על מת ולא על צרות אחרות? -
<b>רבי אבהו</b> (אמורא ארץ ישראלי בדור השלישי) אמר <b>בשם רבי לעזר</b> (רבי אלעזר, אמורא בדור השני)<b>: אין אנינה אלא למת בלבד</b> – אנינות (לעניין איסור אכילת קודשים) היא רק על אדם שמת, ואין אנינות על צרות אחרות<b>, דכתיב:</b> – שכתוב: <b>"וְאָנוּ וְאָבְלוּ פְּתָחֶיהָ"</b> (ישעיהו ג,כו) – הפתחים של חומת העיר או של בתי העיר יהיו שרויים באנינות ובאבל על האנשים שייהרגו בידי האויב<b>.</b>
ומציעים קושיה מפסוק כדי לפרוך את האמור לפני כן: <b>התיב</b> – השיב (הקשה) (צריך להוסיף כמו במקבילות: 'רבי') <b>חייה בר אדא</b> (השני, אמורא ארץ ישראלי בדור החמישי)<b>: והכתיב:</b> – והרי כתוב: <b>"וְאָנוּ הַדַּיָּגִים</b> וְאָבְלוּ כָּל מַשְׁלִיכֵי בַיְאוֹר חַכָּה<b>"</b> (ישעיהו יט,ח) – הדייגים וכל המשליכים חכה ביאור לדוג בה דגים יהיו שרויים באנינות ובאבל, משום שלא ימצאו דגים ביאור<b>!</b> – הרי שיש אנינות גם על צרות אחרות מלבד על מת!
ומציעים פירוש למקור האמוראי: <b>אמר רבי חנינה</b> (אמורא ארץ ישראלי בדור החמישי)<b>: כיני מתניתא</b> – כך היא המשנה (צריך לומר 'כיני' במקום 'כיני מתניתא')<b>, שאין אנינת טומאה אלא למת בלבד</b> – אנינות שהיא כטומאה (לעניין איסור אכילת קודשים) היא רק על אדם שמת, אבל לא על צרות אחרות (האנינות על מות אחד הקרובים מטילה באונן טומאה כלשהי (מובן שאין הדברים אמורים בנוגע בגופת מת) ("יוונית ויוונות בארץ ישראל", עמוד 273, הערה 8))<b>.</b><br><br><small>'כיני מתניתא' - המילה 'מתניתא' היא באשגרה מהלשון הרגילה בירושלמי, וצריך לומר: 'כיני'. ואולי דברי רבי לעזר לקוחים מברייתא ("הירושלמי כפשוטו", עמוד 505; וכן כתב ב"שערי תורת ארץ ישראל").<br><br>בא כאן הביטוי 'כיני מתניתא' על מימרה ("הגהות ופירושים בירושלמי שבת", 48 HUCA, עמוד ו, הערה 33).<br>אין למחוק 'מתניתא', והשגירו כאן את המונח 'כיני מתניתא' גם על דברי אמוראים ("אוצר לשונות ירושלמיים", עמוד 714, הערה 365).<br><br>בשני מקומות נראה שהמונח 'כיני מתניתא' מוסב על דברי אמוראים, אולם לאור נדירותו של שימוש זה, ייתכן מאוד שהנוסח במקומות אלה משובש, וכי צריך לומר 'כיני' במקום 'כיני מתניתא', ולפי זה הנוסח שלפנינו נובע מ'אשגרא מעלמא' ("הטרמינולוגיה של הירושלמי", עמוד 277).</small><br>
ומציעים ברייתא: <b>תני:</b> – שונה [התנא]: <b>אי זו היא אנינה?</b> – מה זמנה של אנינות מן התורה? - <b>משעת מיתה עד שעת קבורה</b> – הוא אונן מן התורה, אבל לאחר שנקבר המת אינו אונן מן התורה<b>; דברי רבי</b> (רבי יהודה הנשיא, תנא בדור החמישי)<b>. וחכמים אומרים: כל אותו היום</b> – כל אותו היום שמת המת עד הערב הוא אונן מן התורה, אבל לאחר אותו היום אינו אונן מן התורה<b>.</b>
ומציעים מסקנה העולה מתוך עיון בברייתא: <b>אשכחת מר:</b> – נמצאת אומר: <b>קולת וחומרת על דעתיה דרבי</b> (במקבילות: 'על דרבי') – קַל [הדבר] וחָמַר על דעתו של רבי (רבי מקל במקרה אחד ומחמיר במקרה אחר)<b>, קולת וחומרת על דעתהון דרבנ</b>י<b>ן</b> (במקבילות: 'על דרבנן') – קל [הדבר] וחמר על דעתם של החכמים (החכמים מקלים במקרה אחד ומחמירים במקרה אחר, כמבואר להלן)<b>.</b> ומציעים שני מקרי נפקות בין שתי הדעות: <b>מה מפקה מביניהון?</b> – מה יוצא מביניהם? (מה ההבדל המעשי בין רבי והחכמים?) (במקבילה בפסחים המונח חסר) (במקבילה בפסחים נוסף 'קלת על דרבי:' - קל [הדבר] על [שיטתו] של רבי:) <b>מת ונקבר בשעתו</b> – מיד, <b>-</b> ומפרטים מה יסבור כל צד במחלוקת: <b>על דעתהון דרבנ</b>י<b>ן</b> – על דעתם של החכמים, <b>אסור כל אותו היום</b> – כיוון שהוא אונן מן התורה כל היום שמת המת, הוא אסור באכילת קודשים כל היום<b>, על דעתיה דרבי</b> – על דעתו של רבי, <b>אינו אסור אלא אותה שעה בלבד</b> – כיוון שהוא אונן מן התורה עד שעת קבורה, אינו אסור באכילת קודשים אלא באותה השעה שמת בלבד. הרי שבמקרה זה רבי מקל והחכמים מחמירים<b>.</b> (במקבילה בפסחים נוסף 'קלת על דרבנין:' - קל [הדבר] על [שיטתם] של החכמים:) <b>מת ונקבר לאחר שלשה ימים</b> – ולא נקבר באותו היום שמת, <b>-</b> ומפרטים מה יסבור כל צד במחלוקת: <b>על דעתהון דרבנ</b>י<b>ן</b> – על דעתם של החכמים, <b>אסור כל אותו היום</b> – כיוון שהוא אונן מן התורה כל היום שמת המת, הוא אסור באכילת קודשים באותו היום שמת בלבד<b>, על דעתיה דרבי</b> – על דעתו של רבי, <b>אסור עד שלשה ימים</b> – כיוון שהוא אונן מן התורה עד שעת קבורה, הוא אסור באכילת קודשים עד שנקבר המת לאחר שלושה ימים. הרי שבמקרה זה החכמים מקלים ורבי מחמיר<b>.</b><br><br><small>'קולת וחומרת' - יש כאן עבר מבניין קל לנסתרת, מן השורשים 'חמר' ו'קלל'. והנושא הנעלם כאן הוא 'מילתא'. הוי"ו השנייה של 'וחומרת' מייצגת תנועת o או u תחת פתח, ובאה בהשפעת השפתית מי"ם. ו'קולת' באה בוי"ו מתוך גרירה ל'חומרת' ("אוצר לשונות ירושלמיים", עמוד 1261, הערה 57).</small><br>
ומציעים מסורת אמוראית שדוחה את הדברים שלפני כן: <b>אתא</b> – בא <b>רבי אבהו</b> [ואמר] (רבי אבהו הביא מסורת) <b>בשם רבי יוחנן</b> (גדול אמוראי ארץ ישראל בדור השני) <b>ורב חסדא</b> (מגדולי אמוראי בבל בדור השני והשלישי. - במקבילה בפסחים: 'ורב חונה') <b>תרויהון</b> (צריך לומר כמו במקבילות: '<b>תריהון</b>') <b>מרין</b> (אמרין) – [ש]שניהם (רבי יוחנן ורב חסדא) אומרים<b>: מודה רבי לחכמים</b> – רבי שאמר שהוא אונן מן התורה עד שעת קבורה מסכים לדברי החכמים, <b>שאין אסור אלא אותו היום בלבד</b> – מת ונקבר לאחר שלושה ימים - אסור כל אותו היום שמת בלבד, שלא כמו שאמרו לעיל לדעתו של רבי, שאסור עד שלושה ימים<b>.</b><br>
ומציעים ברייתא המסייעת לאמור לפני כן: <b>כהדא דתני:</b> – (מה שאמרו רבי יוחנן ורב חסדא הוא) כמו [הברייתא] הזאת ששונה [התנא]: (במקבילה בפסחים: 'ותני כן:') <b>רבי אומר: תדע לך שאין אנינות לילה - תורה</b> – מכאן תוכל להסיק ולדעת שהאנינות בלילה שלאחר יום המיתה אינה מן התורה אלא מדברי חכמים<b>, שהרי אמרו: אונן טובל ואוכל פסחו לערב</b> (משנה פסחים ח,ח) – מותר לאונן לאכול מקורבן הפסח בערב, אבל שאר הקודשים אסור לאונן לאכול אפילו בערב, שגזרו חכמים שלא יאכל אונן בקודשים אפילו בלילה, ודווקא בשאר הקודשים גזרו, שכן אכילתם אינה אלא מצוות 'עשה', אבל בקורבן הפסח לא גזרו, שהואיל ומניעת אכילתו עונשו בכרת, לפיכך לא העמידו חכמים את דבריהם בקורבן הפסח. ואילו היתה האנינות אף בלילה מן התורה, היה אסור לאונן לאכול בערב אפילו מקורבן הפסח (טבילה שתיקנו חכמים באונן היא לכל אכילת קודשים, ומפורשת במשנה חגיגה ג,ג)<b>. והרי אמרו:</b> (בניחותא) <b>אנינות</b> (במקבילה בהוריות נוסף '<b>יום</b>') <b>- תורה</b> (במקבילה בפסחים: 'והרי אנינות יום עשו אותה תורה'. - צריך לומר: '<b>הא אנינות יום - תורה</b>'. כך הגיהו ב"שערי תורת ארץ ישראל" וב"הירושלמי כפשוטו" עמוד 572, אך הם פירשו אותה בדרכים אחרות) – יש לדייק מהברייתא שמזכירה רק לילה ולא קבורה, שלדעת רבי האנינות כל אותו היום שמת היא מן התורה. והנה, אילו היתה הברייתא הזו מדברת במקרה שנקבר המת באותו היום שמת, הרי לדעת רבי אינו אונן מן התורה באותו היום שמת לאחר הקבורה, אלא על כורחך הברייתא הזו מדברת במקרה שלא נקבר המת באותו היום שמת, ומכאן שלדעת רבי במקרה זה אינו אונן מן התורה אלא אותו היום שמת בלבד, כמו שאמרו רבי יוחנן ורב חסדא<b>.</b><br>
ומציעים פרשנות לברייתא המבוססת על אוקימתא כדי לדחות את ההצעה שהובאה לפני כן: <b>רבי יסא</b> (יוסי) <b>ברבי בון</b> אמר <b>בשם רבי חונה</b> (במקבילה בהוריות: 'רב הונא', ובמקבילה בפסחים: 'רב חסדא')<b>: תיפתר</b> – תתפרש (הברייתא), <b>שנקבר בדמדומי חמה</b> (בשעת שקיעת השמש) – הברייתא הזו מדברת במקרה שנקבר המת בסוף אותו היום שמת, וכיוון שלדעת רבי הוא אונן מן התורה עד שעת קבורה, הרי שבמקרה זה הוא אונן מן התורה כל אותו היום שמת, ולכן הברייתא הזו מזכירה לילה ולא קבורה (במקבילות: 'תיפתר בשניקבר עם דימדומי החמה, ולית שמע מינה כלום' - ואין אתה שומע (לומד) ממנה כלום (אין הכרח לדייק מהברייתא הזו מה שדייקו לעיל, ולכן אפשר שבמקרה שנקבר המת לאחר שלושה ימים הוא אונן מן התורה עד שלושה ימים). - במקומות רבים נדחות טענות בלשון 'תיפתר' בלי 'ולית שמע מינה כלום' בהמשך. מסתבר שאפשר לראות את 'ולית שמע מינה כלום' כמונח נשמט, אף על פי שמצאנו תיעוד לכך רק בסוגיה אחת: כאן בלי 'ולית שמע מינה כלום', לעומת מקבילותיו בפסחים והוריות עם המונח ("הטרמינולוגיה של הירושלמי", עמוד 361 והערה 428))<b>.</b><br><br><small>עד כאן המקבילות בירושלמי הוריות ופסחים.<br><br>במקבילה בפסחים בא הקטע שתחילתו "רבי אבהו בשם רבי לעזר" אחרי הקטע שתחילתו "תני: אי זו היא אנינה".<br>נראה שהסוגיה בעניין זמן אנינות למת מקורה בירושלמי פסחים על המשנה שם "אונן טובל ואוכל פסחו לערב, אבל לא בקודשים" או בירושלמי זבחים (שנראה שנערך אלא שאבד) על המשנה שם יב,א "אונן אינו מקריב ואינו חולק לאכול לערב". הסוגיה הזו הועתקה להוריות משום משנת הוריות העוסקת בעניין כוהן גדול מקריב אונן, ומהוריות הועתקה הסוגיה הזו לסנהדרין עם כל סוגיית הוריות שלעיל.<br><br>ב<b>מסכת שמחות</b> ד,ד שנו: איזוהי אנינה? מיום מיתה ועד יום קבורה; כדברי רבי מאיר. וחכמים אומרים: אין לך אסור באנינה אלא יום אחד בלבד.<br><br>ב<b>ספרא</b> "שמיני" פרשה א נאמר: רבי אומר: אין אונן אסור לוכל בקודשים לערב / בלילה אלא מדברי סופרים. תדע לך שהוא כן, שהרי אמרו: אונן טובל ואוכל פסחו לערב.<br><br>ב<b>בבלי זבחים</b> צט,ב אמרו: מאן תנא דאמר אנינות לילה (שלאחר יום המיתה) מדרבנן? - רבי שמעון היא, דתניא: אנינות לילה מדברי תורה; דברי רבי יהודה. רבי שמעון אומר: אינה מדברי תורה אלא מדברי סופרים. תדע, שהרי אמרו: אונן טובל ואוכל את פסחו לערב, אבל לא בקודשים (ואם אנינות לילה מן התורה היא, אף קורבן פסח יהיה אסור לאכול).<br><br>ב<b>בבלי זבחים</b> ק,ב אמרו: תניא: עד מתי מתאונן עליו? (עד מתי הוא נחשב לאונן על מתו ואסור באכילת קודשים?) כל היום. רבי אומר: כל זמן שלא נקבר (המת).<br>במאי עסיקינן? אילימא ביום מיתה, מי איכא דלית ליה (האם יש תנא שאינו סבור) יום מיתה תופס לילו (גורר אחריו את לילו) מדרבנן (על כל פנים)?! ותו, רבי אומר: כל זמן שלא נקבר, הא קבריה - אישתרי ליה (אף ביום המיתה), מי איכא דלית ליה (האם יש תנא שאינו סבור כהלכה הנלמדת מהפסוק) "ואחריתה כיום מר" (עמוס ח,י) (שאנינות נמשכת כל יום המיתה, ואף לאחר שנקבר המת)?!<br>אמר רב ששת: איום קבורה (שאינו יום המיתה) קאי (הברייתא שאמרה: "עד מתי מתאונן עליו?", ובכך נחלקו, האם הוא אונן רק עד הקבורה כדברי רבי, או עד סוף יום הקבורה כדברי התנא הראשון).<br>מתקיף לה רב יוסף: אלא הא דקתני (במשנה פסחים): השומע על מתו והמלקט עצמות - טובל ואוכל בקודשים לערב. מכלל דיום קבורה - אפילו לערב נמי לא אכיל. הא מני? אלא תריץ הכי: עד מתי מתאונן עליו (ואסור באכילת קודשים)? כל היום (יום הקבורה) ולילו (והמשנה פסחים כדברי התנא הזה). רבי אומר: כל זמן שלא נקבר בלא לילו.<br>אמרוה (לשמועה זו של רב יוסף) קמיה דרבי ירמיה, אמר: גברא רבה כרב יוסף לימא הכי / כי הא מילתא? למימרא דרבי לקולא? והתניא: עד מתי מתאונן עליו? כל זמן שלא נקבר, אפילו מכאן (משעת המיתה) ועד עשרה ימים; דברי רבי. וחכמים אומרים: אין מתאונן עליו אלא אותו היום בלבד! (הרי שרבי הוא המחמיר וחכמים הם המקלים!) אלא תריץ הכי: עד מתי מתאונן עליו? כל אותו היום (יום הקבורה) בלא לילו. רבי אומר: כל זמן שלא נקבר (אפילו עד עשרה ימים) תופס לילו.<br>אמרוה (לשמועה זו של רבי ירמיה) קמיה דרבא: מדקאמר רבי: יום קבורה (שאנינות שבו מדברי חכמים) תופס לילו מדרבנן, מכלל דיום מיתה (שהוא מדברי תורה) תופס לילו מדאורייתא (שהרי בוודאי לא החמירו חכמים בדבריהם יותר מדין תורה). וסבר רבי אנינות לילה דאורייתא? והתניא: ...רבי אומר: אנינות לילה אינה מדברי תורה אלא מדברי סופרים! - לעולם דרבנן היא (אנינות ליל יום מיתה, גם לדעת רבי, ומן התורה יום מיתה אינו תופס את לילו), וחכמים עשו חיזוק לדבריהם יותר משל תורה (יותר ממה שעשתה התורה לדבריה, ולכן יום קבורה שהוא מדברי חכמים תופס את לילו).<br><br>לפי הבבלי, ביום המיתה, בין אם נקבר המת באותו היום ובין אם לאו, הוא אונן מן התורה כל אותו היום לדברי הכול, ולא נחלקו רבי וחכמים אלא כשלא נקבר המת ביום שמת עד מתי הוא אונן מדבריהם. אבל לפי הירושלמי, נחלקו רבי וחכמים בין כשנקבר המת ביום שמת ובין כשלא נקבר ביום שמת עד מתי הוא אונן מן התורה, ולפי רבי יוחנן ורב חסדא בירושלמי, נחלקו רבי וחכמים רק כשנקבר המת ביום שמת, וכשלא נקבר ביום שמת הוא אונן מן התורה כל יום המיתה לדברי הכול.<br>לפי רב ששת ורב יוסף בבבלי, רבי מקל וחכמים מחמירים, ולפי רבי ירמיה בבבלי, רבי מחמיר וחכמים מקלים. אבל לפי הירושלמי, יש שרבי מקל וחכמים מחמירים, ויש שרבי מחמיר וחכמים מקלים, ולפי רבי יוחנן ורב חסדא בירושלמי, יש שרבי מקל וחכמים מחמירים.</small><br>• • •

Halakhah 2

<b>וכשהוא</b> – הכוהן הגדול, <b>מנחם את אחרים</b> – כשהם אבלים<b>, דרך כל העם עוברין זה אחר זה</b> – מנהג העם, שכולם עוברים לפני האבלים ומנחמים אותם<b>, והממונה</b> – הכוהן המפקח על הכוהנים ועל עבודתם במקדש, <b>ממצעו בינו לבין העם</b> – עושה שיהיה הכוהן הגדול באמצע, שהממונה מימינו של הכוהן הגדול והעם והאבלים משמאלו<b>.</b>
<b>וכשהוא</b> – הכוהן הגדול, <b>מתנחם מאחרים</b> – כשבאים כל העם לנחמו<b>, כל העם אומרין לו: אנו כפרתך</b> – הרינו מוכנים לקבל ייסורים עלינו שיהיו לך לכפרה<b>, והוא אומר להן: תתברכו מן השמים.</b>
<b>וכשמברין אותו</b> – את הכוהן הגדול בסעודת הבראה, ששולחים לאבל לאחר קבורת המת והשולחים אוכלים אותה עימו<b>, כל העם מסובין על הארץ</b> – להראות שהם מצטערים ומתאבלים עימו, <b>והוא מסב</b> – לאכול, <b>על הספסל</b> – משום כבודו, אבל לא על המיטה<b>.</b><br>• • •
<b>כוהן גדול מסב על ספסל</b><br>במשנה שנינו: <b>"וכשהו</b>א <b>מנחם את אחרים</b>, דרך כל העם עוברין זה אחר זה, והממונה ממצעו בינו לבין העם. וכשהוא מתנחם מאחרים, כל העם אומרין לו: אנו כפרתך, והוא אומר להן: תתברכו מן השמים. וכשמברין אותו, כל העם מסובין על הארץ והוא מסב על הספסל<b>".</b>
בשבעת ימי האבלות האבל חייב לכפות (להפוך) את המיטה ולהסב ולישון על גבי המיטה הכפויה (ההפוכה).
מציעים היסק: <b>הדא אמרה:</b> – זאת אומרת (יש להסיק מהדין שכוהן גדול מסב על ספסל שאינו כפוי כשהוא אבל): <b>ספסל אין בו משום כפיית המיטה</b> – האבל אינו צריך לכפות ספסל, מפני שאינו מיוחד לשינה, ולכן אינו בכלל מיטה, אף שלפעמים אדם ישן על ספסל<b>. כהן גדול חייב בכפיית המיטה</b> – ומשום שאין כבודו של כוהן גדול להסב בפני העם על מיטה כפויה, הוא מסב על ספסל שאין צריך לכפותו<b>.</b><br><br><small>בירושלמי מועד קטן ג,ה אמרו, שלפי הדין במשנה כאן, רק כוהן גדול ברבים יושב על ספסל שאינו כפוי כשהוא אבל, אבל לא שאר בני האדם ולא כוהן גדול ביחיד, שספסל יש בו משום כפיית המיטה, וכוהן גדול חייב בכפיית המיטה. הרי שהסוגיות כאן ושם חלוקות.</small><br>• • •
<b>קבורת המת ועמידה בשורה והספד סמוך לזמן קריאת "שמע"</b><br><small>כאן התחלת מקבילה בירושלמי ברכות ג,ב.</small>
לאחר הקבורה נערך מעמד ניחום האבילים. המנחמים עמדו בשורה או בכמה שורות זו מאחורי זו ואמרו דברי תנחומים לאבילים שעברו לידם.
ב<b>משנה ברכות</b> ג,ב שנינו: <b>קברו את המת וחזרו</b> (ממקום הקבר למקום שעומדים בשורה לניחום האבילים)<b>, אם יכולין להתחיל ולגמור</b> (את קריאת "שמע") <b>עד שלא יגיעו לשורה</b> (קודם שיגיעו למקום שהמנחמים עומדים בשורה) <b>- יתחילו (</b>לקרוא)<b>, ואם לאו</b> (שמקום השורה היה קרוב לקבר, ואין פנאי להתחיל ולגמור קודם שיגיעו לשורה) <b>- לא יתחילו</b> (לקרוא, אלא ינחמו תחילה את האבילים<b>).</b>
<b>העומדין בשורה</b> (לנחם את האבילים)<b>, הפנימיים</b> (העומדים בשורה הראשונה קרוב לאבילים, שרואים את פני האבילים ומשתתפים בצערם) <b>- פטורין</b> (מקריאת "שמע")<b>,</b> ו<b>החיצונים</b> (העומדים בשאר השורות, שאינם רואים את פני האבילים) <b>- חייבין</b> (בקריאת "שמע", אם זמן הקריאה עובר, אבל אם אין זמן הקריאה עובר - עומדים בשורה ואחר כך קוראים את "שמע")<b>.</b><br>
מציעים ברייתא: <b>תני:</b> – שונה [התנא]: <b>אין מוציאין את המת</b> – מהבית לקבורה, <b>סמוך לקרית "שמע"</b> – קרוב לפני זמן קריאת "שמע" או אחריו<b>, אלא אם כן הקדימו שעה אחת</b> – רק בתנאי שמוציאים את המת זמן מסוים לפני זמן קריאת "שמע" שמספיק לקבור את המת ולחזור ולעמוד בשורה לפני שיגיע זמן הקריאה, <b>או איחרו שעה אחת</b> – או בתנאי שמוציאים את המת זמן מסוים אחרי זמן קריאת "שמע" שמספיק לקרוא את "שמע" לפני הוצאת המת<b>, כדי שיקראו ויתפללו</b> – הטעם שאין מוציאים את המת סמוך לזמן קריאת "שמע" הוא, בשביל שיקראו קריאת "שמע" בזמנה ולא יפסידו אותה, שאם יוציאו את המת סמוך לפני זמן הקריאה ולא יספיקו לקבור את המת ולחזור ולעמוד בשורה לפני שיגיע זמן הקריאה, או אם יוציאו את המת סמוך אחרי זמן הקריאה ולא יספיקו לקרוא את "שמע" לפני הוצאת המת, יהיו פטורים מקריאת "שמע" כל זמן שיהיו עסוקים בקבורת המת, וכשיגמרו לעסוק בקבורת המת יעבור זמן הקריאה, ונמצא שלא יקראו את "שמע" (העסוקים בקבורת המת פטורים מקריאת "שמע" ומן התפילה, ולכן אמרו כאן: "כדי שיקראו ויתפללו")<b>.</b>
ומציעים קושיה ממקור תנאי (על הברייתא): <b>והתנינן:</b> – והרי שנינו (משנה ברכות ג,ב): <b>קברו את המת וחזרו!</b> – המשנה מלמדת כיצד נוהגים בעניין קריאת "שמע" כשקברו את המת וחזרו והגיע זמן הקריאה לפני שעמדו בשורה, והיא אומרת שיקראו את "שמע" לפני שיעמדו בשורה או אחרי כן. הרי שאין נמנעים מלהוציא את המת סמוך לפני זמן קריאת "שמע", שלא כדברי הברייתא!
ומתרצים את הקושיה (בהצעת פרשנות למשנה על ידי העמדתה במקרה מסוים): <b>תיפתר</b> – תתפרש (המשנה), <b>באינון דהוון סברין דאית בה ענה ולית בה ענה</b> – ב(מקרה של) אלה שהיו סוברים שיש בו זמן (חשבו שיש זמן מספיק לקבור את המת ולחזור ולעמוד בשורה לפני שיגיע זמן הקריאה), ואין בו זמן (אבל טעו ולא היה זמן מספיק, שהגיע זמן הקריאה לפני שעמדו בשורה)<b>.</b><br><br><small>ב<b>מסכת שמחות</b> י,ד שנו: אין מוציאים את המת סמוך לקרית "שמע", אלא אם כן הקדימו שעה אחת, או איחרו שעה אחת.<br><br>ב<b>בבלי ברכות</b> יט,א אמרו: תנו רבנן: אין מוציאים את המת סמוך לקריאת "שמע", ואם התחילו (להוציאו והגיע זמן קריאת "שמע") - אין מפסיקים (לקריאת "שמע").</small>
ההספד על המת נאמר על ידי מספיד כשליוו את המת לקבורה. ההספד או ההספדים לא נאמרו תמיד בבת אחת אלא בהפסקות אחדות בשעת הלוויה.
ומציעים ברייתא: <b>תני:</b> – שונה [התנא]: <b>ההספד</b> (נראה שצריך לומר: 'המהספד' (המספיד), כמו שהוא בהלכות הירושלמי לרמב"ם, צורה עתיקה של בינוני הפעיל, והסופרים שלא עמדו עליה כתבו במקומה 'ההספד', מילה שגורה בפיהם, ובתוספתא נתקן ל'הסופד' ("פירושים וחידושים בירושלמי"). - ואולי צריך לומר כמו בקטע גניזה של התוספתא: 'הַסַּפָּד' - הספדן, אדם שאומנותו לספוד למתים. והיא צורה יחידאית) <b>וכל העסוקין בהספד</b> – כל השומעים את ההספד, <b>- מפסיקין לקרית "שמע"</b> – חייבים להפסיק את ההספד ולקרוא את "שמע", משום שיש לחשוש שישהו עד שיעבור זמן קריאת "שמע", <b>ולא לתפילה</b> – שבתפילה לא חששו (החילוק בין קריאת "שמע" לתפילה הוא על פי הטעמים שאמרו בירושלמי ברכות א,ב: קרית "שמע" דבר תורה, תפילה אינה דבר תורה; קרית "שמע" זמנה קבוע, תפילה אין זמנה קבוע; קרית "שמע" אינה צריכה כוונה, תפילה צריכה כוונה)<b>. מעשה היה והפסיקו רבותינו לקרית "שמע" ולתפילה</b> – שהחמירו והפסיקו אף לתפילה<b>.</b>
ומציעים קושיה ממקור תנאי (על הברייתא): <b>והתנינן:</b> – והרי שנינו (משנה ברכות ג,ב): קברו את המת וחזרו, <b>אם יכולין להתחיל ולגמור</b> עד שלא יגיעו לשורה (לניחום האבילים) - יתחילו (לקרוא את "שמע" ואחר כך יעמדו בשורה), ואם לאו (שאין פנאי להתחיל ולגמור לפני שיגיעו לשורה) - לא יתחילו (לקרוא את "שמע", אלא יעמדו בשורה ואחר כך יקראו, אבל לא יפסיקו לקריאת "שמע" כשהם עומדים בשורה)<b>!</b> – הרי שאין מפסיקים לקריאת "שמע", שלא כדברי הברייתא שמפסיקים! (ואין לחלק בין עסוקים בניחום אבילים ובין עסוקים בהספד)
ומציעים תירוץ (המבוסס על הבחנה בין המקרה שבו מדובר במשנה לברייתא): <b>מתניתא</b> – המשנה (המקור התנאי, והוא המשנה) [היא] <b>- ביום ראשון</b> – במשנה מדובר ביום הראשון (כשעסוקים בהספד ביום הראשון לאבילות, שהוא יום הקבורה, אין מפסיקים לקריאת "שמע", מפני שעיקר האבילות הוא ביום הראשון)<b>, מה דתני</b> (במקבילה נוסף 'תנא', וצריך לומר: 'תנאה' או 'תנייא') – מה ששונה התנא, <b>- ביום שיני</b> – בברייתא מדובר ביום השני (כשעסוקים בהספד בשאר ימי האבילות, מפסיקים לקריאת "שמע")<b>.</b><br><br><small>ב<b>תוספתא ברכות</b> ב,יא שנו: הסופד (הגרסה בקטע גניזה: הספד) וכל העסוקים בהספד מפסיקים לקרית "שמע" ואין מפסיקים לתפילה. מעשה שהפסיקו רבותינו לקרית "שמע" ולתפילה.<br><br>הלכה זו היא בהספד אחרי הקבורה. ובירושלמי מפורש עליה: "מה דתני תנא - ביום השיני" ("תוספתא כפשוטה", זרעים א, עמוד 20).</small>
<b>אמר רבי שמואל בר אבדומא</b> (אמורא ארץ ישראלי בדור החמישי)<b>: זה שנכנס לכנסת</b> (במקבילה: 'זה שהוא נכנס לבית הכנסת') <b>ומצאן</b> – את הציבור, <b>עומדין לתפילה</b> (במקבילה: 'עומדין ומתפללין') – תפילת שמונה עשרה, והוא רוצה להתפלל<b>, אם יודע שיכול לגמור</b> (במקבילה: 'אם יודע הוא שהוא מתחיל וגומר') – את תפילתו, <b>עד שלא יתחיל שליח ציבור</b> – לפני שיתחיל שליח הציבור את תפילתו, <b>לענות "אמן"</b> (במקבילה: 'כדי לענות אחריו "אמן"') – כדי לענות "אמן" אחרי שליח הציבור על ברכותיו, שכשהוא מתפלל אינו רשאי להפסיק ולענות אחריו "אמן", <b>- יתפלל</b> – רשאי הוא להתפלל עם הציבור<b>, ואם לאו</b> – אם יודע הוא שאינו מתחיל וגומר לפני שיתחיל שליח הציבור, <b>- אל יתפלל</b> – אינו רשאי להתפלל עם הציבור<b>.</b>
ושואלים: <b>באי זה "אמן" אמרו</b> – את ההלכה הזו<b>?</b> – שבוודאי אין הכוונה שעליו לגמור את תפילתו כדי לענות "אמן" על כל הברכות שבתפילה של שליח הציבור, אלא הכוונה שעליו לגמור את תפילתו כדי לענות "אמן" על ברכה מסוימת מהברכות שבתפילה של שליח הציבור, שמשום חשיבותה של אותה ברכה אין להפסיד עניית "אמן" עליה.
ומשיבים (בהבאת מחלוקת): <b>תרין אמורין</b> – שני אמוראים (נחלקו בדבר זה)<b>. חד אמר:</b> – [חכם] אחד אומר: (במקבילה נוסף '<b>ב"אמן"</b>') <b>של "האל הקדוש"</b> – ברכת קדושת השם, הברכה השלישית של התפילה והאחרונה שבשלוש הברכות הראשונות. תוכנה של הברכה הוא קדושתו של ה', ובכך חשיבותה של הברכה<b>, וחד אמר:</b> – ו[חכם] אחד אומר: (במקבילה נוסף '<b>ב"אמן"</b>') <b>של "שומע תפילה"</b> – הברכה האחרונה שבברכות האמצעיות. תוכנה של הברכה הוא בקשה על קבלת התפילה, ובכך חשיבותה של הברכה<b>.</b>
<b>[אמר רבי פינחס</b> (אמורא ארץ ישראלי בדור הרביעי)<b>: ולא פליגין</b> – ולא חלוקים (שני האמוראים אינם חולקים זה על זה, כמוסבר להלן)<b>. מאן דמר:</b> – מי שאומר: <b>ב"אמן" של "האל הקדוש" - בשבת</b> – יש להעמיד את דבריו בשבת, שאין אומרים בה את הברכה של "שומע תפילה", שעליו לגמור את תפילתו כדי לענות "אמן" על הברכה של "האל הקדוש"<b>, ומאן דמר:</b> – ומי שאומר: <b>ב"אמן" של "שומע תפילה" -] בחול</b> – יש להעמיד את דבריו ביום חול, שאומרים בו גם את הברכה של "שומע תפילה", שעליו לגמור את תפילתו כדי לענות "אמן" על הברכה המאוחרת של "שומע תפילה", ואין עליו לגמור את תפילתו כדי לענות "אמן" על הברכה המוקדמת של "האל הקדוש" (הסופר במסירה שלפנינו השמיט מחמת הדומות מ'של "שומע תפילה"' לעיל עד 'של "שומע תפילה"' כאן, והושלם כמו במקבילה)<b>.</b><br><br><small>המימרה של רבי שמואל בר אבדומא הובאה כאן בשל הדמיון שבין דברי המשנה ברכות ג,ב ובין דברי רבי שמואל בר אבדומא, שהלשון במשנה: "אם יכולין להתחיל ולגמור עד שלא יגיעו לשורה - יתחילו, ואם לאו - לא יתחילו", ואף רבי שמואל בר אבדומא השתמש בלשון קרובה: "אם יודע הוא שהוא מתחיל וגומר עד שלא יתחיל שליח ציבור - יתפלל, ואם לאו - אל יתפלל".<br>הקטע מ"באי זה אמן אמרו" עד כאן מובא בירושלמי ברכות ד,ז.<br><br>ב<b>בבלי ברכות</b> כא,ב אמרו: אמר רב הונא: הנכנס לבית הכנסת ומצא ציבור שמתפללים (תפילת שמונה עשרה), אם יכול להתחיל ולגמור (את תפילתו) עד שלא יגיע שליח ציבור ל"מודים" - יתפלל, ואם לאו - אל יתפלל. - רבי יהושע בן לוי אמר: אם יכול להתחיל ולגמור עד שלא יגיע שליח ציבור ל"קדוש" (פסוקי הקדושה) - יתפלל, ואם לאו - אל יתפלל. - במאי קא מיפלגי? - רב הונא סבר: יחיד אומר "קדוש" (רשאי לומר בעצמו, ולכן אינו צריך להקפיד לומר עם שליח הציבור); ורבי יהושע בן לוי סבר: אין יחיד אומר "קדוש".<br><br>מעין מה שאמר רבי פינחס בירושלמי, היו יכולים לומר גם בבבלי: 'מאן דאמר "קדוש" - בשבת, ומאן דאמר "מודים" - בחול', משום שבארץ ישראל היה המנהג לומר קדושה בשבת ולא בחול.<br><br>מסתבר ש"אמן של האל הקדוש" הוא "אמן" שלאחר ברכת הגבורות, שהוא לקראת הקדושה וברכת "האל הקדוש" שלאחריה, כמו בסוגיה שבבבלי. שהרי אם נאמר שרבי פינחס מייחס חשיבות מיוחדת לשתי הברכות הנקובות, למה לדעתו חשוב "אמן" של "האל הקדוש" בשבת בלבד? אלא שרבי פינחס מפרש את שתי הדעות לפי מנהג ארץ ישראל: לדעתו, לשני האמוראים ראוי היה שיחיד יתפנה מתפילתו לכבוד הקדושה, אלא שאין קדושה בעמידה (לפי מנהג ארץ ישראל) אלא בשבת (ושאר ימים נדירים יותר, והם לעניין זה בכלל שבת), לפיכך אם הוא שבת - יכוון לגמור תפילתו לפני הקדושה, ואם הוא יום חול, שאין שם קדושה - יכוון לסיים תפילתו עד "אמן של שומע תפילה". מה חשיבותו המיוחדת של ה"אמן" הזה לא נתפרש, אבל היא בוודאי מפני שברכת "שומע תפילה" היא תפילה לקבלת כל התפילות, וכשהיא נאמרת בציבור מובטח לה שאינה חוזרת ריקם, ומי שגומר ל"שומע תפילה" פנוי ממילא לומר "מודים" ("תפילת שמונה עשרה - עיונים באופיה, סדרה, תוכנה ומגמותיה", "תרביץ" סב, עמוד 217, הערה 146).</small>
ומציעים ברייתא: <b>תני:</b> – שונה [התנא]: <b>רבי יהודה</b> (בר אלעאי, מגדולי התנאים בדור הרביעי) <b>אומר: היו כולן עומדין בשורה</b> (במקבילה נוסף '<b>אחת</b>') – שלא היו עומדים שורות שורות אלא בשורה אחת, והיו כולם רואים את פני האבילים<b>,</b> (במקבילה נוסף '<b>העומדין</b>') <b>משום כבוד</b> – שבאו כדי לכבד את האבל, ולא לנחם את האבל, <b>- חייבין</b> – בקריאת "שמע"<b>,</b> העומדים <b>משום אָבֵל</b> – שבאו כדי לנחם את האבל, <b>- פטורין</b> – מקריאת "שמע". רבי יהודה מחמיר מהתנא שבמשנה ומחייב בקריאת "שמע" גם את הרואים את פני האבילים אם לא באו לנחם את האבל<b>. ירדו לספד</b> – למקום שהמלווים את המת לקבורה מתעכבים בו ומספידים את המת<b>, הרואין פנים</b> – שרואים את פני האבילים ומשתתפים בצערם, <b>- פטורין</b> – מקריאת "שמע"<b>, ושאין רואין פנים</b> – שאינם רואים את פני האבילים, <b>- חייבין</b> – בקריאת "שמע" (כאן מדובר בהספד שלפני הקבורה, אבל בהספד שאחרי הקבורה מפסיקים לקריאת "שמע" כמו שאמרו לעיל)<b>.</b><br><br><small>כנראה ש"ספד" הוא שדה בוכים, מקום שהיו מפטירים (מספידים) בו את המת (לפני הקבורה) (בבלי מועד קטן ה,ב). ופשוט שגם לרבי יהודה כל הרואים פני האבל פטורים, משום שהספד מוכיח שבאו מחמת אבלות ולא משום כבוד, ואין כאן הבדל בין קרובים ובין זרים. ובמסכת שמחות י,ז: "ירדו לפסגן". ונראה שאין פסגן (מילה שמקורה ביוונית) אלא שדה בוכים ("תוספתא כפשוטה", זרעים א, עמוד 19).<br><br>שדה בוכים הוא מקום קבוע, מעין חצר בסמוך למקום הקבורה, שבה היו נוהגים לערוך הספד לבני אותה משפחה.<br>כיוון שהיו מספידים את המת בשדה, נקטו לשון ירידה: "ירדו לספד", שהיא הלשון הרגילה בספרות חכמים בקשר לשדה: ירד לתוך שדה.<br><br>ב<b>תוספתא ברכות</b> ב,יא שנו: קברו את המת ועמדו בשורה, שורה הפנימית - פטורה, החיצונה - חייבת (הגרסה בכתב יד אחד ובקטע גניזה: שורה הפנימית הרואה את הפנים - פטורים, ושאינה רואה את הפנים - חייבים). - רבי יהודה אומר: אם אין שם אלא שורה אחת, העומדים לשם כבוד - חייבים, לשם אבל - פטורים. - ירדו להספד, הרואים את הפנים - פטורים, שאין רואים את הפנים (הגרסה בכתב יד אחד ובקטע גניזה: ושניים להם) - חייבים.<br><br>ב<b>מסכת שמחות</b> י,ז שנו: שורה הפנימית הרואה פני אבלים - פטורה, והחיצונה - חייבת. - רבי יהודה אומר: אפילו אין שם אלא שורה אחת, העומדים לשם אבל - פטורים, לשם כבוד - חייבים. - ירדו לספד(ו) / לפסגן (שדה בוכים), הרואים את פני אבלים - פטורים, ושאינם רואים את פני אבלים - חייבים.<br><br>ב<b>בבלי ברכות</b> יט,ב אמרו: תנו רבנן: שורה הרואה את הפנים - פטורה, ושאינה רואה את הפנים - חייבת. רבי יהודה אומר: הבאים מחמת אָבֵל - פטורים, מחמת כבוד / מחמת עצמם (מתוך סקרנות) - חייבים.<br><br>דברי רבי יהודה בבבלי ניתנים להתפרש בשני אופנים. אפשר לפרש שרבי יהודה בא להחמיר על העומדים בשורה הראשונה, שאם לא באו מחמת האבל - חייבים בקריאה. ואפשר לפרש שרבי יהודה בא לפטור אף את העומדים בשורה השנייה אם באו מחמת האבל.<br><br>אנו למדים מן המקורות שהעם נהג להראות פנים לאבל לסימן השתתפות בצערו (או לחתן לסימן השתתפות בשמחתו), ואין בין היראות פנים (להראות פנים של הבא מן החוץ) וראיית פנים (לראות פנים של האבל או של החתן) ולא כלום, ומי שמראה פנים לאבל רואה אותו, ומי שרואה אותו אף הוא מראה לו פנים. ולפיכך לא פטרו מקריאת "שמע" אלא את הבאים להראות פנים לאבל ("תוספתא כפשוטה", זרעים א, עמוד 18).<br>שתי פנים לראיית פנים. אחת היא השתתפות בצער האבל על ידי קרוביו ואוהביו, ויש בראיית פנים זו משום תנחומים לאבל, והשנייה היא של זרים שאינם באים אלא מפני הכבוד, כלומר, כדי לכבד את האבל. ולפי זה נראה, ש"לשם כבוד" פירושו: לשם כבוד האבילים, ו"לשם אבל" פירושו: לשם ניחום האבילים (שם, עמוד 19).</small><br>
<b>[</b>צריך להוסיף כמו במקבילה: <b>הדא דתני:</b> – [הברייתא] הזאת ששונה [התנא]: <b>העומדין משום כבוד - חייבין, משום אבל - פטורין - כמשנה האחרונה</b> – דברי רבי יהודה בברייתא על העומדים בשורה אחת מתאימים למנהג המאוחר יותר, שהמנחמים היו עומדים בשורה, והאבילים היו עוברים לפניהם<b>.]</b>
<b>והדא דתנינן:</b> – ו[המשנה] הזאת ששנינו (משנה סנהדרין ב,א): <b>כשמנחם אחרים, כל העם עוברין זה אחר זה, והממונה ממצעו בינו לבין העם - כמשנה הראשונה</b> – דברי המשנה כאן מתאימים למנהג הקדום, שהעם היו עוברים בזה אחר זה לפני האבילים ומנחמים אותם (הדעת נותנת שההלכות שנאמרו בכוהן גדול הן מזמן קדום)<b>.</b>
<b>והא</b> (צריך לומר: '<b>והדא</b>') <b>דתנינן:</b> – ו[המשנה] הזאת ששנינו (משנה ברכות ג,ב): העומדין בשורה, <b>הפנימי</b>י<b>ן - פטורין, והחיצונין - חייבין - כמשנה (הראשונה) [האחרונה]</b> (תוקן כמו במקבילה) – דברי המשנה על העומדים בשורה מתאימים למנהג המאוחר יותר, שהמנחמים היו עומדים בשורה או בכמה שורות זו מאחורי זו, והאבילים היו עוברים לפני השורה הראשונה, והעומדים בשורה הראשונה הרואים את פני האבילים הם הפנימיים, והעומדים בשאר השורות הם החיצונים<b>.</b><br>
<b>אמר רבי חנינה</b> (בר חמא, אמורא ארץ ישראלי בדור הראשון, בן העיר ציפורי)<b>: בראשונה</b> (בתחילה, בימים שעברו) <b>היו משפחות עומדות והאבילין עוברין</b> – בעבר נהגו שהמנחמים היו עומדים בשורות והאבילים היו עוברים לפניהם<b>. משרבת</b> (משרבתה - כשגדלה) <b>תחרות בציפ</b>ו<b>רין</b> (עיר בגליל התחתון) – המשפחות העשירות והמנהיגות בציפורי התחרו ביניהן מי תעמוד בשורה הראשונה (השורות של המנחמים היו מסודרות לפי כבודן ולפי קרבתן אל האבל, והקרובים והנכבדים היו בשורה הראשונה)<b>, התקין</b> (קבע תקנה) <b>רבי יוסי</b> (בן חלפתא, תנא בדור הרביעי, בן העיר ציפורי) <b>שיהו משפחות עוברות והאבילים עומדין</b> – המנחמים עוברים לפני האבילים, כדי שלא תהיה תחרות בין המשפחות (מה שאמרו לעיל, שלפי המשנה הראשונה, המנחמים היו עוברים והאבילים היו עומדים, הוא המנהג שהיה לפני מה שנהגו בראשונה לפי רבי חנינה. ומה שאמרו לעיל, שלפי המשנה האחרונה, המנחמים היו עומדים והאבילים היו עוברים, הוא המנהג שנהגו בראשונה לפי רבי חנינה)<b>.</b>
<b>אמר רבי שמואל דסופפתה</b> (אמורא לא ידוע. - במקבילה: 'רבי שמואל דתוספתא'. תוספתה / סופפתה - אולי יישוב שבא ממנו חכם זה. ואולי צריך לומר: 'דספסופה')<b>: חזרו הדברים ליושנן</b> – שבו הדברים בציפורי להיות כפי שהיו בתחילה, לפני תקנתו של רבי יוסי, שהתקינו שיהיו המנחמים עומדים בשורות והאבילים עוברים לפניהם<b>.</b><br><br><small>עד כאן המקבילה בירושלמי ברכות.<br><br>הסוגיה הזו מקורה בירושלמי ברכות על המשנה שם. הסוגיה הועתקה משם לסנהדרין משום שבסופה מובאת המשנה כאן: "וכשהוא מנחם את אחרים, דרך כל העם עוברין זה אחר זה, והממונה ממצעו בינו לבין העם".<br><br>ב<b>בבלי סנהדרין</b> יט,א אמרו: תנו רבנן: בראשונה היו אבילים עומדים וכל העם עוברים, והיו שתי משפחות בירושלים שהיו מתגרות (מתקוטטות) זו בזו, זאת אומרת: אני עוברת תחילה (שאנו מכובדים ומיוחסים יותר), וזאת אומרת: אני עוברת תחילה. התקינו שיהו אבילים עוברים וכל העם עומדים.<br>אמר רמי בר אבא: החזיר רבי יוסי בציפורי את הדבר ליושנו, שיהו אבילים עומדים וכל העם עוברים.<br><br>ה"בראשונה" שבבבלי שונה מה"בראשונה" של רבי חנינא שבירושלמי. בבבלי הכוונה לנוהג שנהג בימי הבית, במקביל ל"משנה ראשונה" שבירושלמי. לאחר שמשפחות בירושלים החלו מתגרות זו בזו, נהגו כ"משנה אחרונה" שבירושלמי, ובציפורי החזיר רבי יוסי את הדברים ליושנם.<br>קשה להכריע איזו גרסה מדויקת יותר, זו שבירושלמי, המספרת כי התגרה הייתה בין המשפחות בציפורי בגלל מקום העמידה בשורה, או זו שבבבלי, המעבירה את המעשה לירושלים ומספרת שהתגרה היתה בין המשפחות העוברות, מי תעבור לפני מי ("קץ החיים", עמוד 221).<br><br>תקנת רבי יוסי בציפורי לפי הירושלמי היא החזרת הדבר ליושנו על ידי רבי יוסי בציפורי לפי הבבלי.</small><br>• • •

Halakhah 3

<strong><big>משנה</big></strong><br>המשנה עוסקת בדיני המלך.
<b>המלך לא דן</b> – אינו יושב כדיין בדין, <b>ולא דנין אותו</b> – אינו נידון בפני בית דין<b>, לא מעיד ולא מעידין אותו, לא חולץ</b>, <b>ולא חולצין לאשתו, לא מיבם ולא מיבמין את אשתו. רבי יהודה</b> (בר אלעאי, מגדולי התנאים בדור הרביעי) <b>אומר: אם רצה לחלוץ וליבם, זכור לטוב</b> (יהא ברוך)<b>. אמרו לו</b> – החכמים לרבי יהודה<b>: אם רצה, אין שומעין לו.</b>
<b>ואין נושאין את אלמנתו</b> – שלקיחתה היא כזלזול במלך הקודם<b>. רבי יהודה אומר: נושא הוא המלך אלמנתו של מלך, שכן מצינו בדוד שנשא אלמנתו של שאול, שנאמר</b> – בדברי נתן הנביא לדוד לאחר פרשת בת שבע<b>: "וָאֶתְּנָה לְךָ אֶת בֵּית אֲדֹנֶיךָ וְאֶת נְשֵׁי אֲדֹנֶיךָ בְּחֵיקֶךָ"</b> (שמואל ב יב,ח) – ה' נתן לך את רכוש בית שאול המלך ואת נשיו. מכאן ראיה שמלך נושא אלמנתו של מלך<b>.</b><br>• • •
<strong><big>תלמוד</big></strong><br><b>"מלך לא דן ולא דנין אותו" כול'.</b>
<b>דיני מלך</b><br>במשנה שנינו: <b>"לא דן".</b>
מציעים קושיה מפסוק: <b>והכתיב</b> (צריך לומר: '<b>כתיב</b>' ("אוצר לשונות ירושלמיים", עמוד 784, הערה 992))<b>:</b> – כתוב: <b>"וַיְהִי דָוִד עֹשֶׂה מִשְׁפָּט וּצְדָקָה לְכָל עַמּוֹ"</b> (שמואל ב ח,טו) – דוד המלך דן את העם לפי החוק ולפי היושר והצדק<b>, ות מר הכן?!</b> – ואתה אומר כך (שמלך לא דן)?! (איך אסרו חכמים דבר המפורש להיתר במקרא? - אין מתרצים קושיה זו) (ניתן להציע מקורות מקראיים רבים לכך שמלכי ישראל ויהודה יושבים בדין)<br><br><small>הגרסה 'והא כתיב... ואת אמר הכין' אין לה קיום, ואפשר שלפנינו צירוף של שני מונחים מתחלפים וכנראה נרדפים, 'והא כתיב' ו'כתיב... ואת אמר הכין'. ברם נראה יותר שלפנינו שיבוש, ובמקום 'והא כתיב' צריך לגרוס 'כתיב', ולפי זה אין כאן מונחים מתחלפים ("הטרמינולוגיה של הירושלמי", עמוד 154, הערה 31; שם, עמוד 93, הערה 474).</small><br>
אגב הפסוק המספר על דוד שהיה עושה משפט וצדקה, מביאים ברייתא המציעה שני פירושים לצירוף המקראי "משפט וצדקה".
<b>אמור מעתה</b> (מכאן תוכל להסיק, לְמַד מזה)<b>: היה דן</b> – הדיין את <b>הדין, זיכה</b> את <b>הזכיי וחייב</b> את <b>החייב, היה החייב עני</b> – שנתחייב בדין לשלם לחבירו, ואין בידו לשלם משלו, <b>- נותן לו</b> – הדיין לעני, <b>משלו</b> – מממונו, כדי שישלם העני לחבירו<b>, נמצא</b> – הדיין <b>עושה דין</b> (צריך לומר: 'משפט') <b>לזה</b> – דין עם הזכאי, <b>וצדקה לזה</b> – חסד עם החייב<b>.</b>
<b>רבי</b> (רבי יהודה הנשיא, תנא בדור החמישי) <b>אומר: היה דן</b> – הדיין את הדין, <b>וזיכה</b> את <b>הזכיי וחייב</b> את <b>החייב, מעלה עליו המקום</b> (צריך לומר כמו במקבילות: '<b>הכתוב</b>') – הכתוב "עושה משפט וצדקה" חושב לדיין זאת, <b>כילו</b> (כאילו) (צריך להשלים כמו במקבילות: '<b>עשה משפט עם הזכיי</b> – בזה שזיכה את הזכאי עשה את משפטו<b>, שהחזיר לו ממונו, וכילו</b>') <b>עשה צדקה עם החייב</b> – בזה שחייב את החייב עשה עימו צדקה<b>, שהוציא גזילה</b> – שגזל מחבירו, <b>מידו</b> – מרשותו, וביטל את עוונו (לברייתא זו מקבילות בתוספתא סנהדרין א,ד-ה; בירושלמי סנהדרין א,א; בבבלי סנהדרין ו,ב ובדברים רבה ה,ג)<b>.</b><br>• • •
במשנה שנינו: <b>"ולא דנין אותו".</b>
מציעים פסוק המשמש כמקור להלכה במשנה: <b>על שם</b> (משום)<b>: "מִלְּפָנֶיךָ מִשְׁפָּטִי יֵצֵא"</b> (תהילים יז,ב) – דוד מבקש מה' שישפוט אותו ויזכה אותו בדינו. ויש לדרוש את המילה "מלפניך" - מלפניך ולא מלפני בשר ודם, שהמלך נידון בפני ה' ואינו נידון בפני בית דין<b>.</b><br>
ומביאים דרשה נוספת שה' דן את המלך.
<b>רבי יצחק</b> (רבי יצחק רובה (הגדול), הוא רבי יצחק בר אבדימי, תנא בדור החמישי) <b>בשם רבי</b> (רבי יהודה הנשיא, תנא בדור החמישי)<b>: המלך וציבור נידונין לפניו</b> – לפני ה', <b>בכל יום</b> – ה' דן את מלך ישראל ואת כלל ישראל בכל יום<b>, שנאמר</b> – בברכת שלמה לכל קהל ישראל בחנוכת המקדש<b>: "לַעֲשׂוֹת מִשְׁפַּט עַבְדּוֹ וּמִשְׁפַּט עַמּוֹ יִשְׂרָאֵל דְּבַר יוֹם בְּיוֹמוֹ"</b> (מלכים א ח,נט) – שלמה ביקש מה' שיעשה בכל יום ויום מה שצריך לטובת המלך והעם. ויש לדרוש את המילה "משפט" מלשון דין ומשפט, ומכאן שה' דן את המלך ואת עם ישראל בכל יום (מאמר זה מקורו בירושלמי ראש השנה א,ב)<b>.</b><br><br><small>ב<b>בבלי סנהדרין</b> יט,א אמרו: "מלך לא דן ולא דנים אותו". - אמר רב יוסף: לא שנו אלא מלכי ישראל, אבל מלכי בית דוד - דן ודנים אותו, דכתיב: "בית דוד, כה אמר ה': דינו לבוקר משפט" (ירמיהו כא,יב) (הנביא מצווה על בית דוד לעשות משפט). ואם אין דנים אותם - כיצד הם דנים? והכתיב: "התקוששו וקושו" (צפניה ב,א), ואמר ריש לקיש: קשט עצמך ואחר כך קשט אחרים (אם אדם אינו נידון, אף אינו זכאי לדון אחרים).<br><br>בבבלי שם אמרו, שבתחילה אף מלכי ישראל היו דנים ונידונים, ומשום מעשה שהיה בינאי המלך תיקנו חכמים שמלכי ישראל לא ידונו ולא ידונו אותם. <br><br>ב<b>דברים רבה</b> (ליברמן) פרשת "שופטים" ח נאמר: הלכה: מלך ישראל שהיה לו עסק, מהו שיהא לו מותר לדון לפני בית דין? - כך שנו חכמים: מלך לא דן ולא דנים אותו, לא מעיד ולא מעידים אותו. לימדונו רבותינו: למה אין דנים את המלך? אמר רבי ירמיה: שכן כתיב בדוד המלך: "מלפניך משפטי יצא". הווי, אין בריה דן את המלך אלא הקב"ה.</small><br>• • •
במשנה שנינו: <b>"רבי יודן</b> (רבי יהודה) <b>אומר: אם רצה לחלוץ ולייבם, זכור לטוב</b>. אמרו לו: אם רצה, אין שומעין לו<b>".</b>
מביאים ברייתא: <b>אמרו לו</b> – החכמים לרבי יהודה<b>: אם את</b> (אתה) <b>אומר כן</b> – שאם רצה המלך לחלוץ (לקיים מצוות חליצה באלמנת אחיו שמת בלא בנים) - הרשות בידו<b>, נמצאת פוגם כבוד המלך</b> (גורם לו פחיתות כבוד) – שאין זה לפי כבודו שתהא היבמה חולצת את נעלו ורוקקת בפניו. - ברייתא זו מסבירה את טעמם של דברי החכמים לרבי יהודה במשנה: "אם רצה, אין שומעין לו"<b>.</b><br><br><small>ב<b>תוספתא סנהדרין</b> ד,ב שנו: רבי יהודה אומר: רצה לחלוץ - הרשות בידו. אמרו לו: נמצאת פוגם כבודו של מלך.</small><br>• • •
במשנה שנינו: "ואין נושאין את אלמנתו".
מביאים ברייתא: <b>אין נושאין לא אלמנתו ולא גרושתו של מלך,</b> ויש להציע פסוק המשמש כמקור להלכה: <b>על שם</b> (משום)<b>: "וַתִּהְיֶינָה צְרֻרוֹת עַד יוֹם מֻתָן אַלְמְנוּת חַיּוּת"</b> (שמואל ב כ,ג) – פילגשי דוד המלך, שהשאיר דוד בביתו ואבשלום בנו בא אליהן על פי עצת אחיתופל, היו עגונות ובמצב אלמנות כל ימי חייהן, כי דוד לא בא אליהן ולא הותר להן להינשא לאחרים. מכאן ראיה שאין נושאים אלמנתו של מלך, שכן הכתוב אומר שפילגשי דוד שנאסרו להינשא לאחרים היו נקראות אלמנות. אפשר לראות בפילגשים, שדוד לא בא אליהן, מעין נשים מגורשות, ומכאן ראיה שאין נושאים גרושתו של מלך<b>.</b><br><br><small>ב<b>תוספתא סנהדרין</b> ד,ב שנו: ואין נושאים את אלמנתו, שנאמר: "ותהיינה צרורות עד יום מותן אלמנות חיות".<br><br>בתוספתא למדו מהפסוק שאין נושאים את אלמנתו של מלך, ובירושלמי למדו מהפסוק שאין נושאים את אלמנתו ואת גרושתו של מלך.</small><br>
ומביאים שני מאמרים על האמור בפילגשי דוד.
<b>רבי יודה בר פזי</b> (רבי יהודה בר סימון, אמורא ארץ ישראלי בדור השלישי והרביעי) אמר <b>בשם רבי יוחנן</b> (גדול אמוראי ארץ ישראל בדור השני)<b>: מלמד</b> – דבר (כתוב) זה מורה, <b>שהיה דוד מקלע</b>(<b>ת</b>)<b>ן ומקשט</b>(<b>ת</b>)<b>ן</b> – דוד היה מצווה לקלוע את שערותיהן של פילגשיו ולשים עליהן תכשיטים (הדרשן דורש את המילה "צרורות" במובן קשורות, שהיה דוד קושר את שערותיהן וקושר להן תכשיטים), <b>ומכניסן לפניו בכל יום ואומר ליצרו הרע: תאבתה</b> (התאווית ל-, השתוקקת ל-) <b>דבר האסור לך</b> – בת שבע, אשת אוריה החיתי, שאין יצר הרע תאב אלא דבר שהוא אסור לו (ירושלמי יומא ו,ה)<b>. חייך שאני מתאיבך</b> (מעורר תאוותך ב-) <b>דבר המותר לך</b> – פילגשי דוד. דוד עשה כך כדי לכבוש את יצרו ולהכניע את תאוותו, בשביל שיתכפר לו חטא בת שבע. - לפי מאמר זה, פילגשי דוד, שבא אליהן אבשלום בנו, היו מותרות לדוד, ומרצונו לא בא עליהן (אף שלפי הכתוב דוד נמנע מלבוא על פילגשיו מכיוון שאבשלום בא אליהן, הדרשן קשר זאת למעשה בת שבע, מידה כנגד מידה. במעשהו של אבשלום התקיימה נבואת נתן הנביא לאחר פרשת בת שבע: "כֹּה אָמַר ה': הִנְנִי מֵקִים עָלֶיךָ רָעָה מִבֵּיתֶךָ וְלָקַחְתִּי אֶת נָשֶׁיךָ לְעֵינֶיךָ וְנָתַתִּי לְרֵעֶיךָ וְשָׁכַב עִם נָשֶׁיךָ" (שמואל ב יב,יא). הרי שיש קשר בין פרשת בת שבע ובין פרשת פילגשי דוד)<b>.</b><br>
<b>רבנין דקיסרין אמרין:</b> – חכמי קיסריה אומרים: <b>אסורות ממש היו</b> – פילגשי דוד היו אסורות לו, מכיוון שבא אליהן אבשלום בנו<b>.</b> ויש ללמוד דבר זה בדרך קול וחומר: <b>ומה כלי הדיוט</b> (פשוט (מקור המילה ביוונית)) <b>שנשתמש בהן הדיוט - אסור למלך להשתמש בו</b> – שאין זה מכבודו של המלך<b>, כלי המלך שנשתמש בהן הדיוט - אינו דין</b> – וכי אין ההיגיון מחייב, <b>שיהא המלך אסור לשמש</b> (להשתמש) <b>בהן?!</b> (בתמיהה) – החלק השני בקול וחומר הוא משל לאשת המלך (כלי המלך) שבא אליה הדיוט (שנשתמש בו הדיוט) שהיא אסורה למלך (המלך אסור להשתמש בו). מכיוון שאבשלום שהיה הדיוט בא על פילגשי דוד המלך, לכן היו אסורות לדוד (החלק הראשון בקול וחומר דומה לאמור בברייתא בירושלמי יומא ג,ו: "העושה כלי להדיוט... משנשתמש בו הדיוט - אסור להשתמש בו גבוה". החלק הראשון בקול וחומר אינו משל לדין מסוים בדיני המלך).<br>• • •
במשנה שנינו: <b>"רבי יודן</b> (רבי יהודה) <b>אומר: נושא המלך אלמנת המלך, שמצינו בדוד שנשא אלמנת שאול, שנאמר:</b> "<b>וָאֶתְּנָה לְךָ אֶת בֵּית אֲדֹנֶיךָ וְאֶת נְשֵׁי אֲדֹנֶיךָ בְּחֵיקֶךָ</b>" (שמואל ב יב,ח)<b>".</b>
מי הן "בית אדוניך" ו"נשי אדוניך"? -
<b>זו רצפה</b> – בת איה, פילגש שאול המלך (לדעת רבי יהודה בירושלמי כתובות ה,א, פילגש יש לה כתובה כמו אישה, ולכן יש לפילגש דין אישה), <b>ואביגיל</b> – אשת נבל הכרמלי (להלן אמרו שדוד קרא לנבל 'פטרון' - אדון השומר ומגן על האנשים הסרים לפקודתו), <b>ובת שבע</b> – אשת אוריה החיתי ("בית אדוניך" היא רצפה, ש"בית" הוא אישה, ומכאן למד רבי יהודה שמלך נושא אלמנת מלך אחר. אלמנת שאול - אלמנה בלשון יחיד - בדברי רבי יהודה היא רצפה. "נשי אדוניך" - "נשי" בלשון רבים - הן אביגיל ובת שבע שבעליהן היו אדוניו של דוד והוא נשא אותן לאחר מות בעליהן. לפי האמור להלן נבל היה אדונו של דוד, אך לא נמצא בשום מקום שאוריה היה אדונו של דוד. והיתה בת שבע ראויה לדוד בהיתר לאחר מותו של אוריה, אלא שדוד בא אליה באיסור קודם זמנה)<b>.</b><br><br><small>ב<b>ירושלמי יבמות</b> ב,ד אמרו: רבי זריקן בשם רבי חנינה: אשת חמיו אסורה מפני מראית העין. אי[ן] תימר: תורה - הרי דוד שנשא רצפה בת איה, שנאמר: "ואתנה לך את בית אדוניך ואת נשי אדוניך בחיקך".</small><br>• • •<br><b>נבל ואביגיל ודוד המלך</b><br>כיוון שהוזכרו דוד ואביגיל אשת נבל, מביאים מדרש לפסוקים בייחוסיהם של בני יהודה (דברי הימים א פרק ב) ובמעשה נבל ואביגיל ודוד (שמואל א פרק כה).<br><br><small>המדרש הובא ככל הנראה אגב סופו: "פקרה עצמה" וכו' ("לחקר הגופים הזרים האגדיים בירושלמי", "תרביץ" סד, עמוד 243, הערה 31; "לדרכי שילובן של האגדות בירושלמי", "אסופות יא", עמוד רב, הערה 25), שאביגיל נתנה עיניה בדוד כשהיא אשת איש וציפתה שדוד יישאנה בבוא השעה, וכך היה, שכשמת נבל נשא דוד את אביגיל לאישה.<br>תופעה זו של הבאת קטעי אגדה משום סופם שכיחה בירושלמי ("לדרכי שילובן של האגדות בירושלמי", "אסופות יא", עמוד רד).</small>
<b>שלשה בנים היו לחצרון</b> – בן פרץ, בנו של יהודה<b>, דכתיב:</b> – שכתוב (בייחוסיהם של בני יהודה): <b>"וּבְנֵי חֶצְרוֹן אֲשֶׁר נוֹלַד לוֹ</b>, <b>אֶת יְרַחְמְאֵל וְאֶת רָם וְאֶת כְּלוּבָי"</b> (דברי הימים א ב,ט) – לחצרון נולדו ירחמאל, רם וכלובי (היו לו שני שמות: כלובי וכָּלֵב, וממנו יצא נבל הכרמלי)<b>.</b><br>
<b>הוא</b> (צריך לומר: '<b>והא</b>', וכן הגיה ב"כיכר לאדן") <b>ירחמאל קדמוי</b> – והרי ירחמאל לפניו (ירחמאל נולד לפני רם, ומדוע הקדים הכתוב בדברי הימים שם את ייחוסי רם הבן השני לייחוסי ירחמאל הבכור?)<b>, אלא שנשא</b> – ירחמאל, <b>גויה להתעטר</b> (להתקשט, להתהדר) <b>בה</b> – ומשום שפגם בזה את משפחתו, נכתבו ייחוסיו באחרונה (גם אחרי ייחוסי כלובי, בנו הצעיר של חצרון)<b>, דכתיב:</b> – שכתוב: <b>"וַתְּהִי אִשָּׁה אַחֶרֶת לִירַחְמְאֵל וּשְׁמָהּ עֲטָרָה</b>, <b>הִיא אֵם אוֹנָם"</b> (דברי הימים א ב,כו) – לירחמאל היתה אישה נוספת ושמה עטרה, ומפרשים "אישה אחרת" - אישה מעם אחר (גויה), ודורשים את השם "עטרה" שהתעטר ירחמאל בכבודה וביופיה, כי היתה בת גדולים ויפה<b>,</b> ודורשים את שם בנה "אונם" - <b>שהכניסה אנינה</b> (אבל, יגון) <b>לתוך ביתו</b> – של ירחמאל<b>.</b><br><br><small>ב<b>רות רבה</b> פרשה ח נאמר: "וחצרון הוליד את רם" (רות ד,יט) - ולא ירחמאל היה מן קדמוי, "ובני חצרון אשר נולד לו את ירחמאל ואת רם ואת כלובי" (דברי הימים א ב,ט)? אלא שנשא אישה גויה להתעטר בה, דכתיב: "ותהי אישה אחרת לירחמאל ושמה עטרה" (דברי הימים א ב,כו).</small><br>
כתוב בייחוסי רם בן חצרון: <b>"וְרָם הוֹלִיד אֶת עַמִּינָדָב</b>, <b>וְעַמִּינָדָב הוֹלִיד אֶת נַחְשׁוֹן</b> נְשִׂיא בְּנֵי יְהוּדָה, <b>וְנַחְשׁוֹן הוֹלִיד אֶת שַׂלְמָא</b>, <b>וְשַׂלְמָא הוֹלִיד אֶת בֹּעַז"</b> (דברי הימים א ב,י-יא. פסוקים דומים ברות ד,יט-כא)<b>, ובועז נשא את רות</b> – המואביה כמסופר במגילת רות, ופגם בזה את משפחתו (על פי דברי נבל להלן)<b>.</b>
<b>נבל אתי מן דכלובי</b> – נבל (הכרמלי) בא מכלובי (נולד ממשפחת כלובי, בנו הצעיר של חצרון)<b>. אמר נבל: לית בישראל בר טבין סגין מיני</b> – אין בישראל בן טובים גדול ממני (אדם ממשפחה טובה והגונה יותר ממני)<b>. הדא היא דכתיב:</b> – זה הוא [הדבר] שכתוב (על נבל): <b>"וְאִישׁ בְּמָעוֹן וּמַעֲשֵׂהוּ בַכַּרְמֶל</b>, <b>וְהָאִישׁ גָּדוֹל מְאֹד"</b> (שמואל א כה,ב) – היה איש אחד בעיר מעון בהר יהודה, ומקנהו היה בעיר כרמל בהר יהודה, והיה עשיר מאוד, <b>"וְהוּא כָלִבִּי"</b> (שמואל א כה,ג) <b>- דאתי מן כלובי</b> – שבא מכלובי (דברי נבל שאין בישראל בן טובים גדול ממני נדרשים מהכתוב "והאיש גדול מאוד". הרי שאין במשפחתו כל פגם)<b>.</b><br>
דוד שלח אל נבל, ביום שבו חגג את גז צאנו, לבקש ממנו צורכי אוכל לו ולאנשיו, בהזכירו כי הם תמיד היטיבו עם רועיו ועבדיו.
<b>"וַיִּשְׁמַע דָּוִד בַּמִּדְבָּר כִּי גֹזֵז נָבָל</b> אֶת צֹאנוֹ, וַיִּשְׁלַח דָּוִד עֲשָׂרָה נְעָרִים, וַיֹּאמֶר דָּוִד לַנְּעָרִים: עֲלוּ כַרְמֶלָה וּבָאתֶם אֶל נָבָל וּשְׁאֶלְתֶּם לוֹ בִשְׁמִי לְשָׁלוֹם<b>"</b> (שמואל א כה,ד-ה)<b>, "וַאֲמַרְתֶּם כֹּה לֶחָי"</b> (שמואל א כה,ו) <b>- לקַיוֹמא</b> – לפטרון (מגן (מקור המילה פטרון ביוונית ובלטינית))<b>, "וְאַתָּה שָׁלוֹם</b> וּבֵיתְךָ שָׁלוֹם, וְכֹל אֲשֶׁר לְךָ שָׁלוֹם<b>"</b> (שמואל א כה,ו) – שיעור הכתוב: ואמרתם כה לפטרון: ואתה שלום וגו'. דוד קרא לעצמו בנו של נבל (שם ח), כלומר, לדעתם של חז"ל, בן בית של נבל. התלמוד הירושלמי השתמש כאן במילה השמית 'קיומא' ולא במילה 'פטרון' השכיחה, מפני ש'לקיומא' הוא התרגום הארמי של 'לחי' ("יוונית ויוונות בארץ ישראל", עמוד 50). - לפי הפירוש המקובל ציווה דוד לנעריו לומר אל נבל: "כה לחי", ומילים אלה בדומה לשאר הביטויים שבפסוק זה הם דברי ברכה. בעלי הטעמים שנתנו טעם מפסיק במילה "כה" פירשו: "ואמרתם כה: לחי". לפי הצעה אחרת, המילה "לֶחָי" אינה קשורה כלל למילה חַי, אלא היא גלגול של המילה לְאֶחָי (=לאחים שלי) בנשילת האל"ף. הבנה זו עולה כבר מן התרגום של המילה "לֶחָי" בתרגום ללטינית, שפירש את הכתוב: ואמרתם כך לאחיי<b>.</b>
וַיָּבֹאוּ נַעֲרֵי דָוִד וַיְדַבְּרוּ אֶל נָבָל כְּכָל הַדְּבָרִים הָאֵלֶּה בְּשֵׁם דָּוִד, <b>וַיָּנוּחוּ</b> (שמואל א כה,ט) - <b>אמר רבי יוסטא בר שונם</b> (אמורא ארץ ישראלי בדור החמישי, נקרא בשם מקומו שונם בעמק יזרעאל)<b>: נעשו מחנה</b> – עשרה אנשים, כמספר נערי דוד, נחשבים מחנה לעניין דברים שפטרו חכמים במחנה (ראה משנה עירובין א,י). ודורשים דבר זה מהמילה "וינוחו" כאילו כתוב 'ויחנו'<b>.</b><br>
לאחר שנבל סירב להיענות לבקשת דוד וחירף אותו ואת אנשיו, החליט דוד להינקם ממנו.
<b>"וַיַּעַן נָבָל אֶת עַבְדֵי דָוִד</b> וַיֹּאמֶר: מִי דָוִד וּמִי בֶן יִשָׁי?... וַיַּהַפְכוּ נַעֲרֵי דָוִד לְדַרְכָּם, וַיָּשֻׁבוּ וַיָּבֹאוּ וַיַּגִּדוּ לוֹ כְּכֹל הַדְּבָרִים הָאֵלֶּה<b>"</b> (שמואל א כה,י-יב) <b>- ומניין לדיני נפשות שמתחילין מן הצד?</b> – שואלים תחילה את הקטנים שבדיינים היושבים מן הצד שיאמרו את דעתם, והגדול שבדיינים אומר את דעתו בסוף (משנה סנהדרין ד,ב) - <b>תנא</b> – שנה (ברייתא) <b>שמואל הזקן קומי</b> – לפני <b>רבי אחא</b> (אמורא ארץ ישראלי בדור הרביעי)<b>: "וַיֹּאמֶר דָּוִד לַאֲנָשָׁיו</b>: חִגְרוּ אִישׁ אֶת חַרְבּוֹ וַיַּחְגְּרוּ אִישׁ אֶת חַרְבּוֹ וַיַּחְגֹּר גַּם דָּוִד אֶת חַרְבּוֹ<b>"</b> (שמואל א כה,יג) – דוד ואנשיו התכוננו לקרב, כי דוד החליט לדון את נבל במיתה. ויש לדרוש את הכתוב, שדוד ואנשיו דנו את נבל בדיני נפשות, ומי שחגר את חרבו גילה דעתו שהוא מחייב את נבל במיתה, ודוד חגר את חרבו לבסוף כי הוא היה הגדול<b>.</b><br><br><small>ב<b>ירושלמי עירובין</b> א,י אמרו: "וַיָּבֹאוּ נַעֲרֵי דָוִד וַיְדַבְּרוּ אֶל נָבָל" וגו' - מהו "וַיָּנוּחוּ"? רבי יוסטא בר שונ(ה)[ם] אמר: נעשו מחנה.<br><br>ב<b>ירושלמי סנהדרין</b> ד,ב אמרו: ומניין שמתחילין בדיני נפשות מן הצד? - תנא שמואל הזקן קומי רבי אחא: "וַיֹּאמֶר דָּוִד לַאֲנָשָׁיו חִגְרוּ אִישׁ אֶת חַרְבּוֹ", ואחר כך ישבו בדין על נבל.<br><br>ב<b>בבלי סנהדרין</b> לו,א אמרו: "דיני נפשות מתחילין מן הצד". - מנא הני מילי? - ...רבה בר בר חנה אמר רבי יוחנן: מהכא: "וַיֹּאמֶר דָּוִד לַאֲנָשָׁיו חִגְרוּ אִישׁ אֶת חַרְבּוֹ וַיַּחְגְּרוּ אִישׁ אֶת חַרְבּוֹ וַיַּחְגֹּר גַּם דָּוִד אֶת חַרְבּוֹ".</small><br>
כשנודע הדבר לאביגיל אשת נבל, היא הביאה מתנה לדוד בלי ידיעת בעלה וביקשה שיסלח לו.
<b>"</b>וְלַאֲבִיגַיִל אֵשֶׁת נָבָל הִגִּיד נַעַר אֶחָד מֵהַנְּעָרִים לֵאמֹר: הִנֵּה שָׁלַח דָּוִד מַלְאָכִים מֵהַמִּדְבָּר לְבָרֵךְ אֶת אֲדֹנֵינוּ, <b>וַיָּעַט בָּהֶם"</b> (שמואל א כה,יד) <b>- מהו</b> – מה פירוש <b>"וַיָּעַט בָּהֶם"? אפחין</b> (צריך לומר כמו במדרש שמואל: 'אפרחון') <b>במילין</b> – הפריח אותם בדברים (נבל הבריח את נערי דוד מפניו בדבריו, כעיט זה המתנפל על עדת ציפורים ומבריחן)<b>.</b>
<b>"וְעַתָּה דְּעִי וּרְאִי מַה תַּעֲשִׂי</b>, כִּי כָלְתָה הָרָעָה אֶל אֲדֹנֵינוּ וְעַל כָּל בֵּיתוֹ<b>"</b> (שמואל א כה,יז)<b>,</b> ואביגיל מיהרה לדוד: <b>"</b>וְהָיָה הִיא רֹכֶבֶת עַל הַחֲמוֹר וְיֹרֶדֶת בְּסֵתֶר הָהָר, וְהִנֵּה דָוִד וַאֲנָשָׁיו יֹרְדִים לִקְרָאתָהּ, <b>וַתִּפְגֹּשׁ אֹתָם"</b> (שמואל א כה,כ) <b>- גילת</b> (גילתה) – אביגיל <b>שוקה</b> – הרימה את שולי שמלתה ועל ידי זה חשפה את שוקה כדי לפתות את דוד (השוק היא מן הברך ולמטה עד כפות הרגליים), <b>והלכו</b> – דוד ואנשיו לקראת אביגיל <b>לאורה</b> – של השוק, שהיתה השוק מבהיקה והאירה להם בחושך<b>, "וַתִּפְגֹּשׁ אֹתָם" - הוקרו</b> (פלטו זרע) <b>כולם</b> – נעשו כולם בעלי קרי מהתאווה שהשוק של אביגיל עוררה בהם (התרגום מתרגם "ותפגוש" - וְעָרַעַת. ערע / ארע בארמית = קרה בעברית. ומשום כך דורשים דרשה זו)<b>.</b>
<b>"וְדָוִד אָמַר</b>: <b>אַךְ לַשֶּׁקֶר שָׁמַרְתִּי</b> אֶת כָּל אֲשֶׁר לָזֶה בַּמִּדְבָּר וְלֹא נִפְקַד מִכָּל אֲשֶׁר לוֹ מְאוּמָה, וַיָּשֶׁב לִי רָעָה תַּחַת טוֹבָה<b>"</b> (שמואל א כה,כא)<b>, "</b>כֹּה יַעֲשֶׂה אֱלֹהִים לְאֹיְבֵי דָוִד וְכֹה יֹסִיף, אִם אַשְׁאִיר מִכָּל אֲשֶׁר לוֹ עַד הַבֹּקֶר <b>מַשְׁתִּין בְּקִיר"</b> (שמואל א כה,כב) – ומפרשים את הלשון "משתין בקיר": <b>- מה עיסקיה דכלבא?</b> – מה עיסקו (טבעו) של הכלב? <b>משתין בכתלא</b> – (הכלב) משתין בקיר (פירוש הלשון "משתין בקיר": כלב)<b>. אפילו על כלבא לֵי נָא חייס</b> – אפילו על הכלב (שדרכו להשתין בקיר, שהוא הפחות שבבעלי החיים שבבית) אין אני חס (איני משאיר בחיים. - דוד ביקש להשמיד את כל בית נבל ואפילו את כלביו)<b>.</b><br>
<b>"וַתֵּרֶא אֲבִיגַיִל אֶת דָּוִד</b> וַתְּמַהֵר וַתֵּרֶד מֵעַל הַחֲמוֹר וַתִּפֹּל לְאַפֵּי דָוִד עַל פָּנֶיהָ וַתִּשְׁתַּחוּ אָרֶץ. וַתִּפֹּל עַל רַגְלָיו וַתֹּאמֶר: בִּי אֲנִי, אֲדֹנִי, הֶעָוֹן, וּתְדַבֶּר נָא אֲמָתְךָ בְּאָזְנֶיךָ, וּשְׁמַע אֵת דִּבְרֵי אֲמָתֶךָ<b>"</b> (שמואל א כה,כג-כד) <b>- אמרה ליה:</b> – אמרה לו (אביגיל לדוד, כיוון שהבינה שדוד בא להשמיד את כל בית נבל): <b>מרי</b> – אדוני <b>דוד, אנא מה עבדית?</b> – אני מה עשיתי? <b>בניי מה עבדון?</b> – מה עשו? <b>בעירי</b>(<b>י</b>) (בהמותיי) <b>מה עבד</b>[ון]<b>?</b> – מה עשו? <b>אמר לה: מפני שקילל</b> – נבל את <b>מלכות דוד</b> – ולכן דינו מוות, שדוד ראה עצמו כמלך<b>. אמרה ליה:</b> – אמרה לו: <b>ומלך אתה?! אמר לה: ולא משחני שמואל למלך?! אמרה לו: עדיין מוניטה דמרן שאול קיים</b> – עדיין המטבע של אדוננו שאול קיים (עדיין שאול מולך) (מקור המילה מוניטה בלטינית. - אין כאן אלא מעתק זמן והשלכה מתקופת חז"ל על העת הקדומה שבה עדיין לא היו מטבעות)<b>.</b>
<b>"וַאֲנִי אֲמָתְךָ"</b> (שמואל א כה,כה) <b>- מלמד</b> – דבר (כתוב) זה מורה, <b>שתבעה לתשמיש</b> – דוד שידל את אביגיל לבוא ביחסי מין (כך יש לדרוש מהמילה "אמתך", שכן המילה "אמה" מופיעה בספרות חז"ל פעמים רבות כמילה נקייה לאיבר המין הגברי. מאחר והמילה באה בתוך דברי אביגיל, ייתכן שהדרשן סובר שאביגיל ביקשה לפתות את דוד ברמיזה מינית ששילבה בדבריה)<b>. מיד הוציאה כתמה</b> – של דם נידתה, <b>והראת</b> (הראתה) <b>לו</b> – כדי שלא ישכב עימה (דם הנידה כמחסום נשי בפני גברים המבקשים לשכב עימן מופיע פעמים מספר בספרות חז"ל)<b>. אמר לה: וכי רואין כתמין בלילה?!</b> – הרי אין בודקים כתמי דם בלילה, מלפני שלאור הנר קשה להבחין בין הצבעים, ולכן אין לדעת האם אכן היא בגדר נידה. <b>אמרה ליה:</b> – אמרה לו: <b>ולא ישמעו אזניך מה שפיך מדבר?</b> – בדבריך הינך סותר את עצמך! דבריך אינם עומדים בפני ההיגיון! (וזהו שאמרה אביגיל לדוד: "וּתְדַבֶּר נָא אֲמָתְךָ בְּאָזְנֶיךָ, וּשְׁמַע אֵת דִּבְרֵי אֲמָתֶךָ") <b>כתמין אין רואין בלילה, ודיני נפשות דנין בלילה?!</b> – דברי אביגיל מבוססים על דברי המשנה בסנהדרין ד,א: "דיני נפשות דנים ביום וגומרים ביום" - מתחילים את הדין ביום וגומרים (פוסקים) את הדין ביום ולא בלילה. <b>אמר לה: כבר נגמר דינו</b> – של נבל למיתה, <b>מבעוד יום</b> (בשעה שעדיין יום)<b>.</b>
<b>אמרה לו: "וְלֹא תִהְיֶה זֹאת לְךָ לְפוּקָה</b> וּלְמִכְשׁוֹל לֵב לַאדֹנִי וְלִשְׁפָּךְ דָּם חִנָּם<b>"</b> (שמואל א כה,לא) – (אל תמית את נבל) כדי שלא תגרום לך המתת נבל מכשול ללב (פחד, צער) ולא תיחשב לך שפיכות דמים ללא צורך; 
ויש לדרוש את המילה "פוקה": <b>- אמר רבי לעזר</b> (רבי אלעזר, אמורא בדור השני)<b>: פיקפוקי דברים</b> – פטפוטי דברים וריבוי במילים, <b>היה שם</b> – בין אביגיל לדוד (המילה "פוקה" נדרשת מהשורש פ.ק.ק שמשמעו בארמית סורית: לפטפט הבלים, להרבות במילים)<b>.</b><br>
ומספרים: <b>רבי לוי</b> (אמורא ארץ ישראלי בדור השלישי) <b>הוה עבר פרשתא</b> – היה עובר על הפרשה (פרק הלימוד)<b>, והוה</b> – והיה <b>רבי זעירא</b> (רבי זירא, מגדולי אמוראי ארץ ישראל בדור השלישי) <b>מפקד לחברייא</b> – מצַווה לחברים (קבוצת החכמים בבית המדרש)<b>: עלון</b> (צריך לומר: 'עולון') <b>ושמעון קליה דרבי לוי דרש</b> – היכנסו ושִמעו את קולו של רבי לוי דורש<b>, דלית איפשר ליה דהוא מפקא</b> (צריך לומר: 'מפק') <b>פרשתא</b> (יש לגרוס: 'פרשתֵהּ' ("אוצר לשונות ירושלמיים", עמוד 1234, הערה 142)) <b>דלא ריבווון</b> – שאי אפשר לו שהוא מוציא את הפרשה שלו ללא גדולות (מסיים את דרשתו על הפרשה בלי לומר בדרשתו חידושים גדולים)<b>. עאל ומר לון:</b> – נכנס (רבי לוי) ואמר להם (אולי צריך לומר: 'עלון ומר להון' - נכנסו (החברים) ואמר להם): <b>'לא'</b> (צריך להוסיף כמו במדרש שמואל: 'ולא') – היה צריך לכתוב "לא" וכתוב "ולא", ובא לרבות ("שערי תורת ארץ ישראל"). ונראה שבא לרבות חילופי דברים שהיו שם בין אביגיל לדוד כאמור לעיל שלא נכתבו בפרשה<b>, ושמע</b> – ושמע <b>רבי זעירא ומר</b> – ואמר<b>: אוף באגדתיה אית ריבוון</b> – אף באגדה שלו (בדרשות באגדה שרבי לוי דורש) יש גדולות (חידושים גדולים)<b>.</b><br><br><small>רבי לוי היה בעל אגדה ודרשן. רבי זעורה היה בעל הלכה, ואת האגדה לא היה מחשיב. יש והיה מקנטר את בעלי האגדה ומתווכח עימם, ובהם רבי לוי (ירושלמי מעשרות ג,י). אף על פי שרבי זעורה התנגד לבעלי האגדה, החשיב את רבי לוי מאוד, וציווה לתלמידיו ללכת לשמוע את דרשותיו של רבי לוי (ירושלמי כאן וראש השנה ד,א).</small>
וְהָיָה כִּי יַעֲשֶׂה ה' לַאדֹנִי כְּכֹל אֲשֶׁר דִּבֶּר אֶת הַטּוֹבָה עָלֶיךָ, וְצִוְּךָ לְנָגִיד עַל יִשְׂרָאֵל (שמואל א כה,ל), <b>"</b>וְלֹא תִהְיֶה זֹאת לְךָ <b>לְפוּקָה"</b> (שמואל א כה,לא) <b>- פיקפוקי דברים היה שם</b> (מילים אלו הן חזרה מיותרת על מאמרו של רבי לעזר לעיל)<b>. אמרה ליה</b> – אביגיל לדוד<b>: כד תיפוק פקפוקתך</b> – כאשר תצא רכילותך (הרכילות שירכלו עליך, דברי ההבל שיפטפטו עליך)<b>, יהו</b> (יהיו) – ישראל <b>אומרים עליך: שופך דמים</b> (רוצח) <b>את</b> (אתה) – אם תרצח את נבל (גם כאן המילה "פוקה" נדרשת מהשורש פ.ק.ק)<b>.</b>
<b>"וּלְמִכְשׁוֹל לֵב"</b> (שם) <b>-</b> אמרה לו: <b>אתה עומד להיכשל</b> (להיתעות לדבר עבירה) <b>באשת איש</b> – אם תבוא אליי<b>. מוטב אחת ולא שתים</b> – טוב יותר שתיכשל באשת איש פעם אחת (בבת שבע) ולא תיכשל פעמיים (גם בי)<b>. עתידה רובה מן הדה מייתי</b> (צריך לומר: 'מיתי') – עתידה גדולה מזאת לבוא (עתיד לבוא מכשול גדול מזה)<b>, לא תהא דא כדא</b> – אל תהיה זאת כזאת (אביגיל ידעה בנבואה שדוד עתיד להיכשל באשת איש אחרת, בת שבע, והיא השתמשה בטיעון זה כדי להניא את דוד מלהיכשל בה)<b>.</b>
<b>"וְלִשְׁפָּךְ דָּם"</b> (שם) <b>-</b> אמרה לו: <b>עומד אתה למלוך על ישראל</b> – כמו שאמרה לו בפסוק ל שלפני כן, <b>והן</b> – ישראל <b>אומרים עליך: שופך דמים היה</b> – אם תרצח את נבל<b>. והדא דתימר</b> (=דאת אמר)<b>:</b> – וזאת (דבר זה) שאתה אומר: <b>כל המקלל מלכות בית דוד חייב מיתה</b> – ואם ארצח את נבל, איני שופך דמים<b>, אדיין</b> (עדיין) <b>מחוסר כסא את</b> (אתה) – עדיין אין לך שלטון ושררה ואינך מלך, ולכן אין נבל חייב מיתה על קללתו<b>.</b><br>
<b>"וְזָכַרְתָּ אֶת אֲמָתֶךָ"</b> (שמואל א כה,לא) <b>- מלמד</b> – דבר (כתוב) זה מורה, <b>שפקרה</b> (הפקירה) <b>עצמה</b> – לזנות בבקשתה מדוד שיזכור אותה (במדרש שמואל נאמר, שפקרה עצמה לפי שנתנה עיניה בדוד כשהיא אשת איש. ב"כיכר לאדן" כתב שדורשים "וזכרת" - לשון זכרות (איבר הזכר). ואפשר שגם כאן דורשים את המילה "אמתך" המסמלת את קיום יחסי האישות)<b>, וכיון שפקרה עצמה</b>, <b>פגמה</b> (הטיל בה חסרון) <b>הכתוב</b> – כאמור להלן<b>. בכל קרייא את קרי</b> – בכל המקרא אתה קורא <b>"אֲבִיגַיִל", בר מהדין פסוקא</b> – חוץ מהפסוק הזה (הבא מיד לאחר דברי אביגיל "וזכרת את אמתך")<b>: "וַיֹּאמֶר דָּוִד לַאֲבִיגַל</b>: <b>בָּרוּךְ י'י</b> אֱלֹהֵי יִשְׂרָאֵל אֲשֶׁר שְׁלָחֵךְ הַיּוֹם הַזֶּה לִקְרָאתִי<b>"</b> (שמואל א כה,לב) – האות יו"ד חסרה משמה, כדי לגנות אותה על בקשתה מדוד לזכור אותה<b>.</b>
<b>"</b>וּבְרוּכָה אָתְּ, אֲשֶׁר כְּלִתִנִי הַיּוֹם הַזֶּה <b>מִבּוֹא בְדָמִים"</b> (שמואל א כה,לג) – מנעת אותי מלשפוך דם; ויש לדרוש את המילה "דמים" שהיא לשון רבים: <b>- דם נידה ושפיכות דמים</b> (רצח) – אביגיל הצליחה בהשפעת דבריה למנוע מדוד מלחטוא בשני מיני דם: לבוא אליה בנידתה ולרצוח את נבל<b>.</b><br><br><small>ב<b>מדרש שמואל</b> כג,ט-יב נאמר: "וְשֵׁם הָאִישׁ נָבָל... וְהוּא כָלִבִּי" (שמואל א כה,ב-ג) - מהו "והוא כלבי"? משבטו / ממשפחתו של כלב.<br>"וַאֲמַרְתֶּם כֹּה לֶחָי" (שם ו) - לקיומו. "וַיָּבֹאוּ נַעֲרֵי דָוִד וַיְדַבְּרוּ אֶל נָבָל כְּכָל הַדְּבָרִים הָאֵלֶּה בְּשֵׁם דָּוִד וַיָּנוּחוּ" (שם ט) - מהו "וינוחו"? נעשים מחנה.<br>"וַיֹּאמֶר דָּוִד לַאֲנָשָׁיו חִגְרוּ אִישׁ אֶת חַרְבּוֹ וַיַּחְגְּרוּ אִישׁ אֶת חַרְבּוֹ וַיַּחְגֹּר גַּם דָּוִד אֶת חַרְבּוֹ" (שם יג), אמר ר' יהודה בן פפייס: מכאן לדיני נפשות שמתחילין מן הצד.<br>"כֹּה יַעֲשֶׂה אֱלֹהִים לְאֹיְבֵי דָוִד וְכֹה יֹסִיף אִם אַשְׁאִיר מִכָּל אֲשֶׁר לוֹ עַד הַבֹּקֶר מַשְׁתִּין בְּקִיר" (שם כב) - רבי יהודה ורבי נחמיה. רבי יהודה אמר: בני בנים כבנים, ורבי נחמיה אמר: אפילו הכלב.<br>"וְלַאֲבִיגַיִל אֵשֶׁת נָבָל הִגִּיד נַעַר אֶחָד מֵהַנְּעָרִים לֵאמֹר הִנֵּה שָׁלַח דָּוִד מַלְאָכִים מֵהַמִּדְבָּר לְבָרֵךְ אֶת אֲדֹנֵינוּ וַיָּעַט בָּהֶם" (שם יד) - מהו "ויעט בהם"? אפרחון במילין.<br>"וְהָיָה הִיא רֹכֶבֶת עַל הַחֲמוֹר וְיֹרֶדֶת בְּסֵתֶר הָהָר וְהִנֵּה דָוִד וַאֲנָשָׁיו יֹרְדִים לִקְרָאתָהּ וַתִּפְגֹּשׁ אֹתָם" (שם כ) - נתגלית שוקה, הילכו לאורה. נתגלית שוקה, הוקרו כולם.<br>"וְלֹא תִהְיֶה זֹאת לְךָ לְפוּקָה" (שם לא) - רבי לוי הוות פרשתא דידיה, ושלח רבי זעירא לתלמידוי: שמעון יתיה. "ולא תהיה זאת לך לפוקה" - לא, ולא. אמר ליה: אית רבויין באגדתא.<br>בא להזדווג לה. אמרה ליה: סופך להיכשל באישה אחרת. לא מוטב לך באחת ולא בשתיים. רבי אלעזר אמר: פיקפוקי דברים היו שם. אמרה ליה: אינהר מפוקיתה (?). כיוון שלא שמע לה, הוציאה כתמים והראתה לו בלילה. אמר לה: אביגיל, וכי רואים כתמים בלילה?! אמרה ליה: וכי דנים דיני נפשות בלילה?! אמר לה: כבר נגמר דינו מבעוד יום, שמרד במלכות. אמרה לו: וכי מלך את?! אמר לה: כבר משחני שמואל. אמרה לו: אפילו שמשחך שמואל, עדיין מטבעו של שאול קיים, ולא יצא מטבעך לעולם.<br>כיוון ששמע את דבריה, התחיל מקלסה: "וּבָרוּךְ טַעְמֵךְ וּבְרוּכָה אָתְּ אֲשֶׁר כְּלִתִנִי הַיּוֹם הַזֶּה מִבּוֹא בְדָמִים" (שם לג) - משני דמים, מדם נידות ומשפיכות דמים.<br>"וְזָכַרְתָּ אֶת אֲמָתֶךָ" (שם לא) - אמר רבי יצחק: פסוק זה הזכיר פגם של אביגיל. לפי שנתנה עיניה בו כשהיא אשת איש, לפיכך פגמה הכתוב, אביגיל תניינא "אֲבִיגַל" כתיב.<br><br>ב<b>בבלי מגילה</b> יד,א אמרו: כתיב: "וְהָיָה הִיא רֹכֶבֶת עַל הַחֲמוֹר וְיֹרֶדֶת בְּסֵתֶר הָהָר" (שמואל א כה,כ) - "בסתר ההר"? 'מן ההר' מיבעי ליה! - אמר רבא בר שמואל: על עסקי דם הבא מן הסתרים (דם נידה). נטלה דם מחיקה והראתה לו. אמר לה: וכי רואים דם בלילה? - אמרה לו: וכי דנים דיני נפשות בלילה? - אמר לה: מורד במלכות הווה (שסירב לפקודותיו), ולא צריך למידייניה (כדרך שדנים דין אחר). - אמרה לו: עדיין שאול קיים, ולא יצא טבעך (מטבעך) בעולם (עדיין אין אתה מלך המוכר לכול, ולכן אינך רשאי לדון אדם כמורד במלכות). - אמר לה: "וּבָרוּךְ טַעְמֵךְ וּבְרוּכָה אָתְּ לה' אֲשֶׁר כְּלִתִנִי הַיּוֹם הַזֶּה מִבּוֹא בְדָמִים" (שמואל א כה,לג) - מאי "מבוא בדמים"? שני דמים: דם נידה ודם שפיכות דמים.<br>איכא דאמרי: מלמד (הכתוב "בסתר ההר") שגילתה את שוקה (ונתאווה דוד לה), והלך לאורה (בשל תאוותו אליה) שלוש פרסאות. אמר לה: הִשָּׁמְעִי לי (שכבי עימי)! - אמרה לו: "וְלֹא תִהְיֶה זֹאת לְךָ לְפוּקָה" (שמואל א כה,לא), "זאת" - מכלל דאיכא מילתא אחריתי (שתהיה לו למכשול), ומאי היא? מעשה דבת שבע.<br>"וְהֵיטִב ה' לַאדֹנִי וְזָכַרְתָּ אֶת אֲמָתֶךָ" (שמואל א כה,לא) - אמר רב נחמן: היינו דאמרי אינשי: איתתא בהדי שותא פילכא (האישה בעודה עסוקה בשיחה היא גם עסוקה בפלך. אף אביגיל בעודה עסוקה בהצלת נבל בעלה היא גם אומרת לדוד שאם ימות בעלה יזכור אותה ויישאנה לאישה). איכא דאמרי: שפיל ואזיל בר אווזא ועיניה מטייפי (הברווז משפיל את ראשו והולך אבל עיניו צופות למרחוק למצוא דבר מה. אף אביגיל נהגה כך).<br><br>הבבלי לקח מרכיבים מהמסורת הארץ ישראלית בירושלמי וערך אותם בסדר שונה (ראה "הסיפור המקראי המורחב על אביגיל המונעת מדוד לבוא בדמים", "מחקרי ירושלים בספרות עברית" כו, עמודים 21-40).</small><br>• • •

Halakhah 4

<strong><big>משנה</big></strong><br>המשנה ממשיכה בדיני המלך.
<b>מת לו</b> – למלך, <b>מת - אינו יוצא מפתח פלטורין</b> – ארמון (מקור המילה ביוונית ובלטינית) <b>שלו. רבי יהודה אומר: אם רצה לצאת אחר המיטה</b> – של המת כשמלווים אותו לקבורה, <b>- יוצא, שכן מצינו בדוד, שיצא אחר מיטתו של אבנר</b> – שהרג אותו יואב<b>, שנאמר</b> – בקבורת אבנר<b>: "וְהַמֶּלֶךְ דָּוִד הֹלֵךְ אַחֲרֵי הַמִּטָּה"</b> (שמואל ב ג,לא) – של אבנר<b>. אמרו לו</b> – חכמים לרבי יהודה<b>: לא היה הדבר אלא לפייס</b> – את העם, שלא יחשדו בדוד שבעצתו נהרג אבנר, ולכן אין ללמוד מדוד שמלך יוצא אחר המיטה<b>.</b>
<b>וכשמברין אותו</b> – את המלך בסעודת הבראה, ששולחים לאבל לאחר קבורת המת והשולחים אוכלים אותה עימו<b>, כל העם מסובין על הארץ</b> – להראות שהם מצטערים ומתאבלים עימו, <b>והוא מסב</b> – לאכול, <b>על הדרגש</b> (מיטה קטנה, השזורה ברצועות עור צפופות, והיו משתמשים בה לשכיבה ולהסיבה) – משום כבודו<b>.</b><br>• • •
<strong><big>תלמוד</big></strong><br><b>מלך מסב על דרגש ואינו יוצא אחר המיטה</b><br>במשנה שנינו: <b>"מת לו מת - אינו יוצא מפתח פלטורין שלו</b>... וכשמברין אותו, כל העם מסובין על הארץ והוא מסב על הדרגש<b>".</b>
בשבעת ימי האבלות האבל חייב לכפות (להפוך) את המיטה ולהסב ולישון על גבי המיטה הכפויה (ההפוכה).
מציעים היסק: <b>הדא אמרה:</b> – זאת אומרת (יש להסיק מהדין שמלך מסב על דרגש שאינו כפוי כשהוא אבל): <b>דרגש יש בו משום כפיית המיטה</b> – האבל צריך לכפות דרגש, מפני שהוא בכלל מיטה (בירושלמי ברכות ג,א ומועד קטן ג,ה ובמקבילות בבבלי ובמסכת שמחות אמרו, שדרגש אינו צריך להפוך אותו, משום שהוא נמוך ואין הכפייה ניכרת בו, אלא שומט את משענת הגב של הדרגש, ודי לו בשינוי זה, שהרי כבר אינו ראוי להשתמש בו כדרכו, וזה נחשב ככפיית המיטה)<b>. המלך אינו חייב בכפיית המיטה</b> – משום שאין כבודו של מלך להסב בפני העם על דרגש כפוי, ולכן הוא מסב על דרגש שאינו כפוי<b>.</b>
במשנה שנינו: "רבי יהודה אומר: אם רצה לצאת אחר המיטה - יוצא, שכן מצינו בדוד, שיצא אחר מיטתו של אבנר, שנאמר: "והמלך דוד הולך אחרי המיטה". אמרו לו: לא היה הדבר אלא לפייס".
מציעים גרסאות חלופיות עלומות שֵׁם של מקורות תנאיים: <b>אית תניי תני:</b> – יש תנא [ש]שונה: <b>הנשים</b> – המלוות את המת, <b>מהלכות תחילה</b> – אחרי המיטה של המת, <b>והאנשים</b> – המלווים את המת, <b>אחריהם</b> – אחרי הנשים<b>. ואית תניי תני:</b> – ויש תנא [ש]שונה: ה<b>אנשים</b> מהלכים <b>תחילה</b> – אחרי המיטה של המת, <b>והנשים אחריהם</b> – אחרי האנשים<b>.</b>
ומציעים הסבר למקורות הסותרים המבוסס על הסברה: <b>מאן דמר:</b> – מי שאומר: <b>הנשים תחילה - שהן גרמו מיתה לעולם</b> – שהאישה הכשילה את אדם הראשון בחטא אכילה מעץ הדעת, וגרמה שנגזרה על כל בני האדם מיתה. ולכן הם מהלכות תחילה, כדי שיהיו קרובות למת ויראו מה שהן גרמו<b>. מאן דמר:</b> – [ו]מי שאומר: <b>האנשים תחילה - מפני כבוד בנות ישראל, שלא יהו</b> – האנשים <b>מביטין בנשים</b> – אילו יהיו הנשים תחילה, יביטו האנשים באחוריהן של הנשים ויבואו לידי הרהורי עבירה<b>.</b>
ומציעים פסוק שממנו מקשים על האמור לפני כן: <b>והכתיב:</b> – והרי כתוב: <b>"וְהַמֶּלֶךְ דָּוִד הֹלֵךְ אַחֲרֵי הַמִּטָּה"</b> (שמואל ב ג,לא)<b>!</b> – ואם דוד הלך סמוך למיטה מאחריה, הרי שהאנשים הלכו עימו אחרי המיטה, ועל כורחך שהנשים הלכו אחרי האנשים, שלא כדברי התנא הראשון!
ומתרצים את הקושיה: <b>אמרו: לא היה</b> ה<b>דבר אלא לפייס</b> – את העם, שלא יחשדו בדוד שבעצתו נהרג אבנר<b>. מאן דהוה מפייס לנשייא</b> – משהיה (אחרי שהיה) מפייס את הנשים (שהלכו אחרי המיטה של אבנר)<b>, הוה מפייס לגובריא</b> – היה מפייס את האנשים (שהלכו אחרי הנשים)<b>. ומאן דהוה מפייס לגובריא</b> – משהיה (אחרי שהיה) מפייס את האנשים<b>, הוה מפייס לנשייא</b> – היה (חוזר ו)מפייס את הנשים (הרי שבתחילה ובסוף הלך דוד עם הנשים אחרי המיטה מפני הפיוס, ולכן כתוב שהלך אחרי המיטה. - 'מאן' משמשת כאן במובן מי, מִן (=אחרי) ("הירושלמי כפשוטו", מבוא, עמוד כג))<b>.</b><br><br><small>ב<b>מסכת אבות דרבי נתן</b> נוסח ב פרק ט נאמר: מפני מה הנשים יוצאות בתחילה לפני המיטה? מה הן אומרות: אנו גרמנו לכל באי עולם שיבואו לכאן.<br><br>ב<b>בראשית רבה</b> יז,ח נאמר: מפני מה הן (הנשים) מהלכות אצל המת תחילה? אמר להם (רבי יהושע): על ידי שגרמו מיתה לעולם, לפיכך מהלכות הן אצל המת תחילה.<br><br>ב<b>בבלי סנהדרין</b> כ,א אמרו: תנו רבנן: מקום שנהגו נשים לצאת לפני המיטה - יוצאות, לאחר המיטה - יוצאות. רבי יהודה אומר: לעולם נשים לפני המיטה יוצאות, שכן מצינו בדוד שיצא אחר מיטתו של אבנר, שנאמר: "והמלך דוד הולך אחר המיטה" (שמואל ב ג,לא). אמרו לו: לא היה הדבר אלא לפייס את העם, ונתפייסו, שהיה דוד יוצא מבין האנשים ונכנס לבין הנשים ויוצא מבין הנשים ונכנס לבין האנשים (ואם הנשים נהגו ללכת אחרי המיטה, הפסוק מזכיר שדוד היה עם הנשים אחרי המיטה מפני הפיוס), שנאמר: "וַיֵּדְעוּ כָל הָעָם וְכָל יִשְׂרָאֵל בַּיּוֹם הַהוּא כִּי לֹא הָיְתָה מֵהַמֶּלֶךְ לְהָמִית אֶת אַבְנֵר" (שמואל ב ג,לז).<br><br>לפי הירושלמי ובראשית רבה, כל המלווים, האנשים והנשים, הולכים אחרי המת, ונחלקו התנאים מי הולך אצל המת מאחריו <b>תחילה</b>. אבל לפי הבבלי נחלקו התנאים בהליכה <b>לפני המיטה</b> ו<b>לאחר המיטה</b>.<br>לפי הבבלי, התנאים שנחלקו הם רבי יהודה והחכמים במשנה. לפי הבבלי, לדעת החכמים לא היה סדר קבוע להליכת הנשים בלוויה אלא כל מקום נהג במנהגו, ולדעת רבי יהודה בכל מקום הנשים הולכות לפני מיטת המת. הבבלי אינו מסביר את טעם מחלוקתם.<br>הנוסח באבות דרבי נתן "בתחילה לפני המיטה" הוא צירוף של נוסח הירושלמי ונוסח הבבלי.<br>במשנה מועד קטן ג,ח נזכרות הנשים הסמוכות למיטת המת, והוא כדעה שהנשים מהלכות תחילה.</small><br>• • •<br><b>דוד ביזה עצמו על המצוות ולא התגאה</b><br>כיוון שאמרו לעיל שדוד פייס את העם, עוסקים כאן בדמותו של דוד.<br><br><small>כאן התחלת מקבילה בירושלמי סוכה ה,ד.</small>
מביאים מדרש כתובים (בהעלאת ארון ה' לעיר דוד): <b>כתוב: "וַיָּשָׁב דָּוִד</b> לְבָרֵךְ אֶת בֵּיתוֹ, וַתֵּצֵא מִיכַל בַּת שָׁאוּל לִקְרַאת דָּוִד וַתֹּאמֶר: מַה נִּכְבַּד הַיּוֹם מֶלֶךְ יִשְׂרָאֵל, אֲשֶׁר נִגְלָה הַיּוֹם לְעֵינֵי אַמְהוֹת עֲבָדָיו כְּהִגָּלוֹת נִגְלוֹת <b>אַחַד הָרֵקִים</b>!<b>"</b> (שמואל ב ו,כ) – דוד שב לומר דברי ברכה לאנשי ביתו, ומיכל אשתו יצאה לקראתו ואמרה לו בלעג: איך נראה היום מלך ישראל נכבד, שהופיע (בעת ריקודו לפני ה') בפני השפחות של עבדיו (הפחותות שבשפחות, וזה ביטוי לחרפה רבה, והכוונה: בפני העם) כאחד האנשים הבזויים והשפלים! ("ריקים" - נקלים ופוחזים)<b>.</b>
<b>מהו</b> – מה פירוש הביטוי <b>"אַחַד הָרֵקִים"?</b>
<b>אמר רבי בא בר כהנא</b> (אמורא ארץ ישראלי בדור השלישי)<b>: הריקים</b> (צריך לומר כמו במקבילה מעובדת ומורחבת בבמדבר רבה ד,כ: '<b>הריק</b>') <b>שבריקים, זו</b> (במקבילה: 'זה') <b>אַרְכֵסְטֵס</b> (מילה יוונית) – רקדן (העוסק בבידור הקהל)<b>.</b>
ויש לדרוש את דברי מיכל: "מה נכבד היום מלך ישראל, אשר נגלה היום": <b>אמרה לו</b> – מיכל לדוד<b>: היום נגלה כבוד בית אבא</b> – שבית אבי היו כולם צנועים, כמסופר להלן. אבל דוד הפך שולי בגדו כדי להקל על ריקודו וגילה משהו מגופו, ומיכל ראתה בכך משום חוסר צניעות (לפי דרשה זו, דברי מיכל "מה נכבד היום מלך ישראל, אשר נגלה היום" הם דברי שבח על שאול מלך ישראל)<b>.</b><br>
<b>אמרו עליו, על בית שאול, שלא ראו אותן</b> (במקבילה: 'שלא נראה מהם') <b>לא עקב ולא גודל מימיהן</b> – לא ראה אדם בהם מימיהם עקב רגלם או בוהן רגלם מגולים כשהיו מהלכים, כי כולם היו צנועים ולבושים בגד ארוך שהגיע לארץ וכיסה אף את כף רגלם<b>. הדא היא דכתיב:</b> – זה הוא (הדבר) שכתוב (בנפילת שאול בידי דוד): <b>"וַיָּבֹא אֶל גִּדְרוֹת הַצֹּאן</b> עַל הַדֶּרֶךְ, וְשָׁם מְעָרָה<b>"</b> (שמואל א כד,ג) – שאול בא למקום שבו היו גדרות צאן (מקומות מוקפים גדר בשביל הצאן) ליד הדרך; ויש לדרוש את המילה "גדרות" שהיא לשון רבים: <b>- רבי בון ברבי לעזר</b> (צריך לומר כמו במקבילה: '<b>רבי אבון'</b> (מגדולי אמוראי ארץ ישראל בדור החמישי) אמר <b>'בשם רבי לעזר'</b> (אמורא בדור השני))<b>: גדר לפנים מגדר היה</b> – שאול נכנס לדיר הצאן גדר לפנים מגדר (שתי גדרות) מתוך צניעותו<b>. "וַיָּבֹא שָׁאוּל לְהָסֵךְ אֶת רַגְלָיו"</b> (שם) – שאול נכנס למערה לעשות את צרכיו<b>, הוה חמי ליה משלשל ציבחד ומסליק ציבחד</b> (במקבילה נכפל 'משלשל ציבחד ומסליק ציבחד') – היה (דוד, שישבו הוא ואנשיו בחלקה הפנימי של המערה) רואה אותו (את שאול) משלשל (מוריד את בגדו העליון) מעט ומעלה (את בגדו התחתון) מעט, משלשל מעט ומעלה מעט (כדי שלא ייראה גילוי גופו בעת עשיית צרכיו, שנהג בצניעות יתירה)<b>. אמר</b> – דוד<b>: ארור</b> (במקבילה הסופר במסירה שלפנינו כתב 'אהיך' (ספק בקריאה) ומגיה מחק וכתב 'היאך'. ונראה שצריך לומר כמו בבמדבר רבה: '<b>לית אריך</b>', ולכך כיוון הסופר. כאן 'ארור' הוא שיבוש של 'אריך') <b>מגע</b> (צריך לומר כמו במקבילה: '<b>מנגע</b>') <b>בהדין צניעה</b> – אין זה הגון לנגוע (לפגוע) בגוף הצנוע הזה (בשאול)<b>. הדא</b> (צריך להוסיף כמו במקבילה: '<b>היא</b>') <b>דו מר ליה:</b> – זה הוא (הדבר) שהוא (דוד) אומר לו (לשאול): <b>"הִנֵּה הַיּוֹם הַזֶּה רָאוּ עֵינֶיךָ</b> אֵת אֲשֶׁר נְתָנְךָ י'י הַיּוֹם בְּיָדִי בַּמְּעָרָה, וְאָמַר לַהֲרָגֲךָ, <b>וַתָּחָס עָלֶיךָ</b>, וָאֹמַר: לֹא אֶשְׁלַח יָדִי בַּאדֹנִי, כִּי מְשִׁיחַ ה' הוּא<b>"</b> (שמואל א כד,י) – היום נוכחת לדעת על פי מה שקרה היום, שה' נתן אותך היום בידי, ואמר כל אחד מאנשיי שיש להרוג אותך, אבל חסה עיני עליך והחלטתי שלא לפגוע בך לרעה, <b>- 'וַאָחָס עליך' אין כתוב</b> – אין כתוב "ואחס" בגוף ראשון<b>, אלא "וַתָּחָס עָלֶיךָ"</b> – כתוב "ותחס" בגוף שלישי נקבה, <b>- צניעותך היא חסה עליך</b> – צניעותך חסה עליך (הצניעות שהיתה בך היא חסה עליך)<b>.</b><br>
וממשיכים את מדרש הכתובים (בהעלאת ארון ה' לעיר דוד): <b>"וַיֹּאמֶר דָּוִד אֶל מִיכַל</b>: לִפְנֵי י'י אֲשֶׁר בָּחַר בִּי מֵאָבִיךְ וּמִכָּל בֵּיתוֹ לְצַוֹּת אֹתִי נָגִיד עַל עַם י'י עַל יִשְׂרָאֵל, וְשִׂחַקְתִּי לִפְנֵי י'י<b>"</b> (שמואל ב ו,כא) – דוד אמר למיכל: רקדתי לפני ה' לפי שהעדיף אותי על אביך (שאול המלך) ובני ביתו ומינה אותי למושל על ישראל. <b>"</b>וּנְקַלֹּתִי עוֹד מִזֹּאת וְהָיִיתִי שָׁפָל בְּעֵינָי, <b>וְעִם הָאֲמָהוֹת אֲשֶׁר אָמַרְתְּ עִמָּם אִכָּבֵדָה"</b> (שמואל ב ו,כב) – אשפיל את עצמי לפני ה' עוד יותר ממה שעשיתי עד עתה, ואהיה שפל בעיניי, ודווקא השפחות, שאמרת שהתבזיתי בפניהן, הן תכבדנה אותי על השתתפותי בשמחה הגדולה כאחד מהעם; ויש לדרוש את הכתוב "וְעִם הָאֲמָהוֹת אֲשֶׁר אָמַרְתְּ עִמָּם אִכָּבֵדָה": <b>- שאינן אמהות אלא אימהות</b> – אמר לה דוד: אותן בנות ישראל שצווחת (שקראת) אותן אמהות (שפחות), אינן אמהות (שאינן חשובות) אלא אימהות (שהן חשובות), לוואי יהא לי חלק עימהן לעתיד לבוא (במדבר רבה), וזהו "עִמָּם אִכָּבֵדָה"<b>.</b>
ושואלים: <b>ובמה נענשה</b> – מיכל על דברי הבוז שאמרה לדוד: "כהיגלות נגלות אחד הריקים!"<b>?</b>
ומשיבים: <b>"וּלְמִיכַל בַּת שָׁאוּל לֹא הָיָה לָהּ יָלֶד</b> עַד יוֹם מוֹתָהּ<b>"</b> (שמואל ב ו,כג) – היא נענשה שלא זכתה להוליד ילדים כל ימיה<b>.</b>
ומציעים קושיה מפסוק: <b>והכתיב:</b> – והרי כתוב: <b>"וְהַשִּׁשִּׁי יִתְרְעָם לְעֶגְלָה אֵשֶׁת דָּוִד"</b> (שמואל ב ג,ה) – הבן השישי שנולד לדוד בחברון היה יתרעם שילדה עגלה אשתו<b>!</b> – חז"ל אמרו שעגלה זו מיכל. הרי שהיה לה ילד!
ומתרצים: <b>אלא שֶׁגָּעַת</b> (שגעתה - השמיעה קול נהימה) <b>כעגלה ומתה</b> – הכתוב מכנה את מיכל בשם עגלה בהקשר להזכרת בנה משום שכשילדה את בנה זה געתה כמו עגלה בשל קשיי הלידה ומתה. ועד יום מותה לא היה לה ילד, אבל ביום מותה היה לה ילד, שילדה ביום מותה (ראה להלן מדרשי אגדה)<b>.</b><br><br><small>עד כאן המקבילה בירושלמי סוכה.<br><br>הרקדן היה בזוי מאוד על היהודים. כבר השבעים תרגמו "אחד הריקים" - אחד הרקדנים. השבעים לא קראו כאן 'הרוקדים', אלא תרגמו בדרך של ניסוח אחר 'ריק' ב'רקדן'. דבר זה מקוים על ידי פירושו של אמורא בארץ ישראל: 'מהו "הריקים"? אמר רבי בא בר כהנא: הריקים שבריקים, זה ארכסטס' ("יוונית ויוונות בארץ ישראל", עמוד 25).<br><br>ב<b>מדרש שמואל</b> כה,ו נאמר: "ויהי ארון י'י בא עיר דוד ומיכל בת שאול" וגו' (שמואל ב ו,טז) - אמרה לו: של בית אבא היתה מלכות נאה ממך. חלילה להם, שלא ראה אדם בהם מימיהם פיסת יד ופיסת רגל ועקב מגולים, אלא כולהם היו מכובדים ממך. - ומה אמר לה דוד? "לפני י'י אשר בחר בי מאביך" וגו' (שמואל ב ו,כא) - אמר לה: של בית אביך היו מבקשים כבוד עצמם ומניחים כבוד שמים, ואני איני עושה כן, אלא מניח כבוד עצמי ומבקש כבוד שמים. ואם תאמרי, שהייתי שפל בעיני אחרים ונבזה בעיני עצמי, תלמוד לומר: "והייתי שפל בעיניי".<br>"ועם האמהות" וגו' (שמואל ב ו,כב) - אמר לה דוד: מיכל, חס ושלום, שאין את נקראת מן האימהות אלא מן האמהות.<br>"ותאמר מה נכבד היום" וגו' (שמואל ב ו,כ) - אמרה לו: אלוואי / דייך לעיני בני אדם, אלא "לעיני אמהות עבדיו"?!<br>"כהיגלות נגלות אחד הריקים" (שם) - אמר רבי אבא בר כהנא: כאילין ארכיסטירס.<br><br>ב<b>בראשית רבה</b> פב,ז נאמר: "ולמיכל בת שאול לא היה לה ילד עד יום מותה" (שמואל ב ו,כג) - עד יום מותה לא היה לה, הא ביום מותה היה לה. הדא היא דכתיב: "והשישי יתרעם לעגלה אשת דוד" (שמואל ב ג,ה). - ולמה קוראה עגלה? - אמר רבי יהודה בר סימון: שפעת כעגלה ומתה.<br>וב<b>מדרש שמואל</b> יא,ג נאמר: "ולמיכל בת שאול לא היה לה ילד עד יום מותה" (שמואל ב ו,כג) - אמר רבי יהודה בר רבי סימון: עד יום מותה לא היה לה ילד, הא ביום מותה היה לה ילד. הדא היא דכתיב: "והשישי יתרעם לעגלה אשת דוד" (שמואל ב ג,ה). - ולמה נקרא שמה עגלה? - אמר רבי יהודה בר רבי סימון: על שפעה כעגלה ומתה.<br>ו<b>שם</b> כב,ד נאמר: כתיב: "השישי יתרעם לעגלה אשת דוד" (שמואל ב ג,ה) - למה נקרא שמה עגלה? - אמר רבי יהודה ברבי סימון: על שפעה כעגלה ומתה.<br><br>ב<b>בבלי ברכות</b> סב,ב אמרו: "ואמר להרגך ותחס עליך" - "ואמר"? 'ואמרתי' מיבעי ליה! "ותחס"? 'וחסתי' מיבעי ליה! - אמר רבי אלעזר: אמר לו דוד לשאול: מן התורה בן הריגה אתה, שהרי רודף אתה (אחריי להרוג אותי), והתורה אמרה: בא להורגך השכם להורגו. אלא צניעות שהיתה בך היא חסה עליך. ומאי היא? דכתיב: "ויבוא אל גדרות הצאן על הדרך ושם מערה ויבוא שאול להסך את רגליו". - תנא: גדר לפנים מן גדר, ומערה לפנים ממערה.</small>
<b>אין לך אדם בישראל שביזה עצמו על המצות יותר מדוד</b> – שכן מצינו בדוד שזלזל בעצמו בהעלאת ארון ה' לעיר דוד, כאמור לעיל<b>. מפני מה ביזה עצמו על המצות? שהיו מביטין בארון ומתים</b> – דוד זלזל בעצמו לכבוד הארון, כתשובת המשקל לאנשי בית שמש שנהגו בארון בזלזול ובקלות דעת ונענשו על כך במיתה<b>, דכתיב:</b> – שכתוב (כשבא ארון ה' לבית שמש לאחר שהשיבו אותו הפלשתים): <b>"וַיַּךְ בְּאַנְשֵׁי בֵית שֶׁמֶשׁ</b>, כִּי רָאוּ בַּאֲרוֹן ה', וַיַּךְ בָּעָם שִׁבְעִים אִישׁ חֲמִשִּׁים אֶלֶף אִישׁ<b>"</b> (שמואל א ו,יט) – אנשי בית שמש הביטו בארון שלא כראוי וה' המית אותם<b>.</b>
ומביאים מחלוקת אמוראים בדרשת סופו של הכתוב: <b>רבי חנינה</b> (אמורא ארץ ישראלי בדור החמישי) <b>ורבי מנא</b> (השני, מגדולי אמוראי ארץ ישראל בדור החמישי) – נחלקו שני החכמים<b>. חד אמר:</b> – [חכם] אחד אומר: <b>"וַיַּךְ בָּעָם שִׁבְעִים אִישׁ"</b> (שמואל א ו,יט) <b>- זו סנהדרין</b> – שבעים חברי הסנהדרין נהרגו בבית שמש<b>, "חֲמִשִּׁים אֶלֶף</b> אִישׁ<b>"</b> (שם) <b>- שהיו</b> – שבעים חברי הסנהדרין <b>שקולין כנגד חמשים אלף</b> איש – חכם זה דורש כך כי חסרה כאן וי"ו החיבור בין שני המספרים<b>. וחד אמר:</b> – ו[חכם] אחד אומר: (בקטע ששון: 'וחרנה אמר:') <b>"וַיַּךְ בָּעָם שִׁבְעִים אִישׁ" - זו סנהדרין, "חֲמִשִּׁים אֶלֶף</b> אִישׁ<b>" - מעם הארץ</b> – גם חמישים אלף איש מהעם נהרגו בבית שמש מלבד הסנהדרין<b>.</b><br><br><small>ב<b>בבלי סוטה</b> לה,ב אמרו: "ויך בעם שבעים איש חמישים אלף איש" - רבי אבהו ורבי אלעזר. חד אמר: שבעים איש היו, וכל אחד ואחד שקול כחמישים אלף איש; וחד אמר: חמישים אלף היו, וכל אחד ואחד שקול כשבעים סנהדרין.</small><br>
<b>כתוב: "שִׁיר הַמַּעֲלוֹת לְדָוִד</b>. <b>י'י</b>, <b>לֹא גָבַהּ לִבִּי"</b> (תהילים קלא,א) – לא חשבתי מחשבות גאווה, <b>- בשעה שמשחני שמואל</b> (בקטע ששון נוסף 'למלך')<b>, "וְלֹא רָמוּ עֵינַי"</b> (שם) – לא חשבתי מחשבות גאווה, <b>- בשעה שהרגתי את גולית</b> – הפלשתי<b>, "וְלֹא הִלַּכְתִּי בִּגְדֹלוֹת"</b> (שם) – לא ביקשתי לעצמי גדולה, <b>- בשעה שהעליתי</b> את <b>הארון</b> - לירושלים<b>, "וּבְנִפְלָאוֹת מִמֶּנִּי"</b> (שם) – לא ביקשתי לעצמי דברים שאיני יכול להשיג, <b>- בשעה שהחזירוני למלכותי</b> – לאחר מרד אבשלום. - הרי שדוד מעיד על עצמו שמעולם לא היתה בו גאווה (האירועים נמנו לפי סדרם)<b>, אלא</b> (בקטע ששון אין מילה זו) <b>"אִם לֹא שִׁוִּיתִי וְדוֹמַמְתִּי נַפְשִׁי</b>, <b>כְּגָמֻל עֲלֵי אִמּוֹ</b>, <b>כַּגָּמֻל עָלַי נַפְשִׁי"</b> (תהילים קלא,ב) – אלא שמתי את נפשי כנפש ילד קטן שזה עתה נגמל מחלב אימו אך עדיין הוא זקוק לאימו ונסמך אליה, והשתקתי את נפשי אם ביקשה להתגאות, וכשם שגמול אינו שואף לגדולות ורק בוטח באימו, כך בוטח אני בה', <b>- כְּהֵן ינקא דנחית</b> (בקטע ששון: 'דנפק') <b>ממעי אימיה</b> – כמו התינוק הזה שיורד (שיוצא) ממעי (מרחם) אימו<b>, כן הוות נפשי עלי</b> – כך היתה נפשי עליי (הרחבת דברים במקבילה במדרש תהילים קלא,ב ובבמדבר רבה ד,כ: "'אם לא שיוויתי ודוממתי נפשי כגמול עלי אימו' - כשם שהתינוק הזה אינו מתבייש להתגלות לפני אימו, כך שיוויתי נפשי לפניך, שלא נתביישתי להתבזות לפניך לכבודך. 'כגמול עליי נפשי' - כהן ינוקא דנפק ממעי דאימיה ואין בו רוח גסה (גאווה) לינוק משדי אימו, כן הוות נפשי עליי, שאיני מתבייש ללמוד תורה אפילו מקטני ישראל")<b>.</b><br>• • •

Halakhah 5

<strong><big>משנה</big></strong><br><b>ומוציא למלחמת הרשות</b> – שעושים כדי להרחיב את גבולה של ארץ ישראל, <b>על פי בית דין של שבעים ואחד</b> – על פי הכרעתם והחלטתם<b>. ופורץ</b> – גדרות של אחרים, <b>לעשות לו דרך</b> – לעבור בה בעת מלחמה<b>, ואין ממחין</b> (מוחים) <b>בידו. דרך המלך אין לה שיעור</b> – ברוחב, ופורץ את הדרך כפי צורכו<b>. וכל העם בוזזין</b> – במלחמה, <b>ונותנין לפניו, והוא נוטל חלק בראש</b> – נוטל ראשון את חלקו שהוא בורר לו<b>.</b>
<strong><big>תלמוד</big></strong><br><b>מלך מוציא למלחמה ופורץ לעשות לו דרך</b><br>במשנה שנינו: <b>"ומוציא למלחמת הרשות</b> על פי בית דין של שבעים ואחד<b>".</b>
מניין למדים שהמלך מוציא למלחמת הרשות? -
<b>דכתיב:</b> – שכתוב (במינוי יהושע להנהיג את העם אחרי מות משה): <b>"עַל פִּיו יֵצְאוּ וְעַל פִּיו יָבֹאוּ"</b> (במדבר כז,כא) – בני ישראל ייצאו למלחמה ויחזרו מן המלחמה על פי הוראות המנהיג (מהדרשה הזו עולה שהירושלמי הבין ש"על פיו" הוא על פיו של יהושע ולא על פיו של אלעזר הכוהן הנשאל באורים ותומים)<b>.</b><br>
במשנה שנינו: <b>"ופורץ לעשות לו דרך</b>, ואין ממחין בידו... וכל העם בוזזין ונותנין לפניו, והוא נוטל חלק בראש<b>".</b>
<b>דכתיב:</b> – שכתוב (במלחמת דוד בעמלקים): <b>"</b>וַיִּקַּח דָּוִד אֶת כָּל הַצֹּאן וְהַבָּקָר, <b>נָהֲגוּ לִפְנֵי הַמִּקְנֶה</b> הַהוּא, <b>וַיֹּאמְרוּ</b>: <b>זֶה שְׁלַל דָּוִד"</b> (שמואל א ל,כ) – אנשי דוד נהגו לפניהם את הצאן ואת הבקר ששללו מהעמלקים, והכריזו שכל השלל ניתן לדוד ולו הזכות לחלקו כישר בעיניו. מכאן למדים שכל העם בוזזים במלחמה ונותנים לפני המלך, והוא נוטל חלק בראש (רד"ק כתב, שיש ללמוד מכאן שהמלך פורץ לעשות לו דרך, שכשהיו אנשי דוד הנוהגים את הצאן ואת הבקר פוגעים בגדרות השדות, לא היו נוטים לצד אלא פורצים את הגדרות שלפניהם והולכים בדרך ישרה, וכשהיו בעלי השדות מוחים בידם היו אומרים אנשי דוד: "זה שלל דוד", כלומר, הרשות בידו לפרוץ לו דרך כי מלך הוא)<b>.</b>
מביאים מדרש לפסוקים בדברי הימים א יא,יג-יח.
כתוב במעשי גבורתם של שלושת ראשי הגיבורים של דוד: <b>"הוּא הָיָה עִם דָּוִיד בַּפַּס דַּמִּים"</b> (דברי הימים א יא,יג) – אחד משלושת הגיבורים המצטיינים ביותר של דוד היה עימו במקום ששמו פס דמים בשפלת יהודה בין שׂוכֹה ובין עזקה (פס דמים הוא אפס דמים שבשמואל א יז,א), <b>- רבי יוחנן</b> (גדול אמוראי ארץ ישראל בדור השני) <b>אמר: בחקל</b>ה <b>סומקתה</b> – בשדה האדומה. התרגום הזה של שם המקום מפרש "פס" במשמע של פיסת אדמה, חלקה, ו"דמים" מתפרשת במשמע של אדום (אפשר שהכוונה לשדה שצבע אדמתה היה אדום)<b>. ורבי שמואל</b> (צריך להוסיף כמו בקטע ששון ובמקבילות ברות רבה ובמדרש שמואל: '<b>בר נחמן</b>'. - אמורא ארץ ישראלי בדור השני והשלישי) <b>אמר: שמשם נפסקו דמים</b> – המילה "פס" / "אפס" נדרשת במובן: פסק, כלה, והמילה "דמים" מתפרשת כפשוטה, שבמקום הזה פסקה שפיכות הדמים והמלחמה. לפי רבי שמואל בר נחמן ניתן השם למקום לאחר הניצחון על הפלשתים שהביא להפסקת שפיכות הדמים (אומנם, בעקבות מאמרו בהמשך של רבי שמואל בר נחמן, ייתכן לפרש את דבריו כאן במובן דמים = כספים, שממקום זה ואילך קבעו שאין המלך צריך לתת דמים ("אגדת רות ומדרש רות רבה" חלק ג, עמוד 41))<b>.</b><br>
<b>"וְהַפְּלִשְׁתִּים נֶאֶסְפוּ שָׁם לַמִּלְחָמָה</b>, <b>וַתְּהִי חֶלְקַת הַשָּׂדֶה מְלֵאָה שְׂעוֹרִים"</b> (דברי הימים א יא,יג) – המקום שבו נתאספו הפלשתים וערכו את מחניהם היה שדה מלאה שעורים (בכתוב המקביל בספר שמואל מדובר בשדה מלאה עדשים), <b>- רבי יעקב דכפר חנן</b> (אמורא ארץ ישראלי בדור השלישי, מהיישוב כפר חנניה שעל גבול הגליל התחתון והעליון) <b>אמר: עדשין היו</b> – השדה היתה של עדשים (מין קטנית)<b>, אלא שהיתה ענבה</b> (גרגרים מלאים) <b>שלהן</b> – של העדשים, <b>יפה</b> (טוב, מעולה) <b>כשל שעורין</b> – כך יש לתרץ את הסתירה בכתובים, שבספר שמואל נאמר שהיה זה שדה עדשים ובדברי הימים נאמר שהיה זה שדה שעורים (מימרה זו מיוסדת על המשנה פאה ו,ז בעניין שכחה: "...אפילו היא של טופח (מין קטנית), רואים אותה כאילו היא ענווה של שעורים". גרגרי טופח הם קטנים וגרגרי שעורים הם גדולים ומלאים)<b>.</b>
<b>אמר רבי לוי</b> (אמורא ארץ ישראלי בדור השלישי)<b>: אֵילּוּ הן הפלשתים</b> – השעורים והעדשים הם משל לפלשתים שהיו באותה שדה<b>, שהיו באין</b> – לפני המלחמה, <b>זקופין כשעורין</b> – במצב של גאווה יתירה, <b>והולכין להן</b> – לאחר שהוכו במלחמה, <b>נמוכין כעדשין</b> – במצב של הכנעה. העדשים צמחים נמוכים הרובצים על פני הקרקע. כך יש לתרץ את הסתירה בכתובים, שבספר שמואל נאמר שהיה זה שדה עדשים ובדברי הימים נאמר שהיה זה שדה שעורים<b>.</b><br>
מביאים דעות אמוראיות נוספות בהסבר השוני בכתובים בספר שמואל ובדברי הימים.
<b>כתוב אחד אומר: "</b>וְהַפְּלִשְׁתִּים נֶאֶסְפוּ שָׁם לַמִּלְחָמָה, <b>וַתְּהִי חֶלְקַת הַשָּׂדֶה מְלֵאָה שְׂעוֹרִים"</b> (דברי הימים א יא,יג)<b>, וכתוב</b> (צריך לומר כמו בקטע ששון: '<b>וכתוב אחד אומר</b>')<b>: "</b>וַיֵּאָסְפוּ פְלִשְׁתִּים לַחַיָּה, וַתְּהִי שָׁם חֶלְקַת הַשָּׂדֶה <b>מְלֵאָה עֲדָשִׁים"</b> (שמואל ב כג,יא) – המקום שבו נתאספו הפלשתים היה שדה מלאה עדשים. - כיצד ניישב את הסתירה בין שני הכתובים<b>?</b>
<b>רבי שמואל בר נחמן אמר: שנה אחת היתה ושתי שדות היו</b> – היתה מלחמה אחת באותו זמן בשתי שדות<b>, אחת</b> של <b>שעורים ואחת</b> של <b>עדשים. פשיטא ליה</b> – [הדבר] פשוט לו, <b>לאַבֵּיד וליתן דמים</b> – היה ברור לדוד שהוא רשאי להשחית את השדות כדי להכות את הפלשתים שהיו בהן, ולשלם לבעליהן את דמי הנזק<b>. דילמא פשיטא ליה</b> (צריך לומר כמו במקבילה ברות רבה: '<b>מא</b> (=מה) <b>צריכא ליה?</b>' ("אוצר לשונות ירושלמיים", עמוד 290, הערה 245)) – מה נצרכה לו? (מה הוא הדבר שהוא מסופק בו?) <b>לאַבֵּיד שלא</b> (בקטע ששון: 'ולא') <b>ליתן דמים</b> – היה ספק לדוד האם הוא רשאי להשחית את השדות ושלא לשלם לבעליהן את דמי הנזק<b>. [</b>נראה שצריך להוסיף: '<b>עוד צריכא ליה</b>' – גם נצרכה לו (הוא מסופק גם בדבר הבא) (ראה במקבילות)<b>] אי זה מהן יאבד</b> (בקטע ששון: 'לאבד') <b>ואי זה מהן יתן</b> (בקטע ששון: 'ליתן') <b>דמים</b> (על פי המקבילות ברות רבה ובמדרש שמואל אין לגרוס אלא 'אי זה מהן יאבד')<b>? של עדשים?</b> (<b>ו</b>)<b>של שעורין?</b> – גם היה ספק לדוד איזו שדה מהשתיים להשחית? השדה של עדשים או השדה של שעורים? <b>אלא</b> (על פי המקבילות ברות רבה ובמדרש שמואל אין לגרוס מילה זו, וכן אינה בקטע ששון ("אוצר לשונות ירושלמיים", עמוד 106, הערה 997)) <b>של עדשים מאכל אדם ושל שעורים מאכל בהמה, של עדשים אינה חייבת בחלה ושל שעורים חייבת בחלה,</b> של <b>עדשים אין</b> ה<b>עומר בא ממנה,</b> של <b>שעורים</b> ה<b>עומר בא ממנה</b> – האם לאבד שדה של שעורים שאינם מאכל אדם, או שמא לאבד שדה של עדשים שאין בהם חיוב חלה ואין העומר קרב מהם? כך הסתפק דוד<b>.</b>
<b>ורבנין אמרין:</b> – והחכמים אומרים: <b>שדה אחת</b> היתה <b>ושתי שנים היו</b> – היו שתי מלחמות בזמנים שונים באותה שדה, בשנה הראשונה היתה השדה של שעורים ובשנה השנייה היתה השדה של עדשים<b>.</b>
ומקשים: <b>היה למד</b> (בקטע ששון: 'היה לו ללמ[ו]ד') <b>משל אשתקד</b> (השנה שעברה (מקור המילה באכדית))<b>!</b> – היה לו לדוד ללמוד ממה שעשה בשנה הראשונה ולעשות בשנה השנייה את אותו הדבר!
ומתרצים: <b>ואין</b> (צריך לומר: '<b>אין</b>' ("אוצר לשונות ירושלמיים", עמוד 1551)) <b>למידין משנה לחבירתה</b> – אין למדים הלכה על פי השוואת דבר לדבר ממעשה שנעשה (במקבילה במדרש שמואל: 'היה לו ללמוד מאשתקד, אלא שאין למדים מעשה מן המעשה', ובלשון דומה ברות רבה. 'מעשה מן המעשה' - שעורים מעדשים ולהיפך. - בירושלמי פאה ב,ו ובמקבילות אמרו: 'אין למידין מן המעשה')<b>.</b><br>
<b>"וַיִּתְיַצְּבוּ בְתוֹךְ הַחֶלְקָה וַיַּצִּילוּהָ"</b> (דברי הימים א יא,יד) – הגיבור עם דוד או עוד גיבור מנעו את הפלשתים מלשרוף את השדה או מלהשחית אותה או מלבזוז אותה, <b>- כתוב אחד אומר "וַיַּצִּילוּהָ"</b> – הרי לשון רבים<b>, וכתוב אחר אומר: "</b>וַיִּתְיַצֵּב בְּתוֹךְ הַחֶלְקָה <b>וַיַּצִּילֶהָ"</b> (שמואל ב כג,יב) – הגיבור לבדו הציל את השדה מהפלשתים שהתכוונו לשרוף אותה או להשחית אותה או לבזוז אותה. הרי לשון יחיד. - כיצד ניישב את הסתירה בין שני הכתובים<b>?</b>
<b>אלא מלמד</b> – דבר (כתוב) זה מורה, <b>שהחזיר</b>ו<b>ה</b> – את השדה, <b>לבעליה והיתה חביבה עליו</b> – על בעל השדה, <b>כשדה מליאה כרכום</b> (בקטע ששון: 'כרכומין') <b>–</b> כמו שדה שהיא מליאה בצמחי כרכום, שהיא נחשבת לשדה יקרה ביותר, יותר משדה אחרת. לפי דרשה זו, בתחילה התייצבו דוד ואנשיו בתוך השדה והצילוה מידי הפלשתים (-"ויצילוה"), ואחר כך מסרוה לבעליה שהתייצב בתוכה כי היתה יקרה בעיניו (-"ויצילה") (בתקופת המשנה והתלמוד גידלו את הכרכום לשם איסוף צלקות הפרח הצהובות, ששימשו כבושם, תבלין ורפואה, ולצביעת מזונות)<b>.</b>
<b>כתוב</b> – במעשי שלושה הגיבורים מביאי המים לדוד: <b>"וַיִּתְאָיו דָּוִיד וַיֹּאמַר</b>: <b>מִי יַשְׁקֵנִי מַיִם מִבּוֹר בֵּית לֶחֶם</b> אֲשֶׁר בַּשָּׁעַר!<b>"</b> (דברי הימים א יא,יז) – דוד ביקש: הלוואי ואוכל לכבוש את בית לחם שביד הפלשתים ולשתות ממי הבאר שבשער של עיר מולדתי! <b>- רבי חייה בר בא</b> (צריך לומר כאן ולהלן כמו בקטע ששון ובמקבילות ברות רבה ובמדרש שמואל: 'רבי חייה <b>רובא</b>' - הגדול. - בדור המעבר שבין התנאים לאמוראים) <b>אמר: הלכה נצרכה</b> (צריכה לימוד, מסופקת) <b>לו</b> – לדוד, וביקש לברר את ההלכה אצל החכמים בבית לחם שהיו בשער העיר מקום בית הדין. לפי האמור בהמשך, השאלה עסקה באפשרות שהמלך פורץ לעשות לו דרך בעת מלחמה (דרשת הכתוב מיוסדת על כך שהתורה נמשלה למים)<b>. "וַיִּבְקְעוּ הַשְּׁלֹשָׁה</b> בְּמַחֲנֵה פְלִשְׁתִּים וַיִּשְׁאֲבוּ מַיִם מִבּוֹר בֵּית לֶחֶם אֲשֶׁר בַּשַּׁעַר<b>"</b> (דברי הימים א יא,יח) – שלושת הגיבורים של דוד פרצו להם דרך בין מחנות פלשתים ושאבו מים מהבאר. ויש לדרוש את הכתוב, ששלושת הגיבורים הם שלושה החכמים שאצלם ביקש דוד לברר את ההלכה (בכמה מקומות יש הביטוי 'גיבור/ים בתורה' והלשון 'אין גיבור/ים אלא בתורה'). <b>- ולמה שלשה?</b> – מדוע שלח דוד לברר את ההלכה אצל שלושה חכמים? <b>שאין הלכה מתבררת</b> (נעשית ברורה ומבוארת) <b>פחות משלשה</b> (בקטע ששון: 'אלא בשלשה') – חכמים שנושאים ונותנים בדבר<b>. "</b>וַיִּשְׂאוּ וַיָּבִאוּ אֶל דָּוִיד, <b>וְלֹא אָבָה דָוִיד לִשְׁתּוֹתָם"</b> (שם) – דוד לא רצה לשתות מהמים שהביאו לו הגיבורים; ויש לדרוש את הכתוב: <b>- לא אבה דוד שתיקבע הלכה</b> – שהשיבו לו החכמים, <b>על שמו</b> – של דוד, ולכן לא עשה כפי שהשיבו לו החכמים<b>. "וַיְנַסֵּךְ אֹתָם לַי'י"</b> (שם) – יצק ושפך את המים לארץ כקורבן נסך לה'; ויש לדרוש את הכתוב: <b>- קבעה מסכת</b> (בקטע ששון: 'קבעה הלכה'), <b>לדורות</b> (הלשון בכמה מקומות הוא לקבוע הלכה לדורות. נראה שהלשון בירושלמי כאן 'קבעה מסכת' הוא בהשפעת הלשון בירושלמי מגילה ב,ג: 'קבעו לה חכמים מסכת'. וצריך לומר כמו במקבילות ברות רבה ובמדרש שמואל: 'עשה לה (להלכה) מסכת וקבעה (את ההלכה) לדורות')<b>: 'ופורץ לעשות לו דרך'</b> – זו ההלכה שקבע דוד לדורות, אבל הוא עצמו לא השתמש בהיתר הזה ("ויבקעו השלושה" נדרש ששלושה החכמים השיבו שהמלך רשאי לבקוע ולפרוץ לעשות לו דרך)<b>.</b>
<b>בר קפרא</b> (בדור המעבר שבין התנאים לאמוראים) <b>אמר: חג היה וניסוך מים היה והיתר במה היה</b> – האירוע היה בחג הסוכות, ודוד ביקש להביא לו מים כדי לקיים את מצוות ניסוך המים בחג הסוכות, וניסך את המים על במה (מזבח) שבאותו מקום, שהרי ימי דוד הם ימי היתר הבמות<b>. "וַיִּבְקְעוּ הַשְּׁלֹשָׁה" - ולמה שלשה?</b> – מדוע שלח דוד שלושה אנשים להביא מים? <b>אחד הורג</b> – את הפלשתים שבבית לחם, <b>ואחד מפנה הרוגים</b> – מסלק ממקומם את הפלשתים שנהרגו, כדי שמביא המים לא ייטמא בטומאת מת ולא יטמא את המים, <b>ואחד מכניס צלוחית</b> (בקבוק) – שואב בה מים מן הבור, <b>בטהרה</b> (בניסוך המים בבית המקדש בחג הסוכות הביאו מים מן השילוח בצלוחית. ראה משנה סוכה ד,ט)<b>.</b>
<b>כתוב אחד אומר: "וַיְנַסֵּךְ אֹתָם לַי'י"</b> (דברי הימים א יא,יח) – בבניין פיעל מן 'נסך'<b>, וכתוב אחר</b> (בקטע ששון: 'אחד') <b>אומר: "וַיַּסֵּךְ</b> אֹתָם לַי'י<b>"</b> (שמואל ב כג,טז) – בבניין הפעיל מן 'נסך'. - כיצד ניישב את הסתירה בין שני הכתובים<b>?</b>
<b>מאן דמר:</b> – מי שאומר: <b>"וַיַּסֵּךְ" - מסייע לרבי חייה בר בא</b> – הכתוב הזה מסייע לדברי האומר שעשה להלכה מסכת, שדורש "ויסך" לשון מסכת<b>. מאן דמר:</b> – [ו]מי שאומר: <b>"וַיְנַסֵּךְ" - מסייע לבר קפרא</b> – הכתוב הזה מסייע לדברי האומר שעשה ניסוך מים, שדורש "וינסך" לשון ניסוך<b>.</b><br>
מביאים דעות אמוראיות נוספות בעניין ההלכה שנצרכה לדוד.
<b>רבי הונא</b> (אמורא ארץ ישראלי בדור הרביעי) אמר <b>בשם רבי יוסי</b> (צריך לומר כמו בקטע ששון ובמקבילות ברות רבה ובמדרש שמואל: '<b>רב יוסף</b>'. - גדול אמוראי בבל בדור השלישי)<b>: הילכות</b> (צריך לומר כמו בקטע ששון: 'הלכת') <b>שבויים</b> (בקטע ששון: 'שבויה') <b>נצרכה</b> (צריכה לימוד, מסופקת) <b>לו</b> – לדוד, ששלח לשאול ולברר מהחכמים שהיו בבית לחם האם מותר לו לקחת שבויים מהפלשתים, כיוון שהפלשתים אינם משבעת העמים שחובה להשמידם<b>.</b>
<b>רבי שמעון ברבי</b> (צריך לומר כמו במקבילה במדרש שמואל: 'רבי שמעון <b>בר בא</b>'. - אמורא בדור השלישי) <b>אומר: בניין בית המקדש נתאוה</b> (חשק) – דוד רצה לבנות את בית המקדש ושלח לשאול ולברר מהחכמים שהיו בבית לחם היכן מקומו (במקבילות ברות רבה ובמדרש שמואל: 'בניין בית המקדש תבע')<b>.</b><br><br><small>המדרש לפסוקים בדברי הימים א יא,יג-יח הובא אגב אמצעו ("לחקר הגופים הזרים האגדיים בירושלמי", "תרביץ" סד, עמוד 243, הערה 31; "לדרכי שילובן של האגדות בירושלמי", "אסופות" יא, עמוד רב, הערה 25): "קבעה מסכת לדורות: 'ופורץ לעשות לו דרך'".<br>סוף הקטע אינו נחוץ כלל לענייננו, ולא ברור האם הובא בשל סטייה או העתקת יתר ("לדרכי שילובן של האגדות בירושלמי", "אסופות" יא, עמוד רד, הערה 36).<br><br>ב<b>מדרש שמואל</b> כ,א נאמר: "הוּא הָיָה עִם דָּוִיד בַּפַּס דַּמִּים" (דברי הימים א יא,יג) - רבי יוחנן אמר: בחקל סמקתה. רבי שמואל בר נחמן אמר: "בַּפַּס דַּמִּים" - שמשם פסקו הדמים.<br>"וְהַפְּלִשְׁתִּים נֶאֶסְפוּ שָׁם לַמִּלְחָמָה וַתְּהִי חֶלְקַת הַשָּׂדֶה מְלֵאָה שְׂעוֹרִים" (דברי הימים א יא,יג) - כתוב אחד אומר: "מְלֵאָה שְׂעוֹרִים", וכתוב אחר אומר: "מְלֵאָה עֲדָשִׁים" (שמואל ב כג,יא)? - רבי יעקב דכפר חנן אמר: עדשים היו, אלא שהיתה גבוהה כשעורים. רבי לוי אמר: אלו פלשתים, שהיו באים גבוהים כשעורים והולכים נמוכים כעדשים.<br>"וַיִּתְיַצְּבוּ בְתוֹךְ הַחֶלְקָה וַיַּצִּילוּהָ" (דברי הימים א יא,יד) - כתוב אחד אומר: "וַיַּצִּילוּהָ", וכתוב אחר אומר: "וַיַּצִּילֶהָ" (שמואל ב כג,יב)? - מלמד שהחזירה לבעליה והיתה חביבה להם כשדה מלאה כרכום.<br>רבי שמואל בר נחמן ורבנין. רבי שמואל בר נחמן אמר: שנה אחת היתה ושתי שדות היו. צריכה ליה לאבד אבל לא ליתן דמים. עד כדון היא (נראה שצריך לומר במקום שלוש המילים הללו: 'עוד') צריכא ליה איזו מהן לאבד? של עדשים? או של שעורים? של עדשים מאכל אדם ושל שעורים מאכל בהמה, של עדשים אין העומר בא מהם ושל שעורים העומר בא מהם, של עדשים אין מפרישים מהם חלה ושל שעורים מפרישים מהם חלה. - ורבנין אמרין: שדה אחת היתה ושתי שנים היו. היה לו ללמד מאשתקד, אלא שאין למדים מעשה מן המעשה.<br>"וַיִּתְאַוֶּה דָוִד וַיֹּאמַר מִי יַשְׁקֵנִי מַיִם" (שמואל ב כג,טו) - רבי חייא רבה אמר: הלכה נצרכה לו. "וַיִּבְקְעוּ שְׁלֹשֶׁת הַגִּבֹּרִים בְּמַחֲנֵה פְלִשְׁתִּים" (שמואל ב כג,טז) - ולמה שלושה? שאין הלכה מתבררת אלא בשלושה. "וַיִּשְׁאֲבוּ מַיִם... וְלֹא אָבָה לִשְׁתּוֹתָם וַיַּסֵּךְ אֹתָם לַי'י" (שמואל ב כג,טז) - לא אבה שתיקבע הלכה בשמו, אלא עשאה מסכת וקבעה לדורות: 'פורץ לעשות לו דרך ואין ממחים בידו'. - בר קפרא אמר: חג היה, וניסוך מים היה, ומותר בבמה היה.<br>רבי הונא בשם רב יוסף אמר: הלכה שבויה נצרכה לו. ורבי שמעון בר אבא אמר: בניין בית המקדש תבע.<br>ולמה שלושה? אלא אחד הורג, ואחד מפנה את ההרוגים, ואחד מכניס את הצלוחית בטהרה.<br>"וַיַּסֵּךְ אֹתָם לַי'י" (שמואל ב כג,טז) - כתוב אחד אומר: "וַיַּסֵּךְ", וכתוב אחד אומר: "וַיְנַסֵּךְ" (דברי הימים א יא,יח)? - מאן דאמר: "וַיַּסֵּךְ" - מסייע לרבי חייא רבה, ומאן דאמר: "וַיְנַסֵּךְ" - מסייע לבר קפרא.<br><br>ב<b>רות רבה</b> (לרנר) ה,א נאמר: "הוּא הָיָה עִם דָּוִיד בַּפַּס דַּמִּים" (דברי הימים א יא,יג) - רבי יוחנן אמר: בחקל סומקתא. רבי שמואל בר נחמן אמר: "בַּפַּס דַּמִּים" - שמשם פסקו דמים.<br>"וְהַפְּלִשְׁתִּים נֶאֶסְפוּ שָׁם לַמִּלְחָמָה וַתְּהִי חֶלְקַת הַשָּׂדֶה מְלֵאָה שְׂעוֹרִים" (דברי הימים א יא,יג) - כתוב אחד אומר: "מלאה שעורים", וכתוב אחר אומר: "מְלֵאָה עֲדָשִׁים" (שמואל ב כג,יא)? - רבי יעקב דכפר חנן אמר: עדשים היו, אלא ענבתם דומה לשעורים. רבי לוי אמר: אלו הפלשתים, שבאו גבוהים כשעורים והלכו נמוכים כעדשים.<br>"וַיִּתְיַצְּבוּ בְתוֹךְ הַחֶלְקָה וַיַּצִּילוּהָ" (דברי הימים א יא,יד) - כתוב אחד אומר: "ויתיצבו בתוך החלקה ויצילוה", וכתוב אחד אומר: "וַיִּתְיַצֵּב בְּתוֹךְ הַחֶלְקָה וַיַּצִּילֶהָ" (שמואל ב כג,יב)? - אלא מלמד שהחזירה לבעליה והיתה חביבה עליהם כשדה מלאה כרכום.<br>רבי שמואל בר נחמן אמר: שנה אחת היתה ושתי שדות היו. פשיטה ליה לאביד (לאבד) וליתן דמים. מה צריכה ליה? אין תימר: (שתי מילים אלו יתירות) לאביד אבל לא ליתן דמים. עד כדון (נראה שצריך לומר במקום שתי המילים הללו: 'עוד') צריכא ליה אי זו מהן לאביד? של עדשים? ושל שעורים? של עדשים אוכל אדם, ושל שעורים אוכל בהמה, של עדשים אין העומר מתקרב מהם, ושל שעורים העומר מתקרב מהם, של עדשים אין מפרישים מהם חלה, ומן השעורים מפרישים. - ורבנן אמרי: שדה אחת היתה ושתי שנים היו. והלא נלמד משל אשתקד? אלא שאין למדים מעשה ממעשה.<br>"וַיִּתְאַוֶּה דָוִד וַיֹּאמַר מִי יַשְׁקֵנִי מַיִם מִבֹּאר בֵּית לֶחֶם אֲשֶׁר בַּשָּׁעַר" (שמואל ב כג,טו) - רבי חייא רבא אמר: הלכה נצרכה לו. "וַיִּבְקְעוּ שְׁלֹשֶׁת הַגִּבֹּרִים בְּמַחֲנֵה פְלִשְׁתִּים" (שמואל ב כג,טז) - למה שלושה? שאין הלכה מתבררת אלא מפי שלושה. "וַיִּשְׁאֲבוּ מַיִם מִבֹּאר בֵּית לֶחֶם אֲשֶׁר בַּשַּׁעַר וַיִּשְׂאוּ וַיָּבִאוּ אֶל דָּוִד וְלֹא אָבָה לִשְׁתּוֹתָם" (שמואל ב כג,טז) - לא אבה שתיקבע הלכה משמו, אלא עשה לה מסכת וקבעה לדורות: מלך פורץ לעשות לו דרך ואין ממחים בידו. - בר קפרא אמר: חג היה, וניסוך המים היה, והיתר במה היה. ולמה שלושה? אחד הורג, ואחד מפנה את ההרוגים, ואחד מכניס צלוחית בטהרה.<br>רבי הונא בשם רב יוסף אמר: הלכות שבויים נצרכה לו. רבי שמעון בר אבא אמר: בניין בית המקדש תבע.<br>"וַיַּסֵּךְ אֹתָם לַי'י" (שמואל ב כג,טז) - כתוב אחד אומר: "וַיַּסֵּךְ", וכתוב אחר אומר: "וַיְנַסֵּךְ אֹתָם" (דברי הימים א יא,יח)? - מאן דאמר: "וַיַּסֵּךְ" - מסייע לרבי חייא רבא. ומאן דאמר: "וַיְנַסֵּךְ" - מסייע לבר קפרא.<br><br>ב<b>בבלי בבא קמא</b> ס,ב-סא,א אמרו: "וַיִּתְאַוֶּה דָוִד וַיֹּאמַר: מִי יַשְׁקֵנִי מַיִם מִבֹּאר בֵּית לֶחֶם אֲשֶׁר בַּשָּׁעַר. וַיִּבְקְעוּ שְׁלֹשֶׁת הַגִּבֹּרִים בְּמַחֲנֵה פְלִשְׁתִּים וַיִּשְׁאֲבוּ מַיִם מִבֹּאר בֵּית לֶחֶם אֲשֶׁר בַּשַּׁעַר וַיִּשְׂאוּ וַיָּבִאוּ אֶל דָּוִד וְלֹא אָבָה לִשְׁתּוֹתָם וַיַּסֵּךְ אֹתָם לַה'" (שמואל ב כג,טו-טז) - מאי איבעיא ליה? (מה השאלה שנשאלה לדוד?)<br>אמר רבא אמר רב נחמן: טמון באש איבעיא ליה (דברים טמונים ששרפתם האש, האם המבעיר חייב על נזקיהם?), אי כרבי יהודה (המחייב) אי כרבנן (הפוטרים), ופשטו ליה (החכמים שבבית לחם) מאי דפשטו ליה.<br>רב הונא בר יהודה אמר רב ששת: גדישים דשעורים דישראל הוו דהוו מטמרי (מתחבאים) בהו פלשתים, וקא מיבעיא ליה: מהו למקלינהו (לשרוף אותם) ולהציל עצמו בממון חבירו? שלחו ליה: אסור להציל עצמו בממון חבירו, אבל אתה מלך ופורץ לעשות לו דרך ואין ממחים בידו.<br>ורבנן, ואיתימא רבה בר מרי, אמרי: גדישים דשעורים דישראל הוו וגדישים דעדשים דפלשתים הוו, וקא מיבעיא להו: מהו ליטול גדישים של שעורים ליתן לפני בהמתו, על מנת לשלם (לישראל) גדישים של עדשים? שלחו ליה: "חֲבֹל יָשִׁיב רָשָׁע, גְּזֵלָה יְשַׁלֵּם" (יחזקאל לג,טו), אף על פי שגזילה משלם, רשע הוא (ומכאן שאסור לאדם לגזול אף אם כוונתו לשלם לאחר מכן), אבל אתה מלך ופורץ לעשות לו דרך ואין ממחים בידו.<br>בשלמא למאן דאמר לאחלופי (שהשאלה היתה האם רשאי להחליף גדישים בגדישים), היינו דכתיב חד קרא: "וַתְּהִי שָׁם חֶלְקַת הַשָּׂדֶה מְלֵאָה עֲדָשִׁים" (שמואל ב כג,יא), וכתיב קרא אחרינא: "וַתְּהִי חֶלְקַת הַשָּׂדֶה מְלֵאָה שְׂעוֹרִים" (דברי הימים א יא,יג) (וכך מיישבים את ההבדל בין הכתובים); אלא למאן דאמר למקלא (שהשאלה היתה האם רשאי לשרוף את הגדיש), מאי בעו הני תרי קראי? (למה צריכים את שני הכתובים הסותרים הללו?) - אמר לך: דהוו נמי גדישים דעדשים דישראל דהוו מטמרי בהו פלשתים.<br>בשלמא למאן דאמר למקלא, היינו דכתיב: "וַיִּתְיַצֵּב בְּתוֹךְ הַחֶלְקָה וַיַּצִּילֶהָ" (שמואל ב כג,יב) (שלא שרף אותה על מנת להציל עצמו); אלא למאן דאמר לאחלופי, מאי "וַיַּצִּילֶהָ"? (הרי לא היה צפוי נזק לשדה!) - דלא שבק (הניח) להו לאחלופי.<br>בשלמא למאן דאמר הני תרתי (שהשאלה היתה האם רשאי להחליף או שהשאלה היתה האם רשאי לשרוף), היינו דכתיבי תרי קראי, אלא למאן דאמר טמון באש איבעיא ליה, מאי בעו הני תרי קראי? - אמר לך: טמון וחד מהני (אחת מהשאלות שהוזכרו לעיל) איבעיא ליה (והרי לפי כל אחת מהשאלות האלו יש צורך באותם כתובים).<br>בשלמא למאן דאמר הני תרתי, היינו דכתיב: "וְלֹא אָבָה לִשְׁתּוֹתָם" (שמואל ב כג,טז), אמר (דוד): כיוון דאיכא איסורא לא בעינא (לעשות, אף שמלך רשאי לעשות); אלא למאן דאמר טמון באש איבעיא ליה, מכדי גמרא (הלכה) הוא דשלחו ליה, מאי "וְלֹא אָבָה לִשְׁתּוֹתָם"? - דלא אמרינהו משמייהו (של אלה שהלכו ומסרוה), אמר: כך מקובלני מבית דינו של שמואל הרמתי: כל המוסר עצמו למיתה על דברי תורה - אין אומרים דבר הלכה משמו (שלא יבואו אחרים אף הם להסתכן בכך).<br>בשלמא למאן דאמר הני תרתי, היינו דכתיב: "וַיַּסֵּךְ אֹתָם לַה'" (שמואל ב כג,טז), משום דעבד לשם שמים (ולא השתמש בהיתר שהיה לו), אלא למאן דאמר טמון באש, מאי "וַיַּסֵּךְ אֹתָם לַה'"? - דאמרינהו משמיה דגמרא (בשם המסורת, בלא לייחסם לאדם מסוים).<br><br>השאלה ששאל דוד לפי רב הונא בר יהודה אמר רב ששת בבבלי היא השאלה ששאל דוד לפי רבי שמואל בר נחמן בירושלמי.<br>בבבלי חיברו את שני המעשים הנפרדים בספר שמואל - מעשה המלחמה בשדה ומעשה הבאת המים, ודרשו שדוד שאל שאלות בעניין שדה השעורים ושדה העדשים אצל החכמים שבבית לחם. ואילו בירושלמי דרשו במעשה המלחמה בשדה שדוד שאל שאלות בעניין שדה השעורים ושדה העדשים, ולא אמרו מי ומה השיבו לו על שאלותיו, ודרשו במעשה הבאת המים שדוד שאל שאלות בעניינים אחרים אצל החכמים שבבית לחם.<br>גם לפי שתי דעות בבבלי וגם לפי דעה אחת בירושלמי, החכמים שבבית לחם השיבו שמלך פורץ לעשות לו דרך ואין ממחים בידו.<br>בבבלי אמרו שדוד לא רצה שתיקבע הלכה על שמם של השלושה, ובירושלמי אמרו שדוד לא רצה שתיקבע הלכה על שמו.</small><br>• • •

Halakhah 6

<b>"וְלֹא יַרְבֶּה לּוֹ נָשִׁים</b> וְלֹא יָסוּר לְבָבוֹ<b>"</b> (דברים יז,יז)<b>, אלא שמונה עשרה</b> – ולא יותר<b>. רבי יהודה</b> (בר אלעאי, מגדולי התנאים בדור הרביעי) <b>אומר: מרבה הוא לו</b> – יותר משמונה עשרה<b>, ובלבד שלא יהו מסירות את לבו</b> – מאחרי ה', כמו שנאמר: "ולא יסור לבבו"<b>. רבי שמעון</b> (בן יוחאי, תנא בדור הרביעי) <b>אומר: אפילו אחת והיא מסירה את לבו - הרי זה לא ישאנה. אם כן, למה נאמר: "וְלֹא יַרְבֶּה לּוֹ נָשִׁים" - אפילו כאביגיל</b> – אף נשים כמו אביגיל, אחת מנשות דוד, שהיתה טובת שכל והרחיקה אותו ממעשי עוול (ראה שמואל א פרק כה), לא יישא המלך יותר משמונה עשרה<b>.</b>
<b>"לֹא יַרְבֶּה לּוֹ סוּסִים"</b> (דברים יז,טז)<b>, אלא כדי מרכבתו</b> – רכבו ופרשיו<b>.</b>
<b>"וְכֶסֶף וְזָהָב לֹא יַרְבֶּה לּוֹ</b> מְאֹד<b>"</b> (דברים יז,יז)<b>, אלא כדי שיתן אפסנייא</b> – הוצאות אחזקת הצבא (מקור המילה ביוונית, ופירושה: שכר, ובפרט שכרו של חייל)<b>.</b>
<b>וכותב לו ספר תורה לשמו</b> – בשביל עצמו<b>, יוצא למלחמה והוא עמו, נכנס והוא עמו, יושב בדין והוא אצלו, מסב</b> – לאכול, <b>והוא כנגדו, שנאמר: "וְהָיְתָה עִמּוֹ וְקָרָא בוֹ כָּל יְמֵי חַיָּיו"</b> (דברים יז,יט)<b>.</b><br>• • •<br><strong><big>משנה</big></strong><br>המשנה מסיימת את דיני המלך.
<b>אין רוכבין על סוסו, ואין יושבין על כסאו, ואין משתמשין בשרביטו, ואין רואין אותו ערום</b> – אסור להסתכל במלך כשהוא ערום<b>, ולא כשהוא מסתפר, ולא בבית המרחץ, שנאמר: "שׂוֹם תָּשִׂים עָלֶיךָ מֶלֶךְ"</b> (דברים יז,טו) <b>- שתהא אימתו</b> – של המלך, <b>עליך</b> – שתהיה עליך יראת כבודו של המלך. ראיית המלך ערום או כשהוא מסתפר או בבית המרחץ מקלה בעיני הרואים את יראת הכבוד כלפי המלך, ולכן היא אסורה<b>.</b><br>• • •
<b>איסורי המלך וחטאי שלמה</b><br>במשנה שנינו: <b>"'לא ירבה לו נשים'</b>, אלא שמונה עשרה<b>".</b>
מציעים פסוק המשמש כמקור להלכה במשנה: <b>רב</b> (בקטע ששון אין מילה זו) <b>כהנא אמר: על שם</b> (משום)<b>: "וְהַשִּׁשִּׁי יִתְרְעָם לְעֶגְלָה</b> אֵשֶׁת דָּוִד<b>"</b> (שמואל ב ג,ה) – הבן השישי שנולד לדוד בחברון היה יתרעם שילדה עגלה אשתו. הכתוב שם (פסוקים ב-ה) מפרט את שמות ששת הבנים שנולדו לדוד בחברון משש נשיו. הרי שהיו לדוד המלך שש נשים<b>, ומה כתיב תמן?</b> – ומה כתוב שם? (בקטע ששון: 'וכתיב תמן:') <b>"</b>וָאֶתְּנָה לְךָ אֶת בֵּית אֲדֹנֶיךָ וְאֶת נְשֵׁי אֲדֹנֶיךָ בְּחֵיקֶךָ... <b>וְאִם מְעָט וְאֹסִפָה לְּךָ כָּהֵנָּה וְכָהֵנָּה"</b> (שמואל ב יב,ח) – נתן הנביא אומר לדוד בתוכחה של לעג: אם אתה סבור שהנשים שנתתי לך הן מעט בעיניך, ביכולתי לתת לך עוד (ולכן דוד לא היה צריך לתת עיניו באישה אסורה כשה' יכול לתת לו כל אישה מותרת). ויש לדרוש שאמר לדוד שיוסיף על השש שהיו לו "כהנה" - כאותו מספר, הרי עוד שש, "וכהנה" - הרי עוד שש, שהן יחד שמונה עשרה. מכאן למדים שהמלך נושא עד שמונה עשרה נשים<b>.</b><br><br><small>ב<b>בבלי סנהדרין</b> כא,א אמרו: הני שמונה עשרה מנלן? - דכתיב: "וַיִּוָּלְדוּ לְדָוִד בָּנִים בְּחֶבְרוֹן, וַיְהִי בְכוֹרוֹ אַמְנוֹן לַאֲחִינֹעַם הַיִּזְרְעֵאלִת. וּמִשְׁנֵהוּ כִלְאָב לַאֲבִיגַיִל אֵשֶׁת נָבָל הַכַּרְמְלִי, וְהַשְּׁלִשִׁי אַבְשָׁלוֹם בֶּן מַעֲכָה בַּת תַּלְמַי מֶלֶךְ גְּשׁוּר. וְהָרְבִיעִי אֲדֹנִיָּה בֶן חַגִּית, וְהַחֲמִישִׁי שְׁפַטְיָה בֶן אֲבִיטָל. וְהַשִּׁשִּׁי יִתְרְעָם לְעֶגְלָה אֵשֶׁת דָּוִד, אֵלֶּה יֻלְּדוּ לְדָוִד בְּחֶבְרוֹן" (שמואל ב ג,ב-ה). וקאמר ליה נביא: "וְאִם מְעָט וְאֹסִפָה לְּךָ כָּהֵנָּה וְכָהֵנָּה" (שמואל ב יב,ח). "כהנה" - שית, "וכהנה" - שית, דהוו להו תמני סרי.</small>
במשנה שנינו: <b>"'לא ירבה לו סוסים', אלא כדי מרכבתו".</b>
מציעים פסוק המשמש כמקור להלכה במשנה: <b>על שם</b> (משום)<b>: "וַיְעַקֵּר דָּוִד אֶת כָּל הָרֶכֶב</b> וַיּוֹתֵר מִמֶּנּוּ מֵאָה רָכֶב<b>"</b> (שמואל ב ח,ד) – דוד עיקר את סוסי כל כלי הרכב שלקח בשלל ממלך צובה (עיקר - כרת את גידי רגליהם המחברים את הפרסה אל הארכובה), ועל ידי כך לא הוכשרו עוד הסוסים למלחמה. ועשה את זאת כדי שלא לעבור על דבר התורה: "לא ירבה לו סוסים". דוד השאיר לעצמו מכלל הסוסים והמרכבות שלקח בשלל מאה מרכבות והסוסים שהיו דרושים להן, והוא כדי מרכבתו<b>.</b><br>
במשנה שנינו: <b>"'וכסף וזהב לא ירבה לו', אלא כדי ליתן אפסנייא".</b>
מצמצמים את תחולת הקביעה: <b>רבי יהושע בן לוי</b> (אמורא ארץ ישראלי בדור הראשון) <b>אמר: ובלבד אפסנייא של שנה זו</b> (בקטע ששון: 'של אותה השנה') <b>בלבד</b> – מותר למלך להרבות לו כסף וזהב לצורך אספקה ותשלום לצבא של אותה שנה בלבד, אבל לא של כמה שנים (ייתכן שהסיבה היא, שאם נתיר למלך להרבות כסף וזהב גם לאפסנייא של השנים הבאות, לא יהיה לאיסור גבול ברור, שהרי המלך יוכל להרבות לו ממון ולומר שהוא לאפסנייא, אבל על ידי צמצום ההיתר לאפסנייא של אותה שנה בלבד יש לאיסור גבול ברור)<b>.</b>
<b>אמר רבי אחא</b> (אמורא ארץ ישראלי בדור הרביעי)<b>: אמר שלמה</b> – המלך<b>: שלשה דברים שסחקה</b> (בקטע ששון<b>: '</b>ששׂחקה' - שמחה) <b>עליהן מידת הדין</b> (הצד המחמיר של האלוהים) <b>חיללתים</b> (צריך לומר כמו במקבילות במדרשי האגדה: '<b>הוללתים</b>'. ובקוהלת רבה נוסף: 'ועירבבתים') – העצבתי את השחוק ששחקה מידת הדין על שלושה הדברים (דברי שלמה נדרשים מדבריו בקוהלת ב,ב: "לִשְׂחוֹק אָמַרְתִּי מְהוֹלָל" - על השחוק ששחקה מידת הדין אמרתי שהוא מהולל ומעורבב - עצוב. המילה "מהולל" נדרשת כמו 'מהול' - מעורבב. - מידת הדין שוחקת ושמחה כשהיא מביאה פורענות על אדם. שמחה זו מעורבבת ועצובה כשה' היטיב עם אדם זה לפני שבאה עליו הפורענות (ראה מדרש קוהלת רבה ב,ב על הכתוב בקוהלת ב,ב שמביא דרשות נוספות בסגנון דומה). שלמה הוא שהעציב את השחוק, כי הוא עצמו גרם לכך שנענש (על עונשו מסופר בירושלמי להלן), שכן חטא בשלושה דברים), ואלה הם שלושה הדברים<b>: "וְלֹא יַרְבֶּה לּוֹ נָשִׁים</b>ֹ<b>"</b> (דברים יז,יז) – מלך אסור להרבות לו נשים<b>, וכתוב: "וְהַמֶּלֶךְ שְׁלֹמֹה אָהַב נָשִׁים נָכְרִיּוֹת</b> רַבּוֹת... מוֹאֲבִיּוֹת עַמֳּנִיּוֹת אֲדֹמִיֹּת צֵדְנִיֹּת חִתִּיֹּת, <b>מִן הַגּוֹיִם אֲשֶׁר אָמַר ה' אֶל בְּנֵי יִשְׂרָאֵל: לֹא תָבֹאוּ בָהֶם וְהֵם לֹא יָבֹאוּ בָכֶם</b>... בָּהֶם דָּבַק שְׁלֹמֹה <b>לְאַהֲבָה</b>. וַיְהִי לוֹ נָשִׁים שָׂרוֹת שְׁבַע מֵאוֹת וּפִלַגְשִׁים שְׁלֹשׁ מֵאוֹת<b>"</b> (מלכים א יא,א-ג) – לשלמה היו אלף נשים, נשים נוכריות וגם נשים מישראל. הרי ששלמה הרבה לו נשים ועבר על האיסור<b>.</b><br>
ומפסיקים את דברי רבי אחא ומביאים ברייתא בעניין שלמה והנשים הנוכריות.
<b>רבי שמעון בן יוחי</b> (תנא בדור הרביעי) <b>אמר: אהב</b> (צריך לומר כמו בקטע ששון ובמקבילה בשיר השירים רבה: 'אהב<b>ה</b>') <b>ממש</b> – המילה "לאהבה" בהקשר לנשים בכתוב שלעיל מתפרשת כפשוטה<b>, לזנוּת</b> – שלמה זנה עם נשים נוכריות, וזה היה חטאו, אבל לא התחתן עימן (נראה שתנא זה מסתמך על פסוקים בספרים יחזקאל והושע שבהם נזכרים יחד לשונות של אהבת אישה וזנות)<b>.</b>
<b>חנניה</b> (תנא בדור השלישי) <b>בן אחי רבי יהושע אומר: על שם</b> (משום)<b>: "וְלֹא תִתְחַתֵּן בָּם"</b> (דברים ז,ג) – אסור להתחתן עם בני שבעת העמים בארץ כנען. איסור החיתון חל גם על שאר העמים (כנאמר בכתוב שלעיל). שלמה לקח מבנות הגויים והתחתן עימן ועבר על האיסור הזה<b>.</b>
<b>רבי יוסי</b> (בר חלפתא, תנא בדור הרביעי) <b>אומר: למושכן לדברי</b> (צריך לומר כמו בקטע ששון: '<b>ב</b>דברי') <b>תורה ולקרבן תחת כנפי השכינה</b> (קירב אותן לאמונת ישראל. - בקטע ששון: 'ולהכניסן תחת כנפי שמים'. - גם הביטוי במסירה שלפנינו וגם הביטוי בקטע ששון מובנם: לגייר. שני הביטויים מצויים במקורות חז"ל, אך זה שבמסירה שלפנינו מצוי הרבה יותר. - ביטוי דומה לאמור כאן יש במכילתא דרבי ישמעאל מסכתא דעמלק פרשה ב: 'אגייר לכל בני מדינתי ואביאם לתלמוד תורה ואקרבם תחת כנפי השכינה') – שלמה אהב נשים נוכריות כדי לגייר אותן, ונשא אותן אחרי שגייר אותן, ולא עבר על האיסור של "לא תתחתן בם"<b>.</b>
<b>רבי ליעזר</b> (צריך להוסיף כמו בקטע ששון ובמקבילה בשיר השירים רבה: 'בנו של רבי יוסי הגלילי' - תנא בדור הרביעי) <b>אומר: על שם</b> (משום)<b>: "גַּם אוֹתוֹ הֶחֱטִיאוּ הַנָּשִׁים הַנָּכְרִיּוֹת"</b> (נחמיה יג,כו) – הנשים הנוכריות החטיאו את שלמה. אלה מדברי נחמיה ליהודים שנשאו נשים נוכריות (בשיר השירים רבה נאמר ששלמה היה בועלן כשהן נידות ולא היו מודיעות אותו)<b>.</b><br>
ומציעים מסקנה העולה מתוך עיון בברייתא: <b>אשכח תימר</b> (צריך לומר: 'אשכחת מר'. ובקטע ששון: 'אשכחת אמר')<b>:</b> – נמצאת אומר: <b>רבי שמעון בן יוחי וחנניה</b> בן אחי רבי יהושע <b>ורבי ליעזר</b> בנו של רבי יוסי הגלילי <b>חדא</b> – [שיטה] אחת (לגנאי, שלדעתם שלמה חטא בנשים הנוכריות)<b>, ורבי יוסי פליג על תלתיהון</b> – חלוק על שלושתם (שלדעתו שלמה לא חטא בנשים הנוכריות)<b>.</b>
וממשיכים את דברי רבי אחא: <b>"לֹא יַרְבֶּה לּוֹ סוּסִים"</b> (דברים יז,טז) – מלך אסור להרבות לו סוסים<b>, וכתוב: "וַיְהִי לִשְׁלֹמֹה אַרְבָּעִים אֶלֶף אֻרְוֹת סוּסִים לְמֶרְכָּבוֹ"</b> (מלכים א ה,ו) – מכלאות לסוסים של חיל מרכבותיו, "וּשְׁנֵים עָשָׂר אֶלֶף פָּרָשִׁים" (שם) – סוסים. הרי ששלמה הרבה לו סוסים ועבר על האיסור<b>.</b><br>
ומפסיקים את דברי רבי אחא ומביאים ברייתא.
<b>[יפה עשה</b> – שלמה בזה שהִרבָּה כל כך סוסים לחיל מרכבותיו<b>, דכתיב:</b> – שכתוב: <b>"ולא ירבה"</b> (שתי מילים אלו יתירות ואינן במקבילה שבתוספתא) <b>"</b>יְהוּדָה <b>וְיִשְׂרָאֵל רַבִּים כַּחוֹל אֲשֶׁר עַל הַיָּם לָרֹב"</b> (מלכים א ד,כ) – העם היה רב מאוד כמו החול שעל שפת הים שאינו ניתן לספירה. לשלמה היה חיל מרכבות גדול כדי לשמור על בטחון ממלכתו הרחבה ועמו הרב, ולכן יפה עשה<b>. כשהוא</b> – הכתוב, <b>אומר:]</b> (המוסגר הושלם לפי קטע ששון) <b>"וּשְׁנֵים עָשָׂר אֶלֶף פָּרָשִׁים"</b> (מלכים א ה,ו) – סוסים, <b>-</b> (בקטע ששון נוסף 'הוי, השאר') <b>בטלנים היו</b> – סוסים אלה, שלא כמו הסוסים שנזכרו לפני כן, היו בטלנים, שלא היה בהם צורך למרכבותיו, ולא שימשו אלא להתפארות ולתפקידי ראווה וטקס בלבד, ובהם עבר שלמה על האיסור להרבות סוסים (ברייתא זו היא דברי רבי יהודה במקבילה שבתוספתא)<b>.</b>
<b>וההדיוט</b> (אדם פשוט (מקור המילה ביוונית)) <b>מותר בכולן</b> – מי שאינו מלך מותר בשלושה הדברים שהמלך אסור בהם, שהאיסורים להרבות נשים וסוסים וכסף וזהב הם במלך בלבד, שנאמר בהם: "לו" - למלך אבל לא להדיוט<b>.</b><br><br><small>ב<b>תוספתא סנהדרין</b> ד,ה שנו: "לא ירבה לו סוסים" - סוסים בטלנים אפילו אחד (אסור שיהיה למלך אפילו סוס בטלן אחד), שנאמר: "למען הרבות סוס" ("סוס" לשון יחיד). רבי יהודה אומר: הרי הוא אומר: "ויהי לשלמה ארבעים אלף ארוות סוסים למרכבו", ויפה עשה, שנאמר: "יהודה וישראל רבים כחול אשר על הים לרוב". כשהוא אומר: "ושנים עשר אלף פרשים", הווי שהשאר בטלנים היו.<br>והדיוט מותר בכולם.<br><br>ב<b>ספרי דברים</b> פסקה קנח נאמר: "רק לא ירבה לו סוסים" - יכול לא ירבה למרכבתו ולפרשיו! תלמוד לומר: "לו" - לו אינו מרבה, אבל מרבה הוא למרכבתו ולפרשיו. אם כן, למה נאמר: "למען הרבות סוס"? סוסים בטלים. מניין אפילו סוס אחד והוא בטל כדיי הוא שיחזיר את העם למצרים? תלמוד לומר: "רק לא ירבה לו סוסים ולא ישיב את העם מצרימה" (אפשר שנוסחו המקראי של ספרי היה "לא ירבה לו <b>סוס</b>" כנוסח מגילת המקדש ותרגום השבעים ("ספרי זוטא דברים", עמוד 257, הערה 8)).<br><br>ב<b>בבלי סנהדרין</b> כא,ב אמרו: תנו רבנן: "לא ירבה לו סוסים" - יכול אפילו כדי מרכבתו ופרשיו! - תלמוד לומר: "לו" - לו (לעצמו) אינו מרבה, אבל מרבה הוא כדי רכבו ופרשיו. הא מה אני מקיים "סוסים"? - סוסים הבטלנים. - ומניין שאפילו סוס אחד והוא בטל שהוא ב"לא ירבה"? - תלמוד לומר: "למען הרבות סוס".<br>והשתא דאמרת "לו" לדרשה הוא דאתא, "לו" דנשים למה לי? - למעוטי הדיוטות (מן האיסור להרבות נשים).</small>
וממשיכים את דברי רבי אחא: <b>"וְכֶסֶף וְזָהָב לֹא יַרְבֶּה לּוֹ מְאֹד"</b> (דברים יז,יז) – מלך אסור להרבות לו כסף וזהב<b>, וכתוב: "וַיִּתֵּן הַמֶּלֶךְ אֶת הַכֶּסֶף בִּירוּשָׁלִַם כָּאֲבָנִים"</b> (מלכים א י,כז) – כמות הכסף שנמצאה בירושלים היתה כל כך גדולה, שהעריך המלך את הכסף כאבנים פשוטות. הרי ששלמה הרבה לו כסף ועבר על האיסור<b>.</b><br>
ושואלים: <b>ולא היו</b> – הכסף והזהב, <b>נגנבות</b> – משום שהיו מצויים בשפע<b>?!</b> (בתמיהה)
ומשיבים: <b>אמר רבי יוסי בן חנינה</b> (אמורא ארץ ישראלי בדור השני)<b>: אבני עשר אמות</b> היו <b>ו</b>אבני <b>שמונה אמות</b> היו (לשון הכתוב במלכים א ז,י: "וּמְיֻסָּד (כל בניין מבנייני בית המלך) אֲבָנִים יְקָרוֹת (כבדות) אֲבָנִים גְּדֹלוֹת, אַבְנֵי עֶשֶׂר אַמּוֹת וְאַבְנֵי שְׁמֹנֶה אַמּוֹת") – מטילי הכסף והזהב היו גדולים כל כך, בני עשר אמות ובני שמונה אמות, שהיה קשה להרים אותם ולגנוב אותם, כי היו כבדים<b>.</b><br>
ומציעים ברייתא: <b>תני</b> – שונה <b>רבי שמעון בן יוחי</b> (בקטע ששון נוסף 'אומר')<b>: אפילו משקלות</b> (גושים המשמשים יחידות שקילה) <b>שהיו בימי שלמה לא היו של כסף אלא של זהב</b> – העושר בימי שלמה היה כה רב עד שגם המשקלות היו עשויים זהב, למרות שהמשקלות האלה נשחקים מהר מרוב שימושן<b>. ומה טעם?</b> – מה המקור בכתוב לדבר זה? (בקטע ששון: 'שנאמר:') <b>"</b>וְכֹל כְּלֵי מַשְׁקֵה הַמֶּלֶךְ שְׁלֹמֹה זָהָב וְכֹל כְּלֵי בֵּית יַעַר הַלְּבָנוֹן זָהָב סָגוּר, <b>אֵין כֶּסֶף נֶחְשָׁב בִּימֵי שְׁלֹמֹה</b> לִמְאוּמָה<b>"</b> (דברי הימים ב ט,כ) – כל הכלים בבית המלכות של שלמה היו עשויים זהב, ולא היו אצל שלמה כלים עשויים כסף, כי בימי שלמה לא יוחס כל ערך למתכת זו<b>.</b><br><br><small>ב<b>קוהלת רבה</b> ב [ב] ג נאמר: "לִשְׂחוֹק אָמַרְתִּי מְהוֹלָל" (קוהלת ב,ב) - אמר רבי אחא: אמר שלמה: שלושה דברים הם ששחקה עליהם מידת הדין ולבסוף הוללתים ועירבבתים: כתוב: "ולא ירבה לו נשים" (דברים יז,יז), וכתוב: "וַיְהִי לוֹ נָשִׁים שָׂרוֹת שְׁבַע מֵאוֹת וּפִלַגְשִׁים שְׁלֹשׁ מֵאוֹת" (מלכים א יא,ג). כתוב: "לא ירבה לו סוסים" (דברים יז,טז), וכתוב: "וַיְהִי לִשְׁלֹמֹה אַרְבָּעִים אֶלֶף אֻרְוֹת סוּסִים לְמֶרְכָּבוֹ" (מלכים א ה,ו). כתוב: "וכסף וזהב לא ירבה לו מאד" (דברים יז,יז), וכתוב: "וַיִּתֵּן הַמֶּלֶךְ אֶת הַכֶּסֶף בִּירוּשָׁלִַם כָּאֲבָנִים" (מלכים א י,כז).<br>ולא היו נגנבות?! - אמר רבי יוסי ברבי חנינא: אבני עשר אמות ואבני שמונה אמות. - תני: רבי שמעון בן יוחאי אומר: אפילו משקלות שהיו בימי שלמה של זהב היו, שנאמר: "אֵין כֶּסֶף נֶחְשָׁב בִּימֵי שְׁלֹמֹה לִמְאוּמָה" (דברי הימים ב ט,כ).<br><br>ב<b>פסיקתא דרב כהנא</b> כו,ב נאמר: "לִשְׂחוֹק אָמַרְתִּי מְהוֹלָל" (קוהלת ב,ב) - אמר רבי אחא: אמר שלמה: דברים ששחקה עליהם מידת הדין הוללתים. כתוב: "לא ירבה לו נשים" (דברים יז,יז), וכתוב: "וַיְהִי לוֹ נָשִׁים שָׂרוֹת שְׁבַע מֵאוֹת וּפִלַגְשִׁים שְׁלֹשׁ מֵאוֹת" (מלכים א יא,ג). כתוב: "לא ירבה לו סוסים" (דברים יז,טז), וכתוב: "וַיְהִי לִשְׁלֹמֹה אַרְבָּעִים אֶלֶף אֻרְוֹת סוּסִים לְמֶרְכָּבוֹ וּשְׁנֵים עָשָׂר אֶלֶף פָּרָשִׁים" (מלכים א ה,ו). כתוב: "וכסף וזהב לא ירבה לו מאד" (דברים יז,יז), וכתוב: "וַיִּתֵּן הַמֶּלֶךְ אֶת הַכֶּסֶף בִּירוּשָׁלִַם כָּאֲבָנִים" (מלכים א י,כז).<br>ולא היו נגנבות?! - אמר רבי יוסה ברבי חנינה: אבנים שלימות של עשר אמות היו ושל שמונה אמות היו. - תני רבי שמעון בן יוחי: אפילו משקלות שהיו בימי שלמה של זהב היו, "אֵין כֶּסֶף נֶחְשָׁב בִּימֵי שְׁלֹמֹה לִמְאוּמָה" (דברי הימים ב ט,כ).<br><br>ב<b>שיר השירים רבה</b> א [א] י נאמר: שלוש עבירות עבר (שלמה):<br>הרבה לו כסף וזהב, שנאמר: "וַיִּתֵּן הַמֶּלֶךְ אֶת הַכֶּסֶף בִּירוּשָׁלִַם כָּאֲבָנִים" (דברי הימים ב ט,כז).<br>ולא היו נגנבות? - אמר רבי יוסי ברבי חנינא: אבני עשר אמות ואבני שמונה אמות.<br>תני: רבי שמעון בן יוחאי אומר: אפילו משקלות שהיו בימי שלמה של זהב היו. הדא היא דכתיב: "אֵין כֶּסֶף נֶחְשָׁב בִּימֵי שְׁלֹמֹה לִמְאוּמָה" (דברי הימים ב ט,כ).<br>הרבה לו נשים, שנאמר: "וְהַמֶּלֶךְ שְׁלֹמֹה אָהַב נָשִׁים נָכְרִיּוֹת רַבּוֹת וְאֶת בַּת פַּרְעֹה, מוֹאֲבִיּוֹת עַמֳּנִיּוֹת אֲדֹמִיֹּת צֵדְנִיֹּת חִתִּיֹּת, מִן הַגּוֹיִם אֲשֶׁר אָמַר ה' אֶל בְּנֵי יִשְׂרָאֵל: לֹא תָבֹאוּ בָהֶם וְהֵם לֹא יָבֹאוּ בָכֶם" (מלכים א יא,א-ב).<br>חנניה בן אחי רבי יהושע אומר: על שם: "ולא תתחתן בם" (דברים ז,ג). - רבי שמעון בן יוחאי אומר: "לְאַהֲבָה" (סופו של הכתוב במלכים) - אהבה ממש, לזנות. - רבי אליעזר בנו של רבי יוסי הגלילי אומר: כתוב: "גַּם אוֹתוֹ הֶחֱטִיאוּ הַנָּשִׁים הַנָּכְרִיּוֹת" (נחמיה יג,כו) - מלמד שהיה בועלן כשהן נידות ולא היו מודיעות אותו. - רבי יוסי בן חלפתא אומר: "לְאַהֲבָה" - לאהבן ולקרבן ולגיירן ולהכניסן תחת כנפי השכינה.<br>נמצאת אומר: חנניה בן אחי רבי יהושע ורבי שמעון בן יוחאי ורבי אליעזר בנו של רבי יוסי הגלילי אמרו דבר אחד, רבי יוסי בן חלפתא פליג אתלתיהון.<br>הרבה לו סוסים, שנאמר: "וַתַּעֲלֶה וַתֵּצֵא מֶרְכָּבָה מִמִּצְרַיִם בְּשֵׁשׁ מֵאוֹת כֶּסֶף וְסוּס בַּחֲמִשִּׁים וּמֵאָה" (מלכים א י,כט).</small><br>• • •
<b>הדחת שלמה מכסאו ומקטרגיו</b><br><b>כתוב</b> – בדברי קוהלת (לפי חז"ל קוהלת הוא שלמה)<b>: "לִשְׂחוֹק אָמַרְתִּי מְהוֹלָל</b>, <b>וּלְשִׂמְחָה - מַה זֹּה עֹשָׂה?"</b> (קוהלת ב,ב) – על השמחה אמרתי: איזו תועלת היא מביאה? <b>-</b> (דברי רבי אחא לעיל נדרשים מחלקו הראשון של הכתוב, ואילו הדברים שלהלן נדרשים מחלקו השני של הכתוב, כמו שהוא במדרשי האגדה המקבילים, והירושלמי קיצר בהבאת הכתוב) <b>אמר הקב"ה לשלמה: מה</b> ה<b>עטרה</b> (כתר) ה<b>זו בראשך?</b> – מפני שאינך ראוי להיות מלך בשל חטאיך. כך נדרש הכתוב: "וּלְשִׂמְחָה - מַה זֹּה עֹשָׂה?". ולפי הדרשה הם דברי הקב"ה לשלמה (לעטרת המלכות קרא שמחה על פי הפסוק: "בָּעֲטָרָה שֶׁעִטְּרָה לּוֹ אִמּוֹ בְּיוֹם חֲתֻנָּתוֹ וּבְיוֹם שִׂמְחַת לִבּוֹ" (שיר השירים ג,יא) ("יפה מראה")) <b>רד מכסאי!</b> – אמר לו "כסאי" ולא "כסאך", שכן ישיבה על כיסא המלך היא כישיבה על כיסא ה' (לכיסא שלמה קרא כיסא ה' על פי הפסוק: "וַיֵּשֶׁב שְׁלֹמֹה עַל כִּסֵּא ה' לְמֶלֶךְ תַּחַת דָּוִיד אָבִיו" (דברי הימים א כט,כג))<br>
<b>רבי יוסי בן חנינה</b> (אמורא ארץ ישראלי בדור השני) <b>אמר: באותה שעה</b> – שאמר הקב"ה לשלמה כך, <b>ירד מלאך</b> – מן השמים, <b>ונדמה</b> (נראה) <b>כדמות שלמה והעמידו</b> – את שלמה, <b>מכסאו וישב תחתיו</b> – במקום שלמה על כסאו<b>. והיה</b> – שלמה, <b>מחזר</b> (הולך וסובב) <b>על בתי כניסיות ובתי מדרשות ואומר: "אֲנִי קֹהֶלֶת הָיִיתִי מֶלֶךְ עַל יִשְׂרָאֵל בִּירוּשָׁלִָם"</b> (קוהלת א,יב) – יש לדרוש, שאמר שלמה "הייתי מלך" בלשון עבר, כיוון שירד מכסאו והוסר ממלכותו ועכשיו אינו מלך<b>. והוו מרין ליה:</b> – והיו אומרים לו: <b>מלכא יתיב על בסיליון דידיה</b> – המלך יושב על כיסא המלוכה שלו (מקור המילה 'בסיליון' ביוונית)<b>, ות מר</b> (=ואת אמר)<b>:</b> – ואתה אומר: <b>"אֲנִי קֹהֶלֶת"?! והיו מכין אותו בקנה</b> – משום שהוחזק כשוטה, <b>ומביאין לפניו קערת גריסין</b> (גרעינים שנגרסו ונכתשו) – לאכול<b>. באותה שעה אמר</b> – שלמה<b>: "וְזֶה הָיָה חֶלְקִי</b> מִכָּל עֲמָלִי<b>"</b> (קוהלת ב,י) – שמחתי היתה השכר שקיבלתי בעד העמל שעמלתי. ויש לדרוש, שאמר שלמה שעכשיו זה בלבד הדבר שנשאר בידו מכל עמלו שהיה לו בעבר. ומהו הדבר הזה? <b>-</b> ומציעים מסורות חלופיות עלומות שֵׁם: <b>אית דמרין:</b> – יש שאומרים: <b>חוטרא</b> – מקל (שהיה נסמך עליו)<b>, ואית דמרין:</b> – ויש שאומרים: <b>קניא</b> (צריך לומר כמו במקבילות במדרשי האגדה: '<b>קודיה</b>') – קוֹדו, קערתו (כלי של חרס או של עץ ששימש לשתייה)<b>, ואית דמרין:</b> – ויש שאומרים: <b>קושרתיה</b> – חגורתו, רצועתו<b>.</b><br><br><small>ב<b>קוהלת רבה</b> ב [ב] ג נאמר: אמר הקב"ה: "וּלְשִׂמְחָה מַה זֹּה עֹשָׂה?" - מה עטרה זו עושה בידך? רד מכסאי! באותה שעה ירד מלאך בדמותו של שלמה וישב על כסאו, והיה שלמה מחזר על בתי כנסיות ובתי מדרשות ועל בתי גדולי (עשירי) ישראל ואומר: "אֲנִי קֹהֶלֶת הָיִיתִי מֶלֶךְ" (קוהלת א,יב), והיו משיבים ואומרים לו: שלמה המלך יושב על כסאו, ואת אומר: אני קוהלת?! והיו מכים אותו בקנה ונותנים לפניו קערה של גריסים. באותה שעה בכה ואמר: "וְזֶה הָיָה חֶלְקִי מִכָּל עֲמָלִי" (קוהלת ב,י).<br>ו<b>שם</b> ב [י] נאמר: "וְזֶה הָיָה חֶלְקִי מִכָּל עֲמָלִי" (קוהלת ב,י) - מאן דאמר: קודיה (קערתו), ומאן דאמר: קשרתיה (חגורתו).<br><br>ב<b>פסיקתא דרב כהנא</b> כו,ב נאמר: "וּלְשִׂמְחָה מַה זֹּה עֹשָׂה?" (קוהלת ב,ב) - אמר לו הקב"ה: מה עטרה זו עושה בידך? רד מכסאי! - באותה שעה ירד מלאך בדמותו של שלמה וישב לו על כסאו, והיה מחזר שלמה על כל בתי כנסיות ועל כל בתי מדרשות שהיו בירושלם ואומר להם: "אֲנִי קֹהֶלֶת הָיִיתִי מֶלֶךְ עַל יִשְׂרָאֵל בִּירוּשָׁלִָם" (קוהלת א,יב) (דרשו ממה שאמר "הייתי מלך" בלשון עבר, ששלמה ירד מכסאו לזמן מה), והם אומרים לו: שלמה המלך יושב על כסאו, ואת אומר: אני שלמה המלך?! ומה היו עושים לו? היו מכים אותו בקנה ונותנים לפניו קערה של גריסים.<br><br>ב<b>רות רבה</b> (לרנר) ה,ו נאמר: אמר רבי יוסי ברבי חנינא: מלאך בא בדמות שלמה וישב לו על כסאו. והיה שלמה מחזר על פתחיהם של ישראל ועל בתי כנסיות ועל בתי מדרשות ואומר להם: "אני קהלת הייתי מלך על ישראל בירושלים" (קוהלת א,יב). מה היתה אחת מהן עושה? היתה נותנת קערה של גריסים, ומכה אותו בקנה על ראשו ואומרת לו: שלמה יושב על כסאו, ואת אומר: אני שלמה בן דוד?!<br><br>ב<b>בראשית רבה</b> (כי"ו) פרשה צו נאמר: מהו "וזה היה חלקי מכל עמלי"? (קוהלת ב,י) - מן דמר: קופתיה (סלו), ומן דמר: קודיה (קערתו), ומן דמר: קשרתיה (חגורתו).<br><br>ב<b>בבלי גיטין</b> סח,ב אמרו: על אותה שעה אמר שלמה: "וזה היה חלקי מכל עמלי" (קוהלת ב,י).<br>מאי "וזה"? - רב ושמואל. חד אמר: מקלו, וחד אמר: קודו (קערתו).<br>היה מחזר על הפתחים (למזון). כל מקום שהגיע אמר: "אני קוהלת, הייתי מלך על ישראל בירושלים" (קוהלת א,יב).<br><br>הסיפור בירושלמי מדבר על מלאך שמלך תחת שלמה. בניגוד לכך, הסיפור בבבלי מדבר על מלך השדים. הדבר מתאים לעובדה שבירושלמי אין כמעט זכר לשדים, אבל בבבל דיברו הרבה על שדים.</small><br>
ושואלים: <b>ומי קיטרגו</b> (לימד עליו חובה) – על שלמה לפני הקב"ה<b>?</b>
ומשיבים: <b>אמר רבי יהושע בן לוי</b> (אמורא ארץ ישראלי בדור הראשון)<b>: יו'ד שב"יַרְבֶּה" קיטרגו</b> – האות יו'ד של המילה "ירבה" (דברים יז,טז-יז) קָבְלה לפני הקב"ה על שלמה שביטל אותה, שעבר שלמה על 'לא ירבה לו נשים' ועל 'לא ירבה לו סוסים' ועל 'לא ירבה לו כסף וזהב' (נראה שנקט יו'ד שב"ירבה" דווקא משום שהיא בראש המילה העיקרית החוזרת בשלושה הדברים האסורים על המלך)<b>.</b><br>
ומביאים ברייתא: <b>תני</b> – שונה <b>רבי שמעון בן יוחי</b> (תנא בדור הרביעי)<b>: עלה</b> – לשמים, <b>ספר משנה תורה</b> – ספר דברים, <b>ונשתטח</b> (שכב מלוא קומתו) <b>לפני הקב"ה. אמר לפניו: רבון העולם</b> (אדון העולם, קריאת פנייה אל אלוהים)<b>, כתבתה</b> (כתבתָּ) <b>בתורתך: כל דייתיקי</b> (שטר צוואה (מקור המילה ביוונית)) <b>שבטלה מקצתה - בטלה כולה</b> – כל שטר צוואה שכתובים בו תנאים, אם מבטלים חלק מהם - מבטלים בזה את הכול (על פי רוב, התנאים שבשטר תלויים זה בזה)<b>, והרי שלמה מבקש לעקור</b> (לבטל, למחוק) <b>יו'ד ממני</b> – יו'ד שב"ירבה" שכתוב בספר דברים. ואם ייעקר מקצתה של התורה, ייעקר כולה (הלשון 'כתבת בתורתך: כל דייתיקי...' דחוק, כי לא מצאנו רמז לדין זה במקרא. לעומת זאת, הדין 'עדות שבטלה מקצתה בטלה כולה' הוא דין הנלמד מהתורה. התורה היא הן עדות והן צוואתו של ה' ("מראה הפנים"). - ואולי יש לגרוס בירושלמי ובמקבילה בשיר השירים רבה: 'כל עדות...'. אפשר ש'דייתיקי' הוא חילוף שמקורו במקבילה בויקרא רבה, ששם הלשון שונה במקצת, אך שם אין 'כתבת בתורתך')<b>. אמר לה</b> (צריך לומר: 'ל<b>ו</b>' - לספר) <b>הקב"ה: שלמה ואלף כיוצא בו</b> (כדומה לו, כמוהו) <b>בטילין, ודבר ממך אינו בטל.</b>
כיוון שדיברו בהשמטת האות יו'ד על ידי שלמה, מדברים כאן בהשמטת האות יו'ד על ידי הקב"ה.
<b>רבי הונא</b> (אמורא ארץ ישראלי בדור הרביעי) אמר <b>בשם רבי אחא</b> (אמורא ארץ ישראלי בדור הרביעי)<b>: יו'ד שנטל הקב"ה מאמינו שרה</b> – שהיה שמה שרי ושינה הקב"ה את שמה וקרא אותה שרה, <b>ניתן חציו על שרה וחציו על אברהם</b> – יו'ד מניינו עשר ונחלק לשני ה'אים, שכל אחד מניינו חמש, אחד לשרה, ואחד שנוסף לאברהם, שהיה שמו אברם ושינה הקב"ה את שמו וקרא אותו אברהם<b>.</b><br>
ומביאים ברייתא: <b>תני</b> – שונה <b>רבי הושעיה</b> (מגדולי אמוראי ארץ ישראל בדור הראשון)<b>: עלה יו'ד ונשתטח לפני הקב"ה ואמר: רבון העולמים, עקרתני מן הצדקת הזאת</b> – משמה של שרי, שקראת את שמה שרה<b>. אמר לו הקב"ה: צא לך</b> – אל תדאג לזה<b>. לשעבר</b> (בזמן שעבר) <b>היית נתון בשם נקיבה ובסוף תיבה</b> (מילה) – שרי<b>. חייך</b> (לשון שבועה והבטחה) <b>שאני נותנך בשם זכר ובראש תיבה</b> – יהושע. והרי הזכר חשוב מן הנקבה, משום שהוא חייב בכל המצוות, והיא רק בחלקן, הוא חייב בלימוד תורה, ואילו עליה, לדעת הרוב, נאסר ללמוד, הוא היורש הראשון, והיא יורשת רק כשאין זכר<b>. הדא הוא</b> (צריך לומר: 'ה<b>י</b>א') <b>דכתיב:</b> – זה הוא [הדבר] שכתוב (בפרשת המרגלים): <b>"וַיִּקְרָא מֹשֶׁה לְהוֹשֵׁעַ בִּן נוּן יְהוֹשֻׁעַ"</b> (במדבר יג,טז) – משה שינה את שמו מהושע ליהושע. - הרי שנחלקו חכמים להיכן הלכה היו'ד שניטלה משרי (היו'ד של שרי שנתבטלה וחזרה מראה שאין אות בטילה מן התורה לעולם)<b>.</b><br><br><small>ב<b>ויקרא רבה</b> יט,ב נאמר: ...שלמה המלך, על ידי שביקש לעקור דבר אחד מן התורה, עלה וקיטרגו. ומי קיטרגו? רבי יהושע בן לוי אמר: יו'ד של "ירבה" קיטרגו.<br>תני רבי שמעון בן יוחי: ספר משנה תורה עלה ונשתטח לפני הקב"ה, אמר לפניו: ריבונו של העולם, עקרני שלמה ועשאני פלסטר (מה שאינו ממשי, דבר שאין לסמוך עליו, מזוייף), שכל דייתיקי ששניים ושלושה דברים בטילים ממנה - כולה בטילה, והרי שלמה המלך מבקש לעקור יו'ד אחד ממני. כתוב: "לא ירבה לו נשים" (דברים יז,יז), והרבה לו נשים; "לא ירבה לו סוסים" (דברים יז,טז), והרבה לו סוסים; 'לא ירבה לו כסף וזהב' (דברים יז,יז), והרבה לו כסף וזהב. אמר לו הקב"ה: צא לך (אל תדאג לזה), הרי שלמה בטל ומאה כיוצא בו, ויו'ד ממך אינו בטל לעולם.<br>רבי הונא בשם רבי אחא: יו'ד שנטל הקב"ה משמה של שרה חלקו לשניים, חציו לאברהם וחציו לשרה.<br>אמר רבי יהושע בן קרחה: יו'ד של שרה עלה ונשתטח לפני הקב"ה, אמר לפניו: ריבונו של העולם, עקרתני משמה של צדקת. אמר לו הקב"ה: צא לך, לשעבר היית נתון בשמה של נקבה בסופה של תיבה, אבל עכשיו הרי אני נותנך בשמו של זכר בראשה של תיבה. הדא היא דכתיב: "ויקרא משה להושע בן נון יהושע" (במדבר יג,טז).<br><br>ב<b>שיר השירים רבה</b> ה [יא] ג-ד נאמר: ...אם מתכנשים כל באי עולם לעקור יו'ד, שהוא קטן שבאותיות שבתורה, אינם יכולים. ממי את למד? משלמה המלך, שעל ידי שביקש לעקור יו'ד מן התורה, עלה וקטרג. ומי קטרג? רבי יהושע בן לוי אמר: יו'ד שב"ירבה" קטרג.<br>רבי שמעון בן יוחאי אומר: ספר משנה תורה עלה ונשתטח לפני הקב"ה ואמר לפניו: ריבונו של העולם, כתבת בתורתך: דייתיקי שמקצתה בטלה - כולה בטלה, והרי שלמה המלך מבקש לעקור יו'ד שבתורה. אמר לו הקב"ה: [צא] לך, הרי שלמה בטל ומאה כיוצא בו, ויו'ד שבך אינו בטל לעולם.<br>רבי יהושע בן קרחה אומר: יו'ד שבשרי עלה ונשתטח לפני הקב"ה ואמר: ריבונו של העולם, עקרתני משמה של צדקת זו. אמר לו הקב"ה: [צא] לך, מתחילה היית בסופן של אותיות ובשם נקבה, עכשיו אני נותנך בשמו של זכר ובראשן של אותיות, בצדיק שבעולמי. הדא היא דכתיב: "ויקרא משה להושע בן נון יהושע" (במדבר יג,טז).<br><br>ב<b>שמות רבה</b> ו,א נאמר: כשנתן הקב"ה התורה לישראל, נתן בה מצוות עשה ומצוות לא תעשה, ונתן בה למלך מקצת מצוות (המיוחדות למלך בלבד ומנויות להלן): "לא ירבה לו סוסים" (דברים יז), "וכסף וזהב לא ירבה לו מאד" (דברים יז), "ולא ירבה לו נשים ולא יסור לבבו" (דברים יז). עמד שלמה והחכים (התחכם) על גזירתו של הקב"ה ואמר: למה אמר הקב"ה "לא ירבה לו נשים"? בשביל שלא יסור לבבו. אני ארבה ולבבי לא יסור בי.<br>אמרו רבותינו: באותה שעה עלה יו'ד שב"ירבה" לפני הקב"ה ונשתטחה ואמרה לפניו: ריבונו של העולם, לא כך אמרת: אין אות מן התורה בטלה לעולם?! (שהתורה נצחית היא גם בכתבהּ ובכתיבה) הרי שלמה עמד וביטל אותי, והוא היום יבטל אות אחת ולמחר אחרת עד שיבטל כל התורה! (אין האות יו'ד חוששת לעצמה בלבד, אלא חוששת היא לעתיד כל התורה כולה) אמר לה הקב"ה: שלמה ואלף כיוצא בו בטלים, וקוצה (קוץ, חלק קטן מן האות) ממך איני מבטל לעולם.<br>ומניין שביטל יו'ד מן התורה וחזר לתוכה? (חיזוק לטענתה של האות יו'ד: אם כבר מוחק ה' אות מן התורה, הוא מחזירה לתוך הספר במקום אחר) שכתוב: "שרי אשתך לא תקרא את שמה שרי כי שרה שמה" (בראשית יז,טו) - הרי ביטל. והיכן חזר? "ויקרא משה להושע בן נון יהושע" (במדבר יג,טז).<br><br>בשמות רבה טענתה של האות יו'ד שב"ירבה" היא במקבילות טענתו של ספר משנה תורה.<br><br>ב<b>בראשית רבה</b> מז,א נאמר: "לא תקרא את שמה שרי כי שרה שמה" - אמר רבי יהושע בן קרחה: יו'ד שנטל הקב"ה משרי היה טס ופורח לפני הקב"ה, אמר לפניו: ריבון כל העולמים, בשביל שאני קטן מכל האותיות הוצאתני משם הצדקת? אמר לו הקב"ה: לשעבר היית בשמה של נקבה ובסוף האותיות, עכשיו אני נותנך בשם זכר ובראש האותיות - "ויקרא משה להושע בן נון יהושע" (במדבר יג,טז).</small><br>• • •
<b>מלך כותב לו ספר תורה וקורא בו</b><br>במשנה שנינו: <b>"וכותב ספר תורה לשמו".</b>
מביאים ברייתא המוסבת על המשנה: <b>שלא יהא</b> – המלך, <b>ניאות</b> (נהנה) <b>לא בשל אביו ולא בשל רבו</b> – בספר תורה שהניח לו אביו או רבו, אלא הוא צריך להשתמש בספר תורה שנכתב לשמו<b>. ומגיהין</b> (בודקים ומתקנים שיבושים) <b>אותו</b> – את ספר התורה של המלך, <b>מספר עזרה</b> – על פי ספר תורה מן העזרה שבמקדש (הספרים שהיו נמצאים בעזרה היו הנוסח הנכון היחידי של התורה), <b>על פי בית דין של שבעים ואחד</b> – בפיקוחם של חכמי הסנהדרין הגדולה שישבו במקדש, כדי שספר התורה של המלך יהיה מדויק (במקדש היו סופרים הכותבים ומגיהים ספרי תורה, והם כתבו והגיהו גם את ספר התורה של המלך. ראה התרגום המיוחס ליונתן: "וכתב לו" - ויכתבון ליה סביא (ויכתבו לו הזקנים))<b>.</b><br><br><small>ב<b>תוספתא סנהדרין</b> ד,ז שנו: "וכותב לו ספר תורה לשמו" - שלא יהא ניאות בשל אבותיו אלא בשלו, שנאמר: "וכתב לו" (דברים יז,יח) - שתהא כתובה לשמו.<br>ומגיהים אותו בבית דין של כוהנים ובבית דין של לוויים ובבית דין של ישראל המשיאים לכהונה (כלומר, בסנהדרין, שהרי היו ממנים שם רק כוהנים ולוויים וישראלים מיוחסים).<br><br>ב<b>ספרי דברים</b> פסקה קס נאמר: "וכתב לו" - לשמו, שלא יהא ניאות בשל אבותיו.<br>"מלפני הכוהנים הלווים" - שתהא מוגהת מלפני הכוהנים הלוויים.<br><br>ב<b>בבלי סנהדרין</b> כא,ב אמרו: "וכותב ספר תורה לשמו". - תנא: ובלבד שלא יתנאה בשל אבותיו.</small><br>• • •
במשנה שנינו: <b>"יוצא למלחמה והיא עמו... שנאמר: 'וְהָיְתָה עִמּוֹ וְקָרָא בוֹ כָּל יְמֵי חַיָּיו'</b> (דברים יז,יט)<b>".</b>
מביאים ברייתא: <b>והרי דברים ק</b>ו<b>ל וחומר:</b> – הרי אפשר להסיק מהעניין שאנו עוסקים בו בשיטת קול וחומר: <b>ומה אם מלך ישראל שהיה עסוק בצרכי ישראל - נאמר בו: "וְקָרָא בוֹ כָּל יְמֵי חַיָּיו"</b> (דברים יז,יט) – למרות זאת ציוותה אותו התורה שיתפנה לקרוא בספר התורה תמיד וללמוד ממנו<b>, ההדיוט</b> (פשוט (מקור המילה ביוונית)) – שאינו עסוק בצורכי ישראל, <b>- על אחת כמה וכמה!</b> – בוודאי ובוודאי שהוא מצווה להתפנות ללמוד תורה תמיד<b>. כיוצא בו</b> (כדומה לו, כמוהו)<b>, נאמר ביהושע: "וְהָגִיתָ בּוֹ יוֹמָם וָלַיְלָה"</b> (יהושע א,ח) – ה' אמר ליהושע: עליך להתבונן ולקרוא בספר התורה תמיד. מכאן שצריך לעסוק בתורה ביום ובלילה<b>. והלא דברים ק</b>ו<b>ל וחומר: ומה אם יהושע שעוסק בצורכי ישראל</b> – בכיבוש הארץ ובחלוקתה, <b>- נאמר בו: "וְהָגִיתָ בּוֹ יוֹמָם וָלַיְלָה"</b> (יהושע א,ח) – למרות זאת ציווה אותו ה' שיעסוק בתורה ביום ובלילה<b>, הדיוט</b> – שאינו עסוק בצורכי ישראל, <b>- לא כל שכן?!</b> (בתמיהה) – בוודאי שהוא צריך לעסוק בתורה ביום ובלילה.<br><br><small>ב<b>תוספתא סנהדרין</b> ד,ח-ט שנו: והלא דברים קול וחומר. ומה אם מלך ישראל שלא עסק אלא בצורכי ציבור - נאמר בו: "והיתה עימו וקרא בו כל ימי חייו" (דברים יז,יט), שאר בני אדם - על אחת כמה וכמה!<br>כיוצא בו: "ויהושע בן נון מלא רוח חוכמה כי סמך משה את ידיו עליו" וגו' (דברים לד,ט), וכן הוא אומר: "ומשרתו יהושע בן נון נער לא ימוש מתוך האוהל" (שמות לג,יא), וכן הוא אומר: "לא ימוש ספר התורה הזה מפיך והגית בו יומם ולילה" (יהושע א,ח). והלא דברים קול וחומר. ומה יהושע בן נון שעסק בכיבוש הארץ ועומד לחלקה לישראל - נאמר בו: "לא ימוש" וגו', שאר בני אדם - על אחת כמה וכמה!</small><br>• • •
<strong><big>תלמוד</big></strong><br><b>דיני מלך ומעמדם של הנשיא והחכם שנסמך</b><br>במשנה שנינו: "אין רוכבין על סוסו, ואין יושבין על כסאו, ואין משתמשין בשרביטו".
מביאים ברייתא: <b>מלך ישראל אין רוכבין על סוסו, ואין יושבין על ניסלו</b> (צריך לומר: 'בסיליו' / 'בסיליונו'. וכן הגיה ב"כיכר לאדן") – על כיסא המלוכה שלו (המילה 'בסיליון' נזכרה לעיל)<b>, ואין משתמשין לא בכתרו ולא בשרביטו ולא באחד מכל משמשיו</b> (כלי שימושו)<b>. וכשמת, כולן נשרפין לפניו</b> – כדי שלא ישתמש בהם אחר<b>, שנאמר</b> – בנבואה על צדקיהו מלך יהודה<b>: "בְּשָׁלוֹם תָּמוּת</b>, <b>וּכְמִשְׂרְפוֹת אֲבוֹתֶיךָ</b>, <b>הַמְּלָכִים הָרִאשֹׁנִים אֲשֶׁר הָיוּ לְפָנֶיךָ</b>, <b>כֵּן יִשְׂרְפוּ לָךְ"</b> (ירמיהו לד,ה) – ירמיהו הודיע לצדקיהו שימות מיתה טבעית ולא ימות בחרב בידי האויבים, ואחרי מותו ייעשה לו הכבוד שנוהגים לעשות למלכים במותם ושנעשה לאבותיו, ששורפים שריפה לכבודם (השריפה כאן היא המנהג לערוך מדורה גדולה ולשרוף עליה בשמים לכבודו של המלך הנפטר בשעת קבורתו, כפי שמצאנו באסא מלך יהודה: "וַיַּשְׁכִּיבֻהוּ בַּמִּשְׁכָּב אֲשֶׁר מִלֵּא בְּשָׂמִים וּזְנִים מְרֻקָּחִים בְּמִרְקַחַת מַעֲשֶׂה וַיִּשְׂרְפוּ לוֹ שְׂרֵפָה גְּדוֹלָה עַד לִמְאֹד" (דברי הימים ב טז,יד). השריפה מלמדת על כבוד גדול שעושים למת). - ויש ללמוד מן הכתוב ששורפים את כלי תשמישו של המלך כשמת<b>.</b><br><br><small>ב<b>תוספתא סנהדרין</b> ד,ב-ג שנו: ואין רוכבים על סוסו, ואין יושבים על כסאו (בכתב יד אחד (וינה) של התוספתא) / ניסלו סַפסֵלו (בכתב יד שני (ערפורט) של התוספתא), ואין משתמשים בכתרו ובשרביטו ולא באחד מכל משמשיו. מת - כולם נשרפים עליו, שנאמר: "בשלום תמות, וכמשרפות אבותיך המלכים הראשונים..." (ירמיהו לד,ה). ...מה הם שורפים עליהם? מיטתו וכל כלי תשמישו.<br><br>"כסאו" הוא כנוסח המשנה. "ניסלו" הוא כנוסח הירושלמי שלפנינו. הסופר של כתב היד השני הוסיף מילה פשוטה יותר, ספק נוסח אחר ספק פירוש למילה "ניסלו": "ספסלו". המילה "ספסלו" מנוקדת.<br><br>ב<b>תוספתא שבת</b> ז,יח שנו: שורפים על המלכים (על מלכי ישראל שמתו), ולא מדרכי האמורי (אין זה מנהג עובדי עבודה זרה, אף על פי שהיה מקובל גם על אומות העולם), שנאמר: "בשלום תמות, וכמשרפות אבותיך המלכים הראשונים..." (ירמיהו לד,ה). ...ומה הם שורפים עליו? מיטתו וכל כלי תשמישו.<br><br>ב<b>בבלי עבודה זרה</b> יא,א אמרו: שורפים על המלכים, ולא מדרכי האמורי, שנאמר: "בשלום תמות, ובמשרפות אבותיך המלכים הראשונים..." (ירמיהו לד,ה). ... ומה הם שורפים עליהם? מיטתם וכל כלי תשמישם.</small><br>• • •
במשנה שנינו: <b>"ואין רואין אותו ערום, ולא כשמסתפר, ולא בבית המרחץ".</b>
מציעים פסוק המשמש כמקור להלכה במשנה: <b>על שם</b> (משום)<b>: "מֶלֶךְ בְּיָפְיוֹ תֶּחֱזֶינָה עֵינֶיךָ"</b> (ישעיהו לג,יז) – אתה, היושב לירושלים, תזכה לראות את המלך בכל יופיו והדרו. - ויש ללמוד מן הכתוב שאין לראות את המלך כשאינו בכל יופיו. כשהמלך לבוש בגדי מלכות מפוארים הוא נראה בכל יופיו, ולכן אין רואים אותו ערום ולא כשהוא מסתפר ולא בבית המרחץ<b>.</b><br><br><small>מהמשנה עולה שהטעם לדין זה הוא משום "שתהא אימתו עליך". בירושלמי, לעומת זאת, הטעם לדין זה הוא משום "מלך ביופיו תחזינה עיניך". אפשר שהמשנה שבפני הירושלמי נשנתה בלא הטעם "שתהא אימתו עליך".</small><br>
ומספרים: <b>רבי חנינה</b> (בר חמא, אמורא ארץ ישראלי בדור הראשון) <b>סלק גבי</b> – עלה אצל <b>רבי יודן נשייא</b> (רבי יהודה השני, הנשיא בדור הראשון והשני לאמוראים)<b>. נפק לגביה לבוש</b> (צריך לומר: 'לב<b>י</b>ש') <b>אותניתיה</b> (צריך לומר: 'אותני<b>נ</b>יה' (מילה יוונית)) – יצא אליו לבוש בגד פשתן שלו<b>. אמר ליה:</b> – אמר לו (רבי חנינה): <b>חזור ולבוש לגין</b> (צריך לומר: 'ל<b>נו</b>ן' (מילה יוונית)) <b>דידך</b> – חזור ולבש בגד צמר שלך<b>, משום "מֶלֶךְ בְּיָפְיוֹ תֶּחֱזֶינָה עֵינֶיךָ"</b> (ישעיהו לג,יז) – שהנשיאים בארץ ישראל היו ראשי האומה ומנהיגיה כעין מלכים, ולכן נוהגים בהם כבוד כבמלכים, ועליהם להקפיד ללבוש בפני אחרים בגדים יפים והדורים (אם הנשיא לובש את האותנין שלו, הוא מראה קרבה יתירה לאדם שליבו גס בו, ואין כאן "מלך ביופיו תחזינה עיניך". ובויקרא רבה א,יד: "למלך שנגלה על בן ביתו באותנין שלו", והפירוש הוא שכביכול נגלה ה' למשה כמלך לבן ביתו, שליבו גס בו (הערות שאול ליברמן, "מדרש ויקרא רבה", עמוד תתע). - בעניין שריפה על המלכים שנזכרה לעיל שנו בתוספתא שבת ז,יח וסנהדרין ד,ג ובבבלי עבודה זרה יא,א: "כשם ששורפים על המלכים, כך שורפים על הנשיאים")<b>.</b><br>
ומספרים עוד: <b>רבי יוחנן</b> (גדול אמוראי ארץ ישראל בדור השני) <b>סלק גבי</b> – עלה אצל <b>רבי יודן נשייא. נפק לגביה בחלוקא דכיתנא</b> – יצא אליו בחלוק של פשתן<b>. אמר ליה:</b> – אמר לו (רבי יוחנן): <b>חזור ולבוש חלוקך דעמרא</b> – חזור ולבש חלוקך של צמר<b>, משום "מֶלֶךְ בְּיָפְיוֹ תֶּחֱזֶינָה עֵינֶיךָ"</b> (ישעיהו לג,יז)<b>. מי נפק אמר ליה:</b> – כשיצא (רבי יוחנן) אמר לו (רבי יודן הנשיא לשמשו): <b>אייתי עטעמה</b> (נראה שצריך לומר: 'מטעומה') – הבא טעימה, מטעמת (דבר מועט לטעום)<b>. אמר ליה:</b> – אמר לו (רבי יוחנן לרבי יודן הנשיא): <b>שלח ואייתי לך</b> – שלח (את שמשך) ויביא לך את <b>מנחם טלמ</b>י<b>א</b> – המכין ככרות לחם או אופה עוגות, שהיה מומחה למאכל ולמאפה (הסבר זה אינו אלא השערה בלבד ("אוצר כינויי עובדים בספרות התלמוד והמדרש", עמוד 57))<b>, דכתיב:</b> – שכתוב (בתיאור אשת החיל): <b>"וְתוֹרַת חֶסֶד עַל לְשׁוֹנָהּ"</b> (משלי לא,כו) – היא מדברת בחסד, באהבה. והתכוון רבי יוחנן בכתוב זה לומר לרבי יודן הנשיא שאין ראוי לו לדבר בלשון שאינה יפה ומכובדת, ש"אייתי מטעומה" הוא לשון של הדיוט ולא של נשיא<b>. מי נפק חמא</b> – כשיצא (רבי יוחנן מביתו של רבי יודן הנשיא) ראה את <b>רבי חנינה בר סיסי</b> (אמורא ארץ ישראלי בדור השני) <b>מפצע קיסין</b> – מבקע עצים<b>. אמר ליה:</b> – אמר לו (רבי יוחנן): <b>רבי, לית הוא כבודך!</b> – אין הוא כבודך! <b>אמר ליה:</b> – אמר לו (רבי חנינא בר סיסיי): <b>ומה ניעביד?</b> – ומה אעשה? <b>ולית לי מאן דמשמשיני!</b> – ואין לי מי שמשמש אותי (ומבקע עצים בשבילי)! <b>אמר ליה:</b> – אמר לו (רבי יוחנן): <b>אין לא הוה לך מאן דמשמשך, לא מקבלה עלך מתמנייא</b> – אם לא היה לך מי שמשמש אותך, לא לקבל עליך להתמנות (לא היה לך להסכים להיסמך, מפני שראיית אדם שהתמנה לשררה על הציבור כשהוא עושה מלאכה כביקוע עצים מקלה בעיני הרואים את הכבוד כלפיו. - המשותף לשתי ההערות שהעיר רבי יוחנן לרבי יודן הנשיא ולהערה שהעיר רבי יוחנן לרבי חנינה בר סיסיי הוא, שעל בעלי השררה להקפיד בפני אחרים על לבושם ודיבורם ועיסוקם משום כבודם)<b>.</b><br><br><small>ב<b>בבלי קידושין</b> ע,א אמרו (תרגום): בא (רב יהודה לנהרדעא), מצא אותו (את רב נחמן) שהוא עושה מעקה. אמר לו (רב יהודה לרב נחמן): האם אין סובר, אדוני, את זו (ההלכה) שאמר רב נהילאי בר אידי אמר שמואל: כיוון שנתמנה אדם פרנס על הציבור, אסור לעשות מלאכה בפני שלושה?...</small>
ומספרים עוד: <b>תירגם</b> – תרגם (ביאר את הכתוב בדרשה בציבור) <b>יוסי מעוני</b>א (אמורא ארץ ישראלי בדור השני) – המעוני (של מעון - יישוב בשולי הרי הגליל התחתון וסמוך לים כינרת, מעל העיר טבריה. היה מקום אחד ממשמרות הכהונה בגליל) <b>בכנישתא</b> – ב[בית] הכנסת, <b>בטיבריה</b> (אפשר שהיה זה בית הכנסת של אנשי מעון שעברו לטבריה, ראה מקבילה בבראשית רבה)<b>:</b> – יוסי המעוני דרש את הכתוב שלהלן, שה' מוכיח בתחילה את הכוהנים, ואחר כך את העם, ובסוף את בית המלך: <b>"שִׁמְעוּ זֹאת הַכֹּהֲנִים"</b> (הושע ה,א) – ה' אומר אל הכוהנים: <b>- למה לית אתון לעין באוריתא?</b> – למה אין אתם יגעים בתורה (בתלמוד התורה)? <b>לא יהבית לכון עשרין וארבע מתנתא?!</b> – (וכי) לא נתתי לכם עשרים וארבע מתנות (מתנות הכהונה שהעם נותנים לכוהנים, כדי שלא יהיו הכוהנים טרודים בפרנסה ויהיו פנויים לעסוק בתורה)?! <b>אמרון ליה:</b> – אמרו לו (הכוהנים לה'): <b>לא יהבין לן כלום</b> – לא נותנים לנו כלום<b>. "וְהַקְשִׁיבוּ בֵּית יִשְׂרָאֵל"</b> (שם) – כיוון שהכוהנים הטילו את האשמה על העם, ה' פונה אל העם ואומר להם: <b>- למה לית אתון יהבין עשרין וארבע מתנתא דפקידית יתכון בסיני?</b> – למה אין אתם נותנים (לכוהנים) עשרים וארבע מתנות שציוויתי אתכם בסיני? <b>אמרון ליה:</b> – אמרו לו (העם לה'): <b>מלכא נסיב כולא</b> – המלך לוקח את הכול (כל המתנות, ואינו מאפשר לעם לקיים את מצוות מתנות הכהונה. - לפי המקבילה בבראשית רבה, העם אמרו שהאנשים של בית הנשיא לוקחים את הכול)<b>. "וּבֵית הַמֶּלֶךְ הַאֲזִינוּ כִּי לָכֶם הַמִּשְׁפָּט"</b> (שם) – כיוון שהעם הטילו את האשמה על המלך, ה' פונה אל אנשי בית המלך ואומר להם (בית המלך נדרש על בית הנשיא): <b>- לכם אמרתי</b> – בעניין מתנות הכהונה<b>: "וְזֶה יִהְיֶה מִשְׁפַּט הַכֹּהֲנִים</b> מֵאֵת הָעָם<b>"</b> (דברים יח,ג) – זה יהיה החלק הקבוע שיינתן לכוהנים מאת העם. ודרש "לכם המשפט" - לכם היה מסור משפט הכוהנים, שעליכם היתה מוטלת החובה לאכוף את נתינת מתנות הכהונה שהן חוק ומשפט לכוהנים מאת העם, ואתם לא עשיתם כן<b>. עתיד אני לישב עמהן</b> – עם אנשי בית המלך, <b>בדין ולפסקן</b> – לפסוק את דינם, <b>ולאבדן מן העולם</b> (כדרכן של דרשות בציבור, הדרשה של יוסי המעוני מבטאת האשמות ההולמות את המציאות בזמנו. דבריו הם התקפה וקטרוג על בית הנשיא)<b>.</b><br>
<b>שמע רבי יודן נשייא</b> – את דרשת יוסי המעוני והבין את הדרשה כביקורת קשה ונוקבת על הנשיא וביתו, <b>וכעס</b> – על יוסי המעוני, מפני שפגע בכבוד הנשיאות<b>. דחל וערק</b> – פחד (יוסי המעוני מעונשו של הנשיא) וערק (ברח, נמלט)<b>.</b>
<b>סלקון</b> – עלו (אל רבי יודן הנשיא) <b>רבי יוחנן</b> (גדול אמוראי ארץ ישראל בדור השני) <b>וריש לקיש</b> (רבי שמעון בן לקיש, מגדולי אמוראי ארץ ישראל בדור השני) <b>לפייס ליה</b> – לפייס אותו (משום שחששו ממתיחות שתיווצר בין החכמים ובין בית הנשיא)<b>. אמרו ליה:</b> – אמרו לו (רבי יוחנן וריש לקיש לרבי יודן הנשיא): <b>רבי, גברא רבא הוא</b> – אדם גדול הוא (יוסי המעוני)<b>. אמר ליה:</b> – אמר לו (רבי יודן הנשיא לרבי יוחנן, ולפי המקבילה בבראשית רבה - לריש לקיש. - ואולי צריך לומר: 'אמר לון'): <b>איפשר כל מאן דנא שאיל ליה הוא מגיב לי?</b> – אפשר כל מה שאני שואל אותו (את יוסי המעוני) הוא משיב לי? (בלשון שאלה. או: הוא משיב לי?! בתמיהה. - בכך התכוון רבי יודן הנשיא לבחון את יוסי המעוני ולבדוק האם הוא אדם גדול) <b>אמרו ליה:</b> – אמרו לו (רבי יוחנן וריש לקיש לרבי יודן הנשיא): <b>אין</b> – כן<b>.</b><br>
<b>אמר ליה:</b> – אמר לו (רבי יודן הנשיא ליוסי המעוני): <b>מהו דין דכתיב:</b> – מהו זה שכתוב (מה פירוש הפסוק הזה): <b>"כִּי זָנְתָה אִמָּם"</b> (הושע ב,ז) – האומה בגדה בה' ועבדה אלהים אחרים<b>? - וכי שרה אמינו זונה הייתה?!</b> (בתמיהה)
<b>אמר ליה:</b> – אמר לו (יוסי המעוני לרבי יודן הנשיא): <b>כבת כן אמה</b> – דרכי הבת מעידים על טיב האם, כי האם היא שחינכה את הבת, ואם הבת זנתה, גם אימה כך<b>, כְּאִמָּה בִּתָּהּ</b> (לשון הפסוק ביחזקאל טז,מד, ראה להלן) – ההתנהגות הפרועה של האם משפיעה על התנהגותה של הבת, ואם האם זנתה, גם בתה כך, שהבת הולכת בדרכי אימה וחוטאת כמוה<b>. כדור כן הנשיא</b> – אם הדור אינו הגון, סימן שגם הנשיא אינו הגון<b>, כנשיא כן הדור</b> – הדור הולך אחרי הנשיא, ואם הנשיא אינו הגון, גם העם אינו הגון<b>. כמזבח</b> (צריך להוסיף: '<b>כן</b>') <b>כהניו</b> – המזבח טורף, וכוהניו גם כן טורפים (נראה שהפתגם הזה מכוון כלפי אלה שעיסוקם בדברים המקודשים ביותר, אלא שעיניהם לבִצעם)<b>. כהנא</b> (שֵׁם דרשן לא ידוע. ואולי הכוונה כלפי עצמו, יוסי המעוני, שהיה כוהן) <b>אמר כן</b> – אמר כך<b>: כגנתה כן גננה</b> – כמו הגינה כך הגנן (מגדל ירקות. כלומר, על פי צורתה של הגינה אתה יכול לדעת מיהו הגנן. - והנמשל: כשם שטיפולו של הגנן משפיע על גידולי הגינה, כך גם הנשיא משפיע על הציבור שהוא מנהיג). <b>פירוש אחר:</b> כאישה (=ככלה) כן החופה (המילה 'גנתה', בצורן יידוע ארמי, יסודה כפי הנראה ביוונית. מושל המשל לא נקט לשון 'כלה' הארמית (מעין "ככלתה כן גננה") אלא 'גנתה', כדי לצרפה אל 'גננה', משום לשון נופל על לשון. פירוש זה עולה גם מגרסת שני כתבי יד במקבילה בבראשית רבה ("גיניי גינייה, גנתה גננה, גנונית גנונייה", משאת אהרן, עמוד 197)<b>.</b>
<b>אמר ליה:</b> – אמר לו (רבי יודן הנשיא לרבי יוחנן. - ואולי צריך לומר: 'אמר לון'): <b>לא טב דקליל לי דלא באפוי</b> (צריך לומר: 'באפ<b>י</b>י') <b>חד זמן</b> – לא דיי שהקל (קילל, ביזה) אותי (יוסי המעוני) שלא בפניי פעם אחת (בדרשה בציבור)<b>, אלא באפיי תלתא זימנין</b> – אלא (גם) בפניי שלוש פעמים (שהמשיך בדברי תוכחה קשים על הנשיאות אף בפני הנשיא והאשים את הנשיא בחטאי הדור. - אין מספרים כאן מה היה בסופה של השיחה של רבי יודן הנשיא ויוסי מעוניא לאחר שהנשיא כעס עליו שוב בשל דבריו הקשים)<b>.</b><br>
<b>אמר ליה:</b> – אמר לו (רבי יודן הנשיא ליוסי המעוני): <b>מהו דין דכתיב:</b> – מהו זה שכתוב (מה פירוש הפסוק הזה): <b>"הִנֵּה כָּל הַמֹּשֵׁל עָלַיִךְ יִמְשֹׁל לֵאמֹר כְּאִמָּה בִּתָּהּ"</b> (יחזקאל טז,מד) – כל ממשל משלים יאמר עלייך (על הנערה הבוגדת, המסמלת את ירושלים) את המשל הזה: כמו האם כך היא בתה (הבת דומה לאימה החיתית שבגדה וזנתה. - פרק טז ביחזקאל עוסק בתועבות ירושלים, והוא רווי ביטויים המדמים את ירושלים לזונה)<b>? - וכי אימינו לאה זונה היית</b> (הייתה)<b>, דכתיב: "וַתֵּצֵא דִינָה</b> בַּת לֵאָה<b>"</b> (בראשית לד,א) – דינה יצאה לראות את בנות העיר שכם<b>?!</b> (בתמיהה) – מן המשל שבכתוב "כְּאִמָּה בִּתָּהּ", שאם האם חוטאת - גם הבת חוטאת, יוצא שלאה אימנו היתה זונה, שכן יש ללמוד ממעשה דינה הבת שנכשלה בזנות על לאה אימה! (חז"ל רואים ביציאתה של דינה יציאה שלא כשורה)
<b>אמר ליה:</b> – אמר לו (יוסי המעוני לרבי יודן הנשיא): <b>לפום דכתיב:</b> – לפי שכתוב: <b>"וַתֵּצֵא לֵאָה לִקְרָאתוֹ"</b> (בראשית ל,טז) – לאה יצאה לקראת יעקב ואמרה לו שהלילה ישכב אצלה באוהלה<b>, פשטין</b> – פושטים (לומדים) <b>יציאה מיציאה</b> – לומדים יציאה שנאמרה בדינה מיציאה שנאמרה בלאה. הכתוב נוקט בלאה לשון יציאה, משום שנהגה באותה שעה כדרכה של יצאנית, וכשם שלאה היתה יצאנית, גם דינה היתה יצאנית, ולאה היא שגרמה לקלקולה של דינה, ולפיכך נאמר ביציאתה של דינה שהיא "בת לאה"<b>.</b><br><br><small>אין מקום לשאלת הנשיא ולתשובת יוסי המעוני בנושא לאה ודינה לאחר שסופר שהנשיא כעס שוב על יוסי המעוני. אפשר שיש כאן מסורת חלופית על השיחה של רבי יודן הנשיא ויוסי מעוניא, שנושאה היה לאה ודינה. ואפשר שהשאלה בנושא לאה ודינה היא של רבי יוחנן ורבי שמעון בן לקיש ולא של רבי יודן הנשיא.<br><br>לכאורה אין קשר בין קטע זה לבין הסוגיה המקומית. אומנם, מסופר כאן על רבי יודן נשייא, בדומה ללעיל, אך אין כל קשר מצד העניין בין שני הסיפורים ("לחקר הגופים הזרים האגדיים בירושלמי", "תרביץ" סד, עמוד 253, הערה 87).<br>במספר מקומות מצאנו גופים זרים אגדיים בסופי פרקים בירושלמי, ראה כאן. כאן אומנם מופיע משפט אחד אחרי הקטע הבעייתי (שם, עמוד 258, הערה 116).<br><br>אפשר שסיפור זה על יוסי מעוניא ורבי יודן נשייא שובץ כאן בטעות, ועיקר מקומו בהלכה א בפרק זה - ראה המסופר שם על ריש לקיש ורבי יודן נשייא: "ריש לקיש אמר: נשיא שחטא - מלקין אותו. שמע רבי יודן נשייא וכעס". שני הסיפורים הם מקרים של התנגשויות בין החכמים לנשיא.<br><br>ב<b>בראשית רבה</b> פ,א נאמר: "ותצא דינה בת לאה" וגו' - "הנה כל המושל עליך ימשל לאמר כאמה בתה" (יחזקאל טז,מד) - יוסי מעונייה תרגם בכנישתא דמעונאי: "שמעו זאת הכהנים והקשיבו בית ישראל ובית המלך האזינו כי לכם המשפט" (הושע ה,א) - אמר: עתיד הקב"ה להעמיד את הכוהנים בדין ולומר להם: למה לא יגעתם בתורה? ולא הייתם נהנים מבניי עשרים וארבע מתנות?! והינון (הכוהנים) אמרין ליה: לא הוון יהבין לן כלום. "והקשיבו בית ישראל" - למה לא נתתם להם (לכוהנים) עשרים וארבע מתנות כהונה שכתבתי בתורה? והינון אמרין ליה: אילין דבית נשייא הוון נסבין כולהון. "ובית המלך האזינו כי לכם המשפט" - שלכם היה, "וזה יהיה משפט הכהנים" (דברים יח,ג) (לכם היה מסור המשפט, שעליכם היה להזהיר על המתנות שהן חוק ומשפט לכוהנים). לפיכך (לפי שלא עשיתם כן), "לכם המשפט" - עליכם מידת הדין נהפכת (לכם יהיה מוכן המשפט והדין, שמידת הדין תפגע בכם ותיענשו).<br>שמע רבי (רבי יודן נשייא) וכעס. בפתי רמשא על רבי שמעון בן לקיש משאול בשלמיה ומפייסה יתיה עלוי (בפנות ערב נכנס רבי שמעון בן לקיש לשאול בשלומו של הנשיא ולפייס אותו על יוסי המעוני). אמר לו: רבי, צריכים אנו להחזיק טובה לאומות העולם, שהם מכניסים מיומסים (ליצנים חקיינים) לבתי תיאטריות וקרקסיות שלהם ומשחקים בהם, שלא יהו יושבים ומסיחים אלו באלו (דרכם של הליצנים הללו, שהיו מציגים גם את השליטים בצורתם הנלעגת. והבינו השליטים הרומאים שטובה גדולה עושים להם הליצנים הללו - רוגזו של העם בא במידה ידועה על סיפוקו וחמתו נרגעה); ויוסי מעונייה אמר מילי דאורייא ואקפדת עלוי?! אמר ליה: וידע הוא (ויודע יוסי המעוני בדברי תורה)? אמר ליה: אין. ואולפן קביל (ותלמוד קיבל מרבו)? אמר ליה: אין. ואין שאילנא ליה, הוא מגיב לי (ואם אני שואל אותו, הוא משיב לי)? אמר ליה: אין. אמר ליה: יסוק (יעלה).<br>סלק לגביה. אמר ליה: מהו דכתיב: "הנה כל המושל עליך ימשול לאמר כאמה בתה"? אמר לו: כבת כן אמה. כדור כן הנשיא. כמזבח כן כהניו. כהנא אמר (יש גורסים: 'הכא אמרי'): לפום גנתה גננה (גרסה חלופית בשני כתבי יד: <b>'</b>הכא אמרי: לפום כלתא הלולא. תמן אמרי: לפום גנתא גננא'. - אין 'לפום כלתא הלולא' אלא נוסח אחר של 'לפום גנתא גננא'). אמר ליה רבי שמעון בן לקיש: עד כדון לא חסלית מן מפייס על חדה, ואת מייתי ליה חורי? (עד עכשיו לא גמרתי מלפייסו על עלבון אחד, ואתה מביא לו עלבון אחר?)<br>[אמר ליה:] עיקרו של דבר: "הנה כל המושל עליך ימשול..." מהו? אמר ליה: לית תורה עגושה עד דברתה בעוטה (אין פרה נעשית נגחנית עד שבתה נעשית בעטנית). לית איתה זניה עד דברתה זניה (אין אישה מזנה עד שבתה מזנה, כלומר, אם אישה מזנה גם בתה מזנה, ועם תחילת קלקולה של האם מתקלקלת גם הבת). אמר ליה: אם כן, לאה אימנו זונה הייתה? אמר ליה: אין, לפי שכתוב: "ותצא לאה לקראתו" (בראשית ל,טז) - יצאת מקושטת לקראתו (לקראת יעקב) כזונה.<br><br>בבראשית רבה, שלא כמו בירושלמי, מובאים דברי הפיוס שאמר רבי שמעון בן לקיש לרבי יודן הנשיא: "צריכים אנו להחזיק טובה לאומות העולם, שהם מכניסים מיומסים לבתי תיאטריות וקרקסיות שלהם ומשחקים בהם, שלא יהו יושבים ומסיחים אלו באלו...". רבי שמעון בן לקיש מוצא טוב בתיאטריות וקרקסיות, אף שהיו תועבה בעיניהם של רובם של חכמינו, ואפשר שמשום כך אין מובאים דברי הפיוס הללו בירושלמי.<br>בירושלמי, השאלה הראשונה של רבי יודן הנשיא ליוסי המעוני היא על הכתוב "כִּי זָנְתָה אִמָּם" - 'וכי שרה אימנו זונה היתה?!'. ואילו בבראשית רבה, השאלה הראשונה של רבי יודן הנשיא ליוסי המעוני היא על הכתוב "הִנֵּה כָּל הַמֹּשֵׁל עָלַיִךְ יִמְשֹׁל לֵאמֹר כְּאִמָּה בִּתָּהּ", ולא הוזכרה שרה אימנו. לפי בראשית רבה מובנת תשובת יוסי המעוני לשאלה הראשונה: 'כבת כן אימה, כאימה בתה...', שהוא על פי לשון הכתוב שנשאל עליו, מה שאין כן לפי הירושלמי.<br>לפי הירושלמי, רבי יודן הנשיא השמיע באוזני רבי יוחנן את כעסו על יוסי המעוני בשל תשובתו. ואילו לפי בראשית רבה, רבי שמעון בן לקיש נזף ביוסי המעוני בשל תשובתו.<br><br>ב<b>רות רבה</b> א,ב נאמר: רבי (רבי יודן הנשיא ("קצת הערות לתחילת רות רבה", "ספר חנוך ילון", עמוד 178)) שאל לרבי בצלה: מהו דין דכתיב: "כי זנתה אימם הובישה הורתם" (הושע ב,ז)? אפשר אימנו שרה זונה היתה?! - אמר ליה: חס ושלום, אלא אימתיי דברי תורה מתבזים בפני עם הארץ? בשעה שבעליהם מבזים אותם. - אתא רבי יעקב בר אביי בשם רבי אחא ועבדה שמועה: אימתיי דברי תורה נעשים כזונות בפני עם הארץ? בשעה שבעליהם מבזים אותם.<br><br>נראה שהשאלה הראשונה של רבי יודן הנשיא ליוסי המעוני בירושלמי היא אשגרה משאלת רבי יודן הנשיא ברות רבה, ויש לגרוס בירושלמי כמו בבראשית רבה.<br><br>לעיתים קרובות ראו החכמים את עצמם ככוהנים של ימיהם, בזה שהמשיכו בתפקידים המקודשים של הכוהנים מימי קדם (לימוד, שיפוט והוראה). ההשוואה בין חכם וכוהן מועלית לעיתים קרובות בספרות חז"ל (ראה דרשתו של יוסי ממעון, שהשווה את חכמי דורו לכוהנים של ימי קדם. הכוהנים היו תלויים בנדיבות העם, ואילו בני העם יכלו לתת אם לא סבלו מנטל המיסים) ("מעמד החכמים בארץ ישראל בתקופת התלמוד", עמוד 123).<br>יוסי ממעון התאונן מרות על המיסים שהטיל הנשיא, שנראו בעיניו כבדים מדיי (שם, עמוד 126).<br>יוסי ממעון תקף בחריפות את מדיניות המיסוי של הנשיא, וסיים את דבריו בנבואה קודרת על עתידו של בית הנשיא (שם, עמוד 128).<br><br>המשבר הכלכלי במאה השלישית היה הגורם להתנגשויות נוספות בין חכמים לבין הנשיאות. דוגמה מאלפת למצב היחסים יכולה לשמש דרשתו של יוסי מעוני (היינו איש בית מעון, הסמוכה לטבריה), שנישאה בבית כנסת בטבריה. בדרשה זו תוקף יוסי מעוני את הנשיאות, על שהיא משתלטת על המעשרות, במקום שיזכו בהם תלמידי החכמים. יש לציין כי תוך כדי התקופה שעברה מאז חורבן הבית התפתחה נטייה של נתינת מעשרות לחכמים במקום לכוהנים וללוויים, שכן מה שהגיע בימי הבית למשרתים במקדש 'חלף עבודתם', הדעת נותנת שייפול מעתה לידיהם של חכמים העוסקים בהנהגת הציבור. מהמקור הנדון מתברר כי היתה תחרות בין הנשיאות לבין החכמים על המעשרות. בהמשכו מסופר כי כאשר הגיעו הדברים לאוזניו של רבי יהודה נשיאה העלו את חמתו, ויוסי מעוני נמלט על נפשו. רבי יוחנן וריש לקיש, ראשי בית המדרש שבטבריה, עשו בסופו של דבר לפייס ביניהם. מכאן מתברר כי בצידה של הביקורת לא היו חכמים מעוניינים בקרע עם הנשיאות, ואפילו במקרה זה, שהם עצמם היו בו בבחינת נוגעים בדבר, לא התחברו ליוסי מעוני ("מוסדות ההנהגה וטבריה", "טבריה - מייסודה עד הכיבוש המוסלמי", עמוד 30).<br><br>ייתכן שבתוכחתו של יוסי מעוני נגד רבי יודן נשיאה כלולה ביקורת על התנהגות הכוהנים המשתייכים לחצר הנשיא. ואולי יש לפרש את ההטחה "כמזבח כוהניו", שהיא מקבילה ל"כנשיא כן הדור", כמכוונת נגד כוהני בית הנשיא שההשראה למעשיהם באה להם מן 'המזבח' שהם משרתים אותו ("הכהנים רגזנים הם: לדמותם של הכהנים באגדה", עמוד 134 והערה 19).<br>בית הנשיא מואשם שהוא לוקח את כל מתנות הכהונה לעצמו, ולהמון הכוהנים לא נשאר כלום. מן הסתם היו אלה כוהנים שהשתייכו לחצר הנשיא, כי רק הם יכלו לקחת את המתנות. ומתוקף מעמדם ושררתם הם נהגו כאותם כוהנים ועבדיהם מזמן הבית (שהיו נוטלים את המתנות בכוח הזרוע). לפי זה גם בדור הראשון והשני לאמוראי ארץ ישראל מתקיימת תופעה דומה של כוהנים הנוהגים בכוח הזרוע בלקיחת המתנות (שם, עמוד 136).<br><br>בניגוד לטענת חוקרים שונים כי 'הכוהנים' שאליהם כיוון יוסי מעוניה היו למעשה החכמים, הרי העימות שנוצר כאן לא נגע כלל למתח המתמשך בין בית הנשיאות לחכמים. אין הכינוי 'כוהנים' השגור בדרשתו של יוסי מעוניה למעשה כינוי לחכמים, מכיוון שקשה להסביר את עניין מתנות הכהונה ומשפט הכוהנים כמושגים הנוגעים דווקא לחכמים ולא לכוהנים של ממש. דרשתו של יוסי מעוניה לא כוונה רק לחמדנותם של בני בית הנשיא ולנטילתם את מתנות הכהונה, אלא רמזה אולי בעיקר לכך שבית הנשיא ביקש לטשטש את ייחודו של מעמד ההנהגה המסורתי האחר בחברה היהודית, מעמד הכהונה, ושאף לנשלו, או לפחות להתחרות עימו על אחד מסמלי המעמד החשובים שנותרו בידו ("למקומה של הכהונה בחברה היהודית של שלהי העת העתיקה", "רצף ותמורה: יהודים ויהדות בארץ ישראל הביזנטית-נוצרית", עמודים 78-79).</small><br>• • •
במשנה שנינו: "'שׂוֹם תָּשִׂים עָלֶיךָ מֶלֶךְ' - שתהא אימתו עליך".
מספרים: <b>רבי חזקיה</b> (אמורא ארץ ישראלי בדור הרביעי) <b>הוה מהלך באורחא</b> – היה מהלך בדרך<b>. פגע ביה חד כותי</b> – פגע (פגש) בו כותי (שומרוני) אחד<b>, אמר ליה:</b> – אמר לו (הכותי): <b>רבי, את הוא רבהון דיהודאי?</b> – אתה הוא רבם של היהודים? (הכותי התכוון בשאלתו ללעוג ליהודים על דרך מינויו של בעל שררה על העם)
<b>אמר ליה:</b> – אמר לו (רבי חזקיה): <b>אין</b> – כן<b>.</b>
<b>אמר ליה:</b> – אמר לו (עוד רבי חזקיה): <b>חמי מה כתיב:</b> – רְאֵה מה כתוב: <b>"שׂוֹם תָּשִׂים עָלֶיךָ מֶלֶךְ"</b> (דברים יז,טו)<b>, 'אשים' אין כתיב</b> – אין כתוב (שהיה משמע שה' הוא שממנה בעל שררה על העם)<b>, אלא "תָּשִׂים", דאת שוי עלך</b> – שאתה שָׂם עליך (העם הוא שממנה בעל שררה על העם)<b>.</b><br>• • •

Chapter 3



Halakhah 1

<strong><big>משנה</big></strong><br>פרק זה עוסק בסדר הדין בדיני ממונות, מהרכבת בית הדין ועד לפסק הדין. בית הדין לדיני ממונות הנזכר במשנה הוא בית דין של בוררים (בית דין של דיינים שנבחרו על ידי שני בעלי הדין לצורך פתרון הסכסוך הממוני ביניהם) ולא בית דין קבוע. משנה זו עוסקת בבחירת הדיינים על ידי שני בעלי הדין וביכולתו של כל בעל דין לפסול את הדיין שבירר בעל דינו ואת העדים של בעל דינו.
<b>דיני ממונות - בשלשה</b> – דיינים (משפט זה הלקוח מהמשנה לעיל א,א משמש פתיחה לפרק)<b>.</b>
<b>זה בורר לו אחד וזה בורר לו אחד</b> – כל אחד מבעלי הדין רשאי לברור לו דיין אחד<b>, ושניהם</b> – שני בעלי הדין כאחד, <b>בוררין להם עוד אחד</b> – עוד דיין שלישי<b>; דברי רבי מאיר</b> (גדול התנאים בדור הרביעי)<b>. וחכמים אומרים: שני הדיינים</b> – שביררו להם בעלי הדין, <b>בוררין להם עוד אחד.</b>
<strong><big>תלמוד</big></strong><br><b>בחירת בית דין של בוררים</b><br>במשנה שנינו: <b>"דיני ממונות בשלשה</b>. זה בורר לו אחד וזה בורר לו אחד, ושניהם בוררין להם עוד אחד; דברי רבי מאיר. וחכמים אומרים: שני הדיינים בוררין להם עוד אחד<b>".</b>
<b>אמר רבי זירא</b> (מגדולי אמוראי ארץ ישראל בדור השלישי)<b>: שמתוך שביררוֹ מרדף זכותו</b> – מכיוון שכל אחד מבעלי הדין בורר לו דיין אחד, הוא סומך על הדיין שבירר לו שישתדל לבקש לו צד זכות ולהצדיקו<b>.</b><br>
מציעים את טעמיהם של רבי מאיר והחכמים.
<b>מאי</b> (מילה זו השתבשה, כנראה בהשפעת הבבלי. וצריך לומר: '<b>מה</b>') <b>טעמא דרבי מאיר?</b> – מה הטעם של רבי מאיר (שזה פוסל דיינו של זה וזה פוסל דיינו של זה, ושני בעלי הדין בוררים להם דיין שלישי)? <b>כדי שיתבררו שלשתן מדעת אחת</b> – כדי שייבחרו שלושת דייני בית הדין על פי דעתם המשותפת ובהסכמתם של שני בעלי הדין, לכן הדיין שבחר לו בעל הדין האחד זקוק להסכמת בעל הדין השני, והדיין שבחר לו בעל הדין השני זקוק להסכמת בעל הדין האחד, ושני בעלי הדין כאחד בוחרים דיין שלישי<b>.</b>
<b>ומאי</b> (מילה זו השתבשה, כנראה בהשפעת הבבלי. וצריך לומר: '<b>ומה</b>') <b>טעמון דרבנ</b>י<b>ן?</b> – מה טעמם של החכמים (שזה אינו יכול לפסול דיינו של זה וזה אינו יכול לפסול דיינו של זה, ושני הדיינים בוררים להם דיין שלישי)? <b>לאו כולא מינך מיבחר ומיסב מה דאת בעי</b> – לא הכול ממך (לא הכול תלוי בך) לברור ולקחת מה שאתה רוצה<b>, אלא אנא ואת מבחרין ומסבין מה דנן בעיין</b> – אני ואתה בוררים ולוקחים מה שאנחנו רוצים (כך אומרים שני בעלי הדין זה לזה: אין לך זכות לבחור את שלושת הדיינים על פי רצונך (על פי בחירתך ו/או בהסכמתך), אלא אני בוחר דיין אחד על פי רצוני (על פי בחירתי בלא הסכמתך) ואתה בוחר דיין אחד על פי רצונך (על פי בחירתך בלא הסכמתי). ולכן הדיין שבחר לו בעל הדין האחד אינו זקוק להסכמת בעל הדין השני, והדיין שבחר לו בעל הדין השני אינו זקוק להסכמת בעל הדין האחד, ושני הדיינים בוחרים דיין שלישי ולא שני בעלי הדין כאחד בוחרים אותו)<b>.</b><br>
ומציעים תמיהה מסברה: <b>וקשיא על דרבנ</b>י<b>ן</b> (נראה שצריך לומר: '<b>על דרבי מאיר</b>')<b>!</b> – וקשה [הדבר] על [דעתו] של רבי מאיר! <b>מת אחד</b> – אם מת אחד משלושה הדיינים שנבחרו, שני הדיינים הנותרים בוררים להם דיין במקום זה שמת (לא נמצא מקור לדין הזה), <b>- לא נמצאו שלשתן מתבררין</b> (נראה שצריך להוסיף: '<b>שלא</b>') <b>מדעת אחת?!</b> (בתמיהה) – הרי במקרה זה לא נבחרים שלושת הדיינים בהסכמת שני בעלי הדין, כי הדיין שנבחר במקום זה שמת אינו נבחר בהסכמת שני בעלי הדין, וזה שלא כטעמו של רבי מאיר!<br><br><small>ב<b>בבלי סנהדרין</b> כג,א אמרו: אמרי במערבא משמיה דרבי זירא: מתוך שזה בורר לו דיין אחד וזה בורר לו דיין אחד ושניהם בוררים להם עוד אחד - יוצא דין אמת לאמיתו.<br><br>דברי רבי זירא בירושלמי מתייחסים לתועלת שיש לבעלי הדין בהליך הדיון של בית הדין מכך שכל אחד מבעלי הדין בורר לו דיין. ואילו דברי רבי זירא בבבלי מתייחסים לתועלת שיש לפסיקת הדין של בית הדין מכך שכל אחד מבעלי הדין בורר לו דיין ושניהם בוררים להם דיין שלישי.<br><br>דברי רבי זירא מבהירים היטב מדוע מעדיפה המשנה בית דין של בוררים. בית דין זה יכול להזדהות טוב יותר עם שני המידיינים ומסוגל יותר להוציא דין אמת לאמיתו ("בבלי סנהדרין פרק שלישי", עמוד 45).<br>חשוב לשים לב להבדל הניסוח בין דברי רבי זירא בירושלמי לדבריו בבבלי. בירושלמי מודגש הקשר בין הדיין ובין בעל הדין שבחר אותו. כל דיין הוא בא כוחו של מי שבחר בו, והוא מחפש בזכותו ומייצג אותו מול הדיין האחר המייצג את בעל הדין השני שבחר בו. הדיין השלישי שנבחר על ידי שני בעלי הדין או על ידי שני הדיינים, ומשום כך אינו קשור לאחד הצדדים, הוא שיכריע ביניהם.<br>דברי רבי זירא נאמרו בבבלי בלשון שונה ובהשמטת הביטוי 'מרדף זכותו'. נראה שבעוד שהירושלמי מכיר בייחודו של בית דין של בוררים, ובעובדה שבית הדין מורכב משני נציגי הצדדים ואחד המכריע, הבבלי מבקש לטשטש את ייחודו של בית דין זה ולשוות לו מעמד של בית דין רגיל עם תוספת יתרון להוצאת הדין לאמיתו. משום כך הדגש בירושלמי בדברי רבי זירא הוא על בחירת כל דיין, ואילו בבבלי הדגש הוא על בחירת בית הדין כולו (שם, עמודים 70-73).</small><br>• • •

Halakhah 2

<b>זה פוסל דיינו של זה וזה פוסל דיינו של זה</b> – כל בעל דין רשאי לסרב להידון בפני הדיין שבירר לו האחר<b>; דברי רבי מאיר. וחכמים אומרים: אימתי</b> – הוא יכול לפסול את הדיינים<b>? בזמן שהוא מביא עליהם ראייה שהן קרובין</b> – לבעל הדין, <b>או פסולין</b> – לדון<b>, אבל אם היו כשירין</b> – לדון, <b>או מומחין מפי בית דין - אינו יכול לפוסלן</b> (לשון רבים שנקטו חכמים מתייחסת לפסילה חוזרת ונשנית של הדיינים שבירר לו האחר, או שלשון זו מושפעת מהלשון להלן שבו מדובר בשני עדים)<b>.</b>

<b>פסילת דיינים בבית דין של בוררים</b><br>במשנה שנינו: <b>"זה פוסל דיינו של זה</b> וזה פוסל דיינו של זה; דברי רבי מאיר<b>".</b>
מציעים פירוש למשנה: <b>כיני מתניתא:</b> – כך היא המשנה: <b>זה פוסל דיינו של זה,</b> ויש להציע דיוק: <b>הא</b> – אבל <b>דיינו</b> (צריך לומר: '<b>דייניו</b>', כהגהה שב"כיכר לאדן", וכעין דברי ריש לקיש להלן: "כיני מתניתא: עדו, הא עידיו - לא" ("מבוא לנוסח המשנה", עמוד 480; "מבואות לספרות התנאים", עמוד 420). וכן הגיה ב"שערי תורת ארץ ישראל") <b>- לא</b> – כל בעל דין יכול לפסול דיין שבירר לו האחר במסגרת בית דין של בוררים, אבל אינו יכול לפסול דיינים שנבחרו על ידי האחר כבית דין, שאם בעל דין אחד הציע את בית הדין שבעירו (או שבעיר הקרובה אם אין במקומם בית דין) - אין בעל הדין האחר יכול לפוסלו ('דייניו' הם בית הדין הקבוע שמשמש באותו מקום. נראה שתכליתה של הערה זו של הירושלמי היא להסביר מדוע יכולת הפסילה אינה מבטלת למעשה את הדיון כולו, שכן תמיד פתוחה הדרך ללכת לדיינים, היינו לבית דין קבוע, ואז לא יוכל הצד האחר לפסול את בית הדין ("בבלי סנהדרין פרק שלישי", עמודים 108-109))<b>.</b><br>
מביאים מחלוקת אמוראים בפירוש דברי רבי מאיר.
<b>ריש לקיש</b> (רבי שמעון בן לקיש, מגדולי אמוראי ארץ ישראל בדור השני) <b>אמר: בארכאות</b> (בתי דין (מקור המילה ביוונית)) <b>שבסוריא אמרו</b> – כל בעל דין יכול לפסול דיין שבירר לו האחר רק במקרה שהדיינים שבעלי הדין בוררים להם משמשים בבתי הדין שתחת שלטון הנציב הרומי בסוריא ודנים לפי דיני בתי הדין הללו ולא לפי דיני התורה<b>, הא</b> – אבל <b>בדיני</b> (נראה שיש לקרוא: <b>בְּדַיָּנֵי</b>) <b>תורה - לא</b> – במקרה שהדיינים שבעלי הדין בוררים להם דנים לפי דיני התורה - אין בעל דין יכול לפסול דיין שבירר לו האחר<b>.</b>
<b>רבי יוחנן</b> (גדול אמוראי ארץ ישראל בדור השני) <b>אמר: אפילו בדיני</b> (נראה שיש לקרוא: <b>בְּדַיָּנֵי</b>) <b>תורה</b> – גם במקרה שהדיינים שבעלי הדין בוררים להם דנים לפי דיני התורה - בעל דין יכול לפסול דיין שבירר לו האחר<b>.</b><br><br><small>ב<b>בבלי סנהדרין</b> כג,א אמרו: "זה פוסל דיינו" כו'. - כל כמיניה דפסיל דייני? - אמר רבי יוחנן: בערכאות שבסוריא שנו.<br><br>דעתו של ריש לקיש בירושלמי מקבילה לדעתו של רבי יוחנן בבבלי (חילופי שמות במחלוקות ריש לקיש ורבי יוחנן בין הבבלי לירושלמי היא תופעה מצויה).<br>דעתו של רבי יוחנן בירושלמי לא נזכרה בבבלי, והדבר תואם את עמדת הבבלי שאינו מכיר במעמדו הייחודי של בית דין של בוררים ולכן אין מקום להתיר בו פסילת דיינים באופן שרירותי. משום כך לא נזכרה בבבלי אלא הדעה 'בערכאות שבסוריא שנו'. ייחוס הדעה הזו לרבי יוחנן נותן לה משקל מיוחד ("בבלי סנהדרין פרק שלישי", עמוד 106).</small><br>
מביאים סיפור שמדגים את האמור לעיל, שבעל דין אינו יכול לפסול את בית הדין שהציע חברו.
<b>היך אמרין:</b> – כמו [ש]אומרים: <b>תרין בני נש הוה לן</b> (צריך לומר: 'ל<b>ו</b>ן') – שני בני אדם היה להם <b>דין באנטוכיא</b> (עיר גדולה וחשובה בצפון מערב סוריה בתקופה היוונית והרומית)<b>. אמר חד לחבריה:</b> – אמר אחד לחברו: <b>מה דרבי יוחנן אמר מקבל עלי</b> – מה שרבי יוחנן אומר, מקבל (אני) עליי (בעל דין אחד רצה שהדין בינו ובין חברו לא יהיה במקומם באנטוכיא אלא בטיבריא אצל רבי יוחנן)<b>. שמע רבי יוחנן ומר</b> – ואמר<b>: לא כל</b> (צריך לומר: 'כולא') <b>מיניה מיטרפא בעל דיניה</b> – לא הכול ממנו (לא הכול תלוי בו) להטריח את בעל דינו (ללכת לטיבריא לדין אצל רבי יוחנן, משום שטיבריא רחוקה מאוד ממקומם באנטוכיא)<b>, אלא שמעין מיליהון תמן</b> – שומעים דבריהם שם (באנטוכיא)<b>, ואין הוות</b> (צריך לומר: 'הוו<b>ה</b>') <b>צורכא כתבין ומשלחין עובדא לרבנ</b>י<b>ן</b> – ואם היה צורך, כותבים ומשלחים את המעשה (את סיפור המעשה המוקשה) לחכמים (בטיבריא, כדי שהם יפסקו בו)<b>.</b><br><br><small>נראה שהסיפור אינו מדגים את דעתו של רבי יוחנן במחלוקתו עם ריש לקיש, אלא מתייחס למשפט שלפני כן "כיני מתניתא...". מימרה זו כוונתה לומר שאין צד אחד יכול לפסול את הדיינים, כלומר את בית הדין המקומי, שבחר חברו. לקביעה זו הובא סיוע מסיפור זה, ובו אכן אומר רבי יוחנן בפירוש שאין אחד יכול לטרוף את בעל דינו ולפסול את בית הדין המקומי המוצע על ידו, אפילו לא כדי ללכת לבית דינו של רבי יוחנן ("בבלי סנהדרין פרק שלישי", עמודים 110-111).</small><br>
<b>אמר רבי לעזר</b> (אמורא בדור השני)<b>: זה א</b>ו<b>מר: בטיבריא, וזה א</b>ו<b>מר: בציפורי</b> – אם בעל דין אחד רוצה שהדין יהיה בבית הדין שבטיבריא, ובעל הדין השני רוצה שהדין יהיה בבית הדין שבציפורי, <b>- שומעין לזה שאמר: בטיבריא</b> – מקבלים את דברי מי שאמר: בטיבריא, מפני שבית הדין שבטיבריא גדול יותר מבית הדין שבציפורי (כפי שעולה מדברי רבי יוסי להלן. אבל אף רבי אלעזר מודה שבמקרה רגיל אין לפסול את בית הדין המקומי בדרישה ללכת לבית דין אחר)<b>.</b>
ומקשים על דעת רבי מאיר במשנה: <b>ולעולם זה פוסל וזה מביא?</b> – האם לעולם יכול בעל הדין האחד לפסול כל דיין שבוחר בעל הדין האחר ולאלץ אותו לבחור דיין אחר במקום זה שנפסל? (השאלה היא על תוצאת הפסילה העלולה למנוע את קיום ההליך המשפטי)
ומתרצים את הקושיה בהצעת פרשנות: <b>אמר רבי זירא</b> (מגדולי אמוראי ארץ ישראל בדור השלישי)<b>: בטפילה שנו</b> – הדין במשנה לדעת רבי מאיר, שבעל הדין האחד פוסל כל דיין שבירר לו בעל הדין האחר, חל רק במקרה ששני בעלי הדין ביררו להם דיינים נוספים על שלושה הדיינים הראשונים שביררו להם בתחילה כדי שייגמר הדין בחמישה או בשבעה דיינים, שאם ייפסלו הדיינים הנוספים ולא ייבחרו אחרים במקומם - ייגמר הדין בשלושה הדיינים שביררו להם בתחילה. אבל אין בעל הדין האחד יכול לפסול את הדיין שבירר לו בעל הדין האחר בתחילה (על פי "שערי תורת ארץ ישראל")<b>.</b><br><br><small>הדיינים שמבקש כל צד להוסיף להרכב נקראים 'טפילה' לעומת שלושת הראשונים שהם עיקר בית הדין. על היכולת להוסיף דיינים להרכב ראו תוספתא סנהדרין ו,ד: "לעולם מוסיפים הדיינים עד שייגמר הדין". לדעת רבי זירא לא התיר רבי מאיר לפסול אלא את הדיין שבעל הדין מבקש להוסיף לשלושה העיקריים. אין לומר על כך 'ולעולם זה פוסל וזה מביא?', שכן בעל הדין לא צריך לחזור ולהביא דיין נוסף אלא יכול להסתפק בשלושה העיקריים ("בבלי סנהדרין פרק שלישי", עמוד 111, הערה 57).</small><br>
<b>אמר רבי לא</b> (רבי אלעאי, אמורא ארץ ישראלי בדור השלישי)<b>: והאי</b> (=וההי (וההיא)) <b>דמר</b> – ו[המימרה] ההיא שאומר <b>רבי לעזר: זה אומר: בטיבריא, וזה אומר: בציפורי -</b> שומעים לזה שאמר: בטיבריא, <b>- באינון דהוון יהיבין בחדא</b> (צריך לומר: 'בהדא') <b>משכנא</b> – באלה (שני בעלי הדין) שהיו נתונים (נמצאים, שוכנים) במשכנא הזאת (יישוב בגליל התחתון, באמצע הדרך בין טבריה וציפורי. - כינוי הרמז מופיע לעיתים קרובות לפני שמות פרטיים)<b>, מן הכא להכא</b> – מכאן לכאן (ממשכנא לטיבריא), <b>שבעה</b> (צריך לומר: 'תשעה', כמו בהבאת הירושלמי ב"עיטור", ברמב"ן, ב"נימוקי יוסף" ובר"ן) <b>מילין, מן הכא להכא</b> – מכאן לכאן (ממשכנא לציפורי), <b>תשעה מילין</b> – שכיוון שאין בית הדין האחד שבטיבריא קרוב יותר מבית הדין האחר שבציפורי, הם דנים בטיבריא, מפני שבית הדין שבטיבריא גדול יותר (יש בו חכמים גדולים יותר) מבית הדין שבציפורי. אבל אם שני בעלי הדין נמצאים במקום שהוא קרוב לציפורי יותר מלטיבריא - שומעים לזה שאמר: בציפורי, אף על פי שבית הדין שבטיבריא גדול יותר מבית הדין שבציפורי (רבי לא מעמיד את דברי רבי אלעזר רק במקרה שהמרחק ממקום מגוריהם של בעלי הדין לבית הדין בטבריה ולבית הדין בציפורי שווה, ובכך הוא מבטל בעצם את המחלוקת בין רבי אלעזר לרבי יוחנן. - המרחק בין טיבריא לציפורי הוא שמונה עשר מילין, ראה ירושלמי תעניות ד,ו. ובירושלמי ברכות ט,ה אמרו: "(משל) לשנים שיצאו, אחד מטיבריא ואחד מציפורין, ופגעו זה בזה בהדא משכנא")<b>.</b><br>
ומציעים היסק ממקור אמוראי: <b>אמר רבי יוסי</b> (מגדולי אמוראי ארץ ישראל בדור הרביעי)<b>: ואת שמע מינה:</b> – ואתה שומע (לומד) ממנה (רבי יוסי מסיק מסקנה הלכתית מדברי רבי לא): <b>תרין בני נש הוה לון</b> – שני בני אדם היה להם <b>דין בטיבריה. זה אומר: בבית דין הגדול, וזה אומר: בבית דין הקטן</b> – אם בעל דין אחד רוצה שהדין יהיה בבית הדין הגדול שבטיבריא (בית דין שיש בו חכמים גדולים), ובעל הדין השני רוצה שהדין יהיה בבית הדין הקטן שבטיבריא (בית דין שאין בו חכמים גדולים), <b>- שומעין לזה שאמר: בבית דין הגדול</b> – מקבלים את דברי מי שאמר: בבית דין הגדול<b>.</b><br><br><small>דברי רבי יוחנן ורבי אלעזר ורבי לא ורבי יוסי בעניין מקום הדין מתייחסים לבתי דין קבועים ולא לבתי דין של בוררים.<br><br>נראה שבמקור היה הקטע "ולעולם זה פוסל וזה מביא? - אמר רבי זירא: בטפילה שנו" מוסב באופן ישיר על המשנה, כשהקושיה הסתמאית על המשנה "ולעולם זה פוסל וזה מביא?" חיברה את האוקימתא של רבי זירא למשנה. בהמשך הביא העורך מספר קטעים שדנים באופן כללי בשאלת בחירת מקום הדיון, וסידר אותם על המשנה. מתוך הניסיון ליצור סוגיה על פי סדר דורות האמוראים, שולבו דברי רבי זירא (בן הדור השלישי) לאחר דבריהם של ריש לקיש ורבי יוחנן ושל רבי אלעזר (בני הדור השני). הקושיה הסתמאית ודבריו של רבי זירא שולבו בין דברי רבי אלעזר ובין דברי רבי לא המוסבים עליו, ובכך יצרו בלבול וחוסר הקשר בסוגיה ("דרכיהן והתהוותן של סוגיות הירושלמי הדנות במשנה במסכת סנהדרין", עמוד 130).<br><br>בסוגיה זו ארבעה חלקים. החלק הראשון, "כיני מתניתא" ומחלוקת ריש לקיש ורבי יוחנן, עוסק בדין המשנה "זה פוסל דיינו של זה וזה פוסל דיינו של זה". על דין זה נאמרו שתי הערות. האחת מסתם הירושלמי, המפרש שזכות הפסילה היא רק ביחס לדיין נברר בבית דין של בוררים, אבל אין לפסול בית דין קבוע. הערה זו מוסכמת על הכול. השנייה - מחלוקת ריש לקיש ורבי יוחנן האם פסילת הדיין הנברר היא רק כשהוא משמש בארכאות שבסוריא או גם אם הוא מדייני תורה.<br>החלק השני, "היך אמרין... אמר רבי לעזר...", כולל מעשה בשני בעלי דין באנטוכיא שנחלקו ביחס לבחירת בית הדין, והערה של רבי אלעזר בקשר לזה. חלק זה אינו עוסק בבית דין של בוררים אלא בבחירת בית דין קבוע. עילת הבאתו היא המימרה "כיני מתניתא" שבה נאמר שאין יכולת לפסול בית דין. חלק זה נקשר לחלק הקודם באמצעות "היך אמרין".<br>החלק השלישי, "ולעולם... אמר רבי זירא...", חוזר ודן בזכות הפסילה בבית דין של בוררים ותוהה האם זכות זו היא בלתי מוגבלת.<br>החלק הרביעי, "אמר רבי לא... אמר רבי יוסי...", חוזר לנושא שנידון בחלק השני ומשלים פרטים ביחס למחלוקת רבי יוחנן ורבי אלעזר ("בבלי סנהדרין פרק שלישי", עמודים 111-112).<br><br>ב<b>בבלי סנהדרין</b> לא,ב אמרו: כי אתא רב דימי אמר רבי יוחנן: התוקף (תובע בתוקף) את חבירו בדין, אחד אומר: נדון כאן (במקומנו), ואחד אומר: נלך למקום הוועד (לסנהדרין, לבית הדין הגדול) - כופים אותו והולך למקום הוועד. אמר לפניו רבי אלעזר: רבי, מי שנושה בחבירו מנה - יוציא (המלווה) מנה (על הוצאות הדרך) על מנה (שהוא צריך לגבות מהלווה)?! אלא, כופים אותו (את הלווה) ודן בעירו (רבי אלעזר חולק על רבי יוחנן וסובר שהמלווה יכול לכוף את הלווה ללכת למקום הוועד, אבל הלווה אינו יכול לכוף את המלווה ללכת למקום הוועד).<br>איתמר נמי, אמר רב ספרא אמר רבי יוחנן: שניים שנתעצמו בדין, אחד אומר: נדון כאן, ואחד אומר: נלך למקום הוועד - כופים אותו ודן בעירו, ואם הוצרך דבר (לדיינים) לשאול מבית דין הגדול - כותבים (להם) ושולחים.<br><br>דבריו של רבי יוחנן בירושלמי, השולל את דרישתו של בעל הדין באנטוכיא להידון לפניו בטבריה, מקבילים לשמועתו של רב ספרא בבבלי בשמו, הן בעיקר הדין הן בקביעה שאם יהיה צורך יכתבו וישלחו לחכמים את ספקותיהם, ומנוגדים למה שאמר רב דימי בשמו. בירושלמי מתואר מעשה שהיה ותגובת רבי יוחנן למעשה זה. בדברי רב ספרא בבבלי הדברים מנוסחים כהלכה מופשטת. נראים הדברים שההלכה המופשטת נוסחה על פי המקרה המתואר בירושלמי. ההגדרה 'מקום הוועד' היא פרשנות למעמדו המיוחד של בית דינו של רבי יוחנן ("בבלי סנהדרין פרק שלישי", עמוד 906 ועמוד 908).<br>דבריו של רבי אלעזר בירושלמי מנוגדים על פי פשוטם לדברי רבי אלעזר בשמועתו של רב דימי בבבלי. נראה שהמסורת של רב דימי בבבלי, הן ביחס לרבי יוחנן הן ביחס לרבי אלעזר, מוחלפת למסורת שבירושלמי. אלא שעל פי האוקימתא של רבי לא בירושלמי לדברי רבי אלעזר נופל הניגוד שבין דבריו בירושלמי לדבריו בבבלי בשמועתו של רב דימי, שכן לפי זה לא אמר רבי אלעזר את דבריו אלא במקרה ששני בעלי הדין יושבים במקום המרוחק במידה שווה מטבריה ומציפורי. רק במקרה כזה שומעים לזה שאמר בטבריה כיוון ששם יושב בית דין גדול (או בית הוועד), אבל במקרה שאחד אומר נדון כאן (בעירו) ואחד אומר בטבריה (מקום הוועד) כופים אותו ודן בעירו, כפי שמסר רב דימי בשם רבי אלעזר בבבלי (שם, עמוד 906).</small><br>• • •

Halakhah 3

<b>זה פוסל עדיו של זה וזה פוסל עדיו של זה</b> – כל בעל דין רשאי לסרב להידון על פי העדים שהביא לו האחר להעיד בבית הדין<b>; דברי רבי מאיר. וחכמים אומרים: אימתי</b> – הוא יכול לפסול את העדים<b>? בזמן שהוא מביא עליהם ראייה שהן קרובין או פסולין</b> – להעיד<b>, אבל אם היו כשירין</b> – להעיד, <b>- אינו יכול לפוסלן.</b><br>• • •
<b>פסילת עדים בבית דין של בוררים</b><br>במשנה שנינו: <b>"זה פוסל עדיו של זה</b> וזה פוסל עדיו של זה; דברי רבי מאיר<b>".</b>
<b>ריש לקיש</b> (רבי שמעון בן לקיש, מגדולי אמוראי ארץ ישראל בדור השני) <b>אמר: כיני מתניתא:</b> – כך היא המשנה (כך יש להגיה את המשנה): <b>עדו</b> – הנוסח במשנה היה "זה פוסל עדיו של זה", ומגיהים "עדו"<b>,</b> ויש להציע דיוק: <b>הא</b> – אבל <b>עידיו - לא</b> – כל בעל דין יכול לפסול עד יחיד שהביא האחר, אבל אינו יכול לפסול כת של שני עדים ויותר שהביא האחר<b>.</b>
<b>ורבי יוחנן</b> (גדול אמוראי ארץ ישראל בדור השני) <b>אמר: אפילו עדיו</b> – כל בעל דין יכול לפסול אפילו כת של שני עדים ויותר שהביא האחר, כיוון שבכך לא יתבטל הדיון, כי בעל הדין האחר רשאי לשוב ולהביא עדים נוספים גם במהלך הדיון (ואין להגיה את המשנה. - במחלוקת רבי יוחנן וריש לקיש כאן ולעיל הקדימו את דברי ריש לקיש לדברי רבי יוחנן, שלא כרגיל, משום שהדרך להקדים את דברי המצמצם לדברי המרחיב)<b>.</b><br><br><small>ב<b>בבלי סנהדרין</b> כג,א אמרו: "זה פוסל עדיו של זה וזה פוסל עדיו של זה; דברי רבי מאיר". - אמר ריש לקיש: פה קדוש (רבי מאיר) יאמר דבר זה?! תני: עדו (זה פוסל עדו היחיד של חברו, שיכול הוא לומר על עד אחד שאינו רוצה להידון על פי עדותו).<br><br>בשני התלמודים נמסר שלדעת ריש לקיש לא אִפשר רבי מאיר לפסול אלא עד אחד. בירושלמי מובאת מיד בסמוך דעתו החולקת של רבי יוחנן. מחלוקתם של ריש לקיש ורבי יוחנן בירושלמי ביחס לפסול עדים מקבילה למחלוקתם בפסול דיינים. כשם שבפסול דיינים צמצם ריש לקיש את דינו של רבי מאיר והעמידו בארכאות שבסוריא, כך בפסול עדים צמצם ריש לקיש את דינו של רבי מאיר והעמידו בעד אחד ("בבלי סנהדרין פרק שלישי", עמוד 127). כשם שבפסול דיינים אמר רבי יוחנן 'אפילו בדייני תורה', כניגוד לדעת ריש לקיש שצמצם את דברי רבי מאיר לארכאות שבסוריא, כך גם בפסול עדים אומר רבי יוחנן 'אפילו עדיו' וחולק על ריש לקיש שאמר 'כיני מתניתא: עדו' (שם, עמוד 131).</small><br>
ומציעים סיוע לדברי רבי יוחנן מברייתא: <b>דתני:</b> – ששונה [התנא]: <b>לעולם מוסיפין דיינים</b> – כל בעל דין יכול להוסיף דיינים על שלושה הדיינים הראשונים שביררו להם בתחילה כדי שייגמר הדין בחמישה או בשבעה או ביותר דיינים, <b>עד שייגמר הדין. והדיינין</b> (צריך לומר כמו בתוספתא סנהדרין ו,ד: '<b>והעדים</b>') <b>יכולין לחזור בהן</b> – מעדותם, עד שייגמר הדין<b>, נגמר הדין - אין יכולין לחזור בהן.</b> [צריך להוסיף כמו בתוספתא: '<b>לעולם מביא עדיותיו וראיותיו לבית דין עד שייגמר הדין</b>' – כל בעל דין יכול להוסיף ולהביא עדים או ראיות גם לאחר שנפסלו עדיו או ראיותיו הקודמים, או במקרה שמצא ראיות חדשות, עד שייגמר הדין. - מכאן סיוע לרבי יוחנן] (הברייתא מדברת בבית דין קבוע, אבל הוא הדין בבית דין של בוררים, שבעלי הדין יכולים להוסיף דיינים על שלושה הדיינים הראשונים, וכל בעל דין יכול להביא עדים נוספים במקום העדים שנפסלו).<br><br><small>ב<b>תוספתא סנהדרין</b> ו,ד שנו: לעולם מוסיפים הדיינים עד שייגמר הדין. לעולם אין (מילה זו יתירה) העדים יכולים לחזור בהם עד שייגמר הדין. לעולם מביא עדיותיו וראיותיו לבית דין עד שייגמר הדין.<br><br>ציטוט התוספתא בירושלמי שלפנינו הוא חלקי. עיקר סיועו של רבי יוחנן הוא מהלשון 'לעולם מביא עדיותיו וראיותיו לבית דין עד שייגמר הדין'. באמת ציטוט זה אין בו סיוע של ממש לרבי יוחנן, כיוון שאין מכאן כל הוכחה לכך שיכול בעל דינו לפסול את עדיו בלא ראיה ולחייבו להביא עדים אחרים. משום כך נראה שציטוט זה אינו בבחינת ראיה לרבי יוחנן אלא בבחינת השלמה לדבריו. רבי יוחנן מתיר לכל צד לפסול את עדי הצד האחר, כיוון שבכך לא יתבטל הדיון, שכן רשאי בעל הדין להביא את עדיו האחרים גם במהלך הדיון, כמפורש בתוספתא ("בבלי סנהדרין פרק שלישי", עמוד 132).<br><br>ב<b>ספרי דברים</b> פסקה יב נאמר: "איכה אשא לבדי טורחכם" - מלמד שהיו טרחנים. היה אחד מהם רואה שני נוצח בדין, אומר: "יש לי עדים להביא", "יש לי ראיות להביא", "למחר אני מוסיף עליכם דיינים".</small><br>
<b>מודה רבי יוחנן, שאם אין שם אלא הן</b> – אם לא הביא לו בעל הדין האחר אלא כת אחת של שני עדים<b>, שאין יכולין לפוסלן</b> – אין בעל הדין האחד יכול לפסול את שני העדים (הירושלמי מגביל את דינו של רבי יוחנן למקרה שיש שם כיתות אחרות של עדים)<b>.</b><br><br><small>הגבלה זו, אף שאין היא פשוטה של משנתנו, טעמה ונימוקה עימה. אינה דומה פסילת עדים לפסילת דיינים. פסילת עדים מבטלת את יכולתו של בעל הדין להוכיח את טענותיו. משום כך אומר הירושלמי שלדעת רבי יוחנן מדובר כשיש לבעל הדין עדים אחרים ופסילת הקודמים לא תבטל את הדיון ("בבלי סנהדרין פרק שלישי", עמוד 132).<br><br>ב<b>בבלי סנהדרין</b> כג,ב אמרו: כי אתא רב דימי אמר רבי יוחנן: מחלוקת (רבי מאיר וחכמים) בשתי כיתי עדים (שיש לצד אחד שני כיתי עדים המעידות לטובתו, והצד השני רוצה לפסול כת אחת)... אבל בכת אחת - דברי הכול אינו יכול לפוסלם.<br><br>נראה ששיטתו של רבי יוחנן, כפי שנתבארה בירושלמי, היא זו שהובאה בשמו על ידי רב דימי לבבל. בלשון זו ישנם שני המרכיבים שמצאנו בדעת רבי יוחנן בירושלמי. האחד - שלדעת רבי יוחנן מתיר רבי מאיר לפסול שני עדים, והשני - שההיתר הוא רק כשיש לבעל דינו אפשרות להביא כת אחרת ("בבלי סנהדרין פרק שלישי", עמודים 132-133).</small><br>
<b>אמר</b> (במסירה שלפנינו: אמ'. אמ' &lt; אמר &lt; אמ' ר' (אמר רבי)) <b>זעירה</b> (מגדולי אמוראי ארץ ישראל בדור השלישי)<b>: והוא ואחד מן השוק מצטרפין לפסול עדות זה</b> – בעל דין יכול לפסול עדים שהביא בעל הדין האחר רק אם הוא מצרף עימו אחד מן השוק לומר שהעדים פסולים לעדות<b>.</b><br><br><small>העובדה שלדעת רבי זעירה צריך לצרף אחד מן השוק, מלמדת שלדעתו פסילת העדים אין פירושה שבעל הדין טוען שאינו רוצה להידון על פי עדותם, אלא שהוא טוען שהעדים פסולים על פי דין. אם דבריו של רבי זעירה מוסבים על דברי רבי יוחנן, נצטרך לומר שרבי זעירה מוציא את דברי רבי יוחנן מפשוטם, שהרי רבי יוחנן דיבר על זכותו של בעל הדין להימנע מלהידון על פי עדים אלו שכן בבית דין של בוררים אנו עסוקים. מסתבר שרבי זעירה אינו מודה במעמדו המיוחד של בית דין של בוררים, ולכן הוציא את דברי רבי יוחנן, וכן את דברי רבי מאיר, מפשוטם, והעמידם באוקימתא המתאימה לכל בית דין. עמדת רבי זעירה בירושלמי ביחס לבית דין של בוררים שווה לעמדת הבבלי.<br>ייתכן שיש קשר בין דברי רבי זעירה אלו לדבריו לעיל בפסול דיינים 'בטפילה שנו'. גם שם ביקש רבי זעירה לצמצם את זכות פסילת הדיין לפי רבי יוחנן לשיטת רבי מאיר רק לדיינים הנוספים על השלושה העיקריים, ובכך ניתק את זכות פסילת הדיין מאופיו המיוחד של בית דין של בוררים.<br>בבבלי סנהדרין כג,ב 'אמר רבי אלעזר: בבא הוא ואחר לפוסלם'. אוקימתא זו דומה לדברי רבי זעירה בירושלמי. נראה שרבי זעירה אמר את דבריו בשם רבי אלעזר ("בבלי סנהדרין פרק שלישי", עמוד 135).</small><br>
ומציעים קושיה על דברי ריש לקיש: <b>רבי חנינה</b> (אמורא ארץ ישראלי בדור השלישי / הרביעי / החמישי) <b>בעי</b> – שואל (מקשה)<b>: ואין עד אחד זוקקו לשבועה מכל מקום</b> (בין כך ובין כך)<b>?</b> – וכי אין עד אחד המסייע את התובע מחייב מדין תורה את הנתבע להישבע שאין ממש בתביעה?! (אומנם בעל הדין יכול לפסול את כוחו של עד אחד לחייב ממון בבית דין של בוררים, אבל עד אחד הלא מחייב שבועה מכל מקום, היינו גם בבית דין רגיל, וכיצד יפסול בעל הדין את כוחו זה של העד? ("בבלי סנהדרין פרק שלישי", עמוד 129).<small> </small>בית דין של בוררים יכול בהסכמת הצדדים להכריע את הדין על פי עד אחד. בזה הוא שונה מבית דין קבוע (שם, עמוד 128)). - אין משיבים לשאלה זו.<br><br><small>אפשר שלדעת ריש לקיש, בית דין של בוררים, לפי רבי מאיר, יכול להכריע את הדין על פי עד אחד, אלא שביחס לפרט זה, שבו שונה בית דין של בוררים מבית דין קבוע, יכול כל צד לפסול את בחירת העד האחד של הצד האחר. אפשר שגם רבי חנינה מכיר בעיקרון זה.<br>לשאלת רבי חנינה אין תשובה בירושלמי. אולם דומה שיכולים אנו להשיב עליה בהתאם לשיטתו של ריש לקיש. בבית דין של בוררים נשתנה מעמדו של עד אחד ממחייב שבועה למחייב ממון. משום כך כשבעל דין פוסל עד זה, בטל כוחו לחלוטין ("בבלי סנהדרין פרק שלישי", עמודים 128-129).<br><br>שאלת הבבלי על שיטת ריש לקיש מגלה תפיסה שונה לגמרי בדברי ריש לקיש. אין הבבלי מוכן לקבל שלבית דין של בוררים יהיה מעמד מיוחד ויכשירו בו עד אחד להוציא ממון. לדעתו חלים עליו כל הכללים של בית דין רגיל, ומשום כך שואל הבבלי: "והאי עד דאתא למאי? אי לממון - רחמנא פסליה! אי לשבועה - הימוני מהימן כבי תרי!". המילים "אי לממון - רחמנא פסליה!" חסרות בשאלת רבי חנינה בירושלמי, ולא במקרה ("בית דין של בוררים", "ספר היובל לרב מרדכי ברויאר", עמוד 475).</small><br>
במשנה שנינו: "וחכמים אומרים: אימתי? בזמן שהוא מביא עליהם ראייה שהן קרובין או פסולין".
<b>אמר רבי זעירא</b> (מגדולי אמוראי ארץ ישראל בדור השלישי)<b>: פסול - צריך ליפסל בבית דין</b> – הפסול לעדות מחמת מעשיו אינו נפסל משעת עשיית המעשה אלא לאחר קביעת בית הדין, כיוון שבית הדין הוא המגדיר אותו כפסול על פי הערכת מעשיו<b>,</b> אבל <b>קרוב - אין צריך ליפסל בבית דין</b> – הקרוב אינו זקוק לקביעת בית הדין כדי להיפסל, כיוון שקרוב נפסל לעדות מעצם היותו קרוב (כך פירש ב"זהב הארץ" ("בבלי סנהדרין פרק שלישי", עמוד 406 ועמוד 446))<b>.</b><br><br><small>נראה שדברי רבי זעירא אינם תשובה לשאלת רבי חנינה אלא הם מימרה בפני עצמה המתייחסת לדברי החכמים 'אימתי? בזמן שהוא מביא עליהם ראיה שהן קרובים או פסולים' ("בבלי סנהדרין פרק שלישי", עמוד 128, הערה 30).<br>רבי זעירא מציין שיש הבדל בין תהליך פסילת הפסולים לבין תהליך פסילת הקרובים. מימרה זו מקבילה לדברי רבי אלעזר בבבלי סנהדרין כו,ב: "אמר רבי אבהו אמר רבי אלעזר: כולם (כל הפסולים לעדות) צריכים הכרזה בבית דין (שיכריזו שאדם פלוני נפסל בבית הדין)". גם מימרה זו אמר רבי זעירא על פי רבי אלעזר (שם, עמוד 406).</small><br>
<b>(אמר רבא בר בינא בשם רב: שלשה כגמר דין</b> (מימרה זו שייכת להלכה הבאה, ונבארה להלן)<b>.)</b><br>• • •

Halakhah 4

<strong><big>משנה</big></strong><br>משנה זו עוסקת ביכולתו של בעל דין לחזור בו מקבלת קרוב או פסול כדיין או כעד וביכולתו לחזור בו מהסכמתו לקבל שבועה קלה. משנה זו אינה עוסקת בבית דין של בוררים דווקא.
<b>אמר לו</b> – אמר אחד מבעלי הדין לחברו<b>:</b> "<b>נאמן עלי אבא</b>" – אבי נאמן לי שידון דין אמת בינינו או שיעיד עדות את האמת, ואני מסכים שיהא דיין או עד בדיננו, אף על פי שהוא פסול לדונני ולהעידני<b>,</b> "<b>נאמן עלי אביך</b>"<b>,</b> "<b>נאמנין עלי שלשה רועי בקר</b>" – לדון בינינו, אף על פי שאינם בקיאים בדינים, <b>- רבי מאיר אומר: יכול הוא</b> – בעל הדין שאמר כך, <b>לחזור בו</b> – ולומר: איני רוצה אלא בדיינים ובעדים כשרים<b>. וחכמים אומרים: אינו יכול לחזור בו.</b>
<b>היה חייב לחבירו שבועה, אמר לו</b> – חברו<b>:</b> "<b>דור לי בחיי ראשך</b>" – הישבע לי בחייך (בלשון בני אדם נקראת שבועה נדר. שבועה זו היא במקום השבועה הרגילה בשם ה' שהוא חייב להישבע בפני בית דין), <b>- רבי מאיר אומר: יכול הוא</b> – חברו שאמר כך, <b>לחזור בו</b> – ולתובעו שיישבע את השבועה שהוא חייב בה<b>. וחכמים אומרים: אינו יכול לחזור בו.</b><br>• • •
<strong><big>תלמוד</big></strong><br><b>חזרה מקבלת קרוב או פסול</b><br>במשנה שנינו: <b>"נאמן עלי אבא</b>, נאמן עלי אביך, נאמנין עלי שלשה רועי בקר - רבי מאיר אומר: יכול הוא לחזור בו<b>".</b>
<b>[אמר רבא בר בינא</b> (רבי אבא בר אבינא, אמורא ארץ ישראל בדור השני) <b>בשם רב</b> (אמורא בבלי בדור הראשון, מגדולי האמוראים)<b>: שלשה כגמר דין</b> – קבלת קרוב או פסול כדיין או כעד בפני שלושה היא כגמר דין, וכמו שלאחר גמר דין אינו יכול לחזור בו מקבלה זו, כך אם קיבל עליו קרוב או פסול בפני שלושה - אינו יכול לחזור בו מקבלה זו<b>.] אמר לו</b> – אמר אחד מבעלי הדין לחברו<b>:</b> "<b>נאמן עלי אביך</b>"<b>, קיבל עליו בפני שנים - יכול הוא לחזור בו, בפני שלשה - אין יכול לחזור בו.</b><br><br><small>בעל "נועם ירושלמי" סבור שיש לקשור את המשפט 'קיבל עליו בפני שנים...' למימרה שנזכרת בסוף ההלכה הקודמת 'אמר רבא בר בינא בשם רב...'. ואף שביניהם כתובה המשנה וכן הפִסקה 'נאמן עלי אבא' אין בכך כלום, שכן כידוע גם המשניות וגם הפסקאות שולבו בסוגיית הירושלמי בשלב מאוחר יותר. לפי זה, לפנינו מימרה אחת של רב האומרת, שכיוון ששלושה הם כגמר דין, לכן אם קיבל עליו בפני שניים - יכול לחזור בו, בפני שלושה - אינו יכול לחזור בו ("בבלי סנהדרין פרק שלישי", עמוד 205).</small><br>
מביאים מחלוקת אמוראים בדעת רבי מאיר.
<b>שמואל</b> (מגדולי אמוראי בבל בדור הראשון) <b>אמר: בשלא נטל מזה ונתן לזה</b> – לא דיבר רבי מאיר אלא במקרה שעדיין לא בוצע הדין, שלא נטל הדיין הפסול ממון מהנתבע ונתן אותו לתובע<b>, אבל נטל מזה ונתן לזה - [אין] יכול (הוא) לחזור בו</b> – במקרה שכבר בוצע הדין, אינו יכול לחזור בו גם לשיטת רבי מאיר (התיקון מתבקש מן ההיגיון בדברי שמואל, והוא הכרחי לאור הקבלת דברי שמואל לדברי רבי יוחנן וריש לקיש, וכך תיקנו כל מפרשי הירושלמי. מסתבר שמקור הטעות הוא בהשגרת לשונם של רבי יוחנן וריש לקיש ללשונו של שמואל ("בבלי סנהדרין פרק שלישי", עמוד 191, הערות 28-29))<b>.</b>
<b>רבי יוחנן</b> (גדול אמוראי ארץ ישראל בדור השני) <b>וריש לקיש</b> (רבי שמעון בן לקיש, מגדולי אמוראי ארץ ישראל בדור השני) <b>אמרי</b> – אומרים<b>: אפילו נטל מזה ונתן לזה - יכול הוא לחזור בו</b> – רבי מאיר סבור שהוא יכול לחזור בו גם לאחר ביצוע הדין<b>.</b><br><br><small>נראה לי שיש לראות את דברי רב בירושלמי כחלק מסדרה של שלוש מימרות רצופות שנחלקו בהבנת דעתו של רבי מאיר. רב סובר שלדעת רבי מאיר לאחר גמר דין אינו יכול לחזור בו, ולכן אם קיבל עליו בפני שלושה - אינו יכול לחזור בו, שכן שלושה הם כגמר דין. שמואל סובר שלדעת רבי מאיר גם לאחר גמר דין יכול לחזור בו, אבל לאחר ביצוע הדין אינו יכול לחזור בו. ואילו רבי יוחנן וריש לקיש סבורים שלדעת רבי מאיר גם לאחר ביצוע הדין יכול לחזור בו ("בבלי סנהדרין פרק שלישי", עמוד 206).<br><br>ב<b>בבלי סנהדרין</b> כד,ב אמרו: אמר ריש לקיש: מחלוקת (רבי מאיר וחכמים האם יכול או אינו יכול לחזור בו) לפני גמר דין, אבל לאחר גמר דין (שנתחייב בדינו) - דברי הכול אין יכול לחזור בו. - ורבי יוחנן אמר: לאחר גמר דין מחלוקת.<br><br>בירושלמי לא מצאנו מחלוקת זו של רבי יוחנן וריש לקיש. בירושלמי מצאנו מחלוקת בין רבי יוחנן וריש לקיש, הסבורים שלדעת רבי מאיר אפילו לאחר ביצוע הדין יכול לחזור בו, לבין שמואל הסבור שלדעת רבי מאיר אינו יכול לחזור בו לאחר ביצוע הדין ("בבלי סנהדרין פרק שלישי", עמוד 206).<br>ברור מלשון הירושלמי שדברי האמוראים מוסבים על דברי רבי מאיר. בבבלי מנוסחים הדברים כמתייחסים לגבולות מחלוקת רבי מאיר וחכמים. הבדל נוסף בין הירושלמי והבבלי הוא בהגדרת הזמן שלאחריו אינו יכול לחזור. לפי הירושלמי מדובר על 'נטל מזה ונתן לזה', היינו ביצוע הדין. לפי הבבלי מדובר על גמר דין (שם, 191).</small><br>
ומביאים ברייתא: "<b>קיטה במקטיה</b> (צריך לומר כמו בתוספתא: '<b>ב</b>קיטה <b>ו</b>במקטיה') <b>דנקום</b> (נראה שצריך לומר: 'דנק<b>יס</b>')" – אם אחד מבעלי הדין נשבע מיוזמתו בקַיָּיץ (עוסק בתאנים לקצצן ולייבשן ולעשותן דבלים) ובכלי שבו הוא חותך את התאנים לחתיכות ('נקיס' - חותך. ראה DJPA, עמוד 822). בתוספתא: 'נקיט', אלא שפועל זה מצוי רק בארמית בבלית ואינו נזכר בירושלמי או בספרות התנאים)<b>, קיבל עלוי</b> (צריך לומר: 'עליו') – אם קיבל עליו בעל דינו שבועה עממית פחותה זו, <b>- יכול לחזור בו</b> – כך דברי רבי מאיר (תופעת השבועה והנדר הקשורים לתאנים היתה נפוצה בימיהם)<b>.</b><br><br><small>לשורה זו (למעט המילים 'קיבל עלוי' הנראות כהוספה פרשנית של הירושלמי) יש מקבילה בתוספתא סנהדרין ה,א, והיא מוסבת על ההלכה במשנה 'היה חייב לחבירו שבועה, אמר לו: דור לי בחיי ראשך'. שורה זו קוטעת את רצף הדיון כאן העוסק בהלכה הקודמת 'נאמן עלי אבא', ומקומה הטבעי הוא להלן לאחר המימרה האחרונה. ייתכן ששורה זו שולבה כאן בגלל הדמיון בין הסיום שלה לבין הסיום של המימרה שלפניה. ואולי המשפט המוטעה להלן 'היה חייב לחבירו שבועה' היה מלכתחילה הערת גיליון שביקשה לציין מהי ההלכה שעליה מוסבת שורה זו ("בבלי סנהדרין פרק שלישי", עמוד 207, הערה 77).<br><br>ב<b>תוספתא סנהדרין</b> ה,א שנו: אמר לו: "נאמן עליי אבא", "נאמן עליי אביך", "נאמנים עליי שלושה רועי בקר" - יכול לחזור בו, עד שישמע מפי הדיין (את גזר הדין); דברי רבי מאיר. וחכמים אומרים: אין יכול לחזור בו.<br>היה חייב לחבירו שבועה, אמר לו: "דור לי בחיי ראשך", "בקייטא ובמקטייא דנקיט" - יכול לחזור בו, עד שיקבל עליו שבועה מפי / בפני הדיין; דברי רבי מאיר. וחכמים אומרים: אין יכול לחזור בו.<br>...ומעשה באחד שנתחייב לחבירו שבועה בבית דין ונדר לו בחיי הקייץ וקיבל (בעל דינו) עליו.<br><br>בהלכה הראשונה בתוספתא מפורש שלא דיבר רבי מאיר אלא לפני גמר דין. בשני התלמודים מובאות מחלוקות אמוראים האם המחלוקת במשנה היא לפני גמר דין או לאחריו, אבל התוספתא לא מצוטטת שם. ניתן לומר שמקצת האמוראים וכן עורך הסוגיה בבבלי ובירושלמי לא הכירו תוספתא זו ("בבלי סנהדרין פרק שלישי", עמודים 173-174).<br>בתוספתא מובא מעשה שבו החייב שבועה נשבע שבועה מופחתת וחברו הסכים לכך בדיעבד וקיבל עליו (שם, עמוד 175).<br><br>היוונים נשבעו בכל דבר שנזדמן אצלם. המעשה בתוספתא הוא עדות מהימנה ביותר, שהמוני היהודים השתמשו באותן שבועות משונות שהשתמשו בהן שכניהם הגויים, על אף הוראות החכמים שלא ייחסו להן כל תוקף ("יוונית ויוונות בארץ ישראל", עמוד 97).</small>
<b>("היה חייב לחבירו שבועה" כול'.</b> (כפי שהעיר ב"שערי תורת ארץ ישראל", ציונה של פסקה זו הוא מוטעה, שכן הדיון כאן מוסב על ההלכה 'נאמן עלי אבא' ולא על 'היה חייב לחבירו שבועה' ("סנהדרין פרק שלישי", עמוד 188, הערה 23)<b>)</b><br>
מביאים מחלוקת אמוראים נוספת בדעת רבי מאיר.
<b>רבי חייה בר בא</b> (אמורא ארץ ישראלי בדור השלישי) <b>אמר: בשאמר לו</b> – כשהתובע אומר לנתבע<b>:</b> "<b>יאמר לי אביך</b> – שאתה פטור מלשלם, <b>ואין לי עמך עסק</b>" – כשהתובע מוכן לקבל עליו את אביו של הנתבע כדיין או כעד, אין אנו אומדים את דעתו של התובע שהוא יודע שאינו צודק, כיוון שיש כאן רק ויתור על המגיע לו ולא הסכמה לשלם, ולכן לדעת רבי מאיר התובע יכול לחזור בו לאחר מכן מהסכמתו<b>, אבל אם אמר לו</b> – הנתבע לתובע<b>:</b> "<b>יאמר</b> לי <b>אביך</b> – שאני חייב לשלם, <b>ואני מקבל עלי</b> – לשלם", <b>- עילא</b> (סיבה, תואנה או אמתלה) <b>היה רוצה להודות לו</b> – כשהנתבע מוכן לקבל עליו את אביו של התובע כדיין או כעד, אף שהוא מודע לכך שקרוב לוודאי שאביו של התובע יגרום לחיובו בדין והוא יצטרך לשלם, אנו אומדים את דעתו של הנתבע שהוא יודע שהוא חייב, ואינו מבקש אלא עילה כדי להודות לתובע שהוא חייב לו (במקום להודות במפורש ולגרום מבוכה לעצמו, הוא מעדיף לקבל על עצמו את אבי התובע כדיין או כעד), ולכן אין הנתבע יכול לחזור בו לאחר מכן מהסכמתו<b>.</b>
<b>רבי יוסי בן (בן) חנינה</b> (אמורא ארץ ישראלי בדור השני) <b>אמר: ואפילו אמר</b> – הנתבע לתובע<b>:</b> "<b>יאמר לי אביך ואני מקבל עלי</b> – לשלם" <b>- לא מצינו עדות יוצָא</b> (יוצאה) <b>מפי קרוב</b> – לדעת רבי מאיר הנתבע יכול לחזור בו מכל הסכמה שאינה לפי שורת הדין, שאין עדות כשרה בקרובים, ואין הדבר תלוי באומדן דעתו של הנתבע (כך פירש את מחלוקת האמוראים ב"נועם ירושלמי" ("בבלי סנהדרין פרק שלישי", עמוד 189))<b>.</b><br><br><small>ב<b>בבלי סנהדרין</b> כד,א אמרו: אמר רב יהודה אמר שמואל: מחלוקת (רבי מאיר וחכמים האם יכול או אינו יכול לחזור בו) ב"מחול לך" (כשהתובע מסכים לדיין פסול ואומר לנתבע: אם אביך יזכה אותך - מחול לך), אבל ב"אתן לך" (כשהנתבע מסכים לדיין פסול ואומר לתובע: אם אביך יחייב אותי - אתן לך) - דברי הכול יכול לחזור בו. - ורבי יוחנן אמר: ב"אתן לך" מחלוקת.<br><br>בבבלי נחלקו האמוראים בפירוש מחלוקת רבי מאיר וחכמים. שמואל סבור שמחלוקת ב"מחול לך" אבל ב"אתן לך" דברי הכול יכול לחזור בו, ואילו בדעת רבי יוחנן מסתפקת הסוגיה האם דעתו שמחלוקת ב"אתן לך" אבל ב"מחול לך" דברי הכול אין יכול לחזור בו או שמא לדעתו מחלוקת גם "באתן לך" וגם ב"מחול לך".<br>"אין לי עמך עסק" בירושלמי מקביל לניסוח בבבלי "מחול לך", ומילים אלו נאמרות על ידי התובע, ואילו "אני מקבל עלי" בירושלמי מקביל ל"אתן לך", והדובר הוא הנתבע.<br>עמדת הירושלמי הפוכה מעמדת הבבלי. לפי לשון הירושלמי, על פי הפירוש שהצעתי לירושלמי (פירושו של "נועם ירושלמי"), ברור ששני האמוראים אמרו את דבריהם בשיטת רבי מאיר. לדעת רבי חייה בר בא לא התיר רבי מאיר לחזור אלא ב"מחול לך", אבל ב"אתן לך" אף הוא מודה שאינו יכול לחזור בו, ורבי יוסי בן חנינה חולק ("בבלי סנהדרין פרק שלישי", עמודים 188-190).</small><br>• • •

Halakhah 5

<strong><big>משנה</big></strong><br>משנה זו מפרטת את רשימת הפסולים לדון ולהעיד. הרשימה מתייחסת רק לאנשים החשודים על לקיחת ממון חבריהם שלא כדין.
<b>ואֵילּוּ הן הפסולין</b> – לדון ולהעיד<b>: המשחק בקובייא</b> – משחק ידוע, והזוכה בו מקבל את המעות כפי שהתנו המשחקים ביניהם (מקור המילה 'קוביא' ביוונית)<b>, והמלוה בריבית, ומפריחי יונים</b> – הגורמים ליונים למרוד בבעליהם ולוכדים אותם<b>, וסוחרי שביעית</b> – הסוחרים בפירות שגדלו בשנה השביעית (השמיטה), שאסור לעשות בהם סחורה<b>.</b>
<b>אמר רבי שמעון</b> (בן יוחאי, תנא בדור הרביעי)<b>: מתחילה לא היו קורין אותן אלא אוספי שביעית</b> – בתחילה לא היו קוראים את הסוחרים אלא אוספי שביעית, שכן לא היו נוהגים לסחור בפירות<b>, משרבו האנסים</b> – כשהתרבו אנשים פרטיים הנוטלים ממון בכפייה, ונאלצו אותם אוספים גם לשלוח ידם במסחר עקב לחץ האנסים, <b>חזרו לקרותן סוחרי שביעית</b> (אין לשינוי השם משמעות הלכתית שכן אותם אנשים פסולים בכל מקרה בין אם רק אספו ובין אם סחרו בפירותיהם ("בבלי סנהדרין פרק שלישי", עמוד 317))<b>.</b>
<b>אמר רבי יהודה</b> (בר אלעאי, מגדולי התנאים בדור הרביעי<b>: אימתי</b> – פסולים כל אלו המנויים כאן<b>? בזמן שאין לו אומנות אלא היא</b> – אומנות זו, שהעיסוק הקבוע באומנות זו הוא הפוסל אותם לעדות<b>, אבל אם יש לו אומנות שלא היא</b> – חוץ ממנה, שהם עוסקים במלאכתם וגם באומנות השלילית, <b>- הרי זה כשר</b> – שאם יש לו אומנות אחרת, נחלשת השפעת האומנות השלילית עליו ומשום כך אין לפוסלו לעדות (לפי התוספתא (סנהדרין ה,ב) רבי יהודה מתייחס לכל הפסולים שנשנו במשנתנו. נראה שזהו פשוטה של המשנה. ואף שרבי יהודה נקט במשנה לשון יחיד, נראה שכוונתו לכל אחד מן הפסולים שנזכרו במשנה, ואפשר שלשון יחיד בדבריו נגררה בעקבות לשון היחיד ששנתה המשנה ביחס למשחק בקוביא ומלווה בריבית ("בבלי סנהדרין פרק שלישי", עמוד 223))<b>.</b><br>• • •
<strong><big>תלמוד</big></strong><br><b>הפסולים לדון ולהעיד</b><br><small>כאן התחלת מקבילות בירושלמי ראש השנה א,ח ושבועות ז,ד.</small>
במשנה שנינו: <b>"אֵילּוּ הן הפסולין: המשחק בקוביא</b> והמלוה בריבית<b>".</b>
וב<b>משנה ראש השנה</b> א,ח שנינו (בעניין הלכות עדות על קידוש החודש): אלו הן הפסולין (לעדות, ובכללה גם עדות החודש): המשחק בקוביא, והמלווה בריבית, ומפריחי יונים, וסוחרי שביעית.
וב<b>משנה שבועות</b> ז,ד שנינו (בעניין החשודים על השבועה): היה אחד מהן (אחד מבעלי הדין, כלומר, הנתבע בלבד) משחק בקוביא, מלווה בריבית, מפריח יונים, וסוחר שביעית - שכנגדו (התובע) נשבע (לפי שהנתבע חשוד אף על השבועה) ונוטל.
מביאים ברייתא: <b>המשחק בקוביא זה המשחק בפסיפסין</b> (אבנים קטנות. - מקור המילה ביוונית) – שמשמשים למשחק<b>. אחד המשחק בפשיפשין</b> (במקבילות: 'בפסיפסין') <b>ואחד המשחק בקליפי</b> (בקליפות של) <b>אגוזים ורימונים</b> – שמשמשים למשחק. גם זה וגם זה פסולים לדון ולהעיד<b>. לעולם אין מקבלין אותו</b> – את המשחק בקוביא לדון ולהעיד, <b>עד שישבר פסיפסיו</b> – ולא יוכל עוד לשחק בהם, (במסירה שלפנינו יש כאן השמטה מחמת הדומות של סופו של הקטע בעניין המשחק בקוביא ושל תחילתו של הקטע בעניין המלווה בריבית, ובשל כך נוצר נוסח כלאיים של שני הפסולים האלה. וצריך להשלים על פי המקבילות: <b>ויבדק</b> – יבדקו אותו שאינו עוד משחק בקוביא, <b>ויחזור בו חזרה גמורה</b> – יתחרט לגמרי על מעשיו הקודמים<b>. - המלוה בריבית לעולם אין מקבלין אותו</b> – את המלווה בריבית לדון ולהעיד) <b>או יקרע שטרותיו</b> (מילים אלו הן שריד לקטע בעניין המלווה בריבית שנשמט. וצריך לומר כמו במקבילות: <b>עד שיקרע שטרותיו</b>) – על הלוואותיו בריבית, ולא יוכל עוד לגבות בהם ריבית ממי שהלווה להם, <b>ויבדק</b> – יבדקו אותו שאינו עוד מלווה בריבית, <b>ויחזרו בהן</b> (צריך לומר בלשון יחיד: '<b>ויחזור בו</b>') <b>חזרה גמורה</b> – יתחרט לגמרי על מעשיו הקודמים<b>.</b><br><br><small>ב<b>תוספתא סנהדרין</b> ה,ב שנו: המשחק בקוביא - זה המשחק בפסיפסים. אחד המשחק בפסיפסים ואחד המשחק בקליפי אגוזים ובקליפי רימונים. לעולם אין יכול לחזור בו עד שישבר את פסיפסיו ויחזור בו חזרה גמורה.<br>המלווה בריבית אין יכול לחזור בו עד שיקרע את שטרותיו ויחזור בו חזרה גמורה.<br><br>ב<b>בבלי סנהדרין</b> כה,ב אמרו: המשחק בקוביא - אלו המשחקים בפסיפסים. ולא פסיפסים בלבד אמרו, אלא אפילו קליפי אגוזים וקליפי רימונים. ומאימתי חזרתם? משישברו את פסיפסיהם ויחזרו בהם חזרה גמורה. - דאפילו בחינם נמי לא עבדי (שאינם משחקים בהם אפילו בלא לזכות בכסף).<br>המלווה בריבית - אחד המלווה ואחד הלווה. ומאימתי חזרתם? משיקרעו את שטרותיהם ויחזרו בהם חזרה גמורה. - דאפילו לגוי נמי לא מוזפי (שאינם מלווים בריבית אפילו לגוי).<br><br>בברייתא בבבלי נאמר "אחד המלווה ואחד הלווה". בברייתא המקבילה בתוספתא ובירושלמי חסרה תוספת זו. משפט זה הוא תוספת מאוחרת לברייתא. משפט זה נוסף לברייתא בהשראת דבריו של רבא בבבלי סנהדרין כה,א ("בבלי סנהדרין פרק שלישי", עמוד 252).<br>בסוגיות הבבלי הורחבה רשימת הפסולים גם לאנשים שמעשה העבירה שלהם אינו קשור כלל לאומנות. כך למשל נאמר בבבלי סנהדרין כה,א: "אמר רבא: לווה בריבית פסול לעדות". אין אומנות של לקיחת הלוואה בריבית (שם, עמוד 237).</small>
במשנה שנינו: <b>"ומפריחי יונים".</b>
מביאים ברייתא: (צריך להוסיף כמו במקבילות: '<b>זה הממרה יונים.</b>') <b>אחד הממרה</b> (ממריד) <b>יונים</b> – הגורם ליונים למרוד בבעליהם ולוכד אותם, <b>ואחד הממרה שאר בהמה חיה ועוף</b> – גם זה וגם זה פסולים לדון ולהעיד<b>. אין מקבלין אותן</b> – את מפריחי היונים לדון ולהעיד, <b>עד שישברו פגימיו</b> (צריך לומר בלשון רבים: '<b>פגימיהם</b>' (שובכים. - מקור המילה ביוונית ובלטינית, והוראתה: מבנה ארעי מעצים המהודקים זה לזה)) – שבהם נמצאים היונים שנלכדו, ולא יוכלו עוד להמרות יונים, (צריך להוסיף על פי המקבילות: '<b>ויבדקו</b>' – יבדקו אותם שאינם עוד מפריחי יונים,) <b>ויחזרו בהן חזרה גמורה</b> – יתחרטו לגמרי על מעשיהם הקודמים<b>.</b><br><br><small>ב<b>תוספתא סנהדרין</b> ה,ב שנו: מפריחי יונים - זה הממרה את היונים. אחד הממרה את היונים ואחד הממרה שאר בהמה וחיה ועוף. לעולם אין יכול לחזור בו עד שישבר את פגימיו ויחזור בו חזרה גמורה.<br><br>ב<b>בבלי סנהדרין</b> כה,א אמרו: מאי מפריחי יונים? - הכא (בבבל) תרגימו: אי תקדמיה יונך ליוני (מירוצי יונים). רבי חמא בר אושעיא (חכם ארץ ישראלי) אמר: ארא (אנשים המשתמשים ביוני פיתוי כדי לצוד יונים אחרות. 'ארא' היא מילה אכדית והוראתה יונה המשמשת כפיתוי).<br>וב<b>בבלי סנהדרין</b> כה,ב אמרו: מפריחי יונים - אלו שממרים את היונים. ולא יונים בלבד אמרו, אלא אפילו בהמה חיה ועוף. ומאימתי חזרתם? משישברו את פיגמיהם ויחזרו בהם חזרה גמורה. - דאפילו במדבר (במקום שאין בני אדם) נמי לא עבדי.<br><br>אין בידינו עדויות על קיום מרוצי יונים בתרבות היוונית-רומית, ומשום כך אין לקבל את הפירוש הבבלי "אי תקדמיה יונך ליוני" כפשט המשנה. מפריחי יונים הם כפירושו של רבי חמא הארץ ישראלי, האנשים המאמנים את יוניהם ללכוד יונים אחרות. פירושו המדויק של הביטוי "הממרה את היונים" צריך עדיין עיון ("בבלי סנהדרין פרק שלישי", עמודים 271-272).<br><br>לפי פירושנו לביטוי "הממרה (ממריד) את היונים", מפריחי יונים הם אנשים המפריחים יונים של אחרים על ידי המרדתם כדי ללכוד אותם, ולא אנשים המפריחים את יוניהם על ידי אימונם כדי ללכוד יונים של אחרים.<br><br>בכל אחד משלושת הפסולים הראשונים נוסף בבבלי משפט המבאר מהי חזרה גמורה. משפט זה מנוסח בלשון ארמית, וברור שאין הוא מגופה של הברייתא אלא תוספת בבלית לברייתא ("בבלי סנהדרין פרק שלישי", עמוד 274).</small>
במשנה שנינו: <b>"סוחרי שביעית".</b>
מביאים ברייתא: (צריך להוסיף כמו במקבילות: '<b>זה תגר</b> (סוחר, מוכר סחורה) <b>שביעית.</b>') <b>אי זהו תגר שביעית</b> – שהוא פסול לדון ולהעיד<b>? זה שיושב ובטל כל שני שבוע</b> – שאינו עוסק במלאכה במשך כל שאר שש השנים של שבע שנות מחזור השמיטה<b>, כיון שבא</b>ת (במקבילה בראש השנה: 'שהגיעה') <b>שביעית התחיל מפשט</b> את <b>ידיו</b> (שולח את ידיו, מתעסק לפרנסתו) <b>ונושא ונותן בפירות שביעית</b> – בשנה השביעית הוא עושה סחורה בפירות שגדלו בשנה השביעית<b>. ולעולם אין מקבלין אותן</b> (צריך לומר בלשון יחיד: '<b>אותו</b>') – את סוחר השביעית לדון ולהעיד, <b>עד שתגיע שביעית אחרת</b> – שתבוא השנה השביעית הבאה, <b>ויבדק</b> – יבדקו אותו באותה שנה שאינו עוד נושא ונותן בפירות שביעית, <b>ויחזור בו חזרה גמורה</b> – יתחרט לגמרי על מעשיו הקודמים<b>.</b><br><br><small>לפי התפיסה התנאית הפסול הוא פסול אומנות. סוחרי שביעית שונים משאר הפסולים בכך שאין סחורה בשביעית ניכרת ביותר כאומנות, שהרי אין היא נוהגת אלא אחת לשבע שנים. משום כך גם החכמים (בברייתא שהובאה בירושלמי) סבורים שאין מדובר אלא במי שיושב ובטל בשאר שני שבוע ורק כשהשמיטה מגיעה מתחיל לפשט ידיו ורגליו ונושא ונותן בפירות שביעית. בטלתו של אדם זה בשאר שני שבוע היא המוכיחה שסחורתו בשביעית היא אומנותו. בפסול זה יש דמיון בין עמדת החכמים לבין עמדתו של רבי יהודה, אלא שרבי יהודה סבור שגם בשביעית צריך שתהא זו אומנותו היחידה, כפי שמפורש בירושלמי (להלן) ("פסולי עדות", "סידרא" כג, עמוד 26).</small><br>
ומציעים ברייתא: <b>תני:</b> – שונה [התנא]: <b>רבי יוסי</b> (בר חלפתא, תנא בדור הרביעי) <b>אומר: שתי שביעיות</b> – מקבלים את סוחר השביעית לדון ולהעיד רק כשיבואו שתי שנות השביעית הבאות ויבדקו אותו באותן שנים שאינו עוד נושא ונותן בפירות שביעית. רבי יוסי חולק על התנא לעיל שאמר: "עד שתגיע שביעית אחרת..." (שביעית אחת בלבד)<b>.</b>
<b>רבי נחמיה</b> (תנא בדור הרביעי) <b>אומר: חזרת ממון, לא חזרת דברים</b> – כדי לקבל את סוחר השביעית לדון ולהעיד, הוא צריך להחזיר את הממון שהרוויח בשנה השביעית מעשיית סחורה בפירות שביעית, ואין דיו שיחזור בו בדברים בלבד, שיתחרט ויאמר שלא יוסיף בשנה השביעית לעשות סחורה בפירות שביעית<b>, שיאמר להם:</b> – הוא צריך שיאמר כלשון זה: <b>הא</b> (הנה, הרי) <b>לכם מאתים זוז</b> (מין מטבע) <b>וחלקום לעניים מה שכנסתי</b> (במקבילה בראש השנה: 'שנשתכרתי') <b>מפירות עבירה</b> – מה שהרווחתי בשנה השביעית מעשיית סחורה בפירות שביעית. רבי נחמיה חולק על התנא לעיל שאמר: "ויחזור בו חזרה גמורה" (חזרת דברים בלבד)<b>.</b><br><br><small>ב<b>תוספתא סנהדרין</b> ה,ב שנו: סוחרי שביעית - זה היושב ובטל בשאר שני שבוע, כיוון שהגיע שנת השמיטה התחיל מפשיט ידיו ורגליו ונושא ונותן בפירות עבירה. לעולם אין יכול לחזור בו עד שתגיע שמיטה אחרת וייבדק ויחזור בו חזרה גמורה. - רבי נחמיה אומר: חזרת ממון, ולא חזרת דברים. כיצד? "מאתים דינר אלו כינסתי מפירות עבירה, חלקו אותם לעניים".<br><br>ב<b>בבלי סנהדרין</b> כה,ב אמרו: סוחרי שביעית - אלו שנושאים ונותנים בפירות שביעית. ומאימתי חזרתם? משתגיע שביעית אחרת וייבדלו / וייבדקו. - אמר רבי נחמיה: לא חזרת דברים אמרו, אלא חזרת ממון. כיצד? אומר: "אני פלוני בר פלוני כנסתי מאתים זוז מפירות שביעית, והרי הם נתונים במתנה לעניים".<br><br>בתוספתא ובבבלי אין דברי רבי יוסי שבירושלמי.<br><br>בבבלי הנוסח הוא "אמר רבי נחמיה" ולא "רבי נחמיה אומר" כפי שהוא בתוספתא ובירושלמי, ונראה שבכך מבטא הבבלי את דעתו שרבי נחמיה אינו חולק על תנא קמא אלא מפרש אותו. משמעות זו עולה גם מנוסח דברי רבי נחמיה בבבלי: "לא חזרת דברים אמרו", רוצה לומר, רבי נחמיה מפרש את מה שאמרו ואינו חולק עליהם.<br>אבל מלשון התוספתא והירושלמי נראה שרבי נחמיה בא לחלוק על תנא קמא ולא לפרש אותו. מלשונו של רבי נחמיה "לא חזרת דברים" נראה שלדעת תנא קמא די בחזרת דברים, מעין וידוי. אלא שבשלושת הראשונים מצטרף הווידוי למעשה: שבירת הפסיפסין, קריעת השטרות, שבירת הפיגמין; ואילו בסוחרי שביעית, שאין בהם מעשה המבטא את חזרתם, יש צורך להמתין לשביעית אחרת כדי שייבדקו אם אכן חזרו בהם. רבי נחמיה סבור שבסוחרי שביעית אין די בכך אלא הם צריכים גם חזרת ממון.<br>בהגדרת סוחרי שביעית חסר בברייתא שבבבלי התנאי שסוחרים אלה יהיו בטלים בשאר שני שבוע, תנאי הנזכר בתוספתא ובירושלמי. נראה שהבדל זה הוא תוצאה של ההבדל העקרוני בתפיסת פסולי העדות בין המקורות התנאיים והתוספתא בכללם, וכן הירושלמי, לבין תפיסת הבבלי. לפי המקורות התנאיים הדבר הפוסל את האנשים הללו לעדות היא אומנותם השלילית המשפיעה על אישיותם, ולא מעשה עבירה חד פעמי. סוחרי השביעית אינם עוסקים באומנות השלילית אלא בשנה השביעית. משום כך קבעה התוספתא שאין זו נחשבת לאומנותם הקבועה אלא כשהם יושבים ובטלים בשאר שני שבוע. הבבלי סבור שמעשה העבירה הוא הפוסל. לפי זה אין כל משמעות לשאלה מה עושים סוחרי השביעית בשנים האחרות, שכן מעשה העבירה שלהם בשביעית אינו מותנה במעשיהם בשאר השנים. משום כך נאלץ הבבלי להשמיט תנאי זה ("בבלי סנהדרין פרק שלישי", עמודים 275-276).</small><br>
ומביאים ברייתא נוספת: <b>הוסיפו</b> – החכמים, <b>עליהן</b> – על הפסולים להעיד שנמנו במשנה<b>: הרועין</b> – שסתמם שהם רועים את בהמותיהם בשדות של אחרים, והם חשודים על הגזל, <b>והחמסנין</b> – הנוטלים חפצים שלא מרצון הבעלים אף שמשלמים להם, <b>והגזלנין וכל החשודין על הממון</b> – שהם חשודים שהם גוזלים ממון של אחרים, <b>- עדותן</b> – שהעידו, <b>בטילה.</b>
ומצמצמים את תחולת הקביעה: <b>אמר רבי אבהו</b> (אמורא ארץ ישראלי בדור השלישי)<b>: ובלבד ברועין בהמה דקה</b> – רק רועי בהמה דקה (צאן) פסולים לעדות, שאינם יכולים למנוע מבהמותיהם רעייה בשדות של אחרים, אבל רועי בהמה גסה (בקר) כשרים לעדות, שהם יכולים למנוע מבהמותיהם רעייה בשדות של אחרים<b>.</b><br><br><small>ב<b>תוספתא סנהדרין</b> ה,ה שנו: הוסיפו עליהם: הרועים והגזלנים והחמסנים וכל החשודים על הממון - עדותם פסולה.<br><br>ב<b>בבלי סנהדרין</b> כה,ב אמרו: תנא: הוסיפו עליהם הגזלנים והחמסנים.<br>תנא: ועוד הוסיפו עליהם הרועים והגבאים (שגובים את מיסי המלכות ולוקחים יותר מן הקצוב לפי החוק) והמוכסים (שנוטלים מכס מעוברי דרכים שלא כדין).<br>אמר רבא: רועה שאמרו - אחד רועה בהמה דקה ואחד רועה בהמה גסה. - ומי אמר רבא הכי? והא אמר רבא: רועה בהמה דקה בארץ ישראל - פסול, בחוצה לארץ - כשר. רועה בהמה גסה - אפילו בארץ ישראל כשר! - ההוא במגדלים איתמר (הבבלי מצמצם את דבריו של רבא במימרה השנייה ביחס למגדלי בהמה דקה בארץ ישראל רק לאיסור גידול בלבד ולא לפסול עדות).<br><br>חסרונם של הגבאים והמוכסים מהברייתא בתוספתא סנהדרין וכן בירושלמי אפשר שהוא קיצור, והם כלולים בכלל "כל החשודים על הממון". אבל אפשר שבזמנה של הלכה זו בתוספתא ובירושלמי לא היו כל הגבאים והמוכסים חשודים על לקיחת ממון שלא כדין, ולכן לא נכללו ברשימת הפסולים לעדות.<br>לפי התוספתא הוסיפו החכמים על הרשימה שבמשנה את הגזלנים והחמסנים. משמע שתחילה הם לא היו כלולים ברשימת הפסולים. דבר זה תמוה מאוד: הייתכן שהמשחק בקוביא והמלווה בריבית וכו' ייפסלו, אבל גזלנים וחמסנים לא ייפסלו? וכך אכן שואל הבבלי: "גזלן דאורייתא הוא?!".<br>אפשר ליישב תמיהה זו גם בדרך אחרת (מתשובת הבבלי). ייתכן שכשהתוספתא שנתה גזלנים וחמסנים היא לא התכוונה לאדם שפרנסתו היא על הגזל ועל החמס אלא לאדם שנכשל בגזל ובחמס אפילו פעם אחת. אנשים אלו לא היו כלולים ברשימת הפסולים בשלב הראשון, ונוספו רק בשלב השני ("בבלי סנהדרין פרק שלישי", עמודים 286-288).<br>הוסיפו לרשימת הפסולים את הרועים משום שנחשדו על הגזל כפי שעולה מלשון התוספתא בסנהדרין. כאן הכוונה לרועים כבעלי אומנות כמו כל הפסולים שנשנו במשנה בסנהדרין. לא נאמר שפסול הרועים הוא דווקא בארץ ישראל ודווקא ברועי בהמה דקה. מסתימת הלשון נראה שכל הרועים חשודים על הגזל (שם, עמודים 291-292).<br>המימרה הראשונה של רבא מתייחסת ישירות להוספת הרועים לרשימת הפסולים ("רועה שאמרו"). המימרה השנייה מנוסחת כמימרה עצמאית.<br>מימרת רבי אבהו בירושלמי "ובלבד ברועין בהמה דקה" תואמת בבסיסה את מימרת רבא השנייה.<br>כדי לתאם בין שתי המימרות של רבא מעמיד הבבלי את דברי רבא במימרה השנייה במגדלי בהמה. תירוץ זה מביא לידי ביטוי ברור את ההבדל בין גזירת הגידול שנאסרה רק בבהמה דקה בארץ ישראל מחמת פגיעה ביישוב ארץ ישראל, לבין פסול רועים החל הן על רועה בהמה דקה הן על רועה בהמה גסה, הן בארץ הן בחוץ לארץ, מחמת שהוא חשוד על הגזל (שם, עמוד 300).</small><br>• • •
<b>מאן תנא מפריחי יונים?</b><br><small>כאן המשך המקבילות בירושלמי ראש השנה א,ח ושבועות ז,ד.</small>
מקורה של הסוגיה להלן בראש השנה והועתקה לסנהדרין ולשבועות.
מציעים זיהוי של התנא ששנה מקור תנאי עלום שֵׁם: <b>אמר רב הונא</b> (גדול אמוראי בבל בדור השני)<b>: מאן תנא</b> – מי שנה, <b>מפריחי יונים?</b> – מי החכם ששנה את המשנה במסכת ראש השנה שרשימת הפסולים לעדות שבה כוללת גם מפריחי יונים? <b>רבי ליעזר</b> (בן הורקנוס, תנא בדור השני) – המשנה במסכת ראש השנה נסתמה כרבי אליעזר<b>,</b> ומביאים מקור לדברי רבי אליעזר: <b>דתנינן תמן:</b> – ששנינו שם (משנה עדויות ב,ז): <b>מפריחי יונים פסולין מן העדות</b> – דבר זה אמרו לפני רבי עקיבא משמו של רבי אליעזר (בתוספתא עדויות א,יא שנו: "מפריחי יונים... רבי אליעזר מכשיר, וחכמים פוסלים". הרי שנחלקו רבי אליעזר וחכמים בדבר. אלא שלפי מסורת משנתנו המחלוקת מוחלפת, שלדעת החכמים מפריחי יונים כשרים לעדות. נראה שהמסורת בתוספתא החליפה את דעות רבי אליעזר וחכמים כדי שהמשנה תהיה כדעת חכמים)<b>.</b><br>
<b>אמר רבי מנא</b> (השני, מגדולי אמוראי ארץ ישראל בדור החמישי) <b>קומי</b> – לפני <b>רבי יוסי</b> (מגדולי אמוראי ארץ ישראל בדור הרביעי)<b>: עוד הדא דסנהדרי</b>ן – גם זאת (המשנה) של סנהדרין, <b>כרבי</b> (בכתב יד אשכנזי בראש השנה: 'דרבי') <b>ליעזר?</b> – האם גם משנתנו במסכת סנהדרין, ששנתה מפריחי יונים בכלל הפסולים לעדות, נסתמה כרבי אליעזר? (מכלל, שסוגייתנו אמורה בראש השנה)
<b>אמר ליה:</b> – אמר לו (רבי יוסי לרבי מנא): <b>דברי הכל היא הכא</b> – כאן (המשנה במסכת סנהדרין שנויה לפי דעת הכול, גם לדעת החכמים החלוקים על רבי אליעזר (בניגוד למשנה במסכת ראש השנה ששנויה רק לפי דעת רבי אליעזר. - אמר במקבילה בראש השנה "הכא" על המשנה במסכת סנהדרין, לפי שאנו עסוקים בה כעת, וזה רגיל בירושלמי)<b>.</b>
צריך להוסיף כמו במקבילה בראש השנה: ושואלים: <b>מהו</b> – מה פירוש, <b>דברי הכל היא הכא?</b> – כיצד ניתן לומר שהמשנה במסכת סנהדרין דברי הכול היא? והרי רבי אליעזר הוא שסבור שמפריחי יונים פסולים לעדות, אבל החכמים החלוקים על רבי אליעזר סבורים שהם כשרים לעדות! (כאן ובשבועות נשמטו מילים אלו מחמת דמיון סופות)
ומשיבים: <b>אמר רבי יוסי: יודעין היינו</b> (צריך לומר כמו במקבילה בשבועות: '<b>היו</b>') <b>שפסול מעדות ממון</b> – הכול היו יודעים דבר זה, שמפריחי יונים פסולים לעדות ממון, שלדעת הכול מפריחי יונים פסולים לעדות ממון, שכיוון שמפריחי יונים חשודים על הממון, הם חשודים להעיד שקר בעדות ממון, ודבר זה לא היו צריכים להעיד כשאמרו דבר זה לפני רבי עקיבא משמו של רבי אליעזר<b>. מה בא להעיד?</b> – מה הדבר שהיו צריכים להעיד כשאמרו דבר זה לפני רבי עקיבא משמו של רבי אליעזר? <b>אלא</b> (במקבילה בראש השנה אין מילה זו) <b>כשם שפסול מעדות ממון, כך פסול מעדות נפשות</b> – הדבר שהיו צריכים להעיד הוא שמפריחי יונים פסולים אף לעדות נפשות, כמו שהם פסולים לעדות ממון, ואף על פי שעדות נפשות חמורה מעדות ממון ולא היה לנו לומר שהם חשודים להעיד שקר בעדות נפשות. - הרי שבעדות ממון מפריחי יונים פסולים לדעת הכול, ולכן המשנה במסכת סנהדרין העוסקת בעדות ממון היא דברי הכול. אבל בעדות נפשות חלוקים רבי אליעזר והחכמים, רבי אליעזר פוסל והחכמים מכשירים<b>. ועידי החודש כעידי נפשות אינון</b> – הם (לדבר זה דין עדות החודש כדין עדות נפשות, וגם בה נחלקו רבי אליעזר והחכמים, משום שעדות החודש אינה עדות בענייני ממון שהם חשודים עליו. הרי שרבי אליעזר שסבור שמפריחי יונים פסולים אף לעדות נפשות הוא שסבור שהם פסולים לעדות החודש, ולכן המשנה במסכת ראש השנה העוסקת בעדות החודש היא כרבי אליעזר, כמו שאמר רב הונא לעיל)<b>.</b><br><br><small>כשמעמידים משנה כחכם יחיד, דרכו של האמורא רבי יוסי להעמיד אותה כדברי הכול.<br>הלשון "יודעין היו... ומה בא להעיד?..." נאמר כאן ובמקומות אחרים שבהם הובאה הלכה שהעיד עליה חכם.<br><br>מפשט לשונה של משנת עדיות לא נראה שהעדות התייחסה לדיני נפשות דווקא שהרי פרט זה לא נאמר שם כלל.<br>הערה: כמו כן לא ברור לפי זה, מה מעמדם של שאר הפסולים שנשנו ברשימה לדעת החכמים ביחס לעדות נפשות: האם גם הם כשרים לעדות נפשות ולעדות החודש, והכללתם במשנת ראש השנה היא רק לשיטת רבי אליעזר, או שחכמים מודים שהם פסולים גם לעדות נפשות? לפי האפשרות הראשונה תמוה הדבר שהעדות במסכת עדיות ביחס לשיטת רבי אליעזר התייחסה רק למפריחי יונים ולא לשאר. לפי האפשרות השנייה לא ברור מדוע יהיה דינם שונה לדעת החכמים מדינו של מפריח יונים.<br>נראה שרבי יוסי העדיף לפרש את משנתנו (בסנהדרין) כדברי הכול, ולכן נדחק בפירושה של המסורת במשנת עדיות. פשטותם של דברים היא שמשנתנו אכן סתמה בפסול מפריחי יונים כדעת רבי אליעזר ("בבלי סנהדרין פרק שלישי", עמוד 218).</small><br>
ומציעים קושיה ממקור תנאי (על רב הונא שהעמיד את המשנה במסכת ראש השנה כרבי אליעזר): <b>דתנינן:</b> (במקבילה בראש השנה: 'והא תני:'. וצריך לומר כאן ובמקבילות: 'ו<b>הא תנינן:</b>'. במקבילה בשבועות נוסף 'תמן') – והרי שנינו (בסופה של המשנה ראש השנה א,ח): <b>זה הכלל: כל עדות שאין</b> ה<b>אשה כשירה לה</b>(<b>ן</b>) – כגון עדות ממון ועדות נפשות<b>, אף הן</b> – כל הפסולים שנמנו במשנה, <b>אינן כשירין לה!</b> – ויש לדייק מהכלל הזה, שעדות שהאישה כשירה לה (כגון להעיד על אישה שמת בעלה כדי להתיר אותה להינשא, או להעיד על סוטה שנטמאה כדי שלא להשקותה את המים המאררים, או להעיד על חלל שנמצא שראתה את ההורג שהיכהו כדי שלא להביא עגלה ערופה), אף הם כשירים לה (כך שנו בתוספתא סנהדרין ה,ב, ראה להלן)<b>.</b> ויש לשאול: <b>מאן תניתה?</b> – מי שנה אותה (את סופה של המשנה במסכת ראש השנה)? <b>רבנין</b> – החכמים (הכלל שבסופה של המשנה אינו כרבי אליעזר, שהרי רבי אליעזר סבור שמפריחי יונים פסולים לכל עדות, ואף לעדות שהאישה כשירה לה, ואם כן, לא ייתכן להעמיד את סופה של המשנה אלא כחכמים החלוקים על רבי אליעזר. - דעת רבי אליעזר היא, שהפסולים לעדות אינם כשירים להעיד על אישה שמת בעלה (משנה יבמות טז,ז), אבל הם כשירים להעיד על סוטה שנטמאה (משנה סוטה ו,א-ב) ולהעיד על חלל שנמצא שראו את ההורג שהיכהו (משנה סוטה ט,ח, ולא נחלק בה רבי אליעזר). עדות שהאישה כשירה לה כוללת גם עדות על אישה שמת בעלה, ולכן הכלל שבסופה של המשנה, שלפיו הפסולים לעדות כשרים לעדות שהאישה כשרה לה, אינו כרבי אליעזר, שכן לדעתו הם פסולים להעיד על אישה שמת בעלה)<b>.</b> - מעתה יש לתמוה: <b>רבנין כרבי ליעזר?!</b> – החכמים כרבי אליעזר?! <b>מודין</b> (צריך לומר: 'מודיין') <b>ליה ופליגין</b> (במקבילה בראש השנה: 'פליגין' בלי וי"ו) <b>עלוהי?!</b> – מודים לו או חלוקים עליו? (אם סופה של המשנה במסכת ראש השנה הוא כחכמים, אם כן, גם ראשה של המשנה הוא כחכמים, שהרי סופה של המשנה כולל כלל על ראשה. ומעתה קשה, החכמים כרבי אליעזר?! האם החכמים מודים לרבי אליעזר וסבורים שמפריחי יונים פסולים לעדות, או שהחכמים חלוקים על רבי אליעזר וסבורים שמפריחי יונים כשירים לעדות?! אתמהא! - יש לפרש וי"ו של 'ופליגין': או)<br>
ומתרצים: <b>רבי הונא</b> (אמורא ארץ ישראלי בדור הרביעי שעלה מבבל) אמר <b>בשם רב הונא</b> (גדול אמוראי בבל בדור השני) <b>אמר</b> (מילה זו יתירה ואינה במקבילות)<b>: כולא כרבי ליעזר</b> – כולה כרבי אליעזר (כל המשנה במסכת ראש השנה, לא רק תחילתה אלא גם סופה, היא כרבי אליעזר, שרבי אליעזר סבור שמפריחי יונים פסולים לכל עדות שאין האישה כשירה לה, כגון עדות ממון ועדות נפשות, אבל הם כשירים לעדות שהאישה כשירה לה, אבל החכמים סבורים שמפריחי יונים פסולים רק לעדות ממון, ולכן המשנה במסכת ראש השנה היא כרבי אליעזר. ומה שהיסקנו מסופה של המשנה שמפריחי יונים כשירים לעדות שהאישה כשירה לה אינו כולל עדות על אישה שמת בעלה, שאין הדברים אמורים אלא באותן עדויות שהאישה כשירה לה לדעת רבי אליעזר, כגון להעיד על סוטה שנטמאה או להעיד על חלל שנמצא שראו את ההורג שהיכהו)<b>.</b><br><br><small>פירושה של הסוגיה "אמר רב הונא: מאן תנא מפריחי יונים?..." הוא על פי "אוצר לשונות ירושלמיים" עמודים 1467-1469.<br><br>ב<b>תוספתא סנהדרין</b> ה,ב שנו: המשחק בקוביא... המלווה בריבית... מפריחי יונים... סוחרי שביעית... במה דברים אמורים (שהם פסולים)? - בקידוש החודש... בדיני ממונות ובדיני נפשות. אבל עדות שהאישה כשירה לה - הם כשירים לה.</small><br>
ומציעים קשר בין שתי מחלוקות תנאים (בעקבות דבריו של רבי יוסי לעיל שרבי אליעזר והחכמים נחלקו בדין מפריחי יונים לעדות נפשות): <b>ואתייא</b> (צריך לומר כמו במקבילות: 'ואתיי<b>ן</b>') <b>אילין פלוגתא</b> (במקבילות כאן ולהלן: 'פלוגוותא') <b>כאילין פלוגתא</b> – ובאות (הולכות) המחלוקות האלה (חילוקי הדעות של התנאים שנחלקו להלן בעניין עד זומם) כמחלוקות האלה (חילוקי הדעות של התנאים שנחלקו לעיל בעניין מפריחי יונים)<b>.</b> ומביאים מקור לדעות בעניין עד זומם: <b>דתני:</b> – ששונה [התנא]: <b>עד זומם פסול מכל עדיות</b> (במקבילה בראש השנה: 'בכל עדות') <b>שבתורה</b> – אפילו נמצא זומם בעדות ממון, פסול אף לעדות נפשות, ואף על פי שעדות נפשות חמורה מעדות ממון ולא היה לך לומר שהוא חשוד להעיד שקר בעדות נפשות<b>; דברי רבי מאיר</b> (גדול התנאים בדור הרביעי)<b>. אמר רבי יוסי</b> (בר חלפתא, תנא בדור הרביעי)<b>: במה דברים אמורים</b> – שהוא פסול בכל עדות<b>?</b> (במקבילות: 'אימתי?') <b>בזמן שנמצא זומם בעדות נפשות</b> – שכיוון שעדות נפשות חמורה מעדות ממון, יש לך לומר שהוא חשוד להעיד שקר גם בעדות ממון<b>. אבל אם נמצא זומם בעדות ממון - אין פסול אלא מאותה</b> (במקבילה בשבועות: 'לאותה') <b>עדות בלבד</b> – הוא פסול רק לעדות ממון, אבל כשר לעדות נפשות, שכיוון שעדות נפשות חמורה מעדות ממון, אין לך לומר שהוא חשוד להעיד שקר בעדות נפשות<b>. ותייא דרבי יוסי כרבנין ודרבי מאיר כרבי ליעזר</b> – ובאה (הולכת) [השיטה] של רבי יוסי (המכשיר עד שהוזם בעדות ממון לעדות נפשות) כחכמים (שסבורים שמפריחי יונים החשודים על הממון פסולים רק לעדות ממון), ושל רבי מאיר (הפוסל עד שהוזם בעדות ממון לעדות נפשות) כרבי אליעזר (שסבור שמפריחי יונים פסולים אף לעדות נפשות)<b>.</b><br><br><small>עד כאן המקבילות בירושלמי ראש השנה ושבועות.<br><br>ב<b>תוספתא מכות</b> א,יא שנו: עד זומם פסול מכל עדיות שבתורה; דברי רבי יהודה. - אמר רבי יוסי: במה דברים אמורים? בזמן שהוזם לעדות נפשות. אבל לא הוזם אלא לעדות ממון - אינו פסול אלא לאותה העדות בלבד.<br><br>ב<b>בבלי סנהדרין</b> כז,א-ב אמרו: עד זומם פסול (להעיד) לכל התורה כולה; דברי רבי מאיר. - אמר רבי יוסי: במה דברים אמורים? - שהוזם בדיני נפשות. אבל הוזם בדיני ממונות - כשר לדיני נפשות.<br>...הכא סתם לן תנא כרבי מאיר. - והיכא סתם לן? ...אלא הכא סתם לן: זה הכלל: כל עדות שאין האשה כשירה לה - אף הם אינם כשירים לה. מני? אילימא רבי יוסי - והאיכא עד זומם דממון דכשר לדיני נפשות ואישה פסולה לה! (ההנחה היא שאם רבי יוסי הכשיר בדיני נפשות עד שהוזם בדיני ממונות הוא הדין גם ביחס לפסולי המשנה שהם כשירים לדיני נפשות) אלא לאו, רבי מאיר היא.<br><br>דברי רבי מאיר בירושלמי ובבבלי הם דברי רבי יהודה בתוספתא. לפנינו הבדל בין מסורת התוספתא לבין מסורת התלמודים.<br><br>בבבלי לא נזכר בשום מקום שפסול מפריחי יונים הוא רק בשיטת רבי אליעזר וממילא גם לא נזכרה מחלוקת חכמים ורבי אליעזר בפרט זה. הבבלי גם לא הכריע כדעת רבי מאיר מן העובדה שבמשנת ראש השנה נפסלים החשודים על הממון גם לעדות החודש, ומכאן שלא ראה את עדי החודש כעדי נפשות כדברי הירושלמי. הבבלי הכריע כדעת רבי מאיר מן הסיפא של משנת ראש השנה, שממנה למד כי החשודים על הממון פסולים גם לדיני נפשות.<br>בירושלמי לפי רבי אליעזר גם שאר הפסולים הכלולים במשנת ראש השנה פסולים גם לדיני נפשות. לא נאמר במפורש בירושלמי האם לדעת החכמים גם שאר הפסולים, משחק בקוביא, מלווה בריבית וסוחרי שביעית, כשרים בדיני נפשות. ההיגיון הפשוט אומר שאם חכמים סבורים כרבי יוסי, שעד שהוזם בדיני ממונות כשר לדיני נפשות, כי אז כל החשודים על הממון הפסולים לדיני ממונות יהיו כשרים בדיני נפשות. לפי זה, כשם שחכמים חולקים על רבי אליעזר במפריחי יונים ומכשירים אותם לדיני נפשות, כך חולקים הם עליו בשאר הפסולים ומכשירים אותם לדיני נפשות.<br>אבל מלשון המשנה בעדיות נראה שחכמים חולקים על רבי אליעזר רק במפריחי יונים, ומכאן שלדעתם שאר הפסולים נפסלו גם לדיני נפשות, אף שהם חשודים רק על הממון. גם מדברי רב הונא בתחילת הסוגיה עולה שמחלוקת רבי אליעזר וחכמים היא רק במפריחי יונים. קשה להבין כיצד ניתן ליישב פרט זה עם הקביעה של הירושלמי שחכמים הם בשיטת רבי יוסי שעד שהוזם בדיני ממונות כשר בדיני נפשות. ואולי סבור הירושלמי שלפי החכמים יש להבדיל בין עד שהוזם בדיני ממונות שכשר לדיני נפשות, לבין החשודים על הממון שאומנותם בכך ולכן פסלום חכמים גם בדיני נפשות, למעט מפריחי יונים הפסולים לדיני ממונות אבל כשרים לדיני נפשות. אלא שהבחנה זו נראית שרירותית וקשה לאמצה. נראה שיש לאמץ את האפשרות הקודמת, והירושלמי אכן מוציא את משנת עדיות מפשוטה ("בבלי סנהדרין פרק שלישי", עמודים 484-485).</small><br>• • •
<b>סוחרי שביעית לדעת רבי יהודה</b><br><small>כאן התחלת מקבילה בירושלמי שביעית ז,ד.</small>
במשנה שנינו: <b>"רבי שמעון אומר: מתחילה לא היו קורין אותן אלא אוספי שביעית, משרבו האנסין חזרו לקרותן סוחרי שביעית. אמר רבי יודן</b> (יהודה)<b>: אימתי? בזמן שאין להן</b> (הנוסח הנכון במשנה: 'שאין לו אומנות') <b>אלא היא, אבל יש לו אומנות שלא היא - הרי זה כשר".</b>
באיזה פרק זמן אמר רבי יהודה שאם יש לו אומנות אחרת הרי הוא כשר? האם בשביעית או בכל השנים? -
מדגימים את דברי רבי יהודה: <b>היך עבידא?</b> – איך עשוי [הדבר]? (כיצד?) היה <b>יושב ובטל</b> ממלאכתו <b>כל שני שבוע</b> – לא היה עוסק במלאכה במשך כל שאר שש השנים של שבע שנות מחזור השמיטה<b>, כיון שבאת שביעית התחיל פושט את ידיו</b> (שולח את ידיו, מתעסק לפרנסתו) <b>ונושא ונותן בפירות שביעית</b> – בשנה השביעית הוא עושה סחורה בפירות שגדלו בשנה השביעית<b>, אם יש עמו מלאכה אחרת</b> – אם בשנה השביעית הוא עושה סחורה בפירות שביעית בנוסף לעיסוקו במלאכה אחרת, <b>- כשר</b> – לדון ולהעיד<b>, ואם לאו - פסול. אבל אם היה עסוק במלאכתו כל שני שבוע, כיון שבאת שביעית התחיל מפשט את ידיו ונושא ונותן בפירות שביעית, אף על פי שאין עמו מלאכה אחרת</b> – אף אם בשנה השביעית אינו עוסק במלאכה אחרת בנוסף למסחר בפירות שביעית, <b>- כשר.</b><br><br><small>לפי הירושלמי רבי יהודה מוסב רק סוחרי שביעית שנזכרו בסוף הרשימה בסמוך לדברי רבי יהודה. לפי הירושלמי הפסול הוא בגלל אומנותו של האדם ולא בגלל מעשה העבירה כשלעצמו, שהרי מעשה העבירה בסחורה בפירות שביעית אינו מותנה בשאלה האם יש לו אומנות אחרת אם לאו. מדוע לפי הירושלמי מצריך רבי יהודה רק בסוחרי שביעית שלא תהיה להם אומנות אחרת?<br>נראה שזהו טעמו של דבר. בעוד ששאר הפסולים עוסקים באומנותם כל השנים, סוחרי שביעית אינם סוחרים בפירות שביעית אלא אחת לשבע שנים, ולא ניכר הדבר שזו אומנותם אלא אם כן אין להם אומנות אלא היא ("בבלי סנהדרין פרק שלישי", עמוד 238).</small><br>
<b>רבי בא בר זבדא</b> (אמורא ארץ ישראלי בדור השני והשלישי) אמר בשם <b>רבי אבהו</b> (אמורא ארץ ישראלי בדור השלישי) שאמר <b>בשם רבי לעזר</b> (אמורא בדור השני)<b>: הלכה כרבי יודה דמתניתא</b> (צריך לומר כמו במקבילה: 'דמתנית<b>ן</b>') – הלכה כרבי יהודה של משנתנו (משנת רבי. - רבי יהודה חולק על חכמים שפוסלים סוחר שביעית שהיה יושב ובטל כל שני שבוע אף על פי שיש עימו מלאכה אחרת בשביעית)<b>.</b>
ומציינים: <b>איקלס</b> – נתקלס (קילסו ושיבחו את) <b>רבי בא בר זבדא דמר שמועה משום דזעיר מיניה</b> – שאמר (רבי בא בר זבדא) שמועה משם (רבי אבהו שהוא) קטן (צעיר) ממנו (רבי אבהו היה תלמידו של רבי אלעזר, בעוד שרבי בא בר זבדא היה חברו של רבי אלעזר, וכאן מסר רבי בא בר זבדא הלכה משמו של רבי אבהו משמו של רבי אלעזר, ועל כך שיבחוהו)<b>.</b>
ומביאים דעה חולקת בהבנת דברי רבי יהודה: <b>תני רבי חייה</b> (בדור המעבר שבין התנאים לאמוראים) <b>לחומרא</b> – שונה רבי חייא לחומרה (רבי חייא שונה את דברי רבי יהודה שבמשנתנו בנוסח אחר שלפיו רבי יהודה מחמיר בתנאים שבהם הוא מכשיר סוחר שביעית. - רבי חייא שנה בכמה מקומות דעת תנא בנוסח אחר ממשנתנו ("מבוא לנוסח המשנה", עמוד 31))<b>.</b>
ומדגימים את דברי רבי יהודה לפי רבי חייא: <b>היך עבידא?</b> – איך עשוי [הדבר]? (כיצד?) היה <b>יושב ועוסק במלאכתו כל שני שבוע,</b> (יש כאן השמטה מחמת הדומות, וצריך להשלים כמו בקטע גניזה (קטע רבינוביץ) במקבילה וכמו שהשלים מגיה במסירה שלפנינו במקבילה על פי כתב יד רומי, וכן הוא בהבאת הירושלמי בר"ש בפירושו למשנת שביעית ז,ד וב"אור זרוע" ובר"מ המאירי: <b>כיון שבאת שביעית התחיל מפשט ידיו ונושא ונותן בפירות שביעית, אם יש עמו מלאכה אחרת - כשר, ואם לאו - פסול. אבל אם היה בטל ממלאכתו כל שני שבוע,</b>) <b>כיון שבאת שביעית התחיל מפשט ידיו ונושא ונותן בפירות שביעית, אף על פי שיש עמו מלאכה אחרת - פסול</b> (ר"ש ו"אור זרוע" מצטטים את הירושלמי ממסכת שביעית. מן ר"מ המאירי נראה שהוא מצטט את ירושלמי סנהדרין)<b>.</b><br>
ומציינים: <b>לא בדא</b> (בהדא) – לא בזאת (צריך להוסיף כמו בכתב יד רומי במקבילה: <b>אמר</b>) <b>רבי בא בר זבדא</b> בשם <b>רבי אבהו</b> שאמר <b>בשם רבי לעזר: הלכה כרבי יהודה דמתניתין</b> (צריך לומר כמו במקבילה: 'דמתניתן') – פסיקת ההלכה כרבי יהודה של משנתנו לא תחול בזה (לא על פי מסורת זו ששנה רבי חייא פסק רבי אלעזר הלכה כרבי יהודה)<b>.</b><br><br><small>בסוגיה זו מובאים שני הסברים לדברי רבי יהודה, האחד מסתם הירושלמי והשני בשם רבי חייא. לפי ההסבר הראשון רבי יהודה מכשיר סוחר שביעית באחד משני תנאים: א. יש לו מלאכה בשאר שני שבוע. ב. יש לו מלאכה אחרת בשביעית. רק סוחר שביעית הבטל בשאר שני שבוע וגם אין לו מלאכה אחרת בשביעית - פסול לעדות. בכך רבי יהודה חולק על דעת החכמים, כמו שנתבארה בברייתא שהובאה לפני כן בירושלמי מן התוספתא, ועל פיה חכמים פוסלים סוחר שביעית גם אם יש לו אומנות אחרת בשביעית, ובלבד שהוא יושב ובטל כל שני שבוע.<br>לדעת רבי חייא, רבי יהודה סובר שכדי להכשיר סוחר שביעית לעדות צריך שני תנאים. הראשון - שתהיה לו מלאכה בשאר שני שבוע, והשני - שגם בשנה השביעית תהיה לו מלאכה נוספת ("פסולי עדות", "סידרא" כג, עמודים 27-28).<br><br>ב<b>תוספתא סנהדרין</b> ה,ב שנו: ובכולם (בכל הפסולים שנשנו במשנתנו) היה רבי יהודה אומר: בזמן שיש להם אומנות אחרת - הרי אלו פסולים (יש להגיה: 'הרי אלו כשרים', או שיש להגיה: 'בזמן שאין להם אומנות אחרת'). חזרו בהם - הרי אלו כשרים. - וחכמים אומרים: אף בזמן שיש להם אומנות אחרת - הרי אלו פסולים.<br><br>רבי יהודה מציין שתי אפשרויות להכשיר את פסולי העדות שנשנו במשנה. א. בזמן שיש להם אומנות אחרת. ב. כשהם חזרו בהם. חכמים חולקים על האפשרות הראשונה אבל מסכימים עם האפשרות השנייה ("בבלי סנהדרין פרק שלישי", עמודים 222-223).<br><br>ב<b>בבלי סנהדרין</b> כו,ב אמרו: אמר רבי אבהו אמר רבי אלעזר: הלכה כרבי יהודה.<br><br>יש הבדל בין התוספתא, הירושלמי והבבלי בשאלה לאלו מהפסולים התייחס רבי יהודה. לפי התוספתא רבי יהודה דיבר על כל הפסולים שנזכרו במשנה, לפי הירושלמי רק על הפסול האחרון - סוחרי שביעית, ולפי הבבלי (כד,ב) על הפסול הראשון - משחק בקוביא. אין חובה להניח שרבי אבהו או רבי אלעזר פירשו את דברי רבי יהודה כפירוש הבבלי דווקא. מאידך גיסא אין לקבוע האם רבי אלעזר פירש את דברי רבי יהודה כפירוש התוספתא, ולפי זה כל הפסולים שנשנו במשנתנו אינם פסולים אלא כשאין להם אומנות אחרת, או שמא פירש אותם כפירוש הירושלמי ורק סוחר שביעית אינו פסול אלא כשאין לו אומנות אחרת.<br>בירושלמי (להלן) אומר רבי יוסי בירבי בון שהפסיקה היא כרבי יהודה מפני שהמלכות אונסת. לפי זה ברור שלפחות לדעת רבי יוסי בירבי בון, רבי אלעזר פירש את רבי יהודה כמוסב על סוחרי שביעית בלבד ("בבלי סנהדרין פרק שלישי", עמודים 404-405).</small><br>
ב<b>משנה שביעית</b> ז,ד שנינו: צדי (ציידי) חיה, עופות ודגים שנתמנו (שנזדמנו) להם מינים טמאים - מותרין למוכרן. רבי יהודה אומר: אף מי (שאינו צייד) שנתמנה לו (מין טמא) לפי דרכו (דרך אגב) - לוקח ומוכר, ובלבד שלא תהא אומנותו לכך (אלא יש לו אומנות אחרת לפרנסתו). וחכמים אוסרין (למי שאינו צייד ליקח ולמכור, אף על פי שאין אומנותו לכך).
ומציעים בעיה: <b>תמן</b> – שם (יש כאן השמטה מחמת הדומות, וצריך להשלים כמו שכתב הסופר במסירה שלפנינו במקבילה, וכן הוא בהבאת הירושלמי ב"אור זרוע" ("מבואות לספרות האמוראים", עמוד 433, הערה 9): <b>אמר רבי בא בר זבדא</b> בשם <b>רבי אבהו</b> שאמר <b>בשם רבי לעזר: הלכה כרבי יודה דמתניתן. ואיקלס</b>) <b>רבי בא בר זבדא דמר שמועה משום זעיר מיניה</b> (במסירה שלפנינו במקבילה נמחקו המילים "תמן ... דמתניתן" על ידי מגיה שלא בצדק)<b>. אוף הכא כן?</b> – (האם) גם כאן כך? (האם כשם שפסק רבי אלעזר במשנת סנהדרין כרבי יהודה, שסוחרי השביעית הפסולים הם רק אלו שאין להם אומנות אלא היא, כך יפסוק כרבי יהודה גם בעניין אדם שנתמנו לו חיה, עופות ודגים טמאים?)
<small>כאן התחלת מקבילה גם בירושלמי שביעית ד,ב.</small>
ודוחים את הבעיה בהצעת הבחנה בין שני העניינים: <b>אמר רבי יוסי בירבי בון</b> (מגדולי אמוראי ארץ ישראל בדור החמישי)<b>: תמן</b> – שם, <b>- אין</b> ה<b>מלכות אונסת</b> – בצדי חיה, עופות ודגים טמאים לא הקלנו כרבי יהודה משום שלא שייך הטעם שהמלכות אונסת<b>, ברם הכא</b> – אבל כאן, <b>- המלכות אונסת</b> – בסוחרי שביעית הקלנו כרבי יהודה מפני שהמלכות אונסת לצורך גביית הארנונא, כלומר, רבי אלעזר פסק כרבי יהודה כדי להקל על הלחץ הכלכלי של המלכות בשביעית (הפירוש של שאלת הירושלמי והתשובה הוא כדברי רבי שמחה ברבי שמואל משפירא, שהובא בראבי"ה וב"אור זרוע". כך פירש גם ב"ספר ניר". - "תמן" ו"הכא" בתשובה הפוכים מ"תמן" ו"הכא" בשאלה. - הארנונא היא מס שנגבה לצורך החזקת החיילים הרומיים החונים בארץ ולקיום הפקידות. מס זה נגבה מיבול השדה, מהמקנה וממוצרים מוגמרים)<b>.</b><br><br><small>עד כאן המקבילה בירושלמי שביעית ז,ד.<br><br>הקטעים "היך עבידא?...", "רבי בא בר זבדא...", "איקלס...", "תני רבי חייה...", "היך עבידא?...", "לא בדא רבי בא בר זבדא..." מקורם בסנהדרין והועברו לשביעית ז,ד (ראה "בבלי סנהדרין פרק שלישי", עמודים 328-330).<br><br>מקומה המקורי של הפסקה "תמן... אוף הכא כן? - אמר רבי יוסי בירבי בון:..." איננו בסנהדרין, וגם לא בשביעית ד,ב, אלא בשביעית ז,ד ("בבלי סנהדרין פרק שלישי", עמוד 327).</small><br>• • •<br><b>חרישה בשביעית וקידוש השם</b><br><small>כאן המשך המקבילה בירושלמי שביעית ד,ב.</small>
ב<b>משנה שביעית</b> ד,ב שנינו: שדה שנתקווצה (שחרשוה בשביעית כדי לעקור את קוציה ממנה) - תיזרע מוצאי שביעית; שניטייבה (שדה שחרשוה בשביעית כדי לשפר את מצב השדה, בנוסף לחרישת קיווץ) או שנידיירה (שעשה אותה דיר לצאנו כדי שתזדבל) - לא תיזרע מוצאי שביעית (קנס הוא שקנסוהו).
מעירים: <b>בראשונה כשהיתה המלכות אונסת</b> – כשמלכות רומי היתה מכריחה את היהודים לשלם מיסי ארנונא מבלי להתחשב במצבם הכלכלי<b>, הורי</b> – הורה <b>רבי ינאי</b> (אמורא ארץ ישראלי בדור הראשון) <b>שיהו חורשין חרישה הראשונה</b> – רבי ינאי התיר שיחרשו בשביעית לאחר רדת הגשמים חרישה ראשונה, והיא חרישת קיווץ, שתפקידה לעקור את הקוצים ושאר עשבי הבר שנבטו בשדה לאחר רדת רביעה ראשונה, ועל ידי כך למנוע את פיזור זרעיהם בשדה, דבר העלול לפגוע ביבול השנה השמינית. חרישה זו באה להבטיח יבול נאות בשנה השמינית, ובכך להניח את דעתה של המלכות הרומית, שיהא בידה לגבות בשנה השמינית מיסי ארנונא מוגדלים, כפיצוי על אובדן ההכנסה בשנת השמיטה ("תלמוד ירושלמי מסכת שביעית"). - המשבר בקיסרות הרומית שהתרחש בשנים 235-284 לספירה התבטא בארץ ישראל בהכבדה בעול המיסים, במיוחד במיסים דוגמת הארנונה לצורכי הצבא<b>.</b><br><br><small>משפט זה אינו מקורי בסנהדרין ומקומו במקבילה בשביעית ד,ב על המשנה שם ("בבלי סנהדרין פרק שלישי", עמוד 328).<br><br>ב<b>בבלי סנהדרין</b> כו,א אמרו: "אמר רבי שמעון: מתחילה לא היו קורין אותם אלא אוספי שביעית, משרבו האנסים חזרו לקרותם סוחרי שביעית".<br>מאי קאמר? ...בתחילה היו אומרים: אחד זה ואחד זה פסולים; משרבו האנסים, ומאן נינהו? ארנונא, כדמכריז רבי ינאי: פוקו וזרעו בשביעית משום ארנונא, חזרו לומר: אוספים - כשרים, סוחרים - פסולים.<br><br>הארנונא היא מס שנגבה לצורך החזקת החיילים הרומיים החונים בארץ ולקיום הפקידות. מס זה נגבה מיבול השדה, מהמקנה וממוצרים מוגמרים. הלשון "משרבו האנסים" אינה מתאימה לתאר באמצעותה את גזירת הארנונא. צירוף זה "משרבו האנסים" מכוון על פי פשט לשונו להתרבות אנשים פרטיים הנוטלים ממון בכפייה ולא לגזירה שמטילה המלכות ("בבלי סנהדרין פרק שלישי", עמוד 318).<br>אין לזהות בין ההיתר לזרוע מפני הארנונא לבין הכשרם של אוספי שביעית מפני האנסים ולא הובאו הדברים (היתרו של רבי ינאי) אלא כדוגמה בלבד (שם, עמוד 322).<br><br>נראה לשער שלדעת הבבלי חובת תשלומי הארנונא היא חובה שנתית קבועה, והיתר חרישה בלבד אין די בו כדי למלא חובה זו, ולכן הבינו שהיתרו של רבי ינאי כלל גם זריעה (שם, עמוד 325).<br>רבי ינאי התיר רק חרישה, מלאכה שהוגדרה קרוב לזמנו כאיסור דרבנן, ולא התיר זריעה שהיא איסור תורה (שם, עמוד 324, הערה 51).</small><br>
ומספרים: <b>חד משומד</b> (צריך לומר: 'משמד') – משומד אחד (מי שהמיר את דתו מהיהדות לדת אחרת) <b>הוה איעבר בשמיעתא</b> (צריך לומר: 'בשמי<b>ט</b>תא'. במקבילה חסרה מילה זו, והתיקון על פי ספר "העיטור") – היה עובר בשמיטה<b>. חמתון רמיין קובעת</b>(<b>י</b>)<b>ה</b> – ראה אותם (את החורשים בשנה השביעית) משליכים רגבי אדמה<b>. אמר לון:</b> – אמר להם (המשומד לחורשים בלעג): <b>האסטו שרה מררה</b> (צריך לומר כמו במקבילה: '<b>שרא לכון מרדי</b>') – אומנם התיר (רבי ינאי) לכם לחרוש<b>, שרא לכון מירמא קובעת</b> (צריך לומר: '<b>מירמי קובעתה</b>')<b>?!</b> – (וכי) התיר לכם להשליך רגבי אדמה?! (פירשנו 'קובעתה' לפי DJPA ערך 'קובעה')
ומציעים קושיה על דעת רבי ינאי ממימרה אמוראית (לפי הגרסה המייחסת את המימרה לרבי ינאי, מציעים סתירה מדבריו של רבי ינאי על עצמו): <b>אמר רבי יעקב בר זבדי</b> (אמורא ארץ ישראלי בדור הרביעי)<b>: קשי</b>י<b>תה קומי</b> – הקשיתי אותה (את הקושיה) לפני <b>רבי אבהו</b> (אמורא ארץ ישראלי בדור השלישי)<b>: לא כן אמר</b> – (וכי) לא כך אומר <b>רבי זעירא</b> (רבי זירא, מגדולי אמוראי ארץ ישראל בדור השלישי) בשם (<b>ו</b>)<b>רבי יוחנן</b> (גדול אמוראי ארץ ישראל בדור השני) שאמר <b>בשם רבי ינאי; רבי ירמיה</b> (מגדולי אמוראי ארץ ישראל בדור השלישי והרביעי) אמר בשם <b>רבי יוחנן</b> שאמר <b>בשם רבי שמעון בן יהוצדק</b> (אמורא ארץ ישראלי בדור הראשון) – רבי זעירא ורבי ירמיה נחלקו בשם מי אמר רבי יוחנן את המימרה<b>: נמנו</b> (נספרו קולותיהם בהצבעה לשם החלטה בעניין מסוים) <b>בעליית בית נתזה</b> – שם אדם או שם משפחה, שבעליית ביתם נמנו כך (בתלמודים נזכרת עליית הבית כמקום לוועד חכמים בעניינים חשובים שיש בהם צורך של עיון וחשיבה), <b>בלוד על</b> (צריך להוסיף כמו במקבילה: '<b>כל</b>') <b>התורה: מניין אם אמר</b> (במקבילה ובקטע ששון: 'יאמר') <b>גוי לישראל לעבור על אחת מכל מצות האמורות בתורה, חוץ מעבודה זרה וגילוי עריות ושפיכות דמים - יעבור ואל ייהרג</b> – חייב לעבור על המצווה ואסור לו ליהרג (למסור את הנפש)<b>?</b> (ולמדו מן הכתוב שסכנת נפש דוחה את המצוות) ומצמצמים את תחולת הקביעה למקרה מסוים: <b>הדא דתימר</b> (צריך לומר כמו בקטע ששון: 'דתמר' - דת מר, דאת אמר) – זאת שאתה אומר (דבר זה שאתה אומר, שיעבור ואל ייהרג) <b>- בינו לבין עצמו</b> – במקרה שהיהודי נאנס לעבור כשהוא ביחידות ואין איש אחר עימו<b>; אבל ברבים</b> – במקרה שהיהודי נאנס לעבור בפני בני אדם מרובים, <b>- אפילו על מצוה קלה אל ישמע לו</b> – אלא ייהרג ואל יעבור<b>, כגון פפוס ולוליינוס אחיו</b> – שנתפסו על ידי חיילי טריינוס, <b>שנתנו להן מים בכלי זכוכית צבועה</b> – בגוון אדום, והמים נראו כמו יין, כדי שהציבור יחשוב שהם שותים יינם של גויים, <b>ולא קיבלו מהן</b> – לא הסכימו לשתות, ונהרגו ולא עברו, משום שהדבר היה ברבים, וברבים אסור לעבור אפילו על עבירה של מראית העין, מפני חילול ה'. - קשה על רבי ינאי מן המימרה של רבי יוחנן, כיצד התיר רבי ינאי לחרוש חרישה ראשונה בשביעית מפני גזירת המלכות, והרי בפני רבים אין לעבור אפילו על מצווה קלה!<b>.</b><br>
ומתרצים את הקושיה: <b>אמרין:</b> – אומרים: <b>לא אתכוון משמדתהון אלא מגבי ארנונין</b> – לא התכוון לשמד אותם אלא לגבות ארנונא (השלטון הזר לא התכוון בגזירתו להעביר את היהודים על דתם ולהכריח אותם שיעברו על מצוות השביעית, אלא התכוון להבטיח את גביית הארנונא, ולכן התיר רבי ינאי לחרוש חרישת קיווץ בשביעית, שמונעת השתבשות השדה בקוצים ובעשבים רעים, ומבטיחה יבול נאות בשנה השמינית, שממנו גבה השלטון הרומי את הארנונא)<b>.</b><br>
ושואלים: <b>כמה הן רבים</b> – שבפניהם אין לעבור אפילו על מצווה קלה<b>?</b>
ומשיבים: <b>רבנ</b>י<b>ן דקיסרין אמרין:</b> – חכמי קיסריה אומרים: <b>עשרה</b> – בפני עשרה אנשים מישראל<b>, דכתיב:</b> – שכתוב: <b>"</b>וְלֹא תְחַלְּלוּ אֶת שֵׁם קָדְשִׁי, <b>וְנִקְדַּשְׁתִּי בְּתוֹךְ בְּנֵי יִשְׂרָאֵל"</b> (ויקרא כב,לב) – תשמרו את המצוות, כדי שלא תחללו את שמו של ה', ושיהיה ה' מקודש בתוך עם ישראל. מכאן למדים חובת קידוש השם, שבשעת גזירת המלכות על ישראל לעבור על אחת מכל המצוות, ייהרג ואל יעבור, אם נאנס לעבור בתוך עשרה מישראל (ממקומות אחרים למדו ש"בני ישראל" הם לפחות עשרה)<b>.</b><br><br><small>הדרשה '"וחי בהם" ולא שימות בהם' איננה מופיעה כלל בתלמוד הירושלמי. אומנם ברור שעצם העיקרון ידוע לירושלמי, אך בגרסתו על אודות ההחלטות המפורסמות הנוגעות לגזירות הדריאנוס אין הפסוק ואין הדרשה מוזכרים (בניגוד לבבלי סנהדרין עד,א) ("'מה הוה ליה מימר? וחי בהם'", "קדושת החיים וחירוף הנפש", עמוד 77).<br>בירושלמי שביעית ד,ב (ומשם הועתק גם בירושלמי סנהדרין ג,ג) אין כל תשובה לשאלת 'מניין אם אמר גוי לישראל...', ושאלה זו גם משבשת את המשפט: הרי אף פעם לא הובאה שאלה בסגנון 'נמנו'. אולם מצאתי מקרה אחד של 'נמנו' עם 'מניין', אך שם מוצעת גם תשובה: ירושלמי יבמות א,א = ירושלמי סוטה ב,ה = ירושלמי קידושין ג,ה. אומנם מופיעה תשובה (וחי בהם וכו') בנוסח הירושלמי בכתב ידו של רבי שלמה סיריליו. אך מחד גיסא אין תשובה זו (או אחרת) בכתב יד ליידן או בכתב יד וטיקן, ולא היתה לפני רבי אליהו מפולדא או הגר"א, ומאידך גיסא ידועה החופשיות שבה נהג הר"ש סיריליו בהכנת כתב יד זה. לכן אפשר שיש לתקן את הנוסח ולהשמיט את התיבה 'מניין', וכפי שעשה הגר"א בהגהותיו לירושלמי שביעית (שם, הערה 14).<br><br>ההחלטה בעליית בית נתזה בלוד מצטרפת לשורה של מקורות המעידים על הכרעות מהותיות שנפלו בלוד בימים שקדמו למרד בר כוכבא. ייתכן שהדיון הוא על רקען של הרדיפות בעקבות מרד התפוצות בימי טריאנוס, או של הקודמות למרד בר כוכבא ("קדושת החיים וחירוף הנפש בעקבות מרד בר כוכבא", "קדושת החיים וחירוף הנפש", עמוד 86).<br><br><b>פפוס ולוליינוס</b><br>בכמה מסורות בדברי חז"ל מסופר על האחים פפוס ולוליינוס מהעיר לטקיה ("לודקיא" או "לוד" בלשון התלמוד) שהוצאו להורג על קידוש השם במאורעות של מרד התפוצות (בשנים 115-117 לספירה) שדוכא על ידי לוסיוס קוויטוס שר צבאו של טריינוס קיסר.</small>
ומספרים: <b>רבי בינא</b> (במקבילה: 'רבי אבונא') <b>זעירא</b> (אמורא בדור הרביעי או החמישי) <b>חמוניה פרי חורי חמרא בש</b>ו<b>בתא</b> – ראו אותו רץ אחרי חמור (טעון משא לצורך השלטון הרומאי) בשבת (לזרזו בהליכתו, ואסור לחמר אחר בהמה טעונה משא בשבת)<b>.</b>
ומספרים עוד: <b>רבי יונה ורבי יוסי</b> (גדולי אמוראי ארץ ישראל בדור הרביעי) <b>הורון למפי לארטיקנס</b> (צריך לומר כמו במקבילה: 'לאר<b>סקי</b>נס') <b>בשובתא</b> – הורו (פסקו והתירו) לאפות (לחם) עבור אורסיקינוס בשבת (בשביל צבאו. - אורסיקינוס היה מצביא רומי שנשלח על ידי גאלוס, שליט מזרח האימפריה הרומית, לדכא את מרד יהודי ארץ ישראל בשלטון הרומי בשנים 351-352 לספירה)<b>.</b><br>
ומציעים קושיה על דעת רבי יונה ורבי יוסי ממימרה אמוראית: <b>אמר רבי מני</b> (במקבילה ובקטע ששון: 'רבי מנא' - השני, מגדולי אמוראי ארץ ישראל בדור החמישי)<b>: קשי</b>י<b>תה קומי</b> – הקשיתי אותה (את הקושיה) לפני <b>רבי יונה אבא</b> – רבי יונה היה אביו של רבי מנא<b>: ולא כן אמר</b> – ו(כי) לא כך אומר <b>רבי זעירא</b> בשם <b>רבי יוחנן</b> שאמר <b>בשם רבי ינאי; רבי ירמיה</b> בשם <b>רבי יוחנן</b> שאמר <b>בשם רבי שמעון בן יוצדק: נמנו בעליית בית נתזה וכול'</b> – כאמור לעיל<b>?!</b> – קשה על רבי יונה ורבי יוסי מן המימרה של רבי יוחנן, כיצד התירו רבי יונה ורבי יוסי לאפות בשבת מפני גזירת המלכות, והרי בפני רבים אין לעבור אפילו על מצווה קלה אלא ייהרג ואל יעבור!
ומתרצים את הקושיה: [<b>אמרין:</b> – אומרים:] <b>לא אתכוון משמדתהון אלא איתכוון מיכול פיתא חמימא</b> – לא התכוון לשמד אותם (אורסיקינוס לא התכוון להעביר את ישראל על המצוות) אלא התכוון לאכול פת חמה (בשבת, ולכן התירו רבי יונה ורבי יוסי לאפות לחם עבור אורסיקינוס בשבת. - באופן דומה יש לתרץ את מה שיש להקשות על רבי בינא זעירא שסיפרו עליו לעיל)<b>.</b><br>
ושואלים: <b>כמה הן רבים?</b>
ומשיבים: <b>רבנ</b>י<b>ן דקיסרי</b>ן <b>אמרי</b>ן<b>:</b> – חכמי קיסריה אומרים: <b>עשרה, דכתיב:</b> – שכתוב: <b>"וְנִקְדַּשְׁתִּי בְּתוֹךְ בְּנֵי יִשְׂרָאֵל"</b> (ויקרא כב,לב) (שאלה ותשובה אלו הן חזרה על הנאמר לפני כן, כמו שבקושיה על דעת רבי יונה ורבי יוסי חזרו על הנאמר לפני כן בקושיה על דעת רבי אמי, אלא שבסנהדרין קיצרו הסופרים בקושיה זו)<b>.</b><br><br><small>ב<b>תוספתא שבת</b> טו,יז שנו: אין לך כל דבר שעומד בפני פיקוח נפש, חוץ מעבודה זרה וגילוי עריות ושפיכות דמים. במה דברים אמורים? שלא בשעת השמד; אבל בשעת השמד - אפילו מצווה קלה שבקלות אדם נותן נפשו עליה, שנאמר: "ולא תחללו את שם קודשי" וגו' (ויקרא כב,לב), ואומר: "כל פועל ה' למענהו" (משלי טז,ד) (ואף האדם וחייו לא נוצרו אלא לכבוד ה' ולקדש את שמו).<br><br>ב<b>בבלי סנהדרין</b> עד,א-ב אמרו: אמר רבי יוחנן משום רבי שמעון בן יהוצדק: נמנו וגמרו בעליית בית נתזה בלוד: כל עבירות שבתורה, אם אומרים לאדם: עבור ואל תיהרג - יעבור ואל ייהרג, חוץ מעבודה זרה וגילוי עריות ושפיכות דמים.<br>כי אתא רב דימי אמר רבי יוחנן: לא שנו (שמותר לעבור על המצוות מפני סכנת מוות) אלא שלא בשעת השמד, אבל בשעת השמד (שגזרה המלכות להעביר את ישראל על דתם) - אפילו מצווה קלה ייהרג ואל יעבור.<br>כי אתא רבין אמר רבי יוחנן: אפילו שלא בשעת השמד, לא אמרו (שרשאי לעבור) אלא בצנעא, אבל בפרהסיא - אפילו מצווה קלה ייהרג ואל יעבור.<br>וכמה פרהסיא? - אמר רבי יעקב אמר רבי יוחנן: אין פרהסיא פחותה מעשרה בני אדם.<br>פשיטא, ישראלים בעינן, דכתיב: "ונקדשתי בתוך בני ישראל" (ויקרא כב,לב).<br>והא אסתר (שנבעלה לאחשוורוש בעבירה) פרהסיא הוואי! (ומדוע לא מסרה נפשה?) - ...רבא אמר: הנאת עצמם שאני (דבר שהגויים עושים שלא כדי להעביר על הדת אלא לצורך הנאתם, אין בו חובת מסירות נפש אף בפרהסיא).<br><br>לפי הירושלמי, בשעת השמד ("אתכוון משמדתהון"), לא אמרו שיעבור ואל ייהרג אלא בצנעה, אבל בפרהסיא - אפילו מצווה קלה ייהרג ואל יעבור, אבל שלא בשעת השמד ("לא אתכוון משמדתהון"), אפילו בפרהסיא - יעבור ואל ייהרג. וזה כרבא בבבלי, ושלא כרב דימי ושלא כרבין בשם רבי יוחנן בבבלי.</small>
<b>רבי אבינא</b> (אמורא בבלי בדור השלישי) <b>בעא</b> (צריך להוסיף כמו במקבילה: '<b>קומי</b>') – שאל לפני <b>רבי אמי</b> (אמורא ארץ ישראלי בדור השלישי)<b>: גוים מהו שיהו מצווין על קידוש השם</b> – לגבי אחת משבע מצוות בני נח<b>?</b>
<b>אמר ליה:</b> – אמר לו (רבי אמי לרבי אבינא): <b>"וְנִקְדַּשְׁתִּי בְּתוֹךְ בְּנֵי יִשְׂרָאֵל"</b> (ויקרא כב,לב) – מכאן למדים חובת קידוש השם, ויש ללמוד מהמילים "בתוך בני ישראל": <b>- ישראל מצווין על קידוש השם, ואין הגוים מצווין על קידוש השם.</b>
ומציעים מקור חלופי (פסוק עם דרשה) במקום המקור שהוצע לפני כן: <b>רבי ניסי</b> (במקבילה ובקטע ששון: 'רבי נסא' - אמורא ארץ ישראלי בדור הרביעי) <b>בשם רבי לעזר</b> (אמורא בדור השני) <b>שמע לה מהדא:</b> – שומע (לומד) אותה מזאת (מדרשה): כתוב (בפרשה המספרת שאלישע ריפא את נעמן שר צבא ארם מצרעתו): <b>"לַדָּבָר הַזֶּה יִסְלַח י'י לְעַבְדֶּךָ</b>, בְּבוֹא אֲדֹנִי בֵית רִמּוֹן לְהִשְׁתַּחֲוֹת שָׁמָּה, וְהוּא נִשְׁעָן עַל יָדִי, וְהִשְׁתַּחֲוֵיתִי בֵּית רִמֹּן, בְּהִשְׁתַּחֲוָיָתִי בֵּית רִמֹּן, יִסְלַח נא י'י לְעַבְדְּךָ בַּדָּבָר הַזֶּה<b>"</b> (מלכים ב ה,יח) – לאחר שנרפא נעמן מצרעתו והודה בה' ולא רצה לעבוד לאלוהים אחרים, ביקש סליחה מה' אם יהיה מוכרח לעשות מעשה הנראה כפולחן לעבודה זרה, שכשיבוא אדונו מלך ארם להשתחוות בבית מקדש של האל רימון, והוא ילווה את אדונו ואדונו יישען על ידו בשעת ההשתחוויה, ייאלץ גם הוא להשתחוות; ויש ללמוד מכאן: <b>- ישראל מצווין על קידוש השם, ואין הגוים מצווין על קידוש השם</b> – נעמן היה מסתכן בנפשו אם לא היה הולך עם אדוניו להשתחוות לעבודה זרה, ואלישע לא מיחה בו שלא יילך עם אדוניו להשתחוות לעבודה זרה, אף שזו אחת משבע מצוות בני נח. מכאן שאין גוי מצווה על קידוש ה' לגבי אחת משבע מצוות בני נח<b>.</b><br><br><small>ב<b>בבלי סנהדרין</b> עד,ב אמרו: בעו מיניה מרבי אמי: בן נח מצווה על קדושת השם או אין מצווה על קדושת השם? - ...אמר רב אדא בר אהבה: אמרי בי רב: כתיב: "לדבר הזה יסלח ה' לעבדך, בבוא אדוני בית רימון להשתחוות שמה, והוא נשען על ידי, והשתחוויתי" (מלכים ב ה,יח)...</small>
ומספרים: <b>רבי בא בר זמינא</b> (אמורא ארץ ישראלי בדור הרביעי) <b>הוה מחיט</b> (במקבילה ובקטע ששון: 'מחייט') <b>גבי חד בר נש</b> – היה תופר אצל אדם אחד (במקבילה ובקטע ששון: 'חד ארמאי' - גוי אחד), <b>ברומי</b> (בירת האימפריה הרומאית, או יישוב בגליל התחתון)<b>. אייתי ליה</b> – הביא לו (הגוי) <b>בשר נבילה. אמר ליה:</b> – אמר לו (הגוי): <b>אכול</b> – מבשר הנבילה!<b>. אמר ליה:</b> – אמר לו (רבי בא בר זמינא): <b>לי נא אכיל</b> – אין אני אוכל<b>. אמר ליה:</b> – אמר לו (הגוי): <b>אכול, דלא</b> (בקטע ששון: 'די לא') <b>כן אנא קטיל לך</b> – אכול! שאם לא כן, אני הורג אותך<b>. אמר ליה:</b> – אמר לו (רבי בא בר זמינא): <b>אין בעית מיקטול - קטול, דלי נא אכיל בשר נבילה</b> – אם רצית (אם אתה רוצה) להרוג (אותי) - הרוג, שאין אני אוכל בשר נבילה<b>. אמר ליה:</b> – אמר לו (הגוי): <b>מאן מודע לך דאִילּוּ אכלתה</b> (במקבילה: 'אכלת') <b>הוינא קטלין</b> (צריך לומר כמו במקבילה ובקטע ששון: '<b>קטיל</b>') <b>לך?</b> – מי מודיע (הודיע) לך שאילו אכלת הייתי הורג אותך? <b>או</b> (צריך לומר: '<b>אִן</b>' ("אוצר לשונות ירושלמיים")) <b>יהודי</b>י <b>- יהודי</b>י<b>, או</b> (צריך לומר: '<b>אִן</b>') <b>ארמאי - ארמאי</b> – אם יהודי - יהודי, אם גוי - גוי! (אם יהודי אתה - הֱיֵה יהודי ואל תאכל בשר נבילה, ואם גוי אתה - הֱיֵה גוי ותאכל, שכל אחד חייב להחזיק בדת אבותיו (ראה "יוונית ויוונות בארץ ישראל", עמודים 64-65). - הגוי לא התכוון מתחילה להרוג אותו אם לא יאכל, אלא רצה לנסות אותו האם הוא נוהג כיהודי או כגוי)<b>.</b><br>
<b>אמר רבי מנא</b> (השני, מגדולי אמוראי ארץ ישראל בדור החמישי)<b>: אִילּוּ הוה רבי בא בר זמינא שמע</b> (צריך לומר: 'שמ<b>י</b>ע' ("אוצר לשונות ירושלמיים")) <b>מיליהון דרבנ</b>י<b>ן</b> – אילו היה רבי בא בר זמינא שומע את דבריהם של החכמים (שאומרים, שאם גוי מכריח יהודי לעבור עבירה שלא בפרהסיה (חוץ משלוש העבירות החמורות) - יעבור ואל ייהרג)<b>, מיזל הוה בהדא</b> (במקבילה אין מילה זו) – היה הולך (מת) בזאת (במעשה הזה שאירע לו, שהיה הגוי הורג אותו, ודווקא בשל נכונותו למסור את נפשו הוא ניצל. - ייתכן שרבי בא בר זמינא שמע את דבריהם של החכמים שיעבור ואל ייהרג, אלא שהבין אותם שרשאי לעבור ואינו חייב להיהרג, אך אם ירצה להחמיר על עצמו וליהרג ולא לעבור - רשאי. ראה "מסירות נפש ופיקוח נפש בתלמוד הירושלמי", "והנה רבקה יוצאת", עמודים 83-85)<b>.</b><br>• • •
<b>חרישה בשביעית וקידוש השם (המשך)</b><br><small>כאן המשך המקבילה בירושלמי שביעית ד,ב.</small>
ב<b>משנה שביעית</b> ד,ב שנינו: שדה שנתקווצה (שחרשוה בשביעית כדי לעקור את קוציה ממנה) - תיזרע מוצאי שביעית; שניטייבה (שדה שחרשוה בשביעית כדי לשפר את מצב השדה, בנוסף לחרישת קיווץ) או שנידיירה (שעשה אותה דיר לצאנו כדי שתזדבל) - לא תיזרע מוצאי שביעית (קנס הוא שקנסוהו).
ושואלים: <b>טייב</b> – את השדה בשביעית, שחרש אותה בנוסף לחרישת קיווץ, <b>בזמן</b> ה<b>זה</b> – לאחר שהתיר רבי ינאי לחרוש חרישה ראשונה (חרישת קיווץ)<b>, מהו?</b> – מה הדין במקרה זה? האם קונסים אותו ואוסרים עליו לזרוע את השדה במוצאי שביעית, כמו ששנינו במשנה שביעית, או שמא אין קונסים אותו אף שהטיוב אסור, כמו בשדה שנתקווצה, שלפני היתרו של רבי ינאי לא היו קונסים אותו אף שהקיווץ היה אסור?
ומשיבים לשאלה בהצעת דעתו של חכם המונגדת לדעה אחרת המובאת בסמוך: <b>רבי ירמיה</b> (מגדולי אמוראי ארץ ישראל בדור השלישי והרביעי) <b>סבר מימר</b> – סובר לומר<b>: בטל הדין, בטלה גזירתא</b> – משבטל הדין שאסור לקווץ כשהתיר רבי ינאי לחרוש חרישת קיווץ בשביעית, בטלה הגזירה שבמשנה ששדה שניטייבה בשביעית לא תיזרע במוצאי שביעית<b>.</b>
ומציעים דעה אחרת וחולקת: ו<b>רבי יוסי</b> (מגדולי אמוראי ארץ ישראל בדור הרביעי) <b>סבר מימר</b> – סובר לומר<b>: לעולם הגזירה במקומה עד שיעמוד בית דין אחר ויבטלה</b> – הגזירה שבמשנה ששדה שניטייבה בשביעית לא תיזרע במוצאי שביעית עדיין קיימת, מפני שאומנם התיר רבי ינאי חרישת קיווץ, אך שום בית דין לא ביטל את גזירת הקנס למטייב<b>.</b><br>
ומציעים השוואה בין המקרה שהוצע לפני כן ובין מקרה אחר: <b>ודכוותה:</b> – ושכמותה (כשם שחולקים רבי ירמיה ורבי יוסי בעניין טיוב בזמן הזה, כך חולקים בעניין הבא, שאף בו רבי ירמיה מקל ורבי יוסי מחמיר): <small>(כאן התחלת מקבילה גם בירושלמי כתובות ט,ג)</small> <b>מאימתי אדם זוכה לפירותיו בשביעית?</b><small> </small>– מאיזו שעה אדם זוכה בפירות שדהו בשביעית והם נעשים קניינו?
<b>רבי ירמיה סבר מימר</b> – סובר לומר<b>: משיתנם לתוך כליו</b> – בעוד שהאחרים זוכים בפירות שביעית כבר משיגביהו אותם<b>.</b>
ו<b>רבי יוסי סבר מימר</b> – סובר לומר<b>:</b> (במקבילה בכתובות: 'אמר רבי יוסי:') <b>אפילו נתונים</b> (צריך לומר כמו במקבילות: '<b>נתנם</b>') <b>בתוך כליו לא זכה</b> (במקבילות ובקטע ששון נוסף 'בהן') – לא די בכך כדי שיהיו קנויים לו<b>.</b> (צריך להוסיף כמו במקבילות ובקטע ששון: '<b>דהוא</b>') <b>סבר דינון דידיה ולית אינון דידיה</b> – (מפני) שהוא סובר שהם שלו ואין הם שלו (בשעה שהכניס את הפירות לתוך כליו סבר בעל השדה שהוא אוסף את פירותיו, בעוד שהם לא היו שלו כי אם משל הפקר, וכדי לקנות את הפירות דרוש מעשה נוסף)<b>.</b><br><br><small>עד כאן המקבילות בירושלמי שביעית ד,ב וכתובות.<br><br>בירושלמי שביעית יש סוגיה אחרת בעניין טיוב בזמן הזה.<br><br>ככל הנראה חלה השמטה מחמת הדומות בשתי סוגיות אלו בשביעית ובסנהדרין ("סוגיות מוחלפות בירושלמי", "תרביץ" ס, עמוד 28, הערה 67).</small>
ומספרים: <b>רבי מנא</b> (השני, מגדולי אמוראי ארץ ישראל בדור החמישי)<b>, כד עאל</b> – כאשר נכנס <b>פרוקלא</b> – פרוקלוס (כנראה שֵׁם אחד מאנשי צבאו של אורסיקינוס), <b>בציפורי, הורי מפקא נחתומיא בשוקא</b> – הורה להוציא נחתומים (העוסקים בהכנת הפת ובאפייתה ובמכירתה) בשוק (רבי מנא הורה להם לאפות לחם בשבת עבור הצבא הרומאי ולהביאו לשוק. - רבי מנא הורה כמו שהורה רבי יונה אביו כמסופר לעיל)<b>.</b>
ומספרים עוד: <b>רבנין דנוה הורו מיפי חמיע בפיסחא</b> – חכמי נווה (יישוב בבשן) הורו לאפות חמץ (לחם מוחמץ) בפסח (עבור הצבא הרומאי)<b>.</b>
<b>אמר רבי יוסי בירבי בון</b> (מגדולי אמוראי ארץ ישראל בדור החמישי)<b>:</b> כתוב: "אֲנִי פִּי מֶלֶךְ שְׁמוֹר, וְעַל דִּבְרַת שְׁבוּעַת אֱלֹהִים" (קוהלת ח,ב) - אני מזהירך לשמור את מאמר המלך, כאילו נשבעת למלך שבועה בשם אלוהים; ויש לדרוש את הכתוב: - <b>"אֲנִי פִּי מֶלֶךְ שְׁמוֹר" - אני פי מלך מלכי המלכים אשמור, שאמר לי בסיני</b> – במתן עשרת הדיברות במעמד הר סיני<b>:</b> הדיבר הראשון: <b>"אָנֹכִי י'י אֱלֹהֶיךָ</b> אֲשֶׁר הוֹצֵאתִיךָ מֵאֶרֶץ מִצְרַיִם<b>"</b> (שמות כ,ב) – "מלך" שבכתוב נדרש כמכוון לקב"ה<b>, "וְעַל דִּבְרַת" -</b> הדיבר השני: <b>"לֹא יִהְיֶה לְךָ אֱלֹהִים אֲחֵרִים עַל פָּנָי"</b> (שמות כ,ב) – אסור לכם לעבוד אלוהים אחרים נוסף על ה' ("ועל דברת" נדרש שאני אשמור על הדיבור של הקב"ה שלא לעבוד עבודה זרה)<b>, "שְׁבוּעַת אֱלֹהִים" -</b> הדיבר השלישי: <b>"לֹא תִשָּׂא אֶת שֵׁם י'י אֱלֹהֶיךָ לַשָּׁוְא"</b> (שמות כ,ו) – אסור לכם להישבע בשם ה' שבועת שקר ("שבועת אלוהים" נדרש שאני אשמור שלא להישבע בשם ה' לשווא). - רבי יוסי בירבי בון מחלק בדרשתו את הכתוב לשלושה חלקים, ומקשר כל חלק לאחד מעשרת הדיברות<b>.</b>
<b>בדבר הזה נבוא, ההוא גברא וההן כלבא</b> – האיש ההוא והכלב הזה, <b>שניהן שוין</b> – משפט זה אינו מדברי רבי יוסי בירבי בון, והוא משפט משובש מתוך הסיפור במדרשי האגדה על חנניה ומישאל ועזריה, שנבוכדנצר המלך גזר להשתחוות לצלמו, והשלושה סירבו להשתחוות לצלם ומסרו את נפשם (ראה מדרשי האגדה להלן). משפט זה הוא סיום דבריהם של השלושה לנבוכדנצר בסופו של הסיפור. אפשר שבירושלמי במקורו הובא כל הסיפור שבמדרשי האגדה, אלא שבטעות נשמט רובו ולא נותר אלא משפט זה ואף הוא נשתבש. כך יש לתקן משפט זה על פי מדרשי האגדה: <b>בדבר הזה</b> (שאתה אומר לנו להשתחוות לצלמך) <b>- נבו</b>כדנצר <b>א</b>ת (ולא מלך אתה שיש לעשות את גזירתו)<b>, ההוא גברא</b> (נבוכדנצר) <b>וההן כלבא שניהן שוין</b> (המילה 'נבוא' היא שיבוש של שתי מילים: '<b>נבו</b>כדנצר <b>א</b>ת'). - הרי שהשלושה שמרו את פי מלך מלכי המלכים שאמר בסיני שלא לעבוד עבודה זרה<b>.</b><br><br><small>דרשת הכתוב "אני פי מלך שמור" על שמירת דיבורו של מלך מלכי המלכים שלא לעבוד עבודה זרה, והסיפור על חנניה ומישאל ועזריה שסירבו להשתחוות לעבודה זרה בגזירת נבוכדנצר המלך ומסרו את נפשם, הובאו בסיום הסוגיות בעניין קידוש השם, שבהן אמרו לעיל שעבודה זרה היא מהמצוות שייהרג ואל יעבור.<br><br>ב<b>ויקרא רבה</b> לג,ו; ב<b>שיר השירים רבה</b> ב [יד] א; ב<b>פסיקתא רבתי</b> פסקה כב וב<b>קוהלת רבה</b> ח [ב] א נאמר: אמר רבי לוי: "אני פי מלך שמור" (קוהלת ח,ב) - אני פי מלך מלכי המלכים הקב"ה אשמור, אותו הפה שאמר לי בסיני: "אנוכי י'י אלוהיך..." (שמות כ,ב); "ועל דברת" (קוהלת ח,ב) - אלו עשרת הדיברות / "לא יהיה לך אלוהים אחרים על פניי" (שמות כ,ב); "שבועת אלוהים" (קוהלת ח,ב) - "לא תישא את שם י"י אלוהיך לשווא" (שמות כ,ו).<br><br>הירושלמי מייחס דרשה זו לרבי יוסי בירבי בון, ומדרשי האגדה מייחסים אותה לרבי לוי.<br><br>ב<b>ויקרא רבה</b> לג,ו וב<b>שיר השירים רבה</b> ב [יד] א נאמר: ..."עֲנוֹ שַׁדְרַךְ מֵישַׁךְ וַעֲבֵד נְגוֹ (חנניה, מישאל ועזריה) וְאָמְרִין: לְמַלְכָּא נְבוּכַדְנֶצַּר" (דניאל ג,טז) - אם מלכא, למה נבוכדנצר? ואם נבוכדנצר, למה מלכא? אלא כך אמרו לו: בפיסים ובזימיות ובגולגליות ובארנוניות - מלך את עלינו, אבל בדבר הזה שאת אומר לנו (להשתחוות לצלמך) - נבוכדנצר את, את וכלבא שווין כחדא / ההוא גברא וחד כלב שווין כאחד. - נבוכדנצר - נבח ככלבא, נפיח ככדא / כקולתא, נצר כצרצרא (דורש את השם נבוכדנצר נוטריקון: נבו - נובח ככלב, כד - נפוח ככד / כלגין, נצר - מצרצר כצרצר).<br>וב<b>במדבר רבה</b> טו,יד נאמר: אמר להם נבוכדנצר: ...לא כך אמר לכם הקב"ה שתשמעו למלכות כל מה שהיא אומרת לכם, שנאמר: "אני פי מלך שמור, ועל דברת שבועת אלוהים" (קוהלת ח,ב)?! אמרו לו: מלך את עלינו למיסים ולארנוניות, אבל לעבוד עבודת כוכבים נבוכדנצר את, [את] וכלב שווים.<br><br>מקור הסיפור על חנניה ומישאל ועזריה הוא בדניאל פרק ג. הקטעים ממדרשי האגדה שהבאנו כאן הם חלקו האחרון של מדרש המספר על הדין והדברים שהיו בין נבוכדנצר ובין השלושה. במדרשי האגדה מובא הסיפור על חנניה ומישאל ועזריה לפני דרשת הכתוב "אני פי מלך שמור", שלא כבירושלמי.<br>לפי במדבר רבה נקט נבוכדנצר בכתוב "אני פי מלך שמור" לומר לחנניה ומישאל ועזריה שישמרו את גזירת המלך לעבוד עבודה זרה. דרשת הכתוב "אני פי מלך שמור" היא תשובה לנבוכדנצר על דבריו.<br>יש להעיר שהסיפורים על רבי מנא בציפורי ועל רבנין דנווה וכן דרשת הכתוב "אני פי מלך שמור" והסיפור על חנניה ומישאל ועזריה לא הובאו במקבילה בירושלמי שביעית ד,ב, אף שהם שייכים גם לשם.</small>
ופוסקים הלכה: <b>רב יהודה</b> (מגדולי אמוראי בבל בדור השני) אמר <b>בשם רב</b> (אמורא בבלי בדור הראשון, מגדולי האמוראים)<b>: הלכה כרבי יהודה</b> – אפשר שהכוונה שהלכה כרבי יהודה במשנתנו כאן שמכשיר את פסולי העדות שנמנו במשנתנו אם יש להם אומנות אחרת. לפי זה רב פוסק כמו שפסק רבי אלעזר בסוגיה לעיל של סוחרי שביעית לדעת רבי יהודה. ואפשר שהכוונה שהלכה כרבי יהודה במשנה שביעית ז,ד שמתיר למי שאינו צייד ליקח ולמכור מין טמא שנזדמן לו לפי דרכו. לפי זה רב פוסק שלא כמו שאמרו בסוגיה לעיל שרבי אלעזר לא פסק כרבי יהודה במשנה שביעית משום ששם אין המלכות אונסת<b>.</b><br><br><small>נראה שפסיקת ההלכה שאמר רב יהודה בשם רב הובאה במקורה בסוף הסוגיה לעיל, ששם דנו בפסיקת ההלכה שאמר רבי אלעזר והבחינו בין משנתנו ובין המשנה שביעית ז,ד, אלא שהסוגיות הארוכות של חרישה בשביעית וקידוש השם שהועברו משביעית ד,ב לסנהדרין מפסיקות בין סוף הסוגיה לעיל ובין המימרה כאן. יש להעיר שהמימרה שאמר רב יהודה בשם רב כאן לא הובאה בירושלמי שביעית ז,ד, אף שמימרה זו שייכת גם לשם, שכן שם ישנה סוגיה מקבילה לסוגיה לעיל.</small><br>• • •

Halakhah 6

<strong><big>משנה</big></strong><br>משנה זו מפרטת את הפסולים לדון ולהעיד מחמת קרבתם.
<b>ואֵילּוּ הן הקרובים</b> – הפסולים לדון ולהעיד<b>: אחיו, ואחי אביו, ואחי אמו, ובעל אחותו, ובעל אחות אביו, ובעל אחות אמו, ובעל אמו</b> (שתי מילים אלו חסרות במסירה שלפנינו, ונראה שנשמטו מחמת הדומות. מילים אלו מצויות בכל עדי הנוסח האחרים של המשנה)<b>, וחמיו</b> – חותנו<b>, ואגיסו</b> – בעל אחות אשתו, <b>- הן ובניהן וחתניהן</b> – הקרובים עצמם ובניהם וחתניהם דינם כקרובים, שהם פסולים<b>, וחורגו</b> – בן אשתו מאיש אחר, <b>לבדו</b> – הוא בלבד פסול, ולא בנו וחתנו<b>.</b><br><br><small>פסול אביו לא נשנה במשנה, וניתן ללומדו בקול וחומר מאחי אביו. וכן פסול בנו וחתנו לא נשנו במשנה, וניתן ללומדם בקול וחומר מבניהם וחתניהם של קרוביו. פסול אחי אשתו לא נשנה במשנה, וניתן ללומדו בקול וחומר מגיסו. גם שאר קרובי אשתו לא נשנו במשנה.</small><br>
<b>אמר רבי יוסי</b> (בר חלפתא, תנא בדור הרביעי)<b>: זו משנת רבי עקיבה</b> (תנא בדור השלישי, מגדולי התנאים) – כך נשנה במשנת רבי עקיבא<b>; אבל משנה ראשונה</b> – ששנו קודם לרבי עקיבא שנתה שאלו הם הקרובים<b>: דודו, ובן דודו</b> – כלשון הכתוב ויקרא כה,מט<b>, וכל הראוי לו לירושה</b> – קרובי האב ושאר הקרובים שיורשים אותו<b>.</b><br><br><small>המונח "משנה ראשונה" אינו מציין קובץ קדום אלא הלכה שקדמה להלכה שנאמרה על ידי התנא שנזכר לפני כן ותנא זה חולק עליה. במקרה שלנו "משנה ראשונה" הוא כינוי להלכה בהגדרת הקרובים שקדמה למשנת רבי עקיבא ועליה חלק רבי עקיבא ("בבלי סנהדרין פרק שלישי", עמוד 500, הערה 31).<br>נראה שהלשון "וכל הראוי לו לירושה" לא באה רק להגדיר את הפסולים אלא גם לנמק את סיבת פסולם. הראוי לירש הוא נוגע בדבר (שם, עמוד 506).</small><br>
<b>וכל הקרוב לו באותה שעה</b> – כל הקרובים אינם פסולים אלא באותה שעה שבה מתקיימת הקרבה בפועל<b>. היה קרוב ונתרחק</b> – כגון חתנו שמתה אשתו, שהיא בתו, <b>- כשר. רבי יהודה</b> (בר אלעאי, מגדולי התנאים בדור הרביעי) <b>אומר: אפילו מתה בתו</b> – אשת חתנו, <b>ויש לו</b> – אבל יש לחתנו, <b>בנים ממנה - הרי זה קרוב</b> – והוא וחתנו פסולים זה לזה<b>.</b><br><br><small>יש לראות את המשפט "וכל הקרוב לו באותה שעה" תשלום משנת רבי עקיבא. משנת רבי עקיבא פתחה ברשימת הקרובים, ולאחר מכן הדגישה שקרובים אלו פסולים דווקא אם הם קרובים לו באותה שעה, אבל אם היה קרוב ונתרחק - כשר. בתוך משנת רבי עקיבא שילב העורך את הערתו של רבי יוסי ("בבלי סנהדרין פרק שלישי", עמוד 507).</small><br>• • •
<strong><big>תלמוד</big></strong><br><b>הקרובים הפסולים לדון ולהעיד</b><br>במשנה שנינו: <b>"אֵילּוּ הן הקרובין" כול'.</b>
שואלים: <b>מכיון דתנינן</b> – מכיוון ששנינו <b>אחיו, מה צורכה למיתני</b> – מה צורך לשנות <b>אחי אביו?</b> – שכן פסול אחי אביו יכול להילמד מפסול אחיו ובנו (של אחיו) שנשנה במשנה, שהרי אחי אביו הוא תמונת הראי של בן אחיו (שאלת הירושלמי מתבססת על ההנחה שהפסולים הם הדדיים, וכל שפסול להעיד או לדון לי - גם אני פסול לו).
ומשיבים: <b>לומר</b> (צריך לומר: 'לו<b>ס</b>ר', כמו בקטע ששון להלן, וכן הוגה בגליונות ר"ש ליברמן ("אוצר לשונות ירושלמיים", עמוד 847, הערה 548)) – (יש צורך לשנות אחי אביו כדי) לאסור (לפסול) <b>בנו וחתנו של חתן אחי אביו</b> (המילה 'חתן' בתשובה זו ובשאר התשובות היא אשגרה מהמילה 'וחתנו' שנזכרה לפני כן ("שערי תורת ארץ ישראל")) – המשנה באה ללמדנו על פסול בנו וחתנו של אחי אביו<b>.</b>
ושואלים: <b>מכיון דתנינן</b> – מכיוון ששנינו <b>אחי אביו, מה צורכה למיתני</b> – מה צורך לשנות <b>אחי אמו?</b> – שכן קרובי האם שווים לקרובי האב.
ומשיבים: <b>לומר</b> (צריך לומר: 'לו<b>ס</b>ר', כמו בקטע ששון להלן, וכן הוגה בגליונות ר"ש ליברמן) – (יש צורך לשנות אחי אימו כדי) לאסור (לפסול) <b>בנו וחתנו של חתן אחי אמו</b> – המשנה באה ללמדנו על פסול בנו וחתנו של אחי אימו<b>.</b>
ושואלים: <b>מכיון דתנינן</b> – מכיוון ששנינו <b>בעל אחותו, מה צורכה למיתני</b> – מה צורך לשנות <b>בעל אחות אביו?</b> – שכן פסול בעל אחות אביו יכול להילמד מפסול בעל אחותו שנשנה במשנה (המילים במשנה "הן ובניהן" מוסבות גם על פסולי הראי של הקרובים המפורשים במשנה, ולכן כשם שבעל אחותי פסול לי הוא ובנו, גם אני פסול לו אני ובני, ואם הבן פסול לבעל אחות האב, גם בעל אחות האב פסול לבן ("בבלי סנהדרין פרק שלישי", עמוד 548))
ומשיבים: <b>לומר</b> (צריך לומר: 'לו<b>ס</b>ר', כמו בקטע ששון) – (יש צורך לשנות בעל אחות אביו כדי) לאסור (לפסול) <b>בנו וחתנו של חתן בעל אחות אביו</b> – המשנה באה ללמדנו על פסול בנו וחתנו של בעל אחות אביו<b>.</b>
ושואלים: <b>מכיון דתנינן</b> – מכיוון ששנינו <b>בעל אחות אביו, מה צורכה למיתני</b> – מה צורך לשנות <b>בעל אחות אמו?</b> – שכן קרובי האם שווים לקרובי האב.
ומשיבים: <b>לומר</b> (צריך לומר: 'לו<b>ס</b>ר', כמו בקטע ששון) – (יש צורך לשנות בעל אחות אימו כדי) לאסור (לפסול) <b>בנו וחתנו של חתן בעל אחות אמו</b> – המשנה באה ללמדנו על פסול בנו וחתנו של בעל אחות אימו<b>.</b><br><br><small>תשובת הירושלמי לכל השאלות 'לוסר בנו וחתנו של חתן...' צריכה עיון. המילים 'של חתן' אינן מובנות. שכן לפי פשט המשנה מדובר בבנו ובחתנו של הקרוב הנזכר במשנה, וחתן חתנו מאן דכר שמיה? ראוי גם לציין שלצורך תשובתו לא היה צריך הירושלמי להיזקק לפרט זה, ודי היה לו לומר: 'לוסר בנו וחתנו של אחי אביו', וכיוצא בזה בשאר התשובות.<br>אפשר שמילה זו 'חתן' היא אשגרה מהמילה 'וחתנו' שנזכרה לפני כן, אבל החזרה של מילה זו בכל ארבע התשובות מקשה מאוד על אפשרות זו ("בבלי סנהדרין פרק שלישי", עמוד 548).<br>תשובת הירושלמי לשאלות השנייה והרביעית היא שהמשנה באה ללמדנו על פסול בנו וחתנו של (חתן) אחי אימו או פסול בנו וחתנו של (חתן) בעל אחות אימו. לא ברור מדוע בפרט זה לא יכולים היינו לדעת שפסולי האם שווים לפסולי האב. ואולי סבור הירושלמי שבנו וחתנו מוסב רק על המפורשים במשנה או על פסולי הראי שלהם (שם, הערה 30).<br><br>אפשר שהנוסח שלפנינו מורכב מגרסה מקורית ופירוש. גרסה מקורית: 'לוסר בנו וחתנו', ופירוש: 'חתן אחי אביו', וכיוצא בזה בשאר התשובות. הפירוש בא לומר ש'חתנו' אינו חתן בנו של אחי אביו, כהצעת הבבלי סנהדרין כח,א לתאם בין דינו של רב לבין המשנה ("ומאי חתנו? חתן בנו", כלומר, המילה 'חתנו' מתייחסת למילה 'בנו' שנזכרה לפניה), אלא 'חתנו' הוא חתן אחי אביו. המילה 'של' נוספה כתיקון יתר בידי סופרים שביקשו 'להחליק' את הכפילות שנוצרה כתוצאה משילוב הפירוש בתוך הנוסח.<br><br>ב<b>בבלי סנהדרין</b> כח,א אמרו: אמר רב: אחי אבא לא יעיד לי, הוא ובנו וחתנו. אף אני לא אעיד לו, אני ובני וחתני.<br><br>לדעת הירושלמי פסולי המשנה הם פסולים הדדיים. ועוד, המילים "בניהן וחתניהן" מוסבות גם על פסולי הראי של הפסולים הנזכרים במשנה. שתי הנחות אלו עולות גם מפשוטם של דברי רב בבבלי ("בבלי סנהדרין פרק שלישי", עמוד 549).</small>
ומקשים: <b>רב</b> (אמורא בבלי בדור הראשון, מגדולי האמוראים) <b>אמר: אם חתן חמותו אסור</b> – שהרי שנינו חמיו וחתנו, והדין הוא שאישה כבעלה, ולכן גם חמותו וחתנה, ואפילו חתנה הוא בעלה של בת חמותו מאיש אחר, פסולים להעיד לו<b>, בעל חורגתו</b> – בעלה של בת אשתו מאיש אחר, <b>לא כל שכן?!</b> – בוודאי ובוודאי שהוא פסול להעיד לו, שהרי בעלה של בת אשתו מאיש אחר קרוב לו יותר מבעלה של בת חמותו מאיש אחר, שכן אשתו קרובה לו יותר מחמותו, ומדוע שנינו "חורגו לבדו", שמשמע שבעל חורגתו כשר?
ומתרצים את הקושיה בהצעת פרשנות למשנה המבוססת על אוקימתא: <b>תיפתר</b> – תתפרש (המשנה)<b>, שיש לה בנים וחתנים ממנו</b> – המשנה שאמרה שבנה וחתנה של חמותו פסולים להעיד לו מדברת בבנה ובחתנה מחמיו ולא מאיש אחר. הרי שרק בעלה של בת חמותו מחמיו פסול להעיד לו, אבל בעלה של בת חמותו מאיש אחר אינו פסול להעיד לו, ולכן אין לדון שגם בעלה של בת אשתו מאיש אחר פסול<b>.</b>
במשנה שנינו: <b>"אגיסו</b> – בעל אחות אשתו<b>".</b>
מציעים גרסאות חלופיות עלומות שֵׁם של מקורות תנאיים: <b>אית תניי תני:</b> – יש תנא [ש]שונה: <b>יש לו בנים וחתנים</b> – גיסו פסול הוא ובניו וחתניו<b>, ואית תניי תני:</b> – ויש תנא [ש]שונה: <b>אין לו בנים וחתנים</b> – גיסו בלבד פסול, אבל בניו וחתניו כשירים<b>.</b>
ומיישבים את הסתירה בין המקורות באמצעות אוקימתות: <b>מאן דמר:</b> – מי שאומר: <b>יש לו בנים וחתנים - ממנה</b> – מקור זה מדבר במקרה של בנים וחתנים של גיסו מאחות אשתו<b>, ומאן דמר:</b> – ומי שאומר: <b>אין לו בנים וחתנים - ממקום אחר</b> – מקור זה מדבר במקרה של בנים וחתנים של גיסו מאישה אחרת ולא מאחות אשתו<b>.</b><br><br><small>ב<b>תוספתא סנהדרין</b> ה, ג שנו: גיסו לבדו. רבי יהודה אומר: חורגו לבדו.<br><br>ב<b>בבלי סנהדרין</b> כח,ב אמרו: תנו רבנן: חורגו לבדו. רבי יוסי אומר: גיסו לבדו. ותניא אידך: גיסו לבדו. רבי יהודה אומר: חורגו לבדו.<br><br>לפי פשוטם של דברים נחלקו רבי יוסי ורבי יהודה מי הוא הפסול לבדו. לדעת רבי יוסי רק גיסו פסול לבדו אבל חורגו פסול הוא ובנו וחתנו, ולדעת רבי יהודה רק חורגו פסול לבדו אבל גיסו פסול הוא ובנו וחתנו. שניהם מתייחסים לרשימה קדומה, שהיא משנת רבי עקיבא, ונחלקו בסדרם של שני הפריטים האחרונים ברשימה, וממילא נחלקו על מה נאמר "לבדו". רבי יהודה שנה: "...ובעל אמו וחמיו וגיסו, וחורגו לבדו", ורבי יוסי שנה: "...ובעל אמו וחמיו וחורגו, וגיסו לבדו". משנתנו היא כדעת רבי יהודה ("בבלי סנהדרין פרק שלישי", עמודים 590-591).<br>הירושלמי מעיר שיש תנא השונה שיש לגיסו בנים וחתנים ויש תנא השונה שאין לגיסו בנים וחתנים. לכאורה, הדעה הראשונה תואמת למשנתנו, והשנייה תואמת לדעה בתוספתא שאמרה "גיסו לבדו", ולפי הבבלי היא דעתו של רבי יוסי. אלא שהירושלמי אינו רואה מסורות אלו כחולקות זו על זו, והוא מיישב בין שתי מסורות אלו. מדברי הירושלמי עולה שהוא לא ראה במסורת השנייה דעה החולקת על המשנה (שם, עמוד 593).</small>
<b>רב נפק למיתרי משכין לרבי חייה רבה</b> – רב (אמורא בבלי בדור הראשון, מגדולי האמוראים) יצא (הלך) להשרות (במים) עורות (של חיות) עבור רבי חייה הגדול (בדור המעבר שבין התנאים לאמוראים, דודו של רב. - בירושלמי מגילה ד,א ובבבלי בבא מציעא פה,ב מסופר שרבי חייה צד צבאים וכתב את כל המקרא על עורותיהם)<b>. עבר בחד אתר ואשכח רבי יוחנן יתיב ומקשי</b> – עבר במקום אחד ומצא את רבי יוחנן (גדול אמוראי ארץ ישראל בדור השני) יושב ומקשה (שואל ומסתפק)<b>: תנינן:</b> – שנינו: <b>חורגו</b> – בן אשתו מאיש אחר, <b>לבדו</b> – הוא בלבד פסול, ולא בנו וחתנו. - משנה זו משמשת כיסוד לבעיות שרבי יוחנן מציע בהמשך<b>. אשת חורגו מהו?</b> – מה הדין באשת חורגו (אשתו של בן אשתו מאיש אחר)? האם אדם כשר להעיד באשת חורגו? <b>בעל חורגתו מהו?</b> – מה הדין בבעל חורגתו (בעלה של בת אשתו מאיש אחר)? האם אדם כשר להעיד בבעל חורגתו? <b>אשה כבעלה, ובעל כאשתו?</b> – רבי יוחנן הסתפק האם אשת חורגו ובעל חורגתו התמעטו מהאמור במשנה "חורגו לבדו" או שמא גם במקרה זה אישה כבעלה ובעל כאשתו?
ומכריעים את הספק שנזכר לפני כן: <b>וקמת</b> – ועמדה (ועלתה המסקנה)<b>, אשת חורגו כחורגו</b> – ולא יעיד אדם באשת חורגו, כיוון שאישה כבעלה<b>, והבעל כאשה</b> – בעל חורגתו כחורגתו, ולא יעיד אדם בבעל חורגתו<b>.</b><br><br><small>ב<b>בבלי סנהדרין</b> כח,א-ב אמרו: רב איקלע למזבן גווילי (רב הזדמן למקום אחד לצורך קניית גווילים). בעו מיניה (שאלוהו באותו מקום שהזדמן אליו): מהו שיעיד אדם באשת חורגו?<br>בסורא אמרי: בעל כאשתו (ולא יעיד אדם בבעל חורגתו). בפומבדיתא אמרי: אישה כבעלה (ולא יעיד אדם באשת חורגו).<br><br>יש לראות את הסוגיה בבבלי על רקע המקבילה בירושלמי. בבבלי חסרה השאלה על בעל חורגתו, אולי מפני שניסחו את השאלה בהתאם לאמור במשנה "חורגו לבדו". מסקנת הירושלמי מקבילה לשתי המסורות שהביא הבבלי. גם בירושלמי לא נאמר בפירוש שרב הוא שהשיב את התשובה. אפשר שרב עצמו לא ידע את התשובה, והשאלה הוכרעה רק בשלב מאוחר יותר. עורך הסיפור (בבבלי) צירף את שתי המסורות של סורא ופומבדיתא לסיפור על רב, כדי להשלים את התשובה לשאלה שעליה לא נשתמרה תשובת רב, ואולי רב עצמו לא השיב עליה ("בבלי סנהדרין פרק שלישי", עמודים 559-560).</small>
<b>רב חסדא</b> (מגדולי אמוראי בבל בדור השני והשלישי) <b>בעי</b> – שואל (מסתפק)<b>: דור שלישי מהו שיהא מותר באשת ראשון?</b> – האם שלישי מותר להעיד באשת ראשון? (בנו וחתנו של בנו של אחיו הוא שלישי בראשון) <b>משה</b> (בן עמרם, הנביא והמחוקק) <b>מהו שיהא מותר</b> – להעיד <b>באשת פינחס</b> (בן אלעזר בן אהרן הכוהן)<b>?</b> – משה באשת פינחס הוא דוגמה לראשון באשת שלישי (המונחים שלישי בראשון וראשון בשלישי מציינים את מידת הקרבה בין שני הצדדים. הקרבה נמדדת בהתאם לדרגת קרבת כל אחד מהם אל הגורם המשותף. משה בפינחס הוא ראשון בשלישי כיוון שהגורם המשותף במקרה זה הוא עמרם. משה קשור אליו בדרגת קרבה ראשונה, ופינחס קשור אליו בדרגת קרבה שלישית. - הנחתו של רב חסדא היא ששלישי אסור להעיד בראשון, ושאלתו מוסבת על שלישי באשת ראשון, האם שלישי מותר להעיד באשת ראשון, וכן האם ראשון מותר להעיד באשת שלישי. - אין פושטים את שאלת רב חסדא).<br>
ומביאים מחלוקת אמוראים: <b>ריש לקיש</b> (רבי שמעון בן לקיש, מגדולי אמוראי ארץ ישראל בדור השני) <b>אמר: מקבלין דור שיני ודור שלישי מדוחק</b> – מקבלים עדות של שני בשלישי ושל שלישי בשני רק מתוך הכרח<b>.</b>
<b>רבי יוחנן אמר: אפילו מריוח</b> – מקבלים עדות של שני בשלישי ושל שלישי בשני אפילו לכתחילה<b>.</b><br><br><small>לפי סוגיית הבבלי סנהדרין כח,א, המשנה סוברת ששלישי בראשון כשר, רב סובר ששלישי בראשון פסול אבל שלישי בשני כשר, ורבי אלעזר (התנא) סובר שגם שלישי בשני פסול. בסוגיה בבבלי בבא בתרא קכח,א רבי אבא קובע ששלישי בשני כשר ומכאן ששלישי בראשון פסול, ורבא קובע שגם שלישי בראשון כשר. דעת רבי יוחנן בירושלמי תואמת את דעת רב לפי סוגיית הבבלי ואת דעת רבי אבא.</small>
במשנה שנינו: "היה קרוב ונתרחק - כשר. רבי יהודה אומר: אפילו מתה בתו ויש לו בנים ממנה - הרי זה קרוב".
<small>מציעים מעשה הממחיש את האמור במשנה: <b>כהדא:</b> – כמו זאת (כמו המעשה הזה): <b>אגיסיה דרב הונא הוה ליה דין עם חד בר נש</b> – גיסו של רב הונא (גדול אמוראי בבל בדור השני) היה לו דין (תביעה משפטית) עם אדם אחד (צריך להניח שבמקרה זה מתה אשתו של הגיס, אבל היו לבעלה בנים ממנה)<b>. אמר</b> – גיסו<b>: כל מה דרב הונא אמר אנא מקבל עלי</b> – כל מה שרב הונא (שהיה דיין) אומר (פוסק בדין שביני ובין בעל דיני), אני מקבל עליי (אף על פי שרב הונא היה קרובי)<b>. שמע רב הונא</b> – את דברי גיסו, <b>ואמר: כהדין</b> (בקטע ששון אין מילה זו) <b>יודעני</b> – יודע אני<b>, כשם שאמרו מלמעלן, כך אמרו מלמטן</b> – כשם שבבית הדין הגדול שבירושלים (-'מלמעלן') הדין הוא שקרוב ונתרחק כשר לדון (לפי דרשת רבי יוסי הגלילי בבבלי סנהדרין כח,ב ובספרי דברים פסקה קנג ופסקה קצ), כך בכל בית דין (-'מלמטן') הדין הוא שקרוב ונתרחק כשר לדון (בית הדין הגדול שבירושלים נקרא 'מלמעלן', משום שהוא על כל בתי הדין ואין למעלה ממנו, וגם משום מקומו שהוא גבוה מכל העולם, שנאמר עליו: "וקמת ועלית אל המקום" (דברים יז,ח)). - <b>פירוש אחר:</b> כשם שאמרו בארץ ישראל שההלכה היא שאם היה קרוב ונתרחק - כשר, שאין הלכה כרבי יהודה, כך אמרו בבבל (ארץ ישראל נקראת 'מלמעלן', משום שהיא גבוהה מכל הארצות, ובבל נקראת 'מלמטן', משום שהיא נמוכה מכל הארצות שסביבה. - בבבלי סנהדרין כח,ב אמרו רבי יוחנן הארץ ישראלי ורב נחמן הבבלי שאין הלכה כרבי יהודה, ושם סיפרו שבני חמוה דמר עוקבא ציינו שביכולתם להביא איגרת מארץ ישראל שאין הלכה כרבי יהודה)<b>.</b><br><br>מסתבר שרב הונא משתמש בדבריו של רבי שמעון: "רבי שמעון אומר: כשם שאמרו מלמעלן, כך אמרו מלמטן" (ירושלמי שביעית א,ב), ומקורו בתוספתא בבא בתרא א,יב: "רבי שמעון אומר: כשם שמרחיקין מלמעלה, כך מרחיקין מלמטה". דברים אלו נאמרו ביחס לחובת הרחקת האילן מן הבור ("בבלי סנהדרין פרק שלישי", עמוד 635, הערה 35).<br><br>ב<b>בבלי סנהדרין</b> כח,ב-כט,א אמרו: תניא: את זה דרש רבי יוסי הגלילי: "ובאת אל הכוהנים הלוויים ואל השופט אשר יהיה בימים ההם" (דברים יז,ט) - וכי תעלה על דעתך שאדם בא אצל שופט שלא היה בימיו? אלא זה שהיה קרוב ונתרחק (שעכשיו, בימים ההם שהוא בא אליו, יכול הוא להיות נידון בפניו, ולא קודם לכן).<br>בני חמוה דמר עוקבא קרובים ונתרחקו הוו (שמתה אחותם, אשת מר עוקבא, והיו למר עוקבא בנים ממנה). אתו לקמיה לדינא. אמר להו: פסילנא לכו לדינא. אמרו ליה: מאי דעתיך, משום רבי יהודה? מייתינא לך איגרתא ממערבא דלית הלכתא כרבי יהודה. אמר להו: מידי בקבא דקירא אידבקי בכו? (וכי בקב שעווה דבוק אני בכם? שאין אנו עוד קרובים) האי דקא אמינא לכו פסילנא לכו, משום דלא צייתיתו דינא הוא (מר עוקבא לא פסל את עצמו מלדון אותם מדין קרוב, אלא שנמנע מלדון אותם כיוון שאינם נשמעים לפסק הדין).<br><br>המעשה בירושלמי על גיסו של רב הונא מקביל למעשה בבבלי על בני חמוה דמר עוקבא. מדבריו של מר עוקבא עולה שאין הלכה כרבי יהודה. לפי פירושנו למעשה בירושלמי, רב הונא פסק שלא כרבי יהודה.</small><br>
ופוסקים הלכה: <b>רב ירמיה</b> (בר אבא, אמורא בבלי בדור השני) אמר <b>בשם רב</b> (אמורא בבלי בדור הראשון, מגדולי האמוראים)<b>: הלכה כרבי יודה</b> – שחולק על התנא הראשון במשנה ואומר שאם היה קרוב ונתרחק - פסול<b>.</b><br><br><small>ב<b>בבלי סנהדרין</b> כח,ב אמרו: אמר רבי נחום אמר רבי טבלאי אמר רב ברונא אמר רב: הלכה כרבי יהודה. רבא אמר רב נחמן: אין הלכה כרבי יהודה. וכן אמר רבה בר בר חנה אמר רבי יוחנן: אין הלכה כרבי יהודה.<br><br>בבבלי הכרעת ההלכה שנויה במחלוקת, ובירושלמי הוכרעה ההלכה על ידי רב כרבי יהודה.</small><br>• • •

Halakhah 7

<strong><big>משנה</big></strong><br><b>האוהב והשונא</b> – פסולים לדון ולהעיד<b>: אי זה הוא האוהב? זה שושבינו</b> – רעהו הנלווה אליו בשעת חופתו ושמח איתו בסעודתו<b>; והשונא? כל שלא דיבר עמו שלשת ימים באיבה</b> – מחמת שנאתו<b>. אמרו לו</b> – חכמים לרבי יהודה<b>: לא נחשדו ישראל על כך</b> – להעיד שקר מחמת אהבה או מחמת שנאה<b>.</b><br><br><small>מהלשון "אמרו לו" עולה שהדובר בתחילת המשנה הוא חכם מזוהה. בפירושי למשנה הקודמת שיערתי שהמשפט "היה קרוב ונתרחק - כשר" הוא תשלום משנת רבי עקיבא. אפשר אפוא שהמילים "האוהב והשונא" ממשיכות את משנת רבי עקיבא. אלא שבתוך משנת רבי עקיבא שילב העורך שתי הערות של רבי יהודה. האחת: "רבי יהודה אומר: אפילו מתה בתו ויש לו בנים ממנה - הרי זה קרוב"; והשנייה: "אי זה הוא האוהב? זה שושבינו; והשונא? כל שלא דיבר עמו שלשת ימים באיבה". להערה זו לא הקדים העורך את שמו של רבי יהודה, כיוון שסמך על ציון שמו בהערה הקודמת. חכמים האומרים לו "לא נחשדו ישראל על כך" דוחים את הגדרות רבי יהודה לאוהב ושונא אבל מסכימים לעצם הפסול של אוהב ושונא. מסוגיית התלמוד (הבבלי) עולה שלדעת התלמוד חכמים חולקים על עצם פסול אוהב ושונא ("בבלי סנהדרין פרק שלישי", עמודים 638-639).</small><br>• • •
<strong><big>תלמוד</big></strong><br><b>פסול האוהב והשונא</b><br>במשנה שנינו: <b>"האוהב והשונא</b>: אי זה הוא האוהב? זה שושבינו<b>".</b>
מצמצמים את תחולת הקביעה במשנה למקרה המפורט: <b>רבי טבליי</b> (אמורא בדור השלישי) אמר בשם <b>רבי אבינא</b> (אמורא בבלי בדור השלישי) שאמר <b>בשם רב</b> (אמורא בבלי בדור הראשון, מגדולי האמוראים)<b>: בשבעת ימי המשתה שנו</b> – שושבינו פסול להעיד לו רק בשבעת ימי משתה החתונה, אבל לא לאחר מכן<b>.</b><br><br><small>ב<b>בבלי סנהדרין</b> כט,א אמרו: "האוהב זה שושבינו". - עד כמה? - אמר רבי אבינא, ואיתימא רבי ירמיה בר אבא, אמר רב: כל שבעת ימי המשתה. - ורבנן? (מה היא דעת החכמים שחלקו במשנה על רבי יהודה?) - משום רבא אמרי: אפילו מיום ראשון (אפילו ביום החתונה כשר להעיד).<br><br>דברי רב בירושלמי מקבילים לדבריו בבבלי.</small><br>• • •

Halakhah 8

<strong><big>משנה</big></strong><br>משנה זו מתארת את תהליך בדיקת העדים, ומגדירה מהי עדות מקובלת ומהי עדות שאינה מקובלת, ומתארת את הכרעת הדין.
<b>כיצד בודקין את העדים? היו מכניסין אותן</b> – לבית הדין, <b>ומאיימין עליהן</b> – מודיעים להם את חומר עונשו של המעיד עדות שקר ואת הביזיון שתגרום לו עדות שקר<b>, ומוציאין אותן</b> – את העדים, <b>לחוץ ומשיירין את הגדול שבהן</b> – שבעדים<b>, ואומרים לו: אמור, היאך אתה יודע שזה חייב לזה? אם אמר: הוא</b> – הלווה, <b>אמר לי שאני חייב לו,</b> או אם אמר: <b>איש פלוני אמר לי שהוא חייב לו</b> – שזה חייב לזה, והריהו עד מפי עד, <b>- לא אמר כלום</b> – שאין אמירתו של הלווה או של האיש הפלוני מחייבת<b>, עד שיאמר: בפנינו הודה לו שהוא חייב לו מאתים זוז</b> – שבעל הדין תבע את הלווה, והוא הודה לו בפני שני העדים, שהודאתו זו מחייבת<b>.</b>
<strong><big>תלמוד</big></strong><br><b>יחסי התובע והנתבע והנחיות לדיין</b><br>במשנה שנינו: <b>"כיצד בודקין את העדים" כול'.</b>
<b>רבי יוסי</b> (רבי אסי, אמורא ארץ ישראלי בדור השלישי) אמר <b>בשם רבי יוחנן</b> (גדול אמוראי ארץ ישראל בדור השני)<b>: אם היה מתכוין למסור לו עדות</b> – אם האדם המודה בפני העד התכוון למסור עדות בפני העד, <b>- עדותן</b> (צריך לומר: 'עדות<b>ו</b>', כמו בהבאת הירושלמי ברמב"ן, ברשב"ש, ב"נימוקי יוסף" ובר"ן) <b>קיימת</b> – דברי רבי יוחנן מוסבים על דברי המשנה: "אם אמר (העד): הוא (הלווה) אמר לי שאני חייב לו (למלווה) - לא אמר כלום", ועל כך רבי יוחנן אומר שאם אמירתו זו של הלווה בפני העד נשאה אופי של מסירת עדות, שאמר הלווה לעד: "הֱיֵה אתה עד עליי שאני חייב לו" - נחשב הדבר דרך הודאה, ואין צריך שיודה בפני המלווה ולא בפני שני עדים<b>.</b>
ומביאים ברייתא (בעניין סדר הדין): <b>כיצד</b> הן <b>דנין</b> – הדיינים<b>? הדיינין יושבין, והנידונין</b> – שני בעלי הדין, <b>עומדין</b> – לפני הדיינים<b>, והתובע</b> (בקטע ששון נוסף 'מיד חבירו') <b>פותח בדבריו</b> (צריך לומר: 'בדברי<b>ם</b>') <b>ראשון</b> – התובע מציע לפני הדיינים את טענותיו לפני שהנתבע מציע את טענותיו<b>.</b><br>
<b>[</b>ושואלים: <b>ומניין שהתובע מיד חבירו הוא פותח בדברים ראשון?</b> – מאיפה למדים דבר זה? (הושלם כמו בקטע ששון)<b>]</b>
ומשיבים: <b>שנאמר</b> – בדברי משה לזקנים בעלייתו להר סיני<b>:</b> (נראה שבקטע ששון היה כתוב כאן שם האמורא שהשיב, כמו שהוא בשתי התשובות הדומות שלהלן, אלא שהקטע פגום כאן) <b>"מִי בַעַל דְּבָרִים יִגַּשׁ אֲלֵהֶם"</b> (שמות כד,יד) – כל מי שיש לו טענות משפטיות יערוך משפט אצל הדיינים והם יפסקו את הדין. ויש ללמוד מהכתוב, שמי (התובע) שיש לו טענות ותביעות על חברו (הנתבע) הוא יפתח בדבריו תחילה לפני הדיינים<b>.</b><br><br><small>ב<b>תוספתא סנהדרין</b> ו,ג שנו: כיצד הם דנים? הדיינים יושבים, ובעלי הדין עומדים לפניהם, וכל התובע את חבירו הוא פותח ראשון.<br><br>המשכה של הברייתא בתוספתא מקביל למשנתנו. הירושלמי הביא את תחילתה של הברייתא בתוספתא שאין לה מקבילה במשנתנו.<br><br>ב<b>בבלי בבא קמא</b> מו,ב אמרו: אמר רב נחמן אמר רבה בר אבוה: מניין שאין בית הדין נזקקים (מתייחסים) אלא לתובע תחילה (בתחילה שומעים את טענותיו של התובע, ואחר כך שומעים את טענותיו של הנתבע)? שנאמר: "מי בעל דברים ייגש אליהם" (שמות כד,יד) - יגיש דבריו אליהם (תחילה).</small><br>
<b>[</b>ושואלים: <b>ומניין שהתובע צריך לילך אחר הנתבע?</b> – מאיפה למדים שהתובע צריך להיגרר אחרי הנתבע והדיון מתקיים בבית הדין שהנתבע רוצה בו?
ומשיבים: <b>שנאמר:</b> (בקטע ששון: '[אמר] רב שמואל בר רב יצחק:') <b>"מִי בַעַל דְּבָרִים יִגַּשׁ אֲלֵהֶם"</b> (שמות כד,יד) – יש ללמוד מהכתוב, שמי (התובע) שיש לו טענות ותביעות עם חברו (הנתבע) ייאלץ ללכת לערוך משפט אצל הדיינים, ומשמע שאין בחירת בית הדין שבו יתקיים הדיון תלויה בו. מכאן שהתובע הוא שצריך להיגרר אחרי הנתבע והדיון מתקיים בבית הדין שהנתבע רוצה בו (הושלם כמו בהבאת הירושלמי בספר "העיטור", והסופר השמיט מ'אליהם' לעיל עד 'אליהם' כאן ("על הירושלמי", עמוד 22), וכן הושלם כמו בקטע ששון)<b>]</b>
ושואלים: <b>ומניין שהמוציא מחבירו עליו הראייה?</b> – מאיפה למדים שהתובע דבר שהוא בחזקת הנתבע - מוטל עליו להוכיח את טענתו? (למשל, שור שרדף אחרי שור אחר והוזק. זה אומר: "שורך הזיק", וזה אומר: "מדבר אחר הוזק". המוציא, בעל השור שהוזק, עליו להביא ראיה, שהוזק שורו על ידי שורו של חברו)
ומשיבים: <b>רבי קריספא</b> (אמורא ארץ ישראלי בדור השלישי) אמר <b>בשם רבי חנניה בן גמליאל</b> (תנא בדור הרביעי)<b>: "</b>מִי בַעַל דְּבָרִים <b>יִגַּשׁ אֲלֵהֶם"</b> (שמות כד,יד) <b>- יגיש ראיותיו</b> – יש ללמוד מהכתוב, שמי (התובע) שיש לו טענות ותביעות על חברו (הנתבע) הוא יגיש את ראיותיו אל הדיינים להוכיח את טענותיו (דורש "ייגש" כאילו כתוב 'יגיש'). הרי שעל התובע להביא תחילה את ההוכחות לביסוס תביעתו, ולא על הנתבע להוכיח תחילה שאין הוא חייב באותה תביעה<b>.</b><br><br><small>ב<b>בבלי בבא קמא</b> מו,ב אמרו: אמר רבי שמואל בר נחמני: מניין להמוציא מחבירו עליו הראיה? שנאמר: "מי בעל דברים ייגש אליהם" (שמות כד,יד) - יגיש ראיה אליהם.<br><br>כאן התחלת מקבילה בירושלמי יבמות יב,ו.</small>
ב<b>משנה יבמות</b> יב,ו שנינו: מצוות חליצה: בא הוא (היבם) ויבמתו לבית דין.
ומציעים שאלה: <b>רבי יוחנן בעי</b> – שואל (מסתפק)<b>: ביבמה מי מרדף אחר מי?</b> – האם היבמה נגררת אחרי היבם והדיון מתקיים בבית הדין שהיבם רוצה בו, או שמא היבם נגרר אחרי היבמה והדיון מתקיים בבית הדין שהיבמה רוצה בו? (שאלת רבי יוחנן מתחברת עם המאמר שלפני כן שהתובע צריך לילך אחר הנתבע)
ופושטים את השאלה בהצעת קושיה: <b>התיב</b> – השיב <b>רבי לעזר</b> (אמורא בדור השני)<b>: והכתיב:</b> – והרי כתוב (בדיני ייבום וחליצה): <b>"וְעָלְתָה יְבִמְתּוֹ הַשַּׁעְרָה</b> אֶל הַזְּקֵנִים<b>"</b> (דברים כה,ז) – (אם היבם, אחי המת, לא ירצה להתחתן עם היבמה, אלמנת האח המת) היבמה תבוא לבית הדין כדי שהדיינים ידונו את דינה<b>!</b> – יש ללמוד מהכתוב, שהיבמה תיאלץ ללכת אל הדיינים, ומשמע שאין בחירת בית הדין שבו יתקיים הדיון תלויה בה. מכאן שהיבמה נגררת אחרי היבם והדיון מתקיים בבית הדין שהיבם רוצה בו.
<b>אמר רבי יוחנן:</b> (במקבילה: 'כד שמעה רבי יוחנן אמר:' - כאשר שמע רבי יוחנן את תשובת רבי אלעזר על שאלתו, אמר:) <b>יפה לימדני</b> (במקבילה ובקטע ששון: 'לימדנ<b>ו</b>') <b>רבי לעזר</b> – שלמד רבי יוחנן מתשובת רבי אלעזר שהיבמה הולכת אחר היבם (בכמה מקומות בירושלמי אמר רבי יוחנן כלשון הזה על רבי לעזר ועל רבי יהושע בן לוי ועל רבי)<b>.</b><br><br><small>עד כאן המקבילה בירושלמי יבמות.<br><br>ב<b>בבלי סנהדרין</b> לא,ב אמרו: והיבמה תלך אחר היבם להתירה (ואין כופים את היבם שיילך הוא אליה). - ועד כמה (תלך)? - אמר רבי אמי: אפילו היא בטבריה והוא בציפורי. - אמר רב אבהו: מאי קראה? "וקראו לו זקני עירו" (דברים כה,ח) - ולא זקני עירה.<br><br>ההקשר בירושלמי שונה מההקשר בבבלי. בירושלמי מובא דיון זה במסגרת הדיון בכלל "המוציא מחברו עליו הראיה" ביחסי תובע ונתבע. המסקנה היא שהיבמה היא בבחינת התובע, ולכן היא מרדפת אחר היבם. בבבלי נסמך דיון זה לדיון על קביעת מקום בית הדין.<br>הפסוק שהובא בבבלי שונה מהפסוק שהובא בירושלמי. אפשר שההבדל ביניהם מבטא את ההבדל בין השאלה בכל אחד מהתלמודים. לפי הבבלי השאלה היא לעירו של מי הולכים, ולכך מתאים הפסוק "וקראו לו זקני עירו". לפי הירושלמי השאלה היא "מי מרדף אחר מי?" וההקשר שם הוא העיקרון של המוציא מחבירו עליו הראיה. כאן לא מודגש עניין מקום המגורים אלא על מי מוטלת החובה לטרוח. משום כך הובא הפסוק "ועלתה יבמתו השערה" המלמד שהטרחה מוטלת עליה ("בבלי סנהדרין פרק שלישי", עמוד 912).</small>
<b>רבי ברכיה</b> (אמורא ארץ ישראלי בדור הרביעי) אמר בשם (<b>ו</b>)<b>רבי חלבו</b> (אמורא בדור השלישי) שאמר בשם <b>רבי בא</b> (רבי אבא, אמורא בדור השלישי) שאמר <b>בשם רבי ינאי</b> (אמורא ארץ ישראלי בדור הראשון)<b>: התובע תובע, והנתבע משיב, והדיין מכריע</b> (פוסק, קובע) – סדר הדין הוא, שהתובע טוען תחילה את טענותיו, ואחר כך הנתבע משיב על טענות התובע, ולבסוף הדיין מכריע עם מי הצדק<b>.</b>
<b>אמר רבי סימון</b> (רבי שמעון בן פזי, אמורא ארץ ישראלי בדור השני והשלישי)<b>: צריך הדיין לשְׁנות טענותיהן</b> – לחזור בפני בעלי הדין על טענותיהם לפני שיפסוק את הדין, כדי שישמעו בעלי הדין שהבין את טענותיהם כראוי ולא שכח אחת מהן, ולא יערערו על פסק הדין ויאמרו שהדיין פסק ולא הבין את טענותיהם כראוי או שכח אחת מהן<b>, שנאמר</b> – במשפט שלמה (במשפט של שתי נשים שבנה של אחת מהן מת וכל אחת טענה כי הבן החי הוא בנה)<b>: "וַיֹּאמֶר הַמֶּלֶךְ</b>: <b>זֹאת אֹמֶרֶת</b>: <b>זֶה בְּנִי הַחַי וּבְנֵךְ הַמֵּת</b>, <b>וְזֹאת אֹמֶרֶת</b>: <b>לֹא כִי</b>, <b>בְּנֵךְ הַמֵּת וּבְנִי הֶחָי"</b> (מלכים א ג,כג) – לפני מתן פסק הדין, חזר שלמה על דברי שתי הנשים (הדין הזה לא נזכר בבבלי)<b>.</b><br><br><small>ב<b>מדרש תהילים</b> עב,ב נאמר: אמר רבי סימון: צריך הדיין לחזור טענותיהם בפני שניהם, שנאמר: "ויאמר המלך: זאת אומרת: זה בני החי ובנך המת..." (מלכים א ג,כג).<br>וב<b>קוהלת רבה</b> י [טז] א נאמר: רבי פינחס ורבי ירמיה בשם רבי חייא בר אבא, ורבי ביבי מטי בה בשם רבי פדת: סדר הדין כך הוא: התובע תובע, והנתבע משיב, והדיין מכריע.<br>אמר רבי סימון: צריך הדיין לשנות טענותיהם, מן הדין קרייא: "ויאמר המלך: זאת אומרת: זה בני החי... וזאת אומרת:.." (מלכים א ג,כג).<br>וב<b>דברים רבה</b> ה,ו נאמר: אמר רבי חייא בר אבא: סדר הדין כך הוא: התובע תובע, והנתבע משיב, והדיין מכריע.<br>אמר רבי סימון: צריך הדיין לשנות את טענותיהם מפיו, וממי את למד (שצריך לעשות כך)? משלמה, שנאמר: "ויאמר המלך: זאת אומרת: זה בני החי..." (מלכים א ג,כג).</small>
ומספרים (לסיפור זה מקבילה בירושלמי סנהדרין ד,א): <b>רב הונא</b> (גדול אמוראי בבל בדור השני)<b>, כד הוה חמי סהדו מכוונא, הוה חקר</b> – רב הונא (שהיה דיין), כאשר היה רואה את העדות (של העדים) מכוונת (מותאמת, שאמרו עדותם באותו לשון), היה חוקר (בוחן ובודק את העדים, משום שהיה חושד שמא העדים שקרנים ונדברו ביניהם ולכן עדותם מכוונת)<b>, וכד הוה חמי הכן</b> (צריך לומר כמו במקבילה: '<b>הכן והכן</b>')<b>, הוה מכוון</b> – וכאשר היה רואה (את העדות) כך וכך (שעד אחד אומר בלשון אחת ועד אחר אומר בלשון אחרת, אף שהם באותה כוונה), היה מכוון (מתאים את עדותם, מדקדק שעדותם מדוייקת)<b>.</b>
ומספרים עוד: <b>רב הונא מיקל לדיינא דאמר:</b> "<b>מקבלין</b> (צריך להוסיף: '<b>אתון</b>', כמו בקטע ששון, וכן הוא בהבאת הירושלמי ברי"ף ובתשב"ץ וברבנו יהונתן מלוניל וב"נימוקי יוסף") <b>עליכון חד סהיד?</b>" – רב הונא היה מבזה את הדיין שאמר (לבעלי הדין): (האם) מקבלים אתם עליכם עד אחד? (שהציע הדיין לבעלי הדין לקבל עליהם עד אחד שיביא כל אחד מהם כמו שני עדים) <b>אלא יימרון אינון</b> (בהבאת הירושלמי ברי"ף ובתשב"ץ וברבנו יהונתן מלוניל וב"נימוקי יוסף" נוסף: 'את לא תימר') – אלא יאמרו הם (בעלי הדין), אתה (הדיין) לא תאמר (שבעלי הדין רשאים לקבל עליהם עד אחד מאליהם, ואם קיבלו עליהם בקניין אינם יכולים לחזור בהם, אבל הדיין אינו רשאי להציע להם לקבל עליהם)<b>.</b>
ומספרים עוד: <b>רב הונא, כד הוה ידע</b> (בהבאת הירושלמי ברי"ף וברא"ש ובתשב"ץ ובראבי"ה וב"נימוקי יוסף": 'חזי') <b>זכו לבר נש בדינא ולא הוה ידע ליה, הוה פתח ליה</b> – רב הונא, כשהיה יודע / רואה זכות לאדם בדין ולא היה יודע אותה, היה פותח לו (כשהיה רב הונא יודע טענת זכות לטובת הנתבע, והנתבע לא היה יודע אותה כדי לטעון לזכותו ולהשיב לתובע, היה רב הונא מסייע לנתבע לטעון לזכותו)<b>, על שם:</b> – משום (שנאמר בעניין תפקידי המלך כשופט): <b>"פְּתַח פִּיךָ לְאִלֵּם"</b> (משלי לא,ח) – האילם כאן הוא אדם שאינו יכול להגן על עצמו בבית המשפט ולטעון את טענותיו לזכות עצמו. המלך מצטווה כאן לדבר למען אותו אדם ולהגן עליו. כתוב זה מתפרש כמכוון לבית דין החייב לעיתים לסייע לנתבע לטעון טענה לזכותו אם אינו יודע לטעון<b>.</b>
<b>רבי אבהו</b> (אמורא ארץ ישראלי בדור השלישי) אמר <b>בשם רבי יוחנן: המכמין</b> (מושיב במקום סתר) <b>עידיו אחורי גדר</b> – כדי שהנתבע לא יירתע מלהודות שהוא חייב לו, ובשעת ההודאה לא היה המודה מודע לנוכחותם של העדים, <b>- לא עשה כלום</b> – אין למעשה זה כל תוקף, ואין ההודאה מחייבת<b>.</b>
ומציעים מעשה הממחיש את האמור לפני כן: <b>כהדא:</b> – כמו זאת (כמו המימרה של רבי יוחנן): <b>חד בר נש אשגח למיגוס גו אריסטון</b> – אדם אחד השגיח לאכול בסעודה (דאג שבעל דינו הנתבע ישתתף בסעודה שעשה)<b>. אמר ליה:</b> – אמר לו (בעל הסעודה לבעל דינו בשעת הסעודה בנוכחות אורחים אחרים): <b>הב לי מה דת חייב לי</b> – תן לי מה שאתה חייב לי!<b>. אמר ליה:</b> – אמר לו (לבעל הסעודה בעל דינו): <b>אין</b> – הן (אתן לך מה שאני חייב לך)<b>. בתר דקמון אמר ליה:</b> – אחרי שעמדו (מהסעודה) אמר לו (לבעל הסעודה בעל דינו): <b>לי נא חייב לך כלום</b> – אין אני חייב לך כלום<b>. אמר ליה:</b> – אמר לו (בעל הסעודה לבעל דינו): <b>אית לי סהדין</b> – יש לי עדים (שהודית לי. - העדים הם האחרים שהיו נוכחים בסעודה)<b>. אמר ליה:</b> – אמר לו (לבעל הסעודה בעל דינו): <b>לא אמרית אלא בגין דלא מיערבב</b>ה <b>מגוסתך</b> – לא אמרתי (שאני חייב לך) אלא בשביל שלא תהיה מעורבבת (מקולקלת, מופרעת) סעודתך (שאם לא היה מודה לו, היה גורם לאווירה עכורה בסעודה)<b>. אתא קומי</b> – בא (המעשה) לפני <b>רבי אמי</b> (אמורא ארץ ישראלי בדור השלישי) <b>ומר</b> – ואמר<b>: הדא</b> (צריך להוסיף '<b>היא</b>', כמו בהבאת הירושלמי בר"ח) <b>דמר</b> – זאת היא [המימרה] שאומר <b>רבי יוחנן: המכמין עדיו אחורי גדר - לא עשה כלום</b> – כשם שהמכמין עדיו אחורי גדר לא עשה כלום, שכן יכול המודה לומר "משטה אני בך" כיוון שלא ידע שיש עדים לדבריו, כך במעשה זה, אף שהמודה היה מודע לנוכחותם של העדים, אין הודאתו מחייבת כיוון שהמודה נותן אמתלה הגיונית לדבריו, שלא רצה לשבש את הסעודה<b>.</b><br><br><small>ב<b>בבלי סנהדרין</b> כט,א אמרו: אמר רבי חייא בר אבא אמר רבי יוחנן: "מנה לי בידך", ואמר לו: "הן". למחר אמר לו: "תנהו לי!", (ואמר לו:) "משטה אני בך" - פטור.<br>תניא נמי הכי: "מנה לי בידך", ואמר לו: "הן". למחר אמר לו: "תנהו לי!", (ואמר לו:) "משטה אני בך" - פטור. ולא עוד אלא אפילו הכמין לו עדים אחורי הגדר, ואמר לו: "מנה לי בידך", אמר לו: "הן". (אמר לו:) "רצונך שיעיד לי פלוני ופלוני?". אמר לו: "לאו, מתיירא אני שמא תכפיני בדין". למחר אמר לו: "תנהו לי!" (ואמר לו:) "משטה אני בך" - פטור.<br><br>דברי רבי יוחנן בירושלמי שבא לשלול הכמנת עדים מתאימים לחלק השני של הברייתא שהובאה בבבלי.</small><br>• • •

Halakhah 9

<b>היו מכניסין את השני</b> – העד השני, <b>ובודקין אותו. נמצאו דבריהם מכוונים</b> – שאין סתירה ביניהם<b>, נושאין ונותנין</b> (מידיינים, מתווכחים) <b>בדבר. שנים</b> – שני דיינים <b>אומרים: זכאי, ואחד אומר: חייב - זכאי</b> – הרי הנתבע זכאי<b>. שנים אומרים: חייב, ואחד אומר: זכאי - חייב. אחד אומר: זכאי, ואחד אומר: חייב, ואפילו שנים מזכין או מחייבין, ואחד אומר: איני יודע - יוסיפו הדיינים</b> – מוסיפים שני דיינים על השניים מן הראשונים, ושוב נושאים ונותנים בדבר, מפני שדיין האומר שאינו יודע אינו נמנה במספר הדיינים ואין כאן אלא שני דיינים, ואין גומרים את הדין בשניים (בעניין הוספת הדיינים בדיני ממונות, ראה סוגיית הירושלמי להלן ה,ה)<b>.</b><br>• • •
<b>נשים פסולות לעדות; עמידת בעלי הדין והעדים</b><br>במשנה שנינו: <b>"היו מכניסין את השיני" כול'.</b>
<small>כאן התחלת מקבילה בירושלמי יומא ו,א ושבועות ד,א.</small>
ב<b>משנה שבועות</b> ד,א שנינו: שבועת העדות (פרשת שבועת העדות, שהיא השבועה שהעדים נשבעים לתובע מחברו כסף ואומרים לו: אין אנו יודעים לך עדות, ונמצא שנשבעו לשקר) נוהגת באנשים ולא בנשים, ברחוקים ולא בקרובים, בכשרים ולא בפסולים (באנשים הראויים להעיד, אבל לא בנשים ולא בקרובים לבעלי הדין קרבת משפחה שאינם כשרים להעיד, ולא בפסולים לעדות, כגון המלווה בריבית).
מביאים ברייתא: בעבודה ביום הכיפורים נאמר: <b>'שעירים'</b> - "וּמֵאֵת עֲדַת בְּנֵי יִשְׂרָאֵל יִקַּח שְׁנֵי <b>שְׂעִירֵי</b> עִזִּים לְחַטָּאת" (ויקרא טז,ה) <b>- מיעוט שעירים שנים</b> – שהרי "שעירי" הוא לשון רבים, ושניים הוא המספר הקטן ביותר המייצג רבים<b>. מה תלמוד לומר</b> – מה יש ללמוד מהכתוב: (במקבילה ביומא כאן ולהלן: 'אם כן, למה נאמר:') <b>"שְׁנֵי"? שיהו שניהן שוין</b> – במראה (בגוון, שיהא להם גוון אחד), ובקומה, ובדמים (במחיר, שיהיו מחירי שניהם שווים) (משנה יומא ו,א)<b>.</b>
בטיהור המצורע נאמר: <b>"</b>וּבַיּוֹם הַשְּׁמִינִי יִקַּח שְׁנֵי <b>כְבָשִׂים</b> תְּמִימִם<b>"</b> (ויקרא יד,י) <b>- מיעוט כבשים שנים.</b> (במקבילה בשבועות כאן ולהלן נוסף 'אם כן') <b>מה תלמוד לומר "שְׁנֵי"? שיהו שניהן שוין</b> – במראה, ובקומה, ובדמים<b>.</b>
בטיהור המצורע נאמר: "וְלָקַח לַמִּטַּהֵר שְׁתֵּי <b>צִפֳּרִים</b> חַיּוֹת טְהֹרוֹת" (ויקרא יד,ד) - <b>מיעוט צפרים שנים</b> (במקבילה ביומא: 'שתים')<b>. מה תלמוד לומר "שְׁתֵּי"? שיהו שוות</b> – במראה, ובקומה, ובדמים (משנה נגעים יד,ה)<b>.</b>
בחצוצרות נאמר: "עֲשֵׂה לְךָ שְׁתֵּי <b>חֲצוֹצְרֹת</b> כֶּסֶף" (במדבר י,ב) - <b>מיעוט חצוצרות שתים. מה תלמוד לומר "שְׁתֵּי"? שיהו שוות</b> – במראה, ובקומה, ובנוי<b>.</b><br><br><small>ב<b>ספרא</b> "אחרי מות" פרשה ב נאמר: "שעירי" - מיעוט שעירים שניים. אם כן, למה נאמר "שני"? שיהו שווים.<br>וב<b>ספרא</b> "מצורע" פרשה ב נאמר: "כבשים" - מיעוט כבשים שניים. אם כן, למה נאמר "שני"? שיהו שווים.<br>וב<b>ספרא</b> "מצורע" פרשה א נאמר: "ציפורים" - מיעוט ציפורים שניים. אם כן, למה נאמר "שתי"? שיהו שוות.<br><br>ב<b>ספרי במדבר</b> פסקה עב נאמר: "חצוצרות" - מיעוט חצוצרות שתיים. "שתי חצוצרות" - שיהו שוות במראה ובקומה ובנוי.<br><br>ב<b>בבלי יומא</b> סב,ב אמרו: תנו רבנן: "ייקח שני שעירי עיזים" - מיעוט "שעירי" שניים. מה תלמוד לומר "שני"? שיהו שניהם שווים...<br>ותניא נמי גבי כבשי מצורע כי האי גוונא: "כבשים" - מיעוט "כבשים" שניים. מה תלמוד לומר "שני"? שיהו שניהם שווים...<br>ותניא נמי גבי ציפורי מצורע כי האי גוונא: "ציפורים" - מיעוט "ציפורים" שתיים. מה תלמוד לומר "שתי"? - שיהו שתיהן שוות...</small>
ומציעים קושיה כדי לפרוך את הדעה התנאית המופיעה לפני כן: <b>התיב</b> – השיב (הקשה) <b>רבי חגי</b>י (אמורא ארץ ישראלי בדור השלישי והרביעי) <b>לרבי יסא</b> (במקבילות: 'קומי רבי יוסי' - לפני רבי יוסי. - מגדולי אמוראי ארץ ישראל בדור הרביעי)<b>: והכתיב:</b> – והרי כתוב (בדיני עדים): <b>"וְעָמְדוּ שְׁנֵי הָאֲנָשִׁים</b> אֲשֶׁר לָהֶם הָרִיב לִפְנֵי ה'<b>"</b> (דברים יט,יז) – העד שמעיד שקר נגד חברו והנאשם (לפי פשוטו של מקרא) / שתי כיתות העדים שיש סתירה בין שתי עדויותיהם (לפי חז"ל, ראה להלן) / שני בעלי הדין (לפי חז"ל, ראה להלן) יעמדו לפני השופטים, ועמידה לפני השופטים היא עמידה לפני ה', כי המשפט לאלוהים הוא והשופטים הם נציגיו של ה'<b>! מעתה</b> – אם כן (אם הדברים שלפני כן נכונים, שבכל עניין שכתוב בו "שני" ולאחריו לשון רבים יש ללמוד שיהיו שניהם שווים, מתעורר קושי כמוצע בהמשך)<b>,</b> "האנשים" - <b>מיעוט אנשים שנים. מה תלמוד לומר "שְׁנֵי"? שיהו שוין</b> – היה ללמוד מהכתוב "שני" ששני בעלי הדין חייבים להיות שווים זה לזה במעמדם (לא היה ללמוד שיהיו שווים במראה ובקומה כמו בעניינים שלעיל, שהרי אין שני בני אדם שווים במראה ובקומה)<b>. והכתיב:</b> – והרי כתוב: <b>"לֹא תַטֶּה מִשְׁפַּט גֵּר יָתוֹם"</b> (דברים כד,יז) – השופט מצווה שלא להטות את משפטם של גר או של יתום [או של אלמנה] על ידי פסיקה בניגוד לצדק לרעתם של הגר והיתום [והאלמנה] ולטובת בעל דינם (בתרגום יונתן: גיורא ויתמא וארמלתא. גם בתרגום השבעים: גר ויתום ואלמנה. וכן בדיבור המתחיל בספרי בקצת כתבי יד: גר יתום ואלמנה. וכך נאמר בדברים כז,יט: "אָרוּר מַטֶּה מִשְׁפַּט גֵּר יָתוֹם וְאַלְמָנָה")<b>! הרי גר דן עם מי שאינו גר, יתום דן עם מי שאינו יתום</b> ['<b>אלמנה דנה עם מי שאינה אלמנה</b>' (הושלם כמו במקבילה ביומא. ובמקבילה בשבועות: 'אלמנה עם בעולת בעל')]<b>!</b> – הרי הכתוב "לא תטה משפט גר יתום [ואלמנה]" מדבר בגר או יתום [או אלמנה] שמעמדם נחות שבאים להידון עם מי שמעמדם גבוה משלהם ולא עם מי שמעמדם שווה לשלהם! <b>אם כן</b> – שאין ללמוד מהכתוב "שני" שיהיו שני בעלי הדין שווים במעמדם<b>, למה נאמר</b> (במקבילה ביומא: 'מה תלמוד לומר') <b>"שְׁנֵי"?</b><br>
ומתרצים את הקושיה: (במקבילה ביומא נוסף 'אלא'. ונראה שצריך לומר: א"ל / א' לֵהּ (=אמר ליה (רבי יוסי לרבי חגיי)) <b>מופנֶה להקיש ולדון ממנו גזירה שוה</b> – המילה "שני" יתירה ונכתבה לשם גזירה שווה (לימוד דין בעניין אחד מעניין שני, על פי מילים דומות הכתובות בתורה בשני העניינים. - יש ארבעה סוגים שונים של "מופנה" שיסודם בייתורים. כאן ה"מופנה" התהווה לרגל מקרא שיש בו מונח שלפי משמעותו אינו מתאים למסגרתו ("מהותו של "מופנה": התפתחויות מתקופת התנאים עד סוף התקופה התלמודית", דברי הקונגרס העולמי למדעי היהדות" י, ג-1, עמוד 47. וראה שם עמודים 50-51))<b>. נאמר כאן: "</b>וְעָמְדוּ <b>שְׁנֵי</b> הָאֲנָשִׁים<b>", ונאמר להלן</b> – בעניין בחירת שבעים הזקנים<b>: "וַיִּשָּׁאֲרוּ שְׁנֵי אֲנָשִׁים</b> בַּמַּחֲנֶה<b>"</b> (במדבר יא,כו) – שניים משבעים הזקנים נשארו בתוך המחנה ולא יצאו אל אוהל מועד<b>. מה להלן - אנשים ולא נשים</b> ['<b>ולא קטנים</b>' (הושלם כמו במקבילות)] – שהזקנים שנבחרו לדיינים היו אנשים (גברים בלבד ולא נשים) גדולים (בלבד ולא קטנים)<b>, אף כאן - אנשים ולא נשים ולא קטנים</b> – העדים העומדים לפני הדיינים הם אנשים גדולים בלבד (לפי לימוד זה, "שני האנשים" הם העדים ולא בעלי הדין, שהרי איש דן עם אישה ואישה דנה עם איש ואישה דנה עם אישה, ראה ספרי דברים)<b>. הרי למדנו שאין האשה דנה ולא מעידה</b> – אינה כשירה לדון ולא להעיד (הפסול לדון נלמד ישירות מן הפסוק "ויישארו שני אנשים" המתייחס לדיינים, והפסול להעיד נלמד בגזירה שווה. ולכן שנינו במשנה שבועות ד,א: "שבועת העדות נוהגת באנשים ולא בנשים". - הנוסח במקבילות: 'הרי למדנו שאין האשה דנה. מעתה אין האשה מעידה'. - 'מעתה' הוא מונח קושיה, ואינו מתפרש בניחותא. אפשר ש'מעתה' כאן בא באשגרה מלעיל ("הטרמינולוגיה של הירושלמי", עמוד 448, הערה 525))<b>.</b><br><br><small>ב<b>ספרי דברים</b> פסקה קצ נאמר: "שני האנשים" - אין לי אלא בזמן שהם (בעלי הדין) שני אנשים. איש עם אישה, ואישה עם איש, שתי נשים זו עם זו, מניין? תלמוד לומר: "אשר להם הריב" מכל מקום.<br>יכול אף אישה תהא כשירה לעדות? נאמר כאן: "שני", ונאמר להלן: "שני" (במדבר יא,כו). מה "שני" האמור להלן - אנשים ולא נשים, אף "שני" האמור כאן - אנשים ולא נשים.</small>
<b>רבי יוסי בירבי בון</b> (מגדולי אמוראי ארץ ישראל בדור החמישי) [אמר בשם '<b>רבי חונה</b>' (רבי הונא, אמורא ארץ ישראלי בדור הרביעי) (הושלם כמו במקבילות)] שאמר <b>בשם רב יוסף</b> (גדול אמוראי בבל בדור השלישי)<b>:</b> המילה "שני" מיותרת כדי ללמוד ממנה גזירה שווה אחרת: <b>נאמר כאן: "</b>וְעָמְדוּ <b>שְׁנֵי</b> הָאֲנָשִׁים<b>"</b> (דברים יט,יז)<b>, ונאמר להלן</b> – בדיני עדים<b>: "</b>עַל פִּי <b>שְׁנֵי</b> עֵדִים יָקוּם דָּבָר<b>"</b> (דברים יט,טו) – על סמך עדות של שני עדים לפחות יתברר העניין בבית דין ויוחלט עליו<b>. מה להלן על פי שנים עדים, אף כאן על פי שנים עדים</b> – הרי שהכתוב "ועמדו שני האנשים" מדבר בעדים (הכוונה לשתי כיתות העדים שיש סתירה בין שתי עדויותיהם) ולא בבעלי הדין<b>. אם כן, מה תלמוד לומר "שְׁנֵי"?</b> (נראה שמשפט זה הוא אשגרה מלעיל ואין לגרוס אותו. והמשך הדברים שלהלן אינו המשך המימרה האמוראית אלא תחילתה של ברייתא)<br><br><small>ב<b>בבלי שבועות</b> ל,א אמרו: "שבועת העדות נוהגת באנשים ולא בנשים". - מנא הני מילי? - דתנו רבנן: "ועמדו שני האנשים" (דברים יט,יז) - בעדים הכתוב מדבר... נאמר כאן: "שני", ונאמר להלן: "שני" ("על פי שני עדים" (דברים יט,טו)). מה להלן בעדים, אף כאן בעדים.</small><br>
כיוון שדנו בכתוב "ועמדו שני האנשים", מביאים מקורות תנאיים ואמוראיים שלמדים מהכתוב הזה כמה דינים.
ומביאים ברייתא: ["<b>ועמדו שני האנשים</b>" (דברים יט,יז) – הכתוב מדבר בבעלי הדין העומדים לפני הדיינים (הושלם כמו במקבילה ביומא בהשלמת מגיה במסירה שלפנינו)] <b>שלא יהא אחד</b> – מבעלי הדין, <b>עומד</b> – בזמן הדיון בעניין שבין בעלי הדין, <b>ואחד</b> – בעל הדין השני, <b>יושב</b> – אלא שניהם עומדים<b>,</b> ושלא יהא <b>אחד אומר</b> (במקבילות: 'מדבר') <b>כל צורכו</b>, <b>ולאחד אומר לו</b> – הדיין<b>:</b> "<b>קצר דבריך</b>!" – אלא שניהם מדברים כל צורכם, שעל הדיינים לנהוג בשני בעלי הדין במידה שווה (במקבילה בשבועות נוסף '(שלא יהא הדיין) <b>כנגד אחד מאריך פנים</b> (נוהג באדיבות ובאורך רוח) <b>וכנגד אחד מעיז פנים</b> (נוהג בחוצפה)'. ובמקבילה ביומא נוסף '<b>שלא יהא הדיין מסביר פנים</b> (מגלה יחס של רצון ואדיבות) <b>כנגד אחד ומעיז פנים כנגד האחד, מעמיד לזה ומושיב לזה</b>')<b>.</b>
<b>אמר רבי יהודה</b> (בר אלעאי, מגדולי התנאים בדור הרביעי)<b>: שמעתי שאם רצה הדיין להושיב את שניהן</b> – להורות לשני בעלי הדין שיישבו, <b>- מושיב</b> – רשאי הדיין להושיבם, ואינם מצווים לעמוד<b>.</b>
<b>רבי ישמעאל</b> (מגדולי התנאים בדור השלישי) <b>אומר: אומרין לו</b> – הדיינים לבעל דין עשיר שלבוש בגדים יקרים וחשובים שבא להידון עם עני שלבוש בגדים זולים ופשוטים<b>:</b> "<b>לְבוֹש</b> – אתה<b>, כשם שהוא</b> – העני <b>לָבוּש</b> – בגדים זולים, <b>או הלבישהו</b> – את העני, <b>כשם שאת</b> (שאתה) <b>לָבוּש</b>" (במקבילה בשבועות: 'לובש') – בגדים יקרים, ששני בעלי הדין צריכים להיות לבושים בבגדים שווים, כדי שהדיינים יימנעו מעיוות הדין לטובת העני בשל לבושו הזול או לטובת העשיר בשל לבושו היקר<b>.</b>
<b>אמר</b> (מילה זו יתירה ואינה במקבילות) <b>רבי בא</b> (רבי אבא, אמורא בדור השלישי) אמר <b>בשם רב הונא</b> (גדול אמוראי בבל בדור השני)<b>: צריכין העדים לעמוד בשעה שמעידין, שנאמר:</b> (במקבילה בשבועות: 'מה טעמא?') <b>"וְעָמְדוּ שְׁנֵי הָאֲנָשִׁים"</b> (דברים יט,יז) – שחלק זה של הכתוב מדבר בעדים<b>.</b>
<b>רבי ירמיה</b> (מגדולי אמוראי ארץ ישראל בדור השלישי והרביעי) אמר <b>בשם רבי אבהו</b> (אמורא ארץ ישראלי בדור השלישי)<b>: אף הנידונין</b> – בעלי הדין, <b>צריכין לעמוד בשעה שמקבלין דינן</b> (צריך לומר כמו במקבילות: '<b>עדותן</b>') – בשעה שהעדים מעידים בעניינם של בעלי הדין<b>, שנאמר:</b> (במקבילה בשבועות: 'מה טעמא?') <b>"</b>וְעָמְדוּ... <b>אֲשֶׁר לָהֶם הָרִיב לִפְנֵי י'י"</b> (דברים יט,יז) – שחלק זה של הכתוב מדבר בבעלי הדין<b>.</b><br><br><small>עד כאן המקבילה בירושלמי יומא.<br><br>נראה שמקומה המקורי של הסוגיה הזו בירושלמי הוא בשבועות ומשם הועברה הסוגיה לסנהדרין וליומא. מיד בהמשך דן הירושלמי בהמשך המשנה בשבועות "ברחוקים ולא בקרובים" (הסוגיה הבאה, ראה מה שכתבנו בסוגיה הבאה על מקומה המקורי), "בכשירים ולא בפסולים" (הסוגיה שאחרי הסוגיה הבאה), ומכאן שבסוגיה הזו ביאר הירושלמי את תחילת המשנה שם "שבועת העדות נוהגת באנשים ולא בנשים". הסוגיה הזו והסוגיות הבאות הועברו לסנהדרין בגלל שהן עוסקות בעדים וגם המשנה כאן עוסקת בעדים. הסוגיה הזו הועברה גם ליומא בגלל שבתחילתה נזכרו שני שעירי יום הכיפורים.<br><br>ב<b>תוספתא סנהדרין</b> ו,ב שנו: אין דנים אלא מעומד (בעלי הדין עומדים), ואין מעידים אלא מעומד (העדים עומדים)... ולא יהא מאריך פניו כנגד אחד ולא מעיז כנגד אחד, ולא יהא מעמיד אחד ומושיב אחד, שנאמר: "בצדק תשפוט עמיתך" (ויקרא יט,טו). - אמר רבי יהודה: שמעתי / מקובלני, שאם רצו להושיב שניהם כאחד - מושיבים, ואין בכך כלום. ואיזהו אסור? שלא יהא אחד עומד ואחד יושב. - משם רבי ישמעאל אמרו: אומרים לו: "לבוש כדרך שהוא לבוש או הלבישהו כדרך שאתה לבוש".<br><br>ב<b>ספרא</b> "קדושים" פרשה ב נאמר: "בצדק תשפוט עמיתך" (ויקרא יט,טו) - שלא יהיה אחד מדבר כל צורכו, ואחד אתה אומר לו: "קצר בדבריך", שלא יהיה אחד עומד ואחד יושב. - אמר רבי יהודה: שמעתי, שאם רצו להושיב את שניהם - מושיבים. ואיזהו אסור? שלא יהיה אחד עומד ואחד יושב.<br><br>ב<b>ספרי דברים</b> פסקה קצ נאמר: "ועמדו" (דברים יט,יז) - מצווה בנידונים / בעדים שיעמדו.<br><br>ב<b>בבלי שבועות</b> ל,א אמרו: תנו רבנן: "ועמדו שני האנשים" (דברים יט,יז) - מצווה לבעלי דינים שיעמדו. - אמר רבי יהודה: שמעתי, שאם רצו (הדיינים) להושיב את שניהם - מושיבים. איזהו אסור? שלא יהא אחד עומד ואחד יושב, אחד מדבר כל צורכו ואחד אומר לו: "קצר דבריך".<br>תנו רבנן: "בצדק תשפוט עמיתך" (ויקרא יט,טו) - שלא יהא אחד יושב ואחד עומד, אחד מדבר כל צורכו ואחד אומר לו: "קצר דבריך".<br>ו<b>שם</b> לא,א אמרו: תנו רבנן: מניין לשניים שבאו לדין, אחד לבוש סמרטוטים ואחד לבוש איצטלית (כסות, מעיל) בת (ששווה) מאה מנה, שאומרים לו (לעשיר): "לבוש כמותו או הלבישהו כמותך"? תלמוד לומר: "מדבר שקר תרחק" (שמות כג,ז).<br><br>ב<b>דברים רבה</b> ה,ו נאמר: אמר רבי יהודה בר אלעאי: שמעתי שאם רצה הדיין להושיב את האנטידיקין (היריבים בתביעה משפטית) - מושיב. ואיזהו אסור? שלא יהא אחד עומד ואחד יושב. - אמר רבי ישמעאל: היה דיין, והיו שני בני אדם באים אצלו לדין, אחד עני ואחד עשיר, יהא אומר לעשיר: "לבוש כשם שהוא לבוש, או הלבישו כשם שאתה לבוש".</small><br>• • •
<b>מניין שקרובים פסולים להעיד ולדון?</b><br><small>כאן המשך המקבילה בירושלמי שבועות ד,א.</small>
מביאים מדרש הלכה: <b>כתוב: "לֹא יוּמְתוּ אָבוֹת עַל בָּנִים</b> וּבָנִים לֹא יוּמְתוּ עַל אָבוֹת, אִישׁ בְּחֶטְאוֹ יוּמָתוּ<b>"</b> (דברים כד,טז) – לא ייענש האב בגלל מעשה הבן, ולא הבן בגלל מעשה האב, כל אחד יישפט לפי מעשיו הוא, <b>- והלא כבר נאמר: "אִישׁ בְּחֶטְאוֹ יוּמָתוּ"!</b> – הרי די היה בחלקו השני של הפסוק ("איש בחטאו יומתו") ללמד את הנאמר בחלקו הראשון של הפסוק ("לא יומתו אבות על בנים...")! <b>מה תלמוד לומר</b> – מה יש ללמוד מחלקו הראשון של הפסוק: <b>"לֹא יוּמְתוּ אָבוֹת עַל בָּנִים</b> וּבָנִים לֹא יוּמְתוּ עַל אָבוֹת<b>"? לא יומתו אבות בעדות בנים, ובנים לא יומתו בעדות אבות</b> – בחלקו הראשון של הפסוק אין מדובר על מיתת האב בחטא הבן ועל מיתת הבן בחטא האב אלא על מיתת האב בעדות הבן ועל מיתת הבן בעדות האב<b>.</b>
<b>מניין</b> (צריך לומר כמו במקבילה: '<b>מיכן</b>') <b>שלא יהו העדים קרובין של</b> ה<b>נידונין</b> – כדי שלא ייענשו הנידונים בעונש מיתה על פי העדות של קרוביהם<b>.</b><br>
שתי השאלות "ומניין" שלהלן מוחלפות, כמו שהוא בהבאת הירושלמי ברי"ף וברא"ש ובתשובות רשב"א. גרסה זו מתבקשת לאור התשובות לשאלות, והיא אומצה על ידי כל המפרשים.
<b>ומניין שלא יהו העדים קרובין של</b> ה<b>דיינין?</b>
<b>הגע עצמך</b> – שער בנפשך<b>, שאם הוזמו</b> – אם נעשו העדים זוממים, <b>- לא מפיהן</b> – של הדיינים הן <b>נהרגין?!</b> (בתמיהה) – הרי נמצא שבמקרה זה העדים נענשים בעונש מיתה על סמך פסק הדין של הדיינים שהם קרוביהם. לכן לא יהיו העדים קרובים של הדיינים.
<b>ומניין שלא יהו העדים קרובין זה לזה?</b>
<b>הגע עצמך</b> – שער בנפשך<b>, שאם הוזם אחד מהן</b> – אחד מהעדים, <b>- כלום נהרג עד שיוזם חבירו?!</b> (בתמיהה) (במקבילה: 'אינו נהרג עד שיוזם חבירו') – הרי העד האחד שהוזם אינו נענש בעונש מיתה אלא אם כן הוזם גם העד השני שהעיד עימו! <b>אם את אומר כן</b> – שעדים שהם קרובים זה לזה כשרים להעיד<b>, לא היה נהרג על פיו</b> – של חברו<b>?!</b> (בתמיהה) (במקבילה: 'נמצא נהרג על פיו') – הרי נמצא שבמקרה זה העד האחד נענש בעונש מיתה על סמך העדות של העד השני שהוא קרובו. לכן יש לדחות את האפשרות שיהיו העדים קרובים זה לזה.
<b>ומניין שלא יהו הדיינין קרובין זה לזה?</b>
<b>אמרה תורה: הֲרוֹג על פי עדים</b> – בית הדין ממית את הנידון על סמך העדות של העדים המעידים עליו (דברים יז,ו: "עַל פִּי שְׁנַיִם עֵדִים אוֹ שְׁלֹשָׁה עֵדִים יוּמַת הַמֵּת")<b>, הֲרוֹג על פי דיינין</b> – בית הדין ממית את הנידון על סמך פסק הדין של הדיינים הדנים אותו<b>. מה</b> ה<b>עדים אין קרובין זה לזה, אף</b> ה<b>דיינין אין קרובין זה לזה</b> – כשם שהעדים אסורים להיות קרובים זה לזה, כך גם הדיינים אסורים להיות קרובים זה לזה<b>.</b><br><br><small>ספק האם הקטע "מיכן שלא יהו העדים קרובין של נידונין" וכו' הוא תנאי או אמוראי ("אוצר לשונות ירושלמיים", עמוד נג).</small>
ושואלים: <b>אין לי אלא אבות ובנים</b> – מן האמור אני מסיק שרק אבות ובנים פסולים להעיד ולדון זה לזה<b>. שאר קרובין מניין?</b> – מאיפה למדים ששאר הקרובים (אחיו, ואחי אביו, ואחי אימו, ובעל אחותו, ובעל אחות אביו, ובעל אחות אימו, ובעל אימו, וחמיו, וגיסו) פסולים להעיד ולדון זה לזה?
ומשיבים: <b>אמר רבי זעירא</b> (רבי זירא, מגדולי אמוראי ארץ ישראל בדור השלישי)<b>: "וּבָנִים"</b> (דברים כד,טז) <b>- לרבות שאר קרובין</b> – הריבוי נלמד מהאות וי"ו במילה "ובנים"<b>.</b><br><br><small>ריבוי שאר הקרובים מובא בשם רבי זעירא אף שבספרי דברים (ראה להלן) הוא מובא כהמשך של הדרשה שהובאה בירושלמי לעיל. אפשר שהירושלמי לא הכיר את החלק השני של דרשת הספרי. ואפשר שרבי זעירא דרש את הריבוי מהאות וי"ו ("בבלי סנהדרין פרק שלישי", עמוד 522, הערה 28).</small>
ושואלים: <b>עד כדון</b> – עד עכשיו, <b>כרבי עקיבה</b> (תנא בדור השלישי, מגדולי התנאים) – מקורו של הדין, שקרובים פסולים להעיד ולדון זה לזה, ידוע לפי רבי עקיבה (בבית מדרשו של רבי עקיבה היו דורשים וי"ו לריבוי)<b>. </b>
כרבי ישמעאל (מגדולי התנאים בדור השלישי) <b>מניין</b> (במקבילה אין מילה זו, ובהתאם לסגנון הרגיל של הירושלמי אין לגרוס אותה)<b>?</b> – כיצד אפשר ללמוד דין זה לפי רבי ישמעאל, שגישתו שונה מגישת רבי עקיבה? (לרבי עקיבא ולרבי ישמעאל היו כללי מדרש שונים)
ומשיבים בהצעת ברייתא: <b>תני</b> – שונה <b>רבי ישמעאל:</b> נאמר בדינו של רוצח: <b>"וְשָׁפְטוּ הָעֵדָה</b> בֵּין הַמַּכֶּה וּבֵין גֹּאֵל הַדָּם<b>"</b> (במדבר לה,כד)<b>, "וְהִצִּילוּ הָעֵדָה</b> אֶת הָרֹצֵחַ מִיַּד גֹּאֵל הַדָּם<b>"</b> (במדבר לה,כה) <b>- שלא יהא העדה לא קרובי מכה ולא קרובי מוכה</b> – יש לדרוש את "ושפטו העדה" כמתייחס לחיוב הנידון, ואת "והצילו העדה" כמתייחס לזיכוי הנידון (השווה ללשון המשנה סנהדרין א,ו: "'ושפטו העדה' 'והצילו העדה', עדה שופטת ועדה מצלת"). מ"ושפטו העדה" למדים שלא יהיו הדיינים קרובים למכה כדי שדעתם לא תהיה נוטה לזיכויו, ומ"והצילו העדה" למדים שלא יהיו הדיינים קרובים למוכה כדי שדעתם לא תהיה נוטה לחיובו (במקבילה: '"ושפטו העדה בין המכה" וגו' - שלא תהא העדה קרובה לא למכה ולא למוכה')<b>.</b>
ומפרשים את הברייתא: <b>אמר רבי יוסי</b> (מגדולי אמוראי ארץ ישראל בדור הרביעי)<b>: אם אתה אומר כן</b> (במקבילה נוסף 'קרובין לניכה' (צריך לומר: 'למוכה')) – שדיינים שהם קרובים למוכה כשרים לדון<b>, נמצאת אומר:</b> (צריך לומר כמו במקבילה: '<b>נמצאו</b>' (נמצאו &gt; נמצ או &gt; נמצאת אומר)) <b>בית דין גואלי הדם</b> – הרי שהם גואלי הדם עצמם, והרי הכתוב מבחין בין הדיינים לבין גואל הדם (רבי יוסי למד זאת מהלשון: "ושפטו העדה בין המכה ובין גואל הדם"). לכן יש לדחות את האפשרות שיהיו הדיינים קרובים לנידונים<b>.</b>
<b>מיכן שלא יהו הדיינין קרובי הנידונין</b> (במקבילה כאן ולהלן: 'קרובין לנידונין')<b>.</b><br>
<b>ומניין שלא יהו העדים קרובי הנידונין?</b>
<b>אמרה תורה: הרוג על פי עדים, הרוג על פי דיינין. מה הדיינין אינן קרובי הנידונין, אף העדים לא יהו קרובי הנידונין.</b>
שתי השאלות "ומניין" שלהלן מוחלפות, כמו לעיל.
<b>[ומניין שלא יהו העדים קרובין לדיינין?]</b> (הושלם על פי המקבילה)
<b>הגע עצמך</b> – שער בנפשך, <b>שהוזמו - לא מפיהן הן נהרגין?!</b> (בתמיהה)
<b>ומניין שלא יהו העדים קרובין זה לזה?</b>
<b>[הגע עצמך</b> – שער בנפשך, <b>שהוזם אחד מהן - כלום נהרג עד שיוזם חבירו?!</b> (בתמיהה) <b>אם אומר את כן, לא נמצא נהרג על פיו?!</b> (בתמיהה)<b>]</b> (הושלם על פי המקבילה)<br><br><small>ספק האם הקטע "מיכן שלא יהו הדיינין קרובי הנידונין" וכו' הוא תנאי או אמוראי ("אוצר לשונות ירושלמיים", עמוד נג).<br><br>ב<b>תוספתא סנהדרין</b> ה,ד שנו (בעניין פסול הקרובים): אין דנים לא זה את זה (שלא יהיה הדיין קרוב לבעל הדין), ולא זה עם זה (שלא יהיו הדיינים קרובים זה לזה), ולא זה על זה (שלא יהיה הדיין קרוב לעד) / ולא זה בפני זה (שלא יהיה הדיין קרוב לעד). ואין מעידים לא זה את זה (שלא יהיה העד קרוב לבעל הדין), ולא זה עם זה (שלא יהיו העדים קרובים זה לזה), ולא זה על זה (שלא יהיה העד קרוב לדיין) / ולא זה בפני זה (שלא יהיה העד קרוב לדיין).<br><br>ב<b>ספרי דברים</b> פסקה רפ נאמר: "לא יומתו אבות על בנים" - וכי מה בא הכתוב ללמדנו שלא יומתו אבות על ידי בנים ולא בנים על ידי אבות?! והלא כבר נאמר: "איש בחטאו יומתו"! אלא שלא יומתו אבות בעדות בנים ולא בנים בעדות אבות. כשהוא אומר: "ובנים", לרבות את הקרובים. ואלו הם הקרובים: אחיו, ואחי אביו, ואחי אימו, ובעל אחותו, ובעל אחות אביו, ובעל אחות אימו, ובעל אימו, וחמיו, וגיסו. "איש בחטאו יומתו" - אבות מתים בעוון עצמם ובנים מתים בעוון עצמם / אביהם.<br><br>ב<b>ספרי במדבר</b> פסקה קס נאמר: "והוא לא אויב לו" - לפסול את השונאים מלישב בדין (יסוד הדרשה הוא הסמיכות בין מילים אלו לבין תחילת הפסוק שאחר כך: "ושפטו העדה"). אין לי אלא שונאים. קרובים מניין? תלמוד לומר: "בין המכה ובין גואל הדם" (יסוד הדרשה היא ההבחנה שעולה מן הכתוב בין השופטים לבין גואל הדם. אילו היו השופטים קרובים למוכה, היו הם בגדר גואלי הדם). אין לי אלא דיינים שפוסל בהם שונאים וקרובים. עדים מניין? הרי אתה דן (בהיקש). הואיל ואמרה תורה: הרוג על פי דיינים, הרוג על פי עדים. מה דיינים פוסל בהם שונאים וקרובים, אף העדים יפסול בהם שונאים וקרובים.<br><br>בירושלמי הובאו שתי דרשות חלופיות לדרשת פסול קרובים. האחת מיוחסת על ידי הירושלמי לרבי עקיבא, והשנייה היא בשם רבי ישמעאל.<br>מסגרת הדרשה הראשונה ("כתוב: לא יומתו... לא יומתו אבות בעדות בנים... אין לי אלא אבות... אמר רבי זעירא...") מקבילה לדרשת ספרי דברים. חלקה הראשון של הדרשה השנייה ("תני רבי ישמעאל... אמר רבי יוסי... ומניין שלא יהו העדים קרובי הנידונין? אמרה תורה...") מקביל לדרשת ספרי במדבר.<br>הערה: דברי רבי יוסי קרובים יותר ללשון ספרי במדבר, ואפשר שדבריו נוסדו על פי ספרי במדבר.<br>כל אחת משתי הדרשות הורחבה כדי ללמוד ממנה גם שלא יהיו העדים קרובים זה לזה ושלא יהיו העדים קרובים לדיינים.<br>בדרשה הראשונה נוסף הלימוד שלא יהיו הדיינים קרובים זה לזה, אף ששם לא נאמר שלא יהיו הדיינים קרובים לנידונים. ונראה שהלכה זו, שלא יהיו הדיינים קרובים לנידונים, כלולה בהלכה שלא יהיו הדיינים קרובים זה לזה, שהרי הלימוד להלכה שלא יהיו הדיינים קרובים זה לזה, לימוד הנובע מהשוואת דין הדיינים לדין העדים, יכול ללמד גם את ההלכה האחרת.<br>בדרשה השנייה, הפותחת באיסור קרבת הדיינים לנידונים, חסר הלימוד שלא יהיו הדיינים קרובים זה לזה. ונראה שדין זה כלול בהלכה שלא יהיו העדים קרובים זה לזה, שהרי הדרשה משווה את פסול העדים לפסול הדיינים.<br>נראה שברקע דרשת הירושלמי נמצאת התוספתא סנהדרין ה,ד העוסקת בפסול הקרובים. לכן הרחיב הירושלמי את הלימוד גם לקרבת העדים זה לזה והדיינים זה לזה וכן לקרבת העדים לדיינים ("בבלי סנהדרין פרק שלישי", עמודים 522-523).<br><br>נראה בבירור שמקומה המקורי של הסוגיה בירושלמי הוא בשבועות ומשם הועברה הסוגיה לסנהדרין. ראשית, הסוגיה בסנהדרין איננה כלל על משנת הקרובים אלא על חלקה השני של משנה ו "מכניסין את השני". שנית, וזה העיקר, מיד בהמשך דן הירושלמי בהמשך המשנה בשבועות "בכשירים ולא בפסולים", ומכאן שבחלקה הראשון של הסוגיה ביאר הירושלמי את תחילת המשנה שם "שבועת העדות נוהגת... ברחוקים ולא בקרובים". לצורך ביאורו הביא הירושלמי את הדרשות שמהן לומדים את פסול קרובים הן ביחס לעדים הן ביחס לדיינים. כיוון שבמשנה בשבועות לא פורטה רשימת הקרובים, לא התייחסה לרשימה זו גם סוגיית הירושלמי (שם, עמוד 524).<br><br>ב<b>בבלי סנהדרין</b> כז,ב אמרו: מנא הני מילי? - דתנו רבנן: "לא יומתו אבות על בנים"- מה תלמוד לומר? אם ללמד שלא ימותו אבות בעוון בנים ובנים בעוון אבות, הרי כבר נאמר: "איש בחטאו יומתו"! אלא "לא יומתו אבות על בנים" - בעדות בנים, "ובנים לא יומתו על אבות" - בעדות אבות.<br><br>הדרשה בבבלי מקבילה לחלקה הראשון של דרשת ספרי דברים.<br><br>ב<b>בבלי סנהדרין</b> כח,א אמרו: ...אשכחן בנים להדדי (בני דודים פסולים להעיד זה על זה). בנים לעלמא (קרובים פסולים להעיד זה על זה) מנא לן? - אמר רמי בר חמא: סברא הוא, כדתניא: אין עדים זוממים נהרגים עד שיוזמו שניהם, ואין לוקים עד שיוזמו שניהם, ואין משלמים ממון עד שיוזמו שניהם. ואי סלקא דעתך בנים לעלמא כשרים - נמצא עד זומם נהרג בעדות אחיו!<br><br>תשובת רמי בר חמא מקבילה לתשובת הירושלמי.<br>הבבלי אינו עוסק כלל בקרבת הדיינים אלא רק בקרבת העדים.<br>בירושלמי אין לימוד מן הכתוב ביחס לכל אחד מהקרובים כפי שהוא בבבלי, אלא לימוד כללי לכל הקרובים מהמילה "ובנים".<br>הסוגיה בבבלי היא על משנת הקרובים.</small><br>• • •<br><b>דיני שבועת העדות</b><br><small>כאן המשך המקבילה בירושלמי שבועות ד,א.</small>
ב<b>משנה שבועות</b> ד,א שנינו: שבועת העדות (פרשת שבועת העדות, שהיא השבועה שהעדים נשבעים לתובע מחברו תביעת ממון ואומרים לו: "אין אנו יודעים לך עדות", ונמצא שנשבעו לשקר) נוהגת באנשים ולא בנשים, ברחוקים ולא בקרובים, בכשרים ולא בפסולים (באנשים הראויים להעיד, אבל לא בנשים ולא בקרובים לבעלי הדין קרבת משפחה שאינם כשרים להעיד, ולא בפסולים לעדות, כגון המלווה בריבית); ואינה נוהגת אלא בראויים להעיד, בפני בית דין ושלא בפני בית דין, מפי עצמו (כשנשבע כל אחד מן העדים בפי עצמו לתובע שאינו יודע לו עדות, הרי הוא חייב קורבן בין שנשבע בפני בית דין בין שלא בפני בית דין); ומפי אחרים אין חייבים עד שיכפרו בו בבית דין (אבל אם אמר התובע לעדים: "משביע אני עליכם אם לא תבואו ותעידוני", והם כפרו והשיבו: "אין אנו יודעים לך עדות", ולא הוציאו שבועה מפיהם, אינם חייבים קורבן אלא אם כן כפרו בבית דין); דברי רבי מאיר. וחכמים אומרים: בין מפי עצמו ובין מפי אחרים, אין חייבים עד שיכפרו בו בבית דין.
במשנה שבועות ד,א שנינו: <b>"</b>שבועת העדות נוהגת... <b>בכשירים ולא בפסולים".</b>
<b>שנאמר</b> – בקורבן עולה ויורד<b>:</b> (במקבילה: 'מניין?') <b>"</b>וְנֶפֶשׁ כִּי תֶחֱטָא וְשָׁמְעָה קוֹל אָלָה, וְהוּא עֵד אוֹ רָאָה אוֹ יָדָע, <b>אִם לוֹא יַגִּיד וְנָשָׂא עֲוֹנוֹ"</b> (ויקרא ה,א) – איש שהיה עד למעשה בענייני ממון ואחר כך שמע שהתובע השביע את כל מי שראה את המעשה או ידע עליו (ששמע הודאה עליו מפי הנתבע) שיבוא להעיד והאיש לא בא להעיד, הרי הוא חוטא (וזה אחד משלושת סוגי החטאים המחייבים קורבן עולה ויורד, שהוא קורבן חטאת שעולה או יורד בערכו לפי מצבו הכלכלי של המקריב). ויש ללמוד מן הכתוב הזה: <b>- את שמגיד וחבירו משלם ממון</b> – רק אדם הכשר לעדות, שהוא מועיל בעדותו לחייב את הנתבע ממון, הוא בכלל של פרשת שבועת העדות ("ונשא עוונו" היינו שהנתבע חייב לשלם ממון, ולפי זה יאמר הכתוב: אם לא יגידו העדים שבעדותם הנתבע מתחייב לשלם ממון)<b>. יָצָא</b> – מן הכלל, <b>פסול שאפילו מגיד אין חבירו משלם ממון</b> (במקבילה: 'יצא פסול שמגיד ואין חבירו משלם ממון') – אדם הפסול לעדות אינו בכלל של פרשת שבועת העדות, הואיל ואינו מועיל כלום בעדותו, והוא פטור מקורבן עולה ויורד<b>.</b><br><br><small>ב<b>תוספתא שבועות</b> ג,ח שנו: "והוא עד" (ויקרא ה,א) - הכשר לעדות (הכתוב בא להדגיש שהוא עד הראוי להעיד).<br><br>ב<b>ספרא</b> "ויקרא" דיבורא דחובה פרשה ח נאמר: אמר לשניים: "משביעני עליכם איש פלוני ופלוני, אם יודעים אתם לי עדות שתבואו ותעידוני", והם יודעים לו עדות עד מפי עד (שהוא פסול להעיד), או שהיה אחד מהם קרוב או פסול, יכול יהו חייבים! תלמוד לומר: "ושמעה קול אלה והוא עד" (ויקרא ה,א) - בזמן שהם כשרים לעדות, לא בזמן שהם פסולים מן העדות (שאלה אינם עדים).<br><br>ב<b>בבלי שבועות</b> לה,א אמרו: תנו רבנן: אמר לשניים: "משביע אני עליכם, אם אתם יודעים לי עדות שתבואו ותעידוני", והם יודעים לו עדות עד מפי עד (ששמעו מפי עדים אחרים שהעידו כך, ואפילו היו מעידים לא היתה עדותם עדות), או שהיה אחד מהם קרוב או פסול (שאינו ראוי להעיד), יכול יהו חייבים (בקורבן משום שבועת העדות)? תלמוד לומר: "אם לא יגיד ונשא עוונו" (ויקרא ה,א) - בראויים להגדה הכתוב מדבר (ולא בשאינם ראויים להעיד).<br><br>בתלמודים למדו מן הנאמר "אם לא יגיד", ובספרא דרשו את הנאמר "והוא עד".</small>
במשנה שבועות ד,א שנינו: <b>"בפני בית דין"</b> (פסקה זו מן המשנה מוטעית ואין לגרוס אותה, שכן הירושלמי ממשיך כאן בדרשת הכתוב שהובא לעיל)<b>.</b>
אִם לוֹא יַגִּיד (ויקרא ה,א) - <b>להוציא עד אחד</b> – עד אחד אינו נחשב בכלל של פרשת שבועת העדות, הואיל ואינו מועיל כלום בעדותו<b>. בשאמרו לו: הרי את</b> (אתה) <b>מקובל עלינו כשנים</b> (במקבילה: 'כשני עדים') – במקרה שהתובע והנתבע קיבלו עליהם עד אחד שיביא כל אחד מהם כשני עדים<b>, יכול יהא חייב!</b> – אולי יעלה על דעתך שיהיה העד האחד חייב בקורבן עולה ויורד אם לא יעיד, משום שבמקרה זה הוא מועיל בעדותו לחייב את הנתבע ממון! <b>תלמוד לומר</b> (הכתוב מלמד לומר)<b>: "וְהוּא עֵד</b> <b>אוֹ רָאָה אוֹ יָדָע"</b> (ויקרא ה,א) – יש ללמוד מהכתוב "והוא עד": <b>- את שהוא כשר להעיד עדות תורה</b> (בהבאת הירושלמי ברמב"ן וברשב"א ובר"ן כאן ולהלן: 'עדות <b>ממון</b>') – רק עד שעדותו בענייני ממון כשרה מן התורה, הוא בכלל של פרשת שבועת העדות<b>. יָצָא</b> – מן הכלל, <b>עד אחד שאין כשר להעיד עדות תורה</b> – עד שאין עדותו בענייני ממון כשרה מן התורה, אינו בכלל של פרשת שבועת העדות, והוא פטור מקורבן עולה ויורד. ועד אחד, אפילו קיבלוהו עליהם, אינו כשר להעיד מן התורה<b>.</b>
במשנה שבועות ד,א שנינו: <b>"שלא בפני בית דין"</b> (גם פסקה זו מן המשנה מוטעית ואין לגרוס אותה, שכן הירושלמי ממשיך כאן בדרשת הכתוב שהובא לעיל)<b>.</b>
<b>"אִם לוֹא יַגִּיד וְנָשָׂא עֲוֹנוֹ"</b> (ויקרא ה,א) <b>- את שמגיד ומשלם ממון</b> (צריך לומר כמו במקבילה: '<b>מקום שמגיד וחבירו משלם ממון</b>') – רק אדם שכפר בבית דין ונשבע לתובע לשקר שאינו יודע לו עדות, שהוא מקום שאילו היה מעיד שם היה מועיל בעדותו לחייב את הנתבע לשלם ממון, הוא בכלל של פרשת שבועת העדות ("ונשא עוונו" היינו שהנתבע חייב לשלם ממון, ולפי זה יאמר הכתוב: אם לא יגידו העדים בבית דין במקום שהנתבע מתחייב לשלם ממון ("שערי תורת ארץ ישראל"))<b>. יָצָא</b> – מן הכלל, <b>חוץ לבית דין שאפילו מגיד אין חבירו משלם ממון</b> – אדם שכפר חוץ לבית דין אינו בכלל של פרשת שבועת העדות, הואיל והוא מקום שאילו היה מעיד שם לא היה מועיל כלום בעדותו, והוא פטור מקורבן עולה ויורד<b>.</b><br><br><small>ב<b>משנה שבועות</b> ד,ג שנינו: השביע עליהם חמישה פעמים חוץ לבית דין (וכפרו בכל פעם שהשביעם), ובאו לבית דין והודו (שהם יודעים לו עדות) - פטורים (שאין כפירה חוץ לבית דין).<br><br>ב<b>ספרא</b> דיבורא דחובה פרשה ח נאמר: השביע עליהם חמישה פעמים חוץ לבית דין, ובאו לפני בית דין והודו, יכול יהו חייבים! תלמוד לומר: "והוא עד או ראה או ידע, אם לא יגיד ונשא עוונו" (ויקרא ה,א) - לא אמרתי אלא במקום שאִין (=שאם) מגיד יתחייב זה בממונו (אינו חייב אלא אם כפר במקום שאם היה מעיד היה הנתבע חייב לשלם), ואי זה זה? זה בית דין.<br><br>ב<b>בבלי שבועות</b> לב,א אמרו: "השביע עליהם חמישה פעמים" כו'. - מנלן דכפירה בבית דין בעינן? - אמר אביי: אמר קרא: "אם לא יגיד ונשא עוונו" (ויקרא ה,א) - לא אמרתי לך אלא במקום שאילו מגיד זה (העד) מתחייב זה ממון.</small>
<b>ומניין לשני עדים?</b> – מאיפה למדים שרק אם השביע התובע את שני העדים וכפרו - הם חייבים קורבן משום שבועת העדות, אבל אם השביע התובע עד אחד וכפר - הוא פטור? <b>הוא ועד אחר</b> (צריך לומר כמו במקבילה: '<b>תלמוד לומר: "וְהוּא עֵד"</b>') <b>- הרי כאן שנים</b> – "עד" סתם בתורה הוא שני עדים<b>.</b>
ומציינים: <b>וכרבי ישמעאל</b> (מגדולי התנאים בדור השלישי) – הקביעה שלפני כן נכונה לפי רבי ישמעאל<b>,</b> ומציעים מדרש הלכה של בית מדרשו של רבי ישמעאל: <b>דרבי ישמעאל אמר: כל מקום שכתוב בתורה "עד" סתם</b> – ולא פירש הכתוב שהוא אחד, <b>- הרי הוא בכלל שני עדים, עד שיודיעך הכתוב שהוא עד אחד.</b>
<b>אשכח תני רבי ישמעאל:</b> – נמצא [ש]שונה רבי ישמעאל: (במקבילה נוסף 'שני עדים') (משפט זה מיותר ונשתרבב מירושלמי סוטה ו,ב ("שערי תורת ארץ ישראל"). - בירושלמי סוטה 'וכרבי ישמעאל, דרבי ישמעאל אמר...' מציע קושיה המתעוררת לפי רבי ישמעאל, ו'אשכח תני רבי ישמעאל: שני עדים' מציע ברייתא המתרצת את הקושיה)<br><br><small>ב<b>תוספתא שבועות</b> ג,ח שנו: "והוא עד" (ויקרא ה,א) - בשני עדים הכתוב מדבר. אתה אומר: בשני עדים הכתוב מדבר, או אינו אלא בעד אחד! תלמוד לומר: "לא יקום עד אחד" (דברים יט,טו), שאין תלמוד לומר: "אחד", אלא כל מקום שתפס הכתוב "עד" סתם - הרי הוא בכלל שניים, עד שיפרוט לך הכתוב "אחד".</small><br>
ומציעים שאלה: <b>עד אחד</b> – אם יש רק עד אחד, והוא כפר ונשבע לתובע לשקר שאינו יודע לו עדות, שאינו חייב קורבן משום שבועת העדות כאמור לעיל, <b>- מהו לחייב עליו משום שבועת ביטוי?</b> – האם יהיה העד חייב קורבן עולה ויורד משום שבועת ביטוי לשעבר (ויקרא ה,ד), כיוון שעבר על שבועתו, שנשבע שאינו יודע לו עדות ונמצא שהוא יודע (וכגון ששגג בקורבן כדין שבועת ביטוי לשעבר, שידע ששבועה זו אסורה אבל לא ידע שחייבים עליה קורבן ("פני משה"))?
ופושטים את השאלה: <b>איפשר לומר אחר ראוי לצרפו ולחייבו משום שבועת עדות, ואת</b> (ואתה) <b>מחייבו משום שבועת ביטוי?!</b> (בתמיהה) – הרי אם יצטרף עד אחר לעד האחד ויכפרו שניהם ויישבעו לתובע לשקר שאינם יודעים לו עדות, יהיה העד האחד חייב קורבן משום שבועת העדות, ואם כן, איך יהיה חייב משום שבועת ביטוי?
ומציעים שאלה נוספת: <b>קרוב</b> – אם יש רק עד אחד והוא קרוב, והוא כפר ונשבע לתובע לשקר שאינו יודע לו עדות, שאינו חייב קורבן משום שבועת העדות כאמור לעיל, <b>- מהו לחייב עליו משום שבועת ביטוי?</b> – שכן אין ראוי לצרף עד אחר לעד האחד, כיוון שהוא קרוב ופסול לעדות, ולא יהיה חייב משום שבועת העדות.
ומציעים פשיטת השאלה בהצעת מימרה: <b>ייבא כהדא דמר</b> – יהא [הדין] בה כמו [המימרה] הזאת שאומר <b>רבי בא</b> (רבי אבא, אמורא בדור השלישי) <b>בר</b> (צריך לומר כמו במקבילה: '<b>בשם</b>') <b>שמואל</b> (מגדולי אמוראי בבל בדור הראשון)<b>: שבועה שנתן פלוני לפלוני מנה,</b> ו<b>נמצא שלא נתן</b> – אדם שנשבע שנתן פלוני לפלוני מנה, ונמצא שלא נתן פלוני לפלוני<b>, מאחר שאין בידו לבא</b> (להבא), <b>ואין</b> (צריך לומר כמו במקבילה: '<b>אין</b>') <b>בידו לשעבר</b> – מכיוון שאם נשבע שייתן פלוני לפלוני מנה, שהיא שבועה על העתיד, ונמצא שלא נתן - פטור משום שבועת ביטוי, מפני שאדם אינו יכול להישבע על מה שיעשה פלוני, לכן גם אם נשבע שנתן פלוני לפלוני מנה, שהיא שבועה על שעבר, ונמצא שלא נתן - פטור משום שבועת ביטוי, מפני שאין אדם חייב משום שבועת ביטוי על שבועה לשעבר אלא אם כן חייב על שבועה להבא (הטעם הוא, שהחיוב על שבועה לעתיד נלמד ממשמעות הכתוב, בעוד שהחיוב על שבועה לשעבר נלמד מריבוי הכתוב). וכמו כן, מכיוון שאדם אינו יכול לישבע על העתיד שלא יידע לו עדות, לכן קרוב שנשבע על העבר שלא ידע לו עדות ונמצא שידע - פטור משום שבועת ביטוי<b>.</b>
ומציעים תשובה אחרת לשאלה: <b>או כהדא:</b> – או כמו זאת (כמו המשנה שבועות ח,ג בעניין שבועת הפיקדון): <b>אמר לו</b> – המפקיד לשומר חינם<b>:</b> "<b>היכן שורי</b> – שנתתי לך לשמור<b>?</b>" <b>אמר לו:</b> "<b>איני יודע מה אתה סח</b> – שלא קיבלתי ממך שורך לשמור"<b>. והוא שמת</b> – באמת קיבל את שורו לשמור, ומת השור, <b>או נשבר או נשבה או אבד.</b> ואמר המפקיד לשומר: "<b>משביעך אני</b> – שלא קיבלת ממני שור לשמירה"<b>. ואמר</b> – השומר<b>:</b> "<b>אמן</b>" – ואחר כך הודה שנשבע לשקר, <b>- פטור</b> – השומר מקורבן אשם משום שבועת הפיקדון, לפי שלא פטר עצמו בשבועתו מן התשלומים, שהרי אף אילו אמר את האמת היה פטור מלשלם (עד כאן המשנה)<b>.</b> - ונחלקו אמוראים: <b>רב</b> (אמורא בבלי בדור הראשון, מגדולי האמוראים) <b>אמר: פטור משבועת פיקדון</b> (במקבילה: 'משום שבועת הפיקדון') <b>וחייב משבועת</b> (במקבילה: 'משום שבועת') <b>ביטוי</b> – ואף על פי שאינו חייב משום שבועת ביטוי על שבועה להבא, שאינו יכול להישבע שלא יקבל ממנו שור לשמירה, מכל מקום הוא חייב משום שבועת ביטוי על שבועה לשעבר. - וכמו כן, אף על פי שאדם אינו יכול לישבע על העתיד שלא יידע לו עדות, מכל מקום קרוב שנשבע על העבר שלא ידע לו עדות ונמצא שידע - חייב משום שבועת ביטוי<b>. אמר רבי יוחנן</b> (גדול אמוראי ארץ ישראל בדור השני)<b>: מאחר שמצוה להפיסו, אין חייב משום שבועת ביטוי</b> – מכיוון ששבועה זו שנשבע השומר אינה לחינם, שהרי הוא צריך לפייס את המפקיד ולומר לו שאינו אשם במה שאירע לשורו, לכן אינו חייב משום שבועת ביטוי<b>.</b><br>
ומציעים קושיה לפי חכם מסוים: <b>על דעתיה דרב</b> – על דעתו של רב<b>, אינו מצוה להפיסו?!</b> (בתמיהה) – הרי השומר מצווה לפייס את המפקיד, ומדוע הוא חייב משום שבועת ביטוי?
ומתרצים את הקושיה: <b>מפייסו על האמת ואינו מפייסו על השקר</b> – אף שהשומר מצווה לפייס את המפקיד, הרי הוא צריך לפייס אותו בדבר אמת ולא בדבר שקר, וכיוון שנשבע לו לשקר, לכן הוא חייב משום שבועת ביטוי (מחלוקת רב ורבי יוחנן והקושיה על דעת רב והתירוץ ישנם בירושלמי שבועות ח,ב)<b>.</b><br><br><small>ב<b>בבלי שבועות</b> מט,ב אמרו: "היכן שורי? אמר לו: איני יודע מה אתה סח" כו'. - אמר רב: וכולם (כל הנשבעים לשקר המנויים במשנה שם) פטורים משבועת שומרים וחייבים משום שבועת ביטוי (לשעבר, שהרי נשבעו לשקר). ושמואל אמר: אף פטורים משום שבועת ביטוי. - במאי קמיפלגי? - שמואל סבר: ליתא בלהבא (שאינו יכול להישבע בדבר זה להבא, וכל שבועה שאינו יכול להישבע להבא, לדעת שמואל אין בה משום שבועת ביטוי), ורב סבר: איתיה בלאו והן (הרי יכול להישבע עליה גם ב"לאו" (בלשון שלילה) וגם ב"הן", ובשבועה כזאת חייב משום שבועת ביטוי).<br><br>בירושלמי מחלוקת רב ורבי יוחנן, ובבבלי מחלוקת רב ושמואל. טעמי החולקים בבבלי אינם כטעמי החולקים בירושלמי.</small>
ומציעים ברייתא: <b>תני</b> – שונה <b>רבי ישמעאל:</b> נאמר בקורבן עולה ויורד: <b>"</b>אִם לוֹא יַגִּיד <b>וְנָשָׂא עֲוֹנוֹ"</b> (ויקרא ה,א) <b>- קרבן</b> – העונש על שבועת העדות הוא קורבן, שעדים שנשבעו לשקר לתובע שאינם יודעים לו עדות - חייבים בקורבן עולה ויורד, אבל פטורים מהממון שגרמו לו להפסיד על ידי שלא באו והעידו לו<b>.</b><br><br><small>ב<b>תוספתא שבועות</b> ג,א שנו: המשביע את העדים על דבר שיש בו שווה פרוטה וכפרו - הרי אלו חייבים קורבן ופטורים מן הממון, שנאמר: "ונשא עוונו" (ויקרא ה,א). רבי ישמעאל אומר: "ונשא עוונו" - קורבן.</small><br>
ושואלים: <b>מנן ליה</b> – מניין לו (במקבילה: 'מנלן' - מניין לנו) <b>בית דין?</b> – מאיפה רבי ישמעאל לומד שרק אדם שכפר ונשבע לתובע לשקר שאינו יודע לו עדות הוא בכלל של פרשת שבועת העדות? (לעיל למדו דין זה מן הכתוב "אם לא יגיד ונשא עוונו" - מקום שמגיד וחבירו משלם ממון, שדרשו "ונשא עוונו" על הנתבע שהוא מתחייב לשלם ממון בהגדת העד. אבל רבי ישמעאל דורש "ונשא עוונו" על העד שהוא חייב קורבן, ולכן שאלו כאן מניין לו שהכפירה צריכה להיות בבית דין דווקא. וכן כתב ב"שערי תורת ארץ ישראל")
ומשיבים: <b>ילפין</b> – לומדים (המונח רשום במסירה שלפנינו על הגיליון, והוא מיותר, שהסגנון הרגיל בהצעת גזירות שוות בירושלמי ללא המונח 'ילפין' ("אוצר לשונות ירושלמיים", עמוד 669, הערה 93). - במקבילה אין מונח זה) <b>אגדה</b> (במקבילה: 'הגדה', וכן להלן) <b>אגדה</b> – בגזירה שווה<b>. מה אגדה שנאמר להלן</b> – בעניין בית הדין הגדול: "וּבָאתָ אֶל הַכֹּהֲנִים הַלְוִיִּם וְאֶל הַשֹּׁפֵט אֲשֶׁר יִהְיֶה בַּיָּמִים הָהֵם, וְדָרַשְׁתָּ, <b>וְהִגִּידוּ</b> לְךָ אֵת דְּבַר הַמִּשְׁפָּט. וְעָשִׂיתָ עַל פִּי הַדָּבָר אֲשֶׁר <b>יַגִּידוּ</b> לְךָ" (דברים יז,ט-י), <b>- בית דין</b> – ההגדה היא בבית דין<b>, אף כאן</b> – בעניין שבועת העדות: "אִם לוֹא <b>יַגִּיד</b>" (ויקרא ה,א), <b>- בית דין</b> – ההגדה היא בבית דין<b>.</b><br>• • •
<b>ראיית עדות</b><br><small>כאן המשך המקבילה בירושלמי שבועות ד,א ותחילת מקבילות בסוטה א,א ובכתובות ב,ד.</small>
מציעים ברייתא: <b>כהדא:</b> – כמו זאת (כמו הברייתא): <b>אין מקבלין עדים אלא אם כן ראו שניהן כאחת</b> – העדים צריכים לראות את העדות (את המקרה שעדותם מתייחסת לו) יחד (בו בזמן) כדי שייחשבו ככת אחת<b>. רבי יהושע בן קרחה</b> (תנא בדור הרביעי) <b>אומר: אפילו</b> ראו <b>בזה אחר זה</b> – העדים אינם צריכים לראות את העדות יחד, ואפשר לצרף שני עדים שראו את העדות בנפרד<b>.</b><br><br><small>בהיקרויות מעטות של 'כהדא' קשה למצוא קשר בין הדברים ש'כהדא' מציע לבין החלק הקודם של הסוגיה, המשנה או ברייתא מקומית. מסתבר שהמונח בא במקומות אלה בטעות, כגון על ידי העתקה מוטעית ממקבילה או אשגרה ממקום אחר בסוגיה, ויש למוחקו. למשל בכתובות ב,ד ובסנהדרין כאן ובשבועות ד,א - בכולם נראה כי 'כהדא' בא באשגרה מן המקבילה בסוטה: 'ייבא כהדא: אין מקבלין...' ("הטרמינולוגיה של הירושלמי", עמוד 260 והערה 74).<br><br>"כהדא" מתייחס לפסקה במשנה (כאן): "עד שיאמר: בפנינו הודה לו". ואין נראה שהוא אשגרת לשון מסוטה, שהרי גם בהמשך (בסוגיה הבאה) בא: "כהדא: אין שומעין מן העדים....", וזה מתקשר עם הפסקה במשנה: "היו מכניסין את השני...". יוצא שמקור סוגיה זו בסנהדרין, ומסנהדרין צוטטה בסוטה ("סוגיות מקבילות בירושלמי" (עבודה), עמוד 116).<br><br>ב<b>תוספתא סנהדרין</b> ה,ה שנו: לעולם אין עדותם של עדים מתקיימת אלא אם כן ראו זה את זה. רבי יהושע בן קרחה אומר: אפילו זה שלא כנגד זה.<br><br>ב<b>בבלי סנהדרי</b>ן ל,א אמרו: תניא: אין עדותם מצטרפת עד שיראו שניהם כאחד. רבי יהושע בן קרחה אומר: אפילו בזה אחר זה.<br><br>הסוגיה בבבלי (עיין שם) מציעה שני הסברים למחלוקת חכמים ורבי יהושע בן קרחה, האחד מסברה והשני מדרשת הכתוב. לפי ההסבר השני, לשון הכתוב "והוא עד" בלשון יחיד מלמדת, לדעת החכמים, ששני העדים צריכים לראות את העדות יחד כדי שייחשבו ככת אחת. לעומתם, רבי יהושע בן קרחה לומד מהלשון "או ראה..." שיש להכשיר גם עדות שני עדים שלא ראו שניהם כאחד אלא בזה אחר זה.<br>נראה שמכיוון שדרשו בירושלמי בסוגיה של דיני שבועת העדות (בסוגיה הקודמת) את הכתוב "והוא עד או ראה...", הביאו כאן את הסוגיה העוסקת במחלוקת חכמים ורבי יהושע בן קרחה שטעמה הוא דרשת הכתוב הזה.</small><br>
<b>רבי ירמיה</b> (מגדולי אמוראי ארץ ישראל בדור השלישי והרביעי) אמר בשם <b>[רבי שמואל בר רב יצחק</b> (אמורא בדור השלישי)<b>]</b> (הושלם על פי המקבילות) שאמר <b>בשם רב</b> (אמורא בבלי בדור הראשון, מגדולי האמוראים)<b>: מודין חכמים לרבי יהושע בן קרחה בעידי בכורה</b> – בעדים המעידים על דברי אב האומר שבנו זה בכור הוא, <b>ובעידי חזקה</b> – בעדים המעידים על חזקת שלוש שנים על קרקע<b>.</b>
<b>רבי בא</b> (רבי אבא, אמורא בדור השלישי) אמר <b>בשם רבי</b> (צריך לומר: 'רב') <b>ירמיה</b> (בר אבא, אמורא בבלי בדור השני)<b>: אף בעידי סימנין כן</b> – חכמים מודים לרבי יהושע בן קרחה גם בעדים המעידים על סימני גדלות בבן או בבת (בן שלוש עשרה שנים ויום אחד נקרא גדול אם הביא שתי שערות, ובת שתים עשרה שנים ויום אחד נקראת גדולה אם הביאה שתי שערות, ששתי שערות הן סימן גדלות)<b>.</b><br><br><small>חכמים מתירים בשלושה מקרים אלו, בכורה, חזקה וסימנים, לצרף עדים שראו בזה אחר זה לא רק מפני שהם מעידים על אותו מקרה, אלא בגלל האופי המיוחד של העדות במקרים אלו: העדות איננה על אירוע נקודתי אלא על מצב מתמשך, ולכן אין מניעה שהעדים יראו את המצב בזמנים שונים ("בבלי סנהדרין פרק שלישי", עמוד 820 ועמוד 824).</small><br>
מבררים מהו המקרה המדויק בעדי סימנים שבו חכמים מודים לרבי יהושע בן קרחה.
<b>מה דפשיטא</b> (במקבילה בשבועות: 'מהדא פשיטא', ובמקבילות בסוטה ובכתובות: 'מה דא פשיטא'. - צריך לומר: 'מה דהי (או: די) פשיטא' - מה שהיא פשוטה, כלומר, מתי הדבר פשוט? ("אוצר לשונות ירושלמיים", עמוד 941))<b>, בשזה אומר: ראיתי שתי שערות בגבו</b> – של הבן<b>, וזה אומר: ראיתי שתי שערות בגפו</b> (צריך לומר כמו במקבילות: '<b>בגבו</b>') – במקרה זה פשוט הדבר שחכמים מודים. טעם הדבר הוא שהם מעידים על אותו מקרה בדיוק אם כי בראִיות נפרדות<b>.</b>
<b>אחד אומר: ראיתי שערה אחת בגבו, ואחד אומר: ראיתי שערה אחת בכריסו - ולא כלום</b> (במקבילה בשבועות: 'לא כלום היא') – במקרה זה אין עדויות אלו מצטרפות, גם לרבי יהושע בן קרחה, שהרי יש כאן עד אחד בלבד על כל שערה<b>, כל שכן גבו וגפו</b> (צריך לומר כמו במקבילות: '<b>וגבו</b>') – בוודאי ובוודאי שבמקרה ששניהם מעידים על שערה אחת בגבו אין עדויות אלו מצטרפות, כיוון שייתכן ומדובר באותה שערה<b>.</b><br>
לאחר שהובאו שני מקרים שבהם הדין פשוט להכשר בזה ולפסול בזה, מביאים שני מקרי ביניים שבהם יש מחלוקת.
<b>שנים אומרים: ראינו שערה אחת בגבו, ושנים אומרים: ראינו שערה אחת בכריסו</b> – במקרה זה לכל שערה יש שני עדים אבל שתי השערות אינן במקום אחד, <b>- רב</b>י <b>יוסי [בירבי בון</b> (מגדולי אמוראי ארץ ישראל בדור החמישי)<b>]</b> (הושלם על פי המקבילות) <b>ורב</b>י <b>הושעיה בר רב</b>י <b>שמי</b> (אמורא ארץ ישראלי בדור החמישי) – נחלקו שני החכמים<b>. חד אמר:</b> – [חכם] אחד אומר: <b>פסול</b> – אין מצרפים את שתי העדויות<b>, וחד אמר:</b> – ו[חכם] אחד אומר: <b>כשר</b> – מצרפים את שתי העדויות<b>.</b>
ומציעים הסברים לדעות החולקות: <b>מאן דמר:</b> – מי שאומר: <b>פסול - במעיד</b> (צריך לומר כמו במקבילה בסוטה: '<b>כמעיד</b>') <b>על חצי סימן</b> – אין שני עדים המעידים על שתי שערות אלא כל כת מעידה על שערה אחת (שתי שערות הן סימן, ושערה אחת היא חצי סימן)<b>, ומאן דמר:</b> – ומי שאומר: <b>כשר - אני אוֹֹמַר: שמא נשרו</b> (במקבילה בשבועות: 'נשרה') – יש לחשוש שמא היתה מתחילה עוד שערה בגבו ועוד שערה בכריסו אלא שנשרו ונשארה שערה אחת בגבו ושערה אחת בכריסו כפי שראו העדים<b>.</b><br>
<b>אחד אומר:</b> ראיתי <b>שתי שערות בגבו, ואחד אומר:</b> ראיתי <b>שנים</b> (צריך לומר: 'שתי שערות') <b>בכריסו</b> – במקרה זה יש שני עדים המעידים כל אחד על שתי שערות אבל אין הם מעידים על אותן שתי שערות, <b>- רבי בא</b> (רבי אבא, אמורא בדור השלישי) <b>אמר: דברי הכל כשר</b> – לדעת כל החכמים, גם החכמים החולקים על רבי יהושע בן קרחה הפוסלים צירוף ראייה בזה אחר זה, במקרה זה מצרפים את שני העדים, מפני שהגוף נידון כדבר אחד<b>. אמר רבי חגיי</b> (אמורא ארץ ישראלי בדור השלישי והרביעי) (במקבילות: 'רבי חגיי אמר')<b>: דברי הכל פסול</b> – לדעת כל החכמים, גם רבי יהושע בן קרחה המכשיר צירוף ראייה בזה אחר זה, במקרה זה אין מצרפים את שני העדים (טעם הדבר מתפרש להלן)<b>. רבי יוסי</b> (מגדולי אמוראי ארץ ישראל בדור הרביעי) <b>אמר: במחלוקת</b> – מקרה זה נתון במחלוקת בין חכמים ורבי יהושע בן קרחה<b>. [רבי יודן</b> (אמורא ארץ ישראלי בדור הרביעי) <b>אמר: במחלוקת</b> – כמו שאמר רבי יוסי<b>.]</b> (הושלם על פי המקבילות)
<b>אמר רבי [יוסי]</b> (הושלם על פי המקבילות) <b>לרבי חגיי:</b> ו<b>הא רבי יודן אמר דכוותי!</b> – והרי רבי יודן אומר כמותי! (במקבילות: 'סבר כוותי' - סובר כמותי) <b>אמר ליה:</b> – אמר לו (רבי חגיי לרבי יוסי): (<b>ו</b>)<b>על רביה אנא פליג,</b> (במקבילות בסוטה ובכתובות נוסף '<b>לא</b>') <b>כל שכן עלוי</b> – על רבו (של רבי יודן, היינו רבי אבא) אני חלוק (שרבי אבא אמר דברי הכול כשר), לא כל שכן עליו (על רבי יודן)?! (בתמיהה)<b>.</b><br>
שני אמוראים מביאים ראיות לדעתו של רבי חגיי במקרה שאחד אומר שתיים בגבו ואחד אומר שתיים בכריסו.
ומציינים: <b>אמר רבי מנא</b> (השני, מגדולי אמוראי ארץ ישראל בדור החמישי)<b>: יאות אמר</b> – יפה (נכון) אומר <b>רבי חגא</b> (במקבילות: 'חגיי') – דעתו של רבי חגיי נראית נכונה<b>.</b> ומציעים שאלה מליצית שיסודה בהשוואה למקרה הנידון, כדי להסביר מדוע דברי רבי חגיי מסתברים: <b>אִילּוּ שטר שחתום</b> (במקבילות: 'שהוא מחותם') <b>בארבעה חותמות, זה מעיד על שנים וזה מעיד על שנים, וקרא עליו ערער</b> (צריך להפוך את שני חלקי המשפט כמו במקבילות בסוטה ובכתובות: '<b>וקרא עליו ערער, זה מעיד על שנים וזה מעיד על שנים</b>') – שטר שבו חתימות ארבעה עדים שראו את ההלוואה, וכשבא התובע לגבות את חובו בשטר זה, טען הנתבע טענת ערעור על החתימות של העדים, שאמר הנתבע שזייף התובע את החתימות של העדים, ובאו שני עדים, אחד מעיד על חתימת ידי שניים מהעדים, ושני מעיד על חתימת ידי שניים אחרים מהעדים<b>, שמא כלום הוא?!</b> (בתמיהה) <b>ואֵין כל חתימה צריכה שני עדים?!</b> (בתמיהה) ומציעים את סוף ההשוואה: <b>והכא</b> – וכאן (הדין הבא לפני כן חל גם במקרה הנידון), <b>כל סימן</b> (במקבילות נוסף '<b>וסימן</b>') <b>צריך שני עדים</b> – כשם שלכל חתימה צריך שני עדים המעידים עליה, ואין לצרף עדים המעידים על חתימות שונות, כך לכל סימן צריך שני עדים המעידים עליו. וכיוון שבמקרה הנידון אין על כל סימן שני עדים - דברי הכול פסול (לדעת רבי חגיי, לא התיר רבי יהושע בן קרחה ראייה בזה אחר זה אלא כשהעדים רואים אותו מקרה, ולא התיר לצרף עדויות על מקרים שונים. לכן רבי חגיי סבור שגם רבי יהושע בן קרחה פוסל משום שאין שני עדים על אותן שערות)<b>.</b><br>
ומציעים סימוכין חלופיים לקביעה שלפני כן: <b>רבי חיננא</b> (במקבילות: 'רבי חנינה'. - אמורא ארץ ישראלי בדור החמישי) <b>שמע לה</b> – שומע (לומד) אותה, <b>משום</b> (צריך לומר כמו במקבילות: '<b>משני</b>') <b>חזקה</b> – שלוש שנות חזקה (ראובן המחזיק בקרקע של שמעון ומשתמש בה, ובא שמעון וטוען ששדה זו שלו היא, ויש לו עדים על כך, אם ראובן משיב לו שקנה את השדה ממנו, על ראובן להביא ראיה שמכר לו שמעון את השדה. חזקת שלוש שנים היא אחת הראיות שיכול ראובן להביא, ואם יש לו עדים שהחזיק בשדה שלוש שנים ואכל מפירותיה, ולא מחה כנגדו אדם מעולם, זו ראיה שהשדה שלו)<b>.</b> ומציעים שאלה מליצית שיסודה בהשוואה למקרה הנידון, כדי להסביר מדוע דברי רבי חגיי מסתברים: <b>אִילּוּ אחד מעיד</b> – על המחזיק בקרקע, <b>שאכלהּ</b> – שהשתמש בקרקע, <b>שנה ראשונה שנייה ושלישית</b> – של שנות השמיטה<b>, ואחד מעיד שאכלהּ רביעית חמישית וששית</b> – של שנות השמיטה<b>, שמא כלום הוא?!</b> (בתמיהה) <b>ואֵין כל חזקה וחזקה צריכה שני עדים?!</b> (בתמיהה) ומציעים את סוף ההשוואה: <b>והכא</b> – וכאן (הדין הבא לפני כן חל גם במקרה הנידון), <b>כל סימן וסימן צריך שני עדים</b> – כשם שלכל שנה משלוש שני חזקה צריך שני עדים המעידים עליה, ואין לצרף עדים המעידים על שלוש שני חזקה שונות, כך לכל סימן צריך שני עדים המעידים עליו. וכיוון שבמקרה הנידון אין על כל סימן שני עדים - דברי הכול פסול<b>.</b><br><br><small>עד כאן המקבילות בירושלמי שבועות, סוטה וכתובות.<br><br>מקור סוגיה זו בסנהדרין. סוגיה זו הועתקה מסנהדרין לשבועות, שהרי אין לה כל שייכות לשבועות.<br>בסוטה, הסוגיה פותחת ב"ייבא כהדא", ולצורך פשיטת הבעיה מספיק היה לצטט את המחלוקת שבין תנא קמא ורבי יהושע בן קרחה, אלא שהתלמוד או אולי המעתיקים המשיכו לצטט את המשך הסוגיה ממקורה.<br>בכתובות, הסוגיה פותחת ב"כהדא", ואין שום קשר בינה ובין בעיות רבי זעירא ורבי מנא שלפניה, שבעיות אלה עלו ב"תיקו". אלא שהמעתיקים העתיקו סוגיה זו לכתובות אגב מה שבא בהמשכה: "שטר שהוא מחותם בארבעה חותמות... זה מעיד על שנים וזה מעיד על שנים... ואין כל חתימה וחתימה צריכה שני עדים?!", שהמשך זה דן בקיום שטרות ובזה עוסקת המשנה שם. הסוגיה הועתקה לכתובות מסוטה, והפתיחה "כהדא" מושגרת מסוטה ("סוגיות מקבילות בירושלמי" (עבודה), עמודים 115-116).<br><br>ב<b>בבלי סנהדרין</b> ל,ב אמרו: אמר רבי אבא אמר רב הונא אמר רב: מודים חכמים לרבי יהושע בן קרחה בעדי קרקע (הם עדי חזקה שנזכרו להלן). ותני רב אידי בר אבין בנזיקין דבי קרנא: מודים חכמים לרבי יהושע בן קרחה בעדי בכור (עדות על דברי אב האומר שבנו זה בכור הוא) ובעדי חזקה (עדות חזקה על קרקע) ושבבן ושבבת (עדי סימני בגרות).<br>מאי שבבן ושבבת? אילימא: אחד אומר: אחת בגבה, ואחד אומר: אחת בכריסה - האי חצי דבר וחצי עדות הוא! אלא: אחד אומר: שתיים בגבה, ואחד אומר: שתיים בכריסה / קטע גניזה: שניים אומרים: אחד בגבה, ושניים אומרים: אחד בכריסה.<br><br>הן בירושלמי והן בבבלי נמנו שלושה דברים שבהם מודים חכמים לרבי יהושע בן קרחה: עדי בכורה, עדי חזקה ועדי סימנים.<br>גם בבבלי, כמו בירושלמי, נפסל המקרה שאחד מעיד על שערה בגב ואחד מעיד על שערה בכרס.<br>המקרה ששניים מעידים על שערה בגב ושניים מעידים על שערה בכרס, שנחלקו בו בירושלמי, הוכשר בבבלי על פי נוסח אחד, אבל נפסל בבבלי בבא קמא ע,ב.<br>המקרה שאחד מעיד על שתי שערות בגב ואחד מעיד על שתי שערות בכרס, שהובאו בו בירושלמי שלוש דעות, הוא המקרה שעל פי הבבלי הודו בו חכמים לרבי יהושע בן קרחה. טעם הדבר הוא שהבבלי פירש את רבי יהושע בן קרחה כמתיר לצרף עדויות על מקרים שונים. מכאן, שכשחכמים מודים לו בסימנים אף הם יודו לו בעדויות על שערות שונות ("בבלי סנהדרין פרק שלישי", עמודים 823-825).<br><br>ב<b>בבלי בבא בתרא</b> נו,ב אמרו: אמר רב יהודה אמר שמואל: אחד אומר: אכלה חטים, ואחד אומר: אכלה שעורים - הרי זו חזקה. - מתקיף לה רב נחמן בר יצחק: אלא מעתה, אחד אומר: אכלה שנה ראשונה שלישית וחמישית, ואחד אומר: אכלה שנה שנייה רביעית ושישית, הכי נמי דהווי חזקה! - אמר ליה רב יהודה: מי דמי, התם - בשתא דמסהיד מר לא מסהיד מר, הכא - תרווייהו בחדא שתא מסהדי, מיהו בין חיטי לשערי לאו אדעתייהו.<br><br>בסוגיית הבבלי בסנהדרין לא התפרש מהו המקרה המדויק של עדי חזקה שבו מודים חכמים לרבי יהושע בן קרחה. רוב מפרשי הבבלי פירשו שאחד מעיד על שנה ראשונה שנייה ושלישית והשני על רביעית חמישית ושישית. מסתבר שעשו כן בהתאם לדברי הבבלי ביחס לסימנים, ועל פי ההנחה שכיוון ששניהם מעידים על אותה קרקע ניתן לצרף את עדותם. נמצאו מפרשי הבבלי ממשיכים בזה את דרכו של עורך הבבלי, בניגוד לירושלמי.<br>אלא שפירוש זה אינו עומד רק בניגוד לסוגיית הירושלמי, אלא אף בניגוד לסוגיה בבבלי בבא בתרא. מסוגיה זו נראה על פי פשוטה, שאם כל אחד מהעדים מעיד על שנים אחרות אין לצרפם, ודבר זה אף נראה לאמוראים כדבר המובן מאליו. מסקנה זו תואמת את הירושלמי, אבל סותרת את פירוש המפרשים בסוגיה בבבלי סנהדרין ("בבלי סנהדרין פרק שלישי", עמודים 825-827).</small><br>
<b>בגבו ובכריסו</b>
<small>ב<b>בבלי נידה</b> נב,ב אמרו: תניא: שתי שערות שאמרו - אפילו אחת בגבה ואחת בכריסה...; דברי רבי שמעון בן יהודה איש כפר עכו שאמר משום רבי שמעון.<br><br>ראשונים (שו"ת רשב"א, ר"מ המאירי) כתבו, שבגב ובכרס שניהם במקום הערווה, אבל לא גב ממש וכרס ממש, ושם אין השערות מועילות כלום, אלא שדיברו חכמים בלשון נקייה ואמרו גב וכרס. ויש מוכיחים מדברי ראשונים אחרים (תוספות, ספר מצוות גדול, ספר התרומה), שסוברים שגב וכרס הם גב ממש וכרס ממש, ולא במקום הערווה.</small><br>• • •
<b>הגדת עדות</b><br>מציעים ברייתא: <b>כהדא:</b> – כמו זאת (כמו הברייתא): <b>אין שומעין מן העדים אלא אם כן באו שניהן כאחת</b> – שני העדים צריכים לבוא לבית דין יחד לצורך אמירת העדות כדי שייחשבו ככת אחת<b>. רבי נתן</b> (הבבלי, תנא בדור הרביעי) <b>אומר: שומעין דברי ראשון, ולכשיבוא שני שומעין את דבריו</b> – שני העדים אינם צריכים לבוא לבית דין יחד לצורך אמירת העדות, ואפשר לצרף את עדותם גם אם כל אחד בא בנפרד והעד הראשון העיד לפני שחברו העיד<b>.</b><br><br><small>"כהדא" מתקשר עם הפסקה במשנה: "היו מכניסין את השני..." ("סוגיות מקבילות בירושלמי" (עבודה), עמוד 116).<br><br>הברייתא על מחלוקת תנא קמא ורבי נתן קשורה למשנה המתארת כיצד בודקים את העדים ("בבלי סנהדרין פרק שלישי", עמוד 777).<br><br>ב<b>תוספתא סנהדרין</b> ה,ה שנו: לעולם אין עדותם של עדים מתקיימת אלא אם כן היו שניהם כאחד. רבי שמעון אומר: שומעים דבריו של זה היום, ולכשיבוא שני / חבירו למחר שומעים דבריו.<br><br>ב<b>בבלי סנהדרין</b> ל,א אמרו: תניא: אין עדותם מתקיימת בבית דין עד שיעידו שניהם כאחד. רבי נתן אומר: שומעים דבריו של זה היום, ולכשיבוא חבירו למחר שומעים דבריו.<br><br>הסוגיה בבבלי (עיין שם) מציעה שני הסברים למחלוקת חכמים ורבי נתן, האחד מסברה והשני מדרשת הכתוב. הכתוב הנדרש הוא "אם לוא יגיד ונשא עוונו".<br>נראה שמכיוון שדרשו בירושלמי בסוגיה של דיני שבועת העדות (בסוגיה שלפני הסוגיה הקודמת) את הכתוב הזה, הביאו כאן את מחלוקת חכמים ורבי נתן שטעמה הוא דרשת הכתוב הזה. מסיבה זו גם הביאו לעיל (בסוגיה הקודמת) את מחלוקת חכמים ורבי יהושע בן קרחה.</small><br>
ומספרים: <b>רבי יונתן</b> (אמורא ארץ ישראלי בדור הראשון) <b>הוה יתיב מקשי</b> – היה יושב [ו]מקשה (שואל את החכמים בבית המדרש)<b>: איפשר אית הכא בר נש דשמע הלכה כרבי נתן?</b> – אפשר יש כאן אדם ששמע הלכה כרבי נתן? (הסיבה לשאלתו אינה ידועה, אך אפשר שהיה סבור שההלכה כרבי נתן וביקש תמיכה לדעתו) <b>אמר ליה</b> – אמר לו <b>רבי יוסי בר חנינה</b> (אמורא ארץ ישראלי בדור השני)<b>: הא</b> – הנה <b>רבי שמעון בן יקים</b> (אמורא ארץ ישראל בדור השלישי)<b>. אמר</b> – רבי יונתן<b>: יקום לעיל</b> – יעמוד למעלה (יעלה רבי שמעון בן יקים לבית המדרש. - בלשון זה סמך רבי יונתן את רבי שמעון בן יקים לחכם והושיב אותו בבית המדרש)<b>. כיון דסלק אמר ליה:</b> – כיוון שעלה (רבי שמעון בן יקים) אמר לו (רבי יונתן): <b>שמעת</b> – שמעתָּ, <b>הלכה כרבי נתן? אמר ליה:</b> – אמר לו (רבי שמעון בן יקים): <b>שמעתי, מודה רבי יהושע בן קרחה לרבי נתן. אמר ליה:</b> – אמר לו (רבי יונתן): <b>ולהדא צורכה</b> (צריך לומר: '<b>צורכת</b>'. - הוגה על פי מקבילה לשונית בירושלמי להלן ז,ז ("אוצר לשונות ירושלמיים", עמוד 560, הערה 1026))<b>?!</b> (בתמיהה) – ולזאת נצרכתי?! (יש בתשובת רבי שמעון בן יקים תרומה של ממש לספקו של רבי יונתן האם הלכה כרבי נתן. אלא שרבי יונתן העיר שלא נזקק לשמוע מידע זה מפיו של רבי שמעון בן יקים, כנראה כיוון שלדעתו זהו בגדר פשיטא. המילים "ולהדא צורכת?!" מבטאות את אכזבתו של רבי יונתן מהתשובה, והן מלמדות שרבי יונתן הרגיש שהוטעה ומיהר להעניק סמיכה ללא סיבה ("בבלי סנהדרין פרק שלישי", עמודים 802-803))<br>
ומעירים: <b>אמר ליה</b> (צריך לומר: '<b>אמרין</b>' ("שערי תורת ארץ ישראל"; "אוצר לשונות ירושלמיים", עמוד 143, הערה 1305))<b>:</b> – אומרים: <b>ולא</b> (צריך לומר: '<b>לא</b>' ("שערי תורת ארץ ישראל").- סיוע לשתי הגהות אלו יש להביא מנוסחו של רבי יהודה ברבי קלונימוס ("ייחוסי תנאים ואמוראים") המביא את הירושלמי. נראה שהמילה 'אמרין' התפצלה כך: אמ רי ן, והמעתיק פירש זאת "אמ' לי' ו" ("בבלי סנהדרין פרק שלישי", עמוד 796, הערה 11)) <b>אתכוון רבי יוסי בר חנינה אלא מסקא רבי שמעון בן יקים לעיל, בגין דהוה אינשא רבא</b> – לא התכוון רבי יוסי בר חנינה אלא להעלות את רבי שמעון בן יקים למעלה (שייסמך לחכם ויישב בבית המדרש), בשביל שהיה (רבי שמעון בן יקים) איש גדול (חשוב וראוי להיסמך)<b>.</b><br><br><small>ב<b>בבלי סנהדרין</b> ל,ב סיפרו: רבי שמעון בן אליקים הווה משתקיד עליה דרבי יוסי ברבי חנינא למסמכיה, ולא הווה קא מסתייעא מילתא. זימנא חדא אשכחיה דהווה יתיב קמיה דרבי יוחנן. אמר (רבי יוחנן): איכא מאן דידע הלכה כרבי יהושע בן קרחה אי לא? אמר ליה רבי שמעון בן אליקים: דין ידע (רבי יוסי ברבי חנינא זה היושב לפניך הוא יודע). אמר ליה (רבי יוחנן): ולימא לי איזי (אם כן). אמר ליה: ליסמכיה מר ברישא. סמכיה. בתר דסמכיה אמר ליה: בני, אמור לי, כיצד שמעת? אמר לו: כך שמעתי, שמודה רבי יהושע בן קרחה לרבי נתן. אמר לו: לזה הוצרכנו? ומה ראייה שהיא עיקר - אמר רבי יהושע בן קרחה אפילו בזה אחר זה, הגדה לא כל שכן?! אמר לו: בני, הואיל ועלית אל תרד.<br>אמר רבי זירא: שמע מינה, גברא רבא דאסתמיך - אסתמיך (אדם גדול שנסמך, גם אם היתה כרוכה בזה הטעיה מסוימת, אין אחר סמיכתו ולא כלום).<br><br>קיימים מספר הבדלים בין הסיפור בבבלי לסיפור בירושלמי</small>.
<small><b>בבבלי</b> - רבי שמעון בן אליקים הוא המתאמץ לסמוך את רבי יוסי בר חנינא. <b>בירושלמי</b> - רבי יוסי בר חנינה הוא המבקש לסמוך את רבי שמעון בן יקים.<br><b>בבבלי</b> - החכם המסתפק בשאלה הוא רבי יוחנן. <b>בירושלמי</b> - הוא רבי יונתן.<br><br>על שני הבדלים אלו טען רבי יהודה ברבי קלונימוס שהם טעות סופר. במקום "משתקיד עליה דרבי יוסי ברבי חנינא" הוא מציע לגרוס "משתקיד עליה רבי יוסי ברבי חנינא". לפי גרסה זו רבי יוסי בר חנינא הוא שהתאמץ לסמוך את רבי שמעון בן אליקים, כמו בירושלמי. אלא שהגהה זו נסתרת לכאורה מהמשך הסיפור, ששם אומר רבי שמעון בן אליקים לרבי יוחנן "דין ידע", ובוודאי כוונתו לרבי יוסי בר חנינא. ובמקום "רבי יונתן" בירושלמי הוא מציע לגרוס "רבי יוחנן", ומעיר שחילוף מעין זה מצוי הרבה.<br>אף שאין עד נוסח להגהה "עליה רבי יוסי" במקום "עליה דרבי יוסי", הגהה זו סבירה ביותר, והיא מסתייעת סיוע של ממש מלשון הבבלי לעיל יד,א: "רבי חנניה ורבי הושעיה הווה קא משתקיד רבי יוחנן עלייהו למסמכינהו ולא הווה קא מסתייעא מילתא". לשון זו מקבילה לחלוטין לנוסח שלפנינו לאחר הגהתו של רבי יהודה ברבי קלונימוס, והינה סיוע חשוב להגהתו.<br>פתרונו הפשוט של הקושי במשפט "אמר ליה רבי שמעון בן אליקים: דין ידע" בעקבות הגהה זו עולה מעיון בעדי הנוסח. קטע הגניזה אינו גורס כלל את המילים "רבי שמעון בן אליקים". קשה להניח שהמעתיק השמיט שם שעמד לפניו. פשוט יותר להניח שבעדים האחרים הוסיפו פרט זה כדי להקל על הבנת הסיפור. מסתבר שההוספה נעשתה על פי פתיחת הסיפור (לפי הנוסח שלפנינו) שממנה עולה שרבי שמעון בן אליקים הוא שביקש לסמוך את רבי יוסי בר חנינא. לפי נוסח הגניזה רבי יוסי בר חנינא הוא שאמר "דין ידע" על רבי שמעון בן אליקים.<br>אפשר שיש לקבל גם את ההגהה השנייה של רבי יהודה ברבי קלונימוס ולגרוס בירושלמי "רבי יוחנן" במקום "רבי יונתן". אלא שיש לשקול גם את האפשרות שבפרט זה מייצג הבבלי מסורת שונה מהירושלמי.<br>הערה: רבי יונתן הוא מגדולי חכמי ארץ ישראל בדור הראשון ואך טבעי הוא שחכמים אלו ישבו לפניו. ויש גם ליתן את הדעת למשחק המילים "רבי יונתן" - "הלכה כרבי נתן", והשוו למשחק המילים הנוסף בסיפור זה: "יקום לעיל" הרומז גם לשמו של החכם (רבי שמעון בן יקים) וגם לסמיכתו. לעומת זה בבבלי מיוחס הסיפור לרבי יוחנן, גדול החכמים הארץ ישראליים באותה תקופה, ורבי שמעון בן אליקים ורבי יוסי בר חנינא היו מתלמידיו.<br><br><b>בבבלי</b> - הספק הוא אם הלכה כרבי יהושע בן קרחה. <b>בירושלמי</b> - הספק הוא אם הלכה כרבי נתן.<br><br>הרי"ד בפסקיו מגיה את נוסח הבבלי וגורס 'רבי נתן'. ספק גדול אם אנו רשאים להגיה מדעתנו הגהה בוטה כזו בניגוד לכל עדי הנוסח. נראה שהבדל זה שייך להבדלי המסורות בין שני התלמודים, ואין מדובר כאן בטעות העתקה.<br><br>לסיפור בבבלי יש הקדמה המכינה את הרקע למעשהו של רבי שמעון בן אליקים. מקבילה חלקית לכך באה בירושלמי בסוף הסיפור, ששם מוסברת למפרע התנהגותו של רבי יוסי בר חנינה.<br><b>בבבלי</b> - רבי יוחנן לא התעורר לסמוך מיוזמתו את רבי יוסי בר חנינא אלא הסכים רק לאחר שרבי שמעון בן אליקים הציג זאת כתנאי לתשובתו. <b>בירושלמי</b> - רבי יונתן, לאחר ששמע שרבי שמעון בן יקים יודע את התשובה, החליט מיוזמתו לסומכו, אולי כדי לקבל את התשובה מחכם סמוך.<br><b>בבבלי</b> נוסף הסבר לטענתו של רבי יוחנן מדוע תשובת התלמיד אינה נצרכת.<br><b>בבבלי</b> נוספה אמירתו של רבי יוחנן "בני, הואיל ועלית אל תרד".<br><b>בבבלי</b> מובא מאמרו של רבי זירא כדי להסיק מסקנה ממעשהו של רבי יוחנן. <b>בירושלמי</b> מובא הסבר להתנהגותו של רבי יוסי בר חנינה.<br>("בבלי סנהדרין פרק שלישי", עמודים 796-801)</small><br>
<b>"יקום לעיל"</b>
<small>ב<b>בראשית רבה</b> נ,ג נאמר: "ולוט יושב בשער סדום" - יָשָׁב כתוב (לא תמיד ישב בשער סדום, מקום המשפט, אלא שבאותו היום ישב), אותו היום מינוהו (את לוט) ארכי יודיקי (שופט ראשי, שראש השופטים בלבד הוא היושב בבית דין). חמישה ראשי דיינים היו בסדום, ולוט היה ארכיקריטיס (שופט ראשי) שלהם, שבשעה שהיה אומר להם מה שירצו, אומרים לו: "גש הלאה" (בראשית יט,ט) (קְרַב למעלה!) - סק לעיל (עֲלֵה למעלה! - שמינוהו ראש הדיינים), בשעה שהיה אומר להם דברים שלא ירצו, אומרים לו: "האחד בא לגור וישפוט שפוט" (שם).<br><br>הלשון "סק לעיל" משמעו מינוי וסמיכה, כמו בסיפור במדרש על לוט, ומכאן שגם בסיפור בירושלמי על רבי שמעון בן יקים הלשונות "יקום לעיל" ו"מסקא רבי שמעון בן יקים לעיל" משמעם מינוי וסמיכה. בעוד שבסיפור המקביל בבבלי על רבי שמעון בן יקים (ראה להלן) נזכרה סמיכה בפירוש, בסיפור בירושלמי לא נזכרה סמיכה בפירוש, ורק הלשונות הללו מלמדים על הסמיכה גם בסיפור בירושלמי.</small><br>• • •
<b>קבלת עדות שלא בפני בעל דין</b><br><b>רב חסדא</b> (מגדולי אמוראי בבל בדור השני והשלישי) <b>בעי</b> – שואל (מסתפק)<b>: מהו לקבל עדים שלא בפני בעל דין?</b> – האם בית דין רשאי לקבל עדות של עדים שלא בנוכחות בעל דין?
<b>רבי יוסי</b> (רבי אסי, אמורא ארץ ישראלי בדור השלישי) אמר <b>בשם רבי שבתי</b> (אמורא ארץ ישראלי בדור הראשון או השני)<b>: מקבלין עדים שלא בפני בעל דין ועבדין ליה גזר דין</b> – ועושים לו (לבעל הדין) גזר דין (שבית דין גומרים את הדין על פי העדות שקיבלו שלא בפני בעל הדין, וכותבים לו את פסק הדין)<b>. אם בא</b> – בעל הדין, <b>ועירער</b> – על גזר הדין, <b>- עררו קיים</b> – ובית דין מקבלים עדים שבעל הדין מביא ודנים שוב בדבר<b>.</b><br><br><small>הדיון בירושלמי, אם ניתן לקבל עדים שלא בפני בעל דין, הוא על הפסקה במשנה המתארת כיצד בודקים את העדים ("בבלי סנהדרין פרק שלישי", עמוד 777).</small><br>
<b>אדם ששלחו אחריו בית דין שלש פעמים</b> – שיבוא לבית דין להידון, כדי שבית דין יקבלו עדים בנוכחותו, <b>ולא בא - רבי יהושע בן לוי</b> (אמורא ארץ ישראלי בדור הראשון) <b>אמר: מקבלין העדות</b> (בהבאת הירושלמי בר"ח: 'עדים') <b>בלא בעל דין ועבדין ליה גזר דין</b> – ועושים לו (לבעל הדין) גזר דין (לדעת רבי יהושע בן לוי, רק במקרה זה מקבלים עדים שלא בפני בעל דין)<b>.</b><br>
ומציעים מעשה הממחיש את האמור לפני כן: <b>כהדא:</b> – כמו זאת (כמו המעשה הזה): <b>כהנא</b> (רב כהנא השני, אמורא בבלי בדור השני) <b>דמך ושבק ירתו לרבי יאשיה</b> (אמורא ארץ ישראלי בדור השלישי) – רב כהנא מת והניח ירושה לרבי יאשיה (רב כהנא עלה מבבל לארץ ישראל ומת בארץ ישראל, אבל יורשיו של רב כהנא היו בבבל, וציווה שייתנו מנכסיו לרבי יאשיה שהיה תלמידו)<b>, וקביל רבי לעזר</b> (אמורא בדור השני) <b>סהדו דלא באפוי וזכי לרבי יאשיה</b> – וקיבל רבי אלעזר עדות (עדים שהעידו בעניין הירושה) שלא בפניו (של בעל דינו של רבי יאשיה, שטען שרבי יאשיה אינו זכאי לקבל מנכסיו של רב כהנא), וזכה לרבי יאשיה (רבי אלעזר פסק שרבי יאשיה זכה במה שרב כהנא ציווה שייתנו לו מנכסיו)<b>.</b>
<b>ולא עוד אלא</b> (לא זו בלבד אלא גם) <b>דשבק</b> – שהניח (רב כהנא בירושה) <b>ספרים</b> – מגילות של תורה, נביאים וכתובים<b>. כתב רבי לעזר לירתוי</b> – כתב רבי אלעזר ליורשיו (של רב כהנא שהיו בבבל)<b>: ספרים שזכת</b> (שזכתה) <b>בהן ארץ ישראל אין מוציאין אותן חוצה לארץ</b> – אף על פי שהספרים היו שייכים מצד הדין ליורשים שבחוץ לארץ (הספרים לא ניתנו בירושה לרבי יאשיה, ומחשש שמא יוצאו הספרים לחוץ לארץ על ידי היורשים, קבע רבי אלעזר שאסור להוציאם)<b>.</b>
<b>רבי ניסי</b> (רבי נסא, אמורא ארץ ישראלי בדור הרביעי) אמר <b>בשם רבי לעזר: אם כתב על מנת להוציא - מוציא</b> – אם המוריש כתב בצוואה במפורש שהיורשים יוציאו את הספרים מארץ ישראל לחוץ לארץ - מותר ליורשים להוציא אותם. <b>פירוש אחר:</b> אם הספרים נכתבו על דעת להוציא אותם מארץ ישראל לחוץ לארץ - מותר להוציא אותם. - אבל אם כתב סתם - אין מוציאים אותם<b>.</b><br>
<b>רבי חייה בר בא</b> (אמורא ארץ ישראלי בדור השלישי) <b>בעא קומי</b> – שאל לפני <b>רבי יסי</b> (רבי אסי, אמורא ארץ ישראלי בדור השלישי)<b>: מהו להוציא?</b> – האם מותר להוציא ספרים מארץ ישראל לחוץ לארץ? <b>אמר ליה:</b> – אמר לו (רבי אסי): <b>לעובדא את שאיל לי?</b> – (האם) למעשה (הלכה למעשה) אתה שואל אותי (שאלה זו)? <b>אמר ליה:</b> – אמר לו (רבי חייא בר אבא): <b>לא</b> (אין זו שאלה מעשית אלא עיונית, שלא שאל מכיוון שהיו לו ספרים שרצה להוציאם מארץ ישראל, אלא שאל מכיוון שרצה לדעת האם ההלכה כרבי אלעזר שאסור להוציא. - רבי יוסי לא השיב לרבי חייא בר אבא כיוון שלא היתה זו שאלה מעשית עבור השואל)<b>.</b>
<b>ובאיש לרבי זעירא</b> (רבי זירא, מגדולי אמוראי ארץ ישראל בדור השלישי) <b>דלא אמר ליה עובדא</b> (צריך לומר: '<b>ל</b>עובדא') <b>בגין מידע מהו אמר</b> – והורע לרבי זעירא (רגז, כעס) שלא אמר לו למעשה, כדי לדעת מהו אומר (הורע לרבי זעירא שלא שאל רבי חייא בר אבא את שאלתו מרבי אסי הלכה למעשה, כדי לדעת מהי דעתו של רבי אסי בנידון)<b>.</b><br><br><small>האיסור להוציא ספרים מארץ ישראל לחוץ לארץ שנזכר בירושלמי אינו נזכר לא בבבלי ולא בראשונים, והובא דרך אגב בספר "העיטור".</small>
<b>רבי ירמיה</b> (מגדולי אמוראי ארץ ישראל בדור השלישי והרביעי) <b>הוה ליה דין עם חד בר נש, וקבלון לשהדייא דלא באפוי דרבי ירמיה וחייבון לרבי ירמיה</b> – וקיבלו את העדים שלא בפניו של רבי ירמיה, וחייבו את רבי ירמיה (בית הדין פסק לחובת רבי ירמיה)<b>. והוה יתיב ומצטער</b> – והיה (רבי ירמיה) יושב ומצטער<b>: איפשר מקבלין עדים בלא בעל דין?</b> – האם אפשר שבית דין יקבל עדות של עדים שלא בנוכחות בעל דין? (סביר להניח שרבי ירמיה ידע את ההלכה שמקבלים עדים בלא בעל דין, אך לפי דבריו להלן הוא היה באותה העיר שבו היה הדיון בעניינו והיה בית הדין יכול לקבל את העדים בנוכחותו, ובשל כך הצטער)
<b>רבי הונא</b> ו<b>רבי פינחס</b> ו<b>רבי חזקיה</b> (אמוראים ארץ ישראלים בדור הרביעי) <b>חוקוק לא עלון בפירקא</b> (צריך לומר כמו בהבאת הירושלמי בשו"ת רשב"א וב"ערכי תנאים ואמוראים": '<b>סלקון להדא חוקוק ולא עלון לפירקא</b>') <b>בההוא יומא</b> – עלו לחוקוק הזאת (יישוב בגליל) ולא נכנסו לפרק (לשיעור) ביום ההוא (שבו היה רבי ירמיה מצטער על שדנו בית דין בעניינו שלא בנוכחותו. - השלושה היו תלמידים מבית מדרשו של רבי ירמיה בטבריה)<b>. דחק רבי הונא ועאל ושכח</b> (צריך לומר כמו בהבאת הירושלמי בשו"ת רשב"א וב"ערכי תנאים ואמוראים": 'ו<b>א</b>שכח') <b>רבי ירמיה מצטער ואמר</b> – דחק (מיהר, התאמץ) רבי הונא (לחזור מחוקוק לטבריה) ונכנס (לפרק) ומצא את רבי ירמיה מצטער ואומר<b>: איפשר מקבלין עדים בלא בעל דין אפילו עמהן באותה העיר?</b> – רבי ירמיה היה באותה העיר שבו היה הדיון בעניינו, ואף על פי כן בית הדין קיבל את העדים שלא בנוכחותו, ולכן הורע לו. <b>אמר ליה:</b> – אמר לו (רבי הונא לרבי ירמיה): <b>כן חמת</b> (צריך לומר כמו בהבאת הירושלמי בספר "העיטור" וב"ערכי תנאים ואמוראים": 'חמ<b>י</b>ת') <b>דעתון דרבנ</b>י<b>ן</b> – כך ראיתי את דעתם של החכמים (ראיתי שהם סבורים שמקבלים עדים בלא בעל דין אפילו הוא עימהם באותה העיר)<b>.</b><br><br><small>ב<b>בבלי בבא קמא</b> קיב,א-ב אמרו: בר חמוה (בן חמיו, גיסו) דרבי ירמיה טרק גלא (סגר את דלת בית אביו) באפיה דרבי ירמיה (ולא הניח לו להחזיק בבית או בחדר שטען עליו רבי ירמיה ששלו הוא). אתא לקמיה דרבי אבין (בתביעה על גיסו), אמר ליה (רבי אבין): מאי אעביד לך? שלו הוא תובע (ואין אתה יכול להוציא מידו). אמר ליה (רבי ירמיה): והא מייתינא סהדי דאחזקי ביה בחיי אבוה! (והרי אני יכול להביא עדים שהחזקתי בדבר זה בחיי אביו, משום שאביו מכר לי אותו!) אמר ליה: וכי מקבלים עדים שלא בפני בעל דין? (וכיוון שקטן הוא, הרי זה נחשב כאילו אינו נמצא)...<br>אמר רבי אסי אמר רבי שבתאי: מקבלים עדים שלא בפני בעל דין. - תהי בה רבי יוחנן: וכי מקבלים עדים שלא בפני בעל דין? (אתה צריך לחשוש גם לדעת יחיד) - קיבלה מיניה רבי יוסי בר חנינא (אפשר לפרש: קיבל מרבי שבתאי, אבל רבי יוחנן אינו מבדיל בין היה חולה או לא. ואפשר לפרש: קיבל מרבי יוחנן, שרבי יוחנן מודה באם היה חולה): כגון שהיה הוא (התובע או הנתבע) חולה (שיש בו סכנה ויש חשש שימות) או שהיו עדיו חולים (שיש בהם סכנה, ואם לא יעידו עכשיו, יש חשש שימותו ולא יהיה מי שיעיד בדבר), או שהיו עדיו מבקשים לילך למדינת הים (ויש חשש שישהו שם זמן מרובה), או ששלחו לו (לבוא לדין) ולא בא (רק במקרים אלה מקבלים עדים שלא בפני בעל דין).<br>אמר רב יהודה אמר שמואל: מקבלים עדים שלא בפני בעל דין. - אמר מר עוקבא: לדידי מיפרשא לי מיניה דשמואל: כגון דפתחו ליה בדיניה ושלחו ליה (לבוא לדין) ולא אתא (במקרה זה מקבלים עדים שלא בפני בעל דין), אבל לא פתחו ליה בדיניה - מצי אמר להו: אנא לבית דין הגדול אזילנא (ושם ידונו בעניין זה).<br><br>המעשה ברבי ירמיה בבבלי שונה מהמעשה בירושלמי.<br>בשני התלמודים מובא המאמר של רבי אסי בשם רבי שבתי.<br>בשני התלמודים מובאות דעות אמוראים שמקבלים עדים שלא בפני בעל דין אם שלחו לו ולא בא.</small><br>• • •

Halakhah 10

<strong><big>משנה</big></strong><br><b>גמרו את הדבר</b> – פסקו הדיינים את הדין בינם לבין עצמם<b>, היו מכניסין אותן</b> – את בעלי הדין שהוציאום תחילה, כדי שלא ישמעו את הדיינים נושאים ונותנים ביניהם<b>. הגדול שבדיינים אומר</b> – מודיע לבעלי הדין את פסק הדין<b>: איש פלוני, אתה זכיי; ואיש פלוני, אתה חייב. ומנין, כשיצא</b> – אחד מן הדיינים<b>, לא יאמר: אני הוא המזכה וחביריי מחייבין, ומה אעשה ורבו עליי?</b> – מה הייתי יכול לעשות? אני דנתי שאתה זכאי, אבל חבריי המחייבים היו הרוב. <b>על זה נאמר: "הוֹלֵךְ רָכִיל מְגַלֶּה סּוֹד"</b> (משלי יא,יג) – מי שדרכו ללכת מאיש לאיש ולדבר דברי רכילות, אומר גם דברים שנמסרו לו בסוד<b>.</b><br><br><small>אין תלמוד ממשי למשנה ז (למעט האזכור לעיל בתוך סוגיית "כיצד מנסחים פסק דין שניתן ברוב דעות?").</small><br>• • •
<b>כיצד מנסחים פסק דין שניתן ברוב דעות?</b><br><b>("גמרו את הדבר" כול'.)</b> (זו פסקה ממשנה ז להלן ואין לגרוס אותה. על מיקומה המוטעה של פסקה זו ראו ב"שערי תורת ארץ ישראל"; וכן ב"תלמוד ירושלמי במהדורת האקדמיה ללשון העברית", עמוד 589, הערה 118; ובקונטרס תיקונים של האקדמיה. מחלוקת רבי יוחנן וריש לקיש האם כופים את המחייב לכתוב זכאי שייכת למשנה ו ל-"שניים אומרים: זכאי, ואחד אומר: חייב - זכאי")<br>
במשנה שנינו: "שנים אומרים: זכאי, ואחד אומר: חייב - זכאי. שנים אומרים: חייב, ואחד אומר: זכאי - חייב".
<b>אמר רבי יוחנן</b> (גדול אמוראי ארץ ישראל בדור השני)<b>: כופין את המחייב שיכתוב זכאי</b> – במקרה ששניים אומרים: "זכאי", ואחד אומר: "חייב", שני הדיינים המזכים כופים את הדיין המחייב לכתוב בפסק הדין שהנתבע זכאי (כל אחד מהדיינים חותם את שמו בפסק הדין שבו כתובה הכרעת הרוב בבית הדין שהנתבע זכאי. - והוא הדין בהיפך, במקרה ששניים אומרים: "חייב" ואחד אומר: "זכאי", כופים את המזכה שיכתוב חייב)<b>.</b>
<b>רבי שמעון בן לקיש</b> (מגדולי אמוראי ארץ ישראל בדור השני) <b>אמר: המחייב כותב חייב והמזכה כותב זכאי</b> – כל אחד מהדיינים כותב בפסק הדין את שמו ואת הכרעתו ביחס לנתבע, המחייב כותב שהוא הכריע לחובה והמזכה כותב שהוא הכריע לזכות<b>.</b><br><br><small>לפי הירושלמי המחלוקת היא מחלוקת עקרונית בהגדרתו של בית הדין ובהבנת היחס שבין המיעוט לרוב. לדעת רבי יוחנן בית הדין הוא גוף אחד, וכל הדיינים מחויבים לו גם אם הוכרע רק על ידי הרוב. גם הדיין החולק צריך לבטל בסופו של דבר את דעתו ולייצג את עמדת הרוב שהיא עמדת בית הדין. משום כך גם הדיין שהיה בדעת מיעוט צריך לחתום על פסק הדין. לדעת ריש לקיש אף שההכרעה היא על פי הרוב, מכל מקום דעת היחיד אינה בטלה וצריך כל דיין להביא את דעתו לידי ביטוי בפסק הדין ("בבלי סנהדרין פרק שלישי", עמוד 756).</small><br>
ומציעים משנה החולקת על דברי חכם שהובאו לפני כן: <b>מתניתא פליגא על ריש לקיש:</b> – המשנה (להלן ג,ז) חלוקה על רבי שמעון בן לקיש: <b>מניין, כשיצא</b> – אחד מן הדיינים<b>, לא יאמר: אני מזכה וחביריי מחייבין</b> – אני דנתי שאתה זכאי, אבל חבריי המחייבים היו הרוב<b>? על זה נאמר: "הוֹלֵךְ רָכִיל מְגַלֶּה סּוֹד"</b> (משלי יא,יג)<b>!</b> – הרי שהידיעה מי הוא המזכה ומי הוא המחייב היא בגדר סוד שאין לגלותו. משנה זו אינה מתיישבת עם דעתו של רבי שמעון בן לקיש הסבור שבפסק הדין כותבים במפורש מי המזכה ומי המחייב.
ושואלים: <b>מה עבד לה רבי יוחנן</b> (צריך לומר: '<b>רבי שמעון בן לקיש</b>' (רידב"ז, "שערי תורת ארץ ישראל", "יפה עיניים"))<b>?</b> – מה עושה אותה רבי שמעון בן לקיש? (כיצד רבי שמעון בן לקיש מתמודד עם המשנה שלכאורה סותרת את דעתו?)
ומשיבים: <b>דלא יהא מאן דהוא מימר:</b> – שלא יהיה מי שהוא (מהדיינים) לומר: "<b>כמה בעית מזכה</b> (צריך לומר: 'מזכ<b>י</b>ה') <b>לפלוני בדינא ולא שבקון לי</b>" – כמה רציתי לזכות את פלוני בדין ולא הניחו לי (לא אמרו במשנה להלן אלא שלא יילך הדיין המזכה חוץ לבית הדין ויספר לאחרים שהוא רצה והשתדל שייצא הנתבע זכאי בדין אך שני הדיינים האחרים סירבו לקבל את דעתו ובשל כך יצא הנתבע חייב בדין, שזו ודאי רכילות, אבל בעצם המעשה של כתיבת פסק הדין על ידי הדיינים אין כלל משום רכילות)<b>.</b><br><br><small>לפי הנוסח שלפנינו עובר הירושלמי ב"מה עבד לה רבי יוחנן?" לדון בבירור דעתו של רבי יוחנן, והשאלה על ריש לקיש נשארת ללא מענה. אלא שהלשון "מה עבד לה רבי יוחנן?" אינה תואמת כלל את מהלך הסוגיה. מונח זה בא כשהתלמוד מבקש לברר כיצד יפרש חכם מסוים מקור שהובא לפני כן הנראה כסותר לשיטתו. משום כך הגיהו רבים ממפרשי הירושלמי וגרסו "מה עבד לה רבי שמעון בן לקיש?".<br>הערה: אפשר שיש להביא סיוע להגהה זו מדברי ר"ן. נראה שהמעתיק ראה שלהלן נאמר "מאי טעמא דריש לקיש?", ולכן סבר שכאן דן הירושלמי בדעתו של רבי יוחנן, וניסח בהתאם להבנתו.<br>על שאלה זו משיב הירושלמי "דלא יהא מאן דהוא מימר:...". לפי רוב המפרשים תשובת ריש לקיש היא שאף שמן הפסק ניתן לדעת מי הוא המזכה, מכל מקום אסור למזכה להוסיף על כך ולומר שהוא התאמץ הרבה לזכות את הנידון אבל חבריו לא הניחו לו ופסקו נגדו. תשובה זו דחוקה בלשון המשנה, שכן אפשר ללמוד מלשון המשנה שהשאלה מי זיכה ומי חייב נשארת בגדר סוד.<br>"קורבן העדה" ביקש להגיה ולגרוס "מה טעמא דרבי יוחנן?" במקום "מה עבד לה רבי יוחנן?", אלא שהגהה זו היא הגהה קיצונית ואין לה על מה שתסמוך ("בבלי סנהדרין פרק שלישי", עמוד 757).</small><br>
ושואלים: <b>מאי</b> (צריך לומר: '<b>מה</b>') <b>טעמא דריש לקיש?</b> – מה הטעם של רבי שמעון בן לקיש?
ומשיבים בהצעת סברה: <b>דלא ייתי חורן ויסבור דכוותיה ויימר:</b> – שלא יבוא אחֵר ויסבור כמוהו (כמו הדיין המחייב) ויאמר (אם יהיו כופים את המחייב שיכתוב זכאי): "<b>אוף פלן הוה תמן, אוף הוא טעה</b>" – גם פלוני (הדיין המחייב) היה שם (בבית הדין שזיכה את הנתבע), גם הוא טעה (שכן בפסק הדין כתוב שגם הדיין ההוא זיכה. ולכן ריש לקיש אומר שהמחייב כותב חייב, כדי שלא ילעיזו עליו שגם הוא טעה)<b>.</b><br><br><small>לפי פשט המשנה (להלן) אין כותבים את הפסק אלא רק מודיעים אותו על פה לבעלי הדין. סוגיית הירושלמי, כמו גם סוגיית הבבלי, מניחה שבמקביל להודעת הפסק על פה גם כותבים את הפסק ("בבלי סנהדרין פרק שלישי", עמוד 760).<br>ייתכן שגם לפי התלמודים, המניחים שכותבים את הפסק, אין כוונתם שהפסק ניתן לבעלי הדין. בעלי הדין מסתפקים בשמיעת הפסק על פה, ואילו הפסק הכתוב נשאר בארכיון בית הדין, והוא ישמש רק במקרה שיתעורר בעתיד ספק ביחס לפסק. אפשר גם שהוא מיועד לעיונם של דיינים שירצו לדעת בעתיד כיצד נפסק הדין במקרים מסוימים.<br>נחלקו האמוראים כיצד יש לנסח את הפסק, ואם דין המשנה תקף גם במקרה זה. רבי יוחנן סבור שגם בכתיבת הפסק יש חשש רכילות, שהרי פסק זה מונצח לדורות וחשוף לעיונם של החכמים. ריש לקיש סבור שבמקרה זה גובר החשש של "מיחזי כשיקרא" על חשש הרכילות, או כלשון הירושלמי: "מאי טעמא דריש לקיש? - דלא ייתי חורן ויסבור דכוותיה ויימר: אוף פלן הוה תמן, אוף הוא טעה", ולכן יש לכתוב את דעתו של כל דיין (שם, עמוד 762).<br><br>ב<b>בבלי סנהדרין</b> ל,א אמרו: מיכתב היכי כתבינן? (כיצד מנסחים את פסק הדין במקרה ששניים מזכים ואחד מחייב?) - רבי יוחנן אמר: "איש פלוני זכאי" (הנתבע זכאי). ריש לקיש אמר: "פלוני ופלוני מזכים ופלוני מחייב" (כך הן עמדות הדיינים). ורבי אלעזר אמר: "מדבריהם נזדכה פלוני" (מתוך דברי הדיינים יצא שפלוני זכאי).<br><br>מדברי רבי יוחנן בירושלמי משמע שכל אחד מהדיינים, כולל המחייב, צריך לצרף את חתימתו לפסק. לעומת זאת בבבלי נאמר שלדעת רבי יוחנן בית הדין כותבים "זכאי" בלא לפרט את השמות.<br>דעתו של רבי אלעזר, שמודיעים שהדיינים נחלקו לרוב ולמיעוט אך לא מודיעים מי אמר דעה מסוימת, שבאה בבבלי לא נזכרת בירושלמי.<br>מלשון הירושלמי נראה שכל דיין צריך לציין באופן אישי את יחסו לפסק, לפי רבי יוחנן גם המחייב כותב זכאי, ולפי ריש לקיש המחייב כותב חייב והמזכה כותב זכאי. אבל מלשון הבבלי נראה שכתיבת הפסק כלל לא נעשית על ידי הדיינים עצמם אלא על ידי סופרים המדווחים על פסק הדין בגוף שלישי ("בבלי סנהדרין פרק שלישי", עמודים 755-756).</small><br>• • •

Halakhah 11

<strong><big>משנה</big></strong><br><b>כל זמן שהוא מביא ראייה הוא סותר את הדין</b> – כל זמן שהחייב מביא עדים או שטר לזכותו, הרי הוא סותר את פסק הדין ובית הדין חוזרים ודנים בדינו<b>.</b>
המשנה מביאה שלושה מקרים שבית הדין מגבילים את אפשרות סתירת הדין על ידי הבאת ראיות חדשות.
<b>אמרו לו</b> – הדיינים לבעל הדין, כשהודיעו לו את פסק הדין<b>:</b> "<b>כל ראיות שיש לך הבא מיכן ועד שלשים יום</b>" – שקבעו לו זמן להביא עדים או ראיות שימצא<b>, הביא בתוך שלשים יום - סותר</b> – את הדין<b>, לאחר שלשים - אינו סותר</b> – את הדין, כיוון שהביא לאחר הזמן שקבעו לו<b>. אמר רבן שמעון בן גמליאל</b> (השני, נשיא ותנא בדור הרביעי)<b>: מה יעשה לא מצא בתוך שלשים ומצא לאחר שלשים</b> – למה יפסיד את זכותו אם לא מצא בתוך הזמן שקבעו לו. אלא אפילו הביא עדים או ראיות לאחר הזמן שקבעו לו, סותר את הדין<b>.</b>
<b>הוספת דיינים</b><br><b>("כל זמן שהוא מביא ראייה" כול'.)</b> (זו פסקה ממשנה ח להלן ואין לגרוס אותה. על מיקומה המוטעה של פסקה זו ראו ב"תלמוד ירושלמי במהדורת האקדמיה ללשון העברית", עמוד 589, הערה 118; ובקונטרס תיקונים של האקדמיה. מאמרו של רבי אושעיה שייך למשנה ו ל"יוסיפו הדיינים")<br>
במשנה שנינו (בעניין דיני ממונות): אחד אומר: "זכאי" ואחד אומר: "חייב", ואפילו שנים מזכין או מחייבין, ואחד אומר: "איני יודע" - יוסיפו הדיינים.
<small>וב<b>תוספתא סנהדרין</b> ו,ג שנו: דיני ממונות - בשלשה. שנים מזכין או מחייבין ואחד אומר: "איני יודע" - יוסיפו הדיינים. יפה כח האומר: "חייב" מכח האומר: "איני יודע" (אם שניים מזכים ואחד אומר: "חייב" - בית הדין מכריע לפי רוב, אבל אם אחד אומר: איני יודע" - אין מכריעים על פי שני דיינים שהם רוב בית הדין, שהאומר "איני יודע" אינו נחשב במניין הדיינים ויש להוסיף דיינים).<br>עד (נראה שמילה זו יתירה) כמה מוסיפין? אין פחות משנים.<br>"(אחד אומר: "זכאי" ואחד אומר: "חייב" ואחד אומר: "איני יודע" -) יוסיפו הדיינים" (ציטוט מן המשנה). - אם אמרו (שני הדיינים שנוספו): "זכאי" - זכאי, אם אמרו: "חייב" - חייב. אחד (משני הדיינים שנוספו) אומר: "זכאי" ואחד אומר: "איני יודע" (צריך לומר: "חייב") - יוסיפו הדיינים, שעד עכשיו בית דין שקול (עדיין בית הדין שקול). אחד (משני הדיינים שנוספו) אומר: "חייב" ואחד (=או אחד) אומר: "זכאי" ואחד אומר: "איני יודע" - יוסיפו הדיינים, שעד עכשיו לא הוסיפו אלא אחד (שכן הדיין הנוסף שאמר "איני יודע" אינו נחשב במניין הדיינים. - הלכה זו נכונה גם למקרה ששניים מזכים או מחייבים ואחד אומר: "איני יודע").<br><br>ב<b>משנה סנהדרין</b> ה,ה שנינו (בעניין דיני נפשות): שנים עשר מזכין ואחד עשר מחייבין - זכאי; שנים עשר מחייבין ואחד עשר מזכין (שאין הולכים אחרי רבים לחובה אלא אם כן יתרים המחייבים על המזכים בשני דיינים), ואפילו אחד עשר מזכין ואחד עשר מחייבין ואחד אומר: "איני יודע" (והרי הוא כאילו אינו יושב בדין, ואין כאן אלא עשרים ושניים דיינים, ואין גומרים את הדין בעשרים ושניים), ואפילו עשרים ושנים מזכין או מחייבין ואחד אומר: "איני יודע" - יוסיפו הדיינים.<br>עד כמה מוסיפין? שנים, שנים, עד שבעים ואחד (מוסיפים שני דיינים, ואם גם הם נחלקו בדעותיהם ואין הכרעה לא לזכות ברוב של אחד ולא לחובה ברוב של שניים - מוסיפים עוד שניים, וכן עד שבעים ואחד). שלשים וששה מזכין ושלשים וחמשה מחייבין - זכאי. שלשים וששה מחייבין ושלשים וחמשה מזכין - דנין אלו כנגד אלו (בראיות שהם מביאים לדעותיהם), עד שיראה אחד מן המחייבין דברי המזכין (ויזכוהו בדין. וכן אם יראה אחד מן המזכים דברי המחייבים - יחייבוהו).</small><br>
בעניין דיני ממונות נאמר שמוסיפים דיינים ולא נאמר עד כמה. ובעניין דיני נפשות נאמר שמוסיפים דיינים עד שבעים ואחד, ואם בבית דין זה של שבעים ואחד אין הכרעה - דנים אלו כנגד אלו עד שתהיה הכרעה. הרי שבדבר זה סתמו המשנה והתוספתא בדיני ממונות את מה שפירשה המשנה בדיני נפשות.
מציעים הבחנה בין שני העניינים: <b>אמר רבי אושעיה</b> (מגדולי אמוראי ארץ ישראל בדור הראשון)<b>: תמן</b> – שם (בעניין דיני נפשות), <b>שאיפשר</b> (צריך לומר או לפרש: '<b>שאי אפשר</b>') <b>להן להוסיף - דנין אֵילּוּ כנגד אֵילּוּ</b> – בדיני נפשות אי אפשר להוסיף דיינים יותר משבעים ואחד, ולכן כשבבית דין זה של שבעים ואחד אין הכרעה - הדיינים דנים אלו כנגד אלו עד שתהיה הכרעה<b>, ברם הכא</b> – אבל כאן (בעניין דיני ממונות), <b>אי איפשר</b> (צריך לומר: '<b>אפשר</b>') <b>להן להוסיף</b> – בדיני ממונות אפשר להוסיף דיינים יותר משבעים ואחד, ולעולם מוסיפים שניים שניים עד שתהיה הכרעה. - הרי שלדעת רבי אושעיה שונים דיני ממונות מדיני נפשות בדבר זה, ולכן בעניין דיני ממונות נאמר סתם שמוסיפים דיינים<b>.</b>
<b>רבי יוחנן</b> (גדול אמוראי ארץ ישראל בדור השני) <b>וריש לקיש</b> (רבי שמעון בן לקיש, מגדולי אמוראי ארץ ישראל בדור השני) <b>תריהון מרין</b> – שניהם אומרים<b>: אפילו הכא</b> – אפילו כאן (בעניין דיני ממונות), <b>איפשר</b> (צריך לומר או לפרש: '<b>אי אפשר</b>') <b>להן להוסיף</b> – גם בדיני ממונות אי אפשר להוסיף דיינים יותר משבעים ואחד, שאין בית דין יותר משבעים ואחד דיינים, וכשבבית דין זה של שבעים ואחד אין הכרעה - הדיינים דנים אלו כנגד אלו עד שתהיה הכרעה, כמו בדיני נפשות. - הרי שלדעת רבי יוחנן וריש לקיש שווים דיני ממונות מדיני נפשות בדבר זה, שיש לנו ללמוד סתום מן המפורש (כך פירש סוגיה זו ב"שערי תורת ארץ ישראל")<b>.</b><br>• • •

Halakhah 12

<b>אמרו לו</b> – הדיינים לבעל הדין לפני פסק הדין<b>:</b> "<b>הבא עדים</b>" – לקיים את דבריך<b>, אמר</b> – בעל הדין<b>:</b> "<b>אין לי עדים</b>"<b>;</b> או שאמרו לו: "<b>הבא ראייה</b>" – מוכחת, כגון שטר<b>, אמר:</b> "<b>אין לי ראייה</b>" – ופסקו את הדין על פי דבריו<b>, ולאחר זמן מצא עדים ומצא ראייה - הרי זו</b> – מה שהביא לאחר פסק הדין, <b>אינה כלום</b> – שחוששים שמא העדים עדי שקר הם, ושמא הראייה מזויפת, שהרי אמר: "אין לי"<b>. אמר רבן שמעון בן גמליאל: מה יעשה לא היה יודע</b> – כשהדיינים אמרו לו שיביא עדים, <b>שיש לו עדים ומצא</b> – אחר כך <b>עדים, ולא היה יודע שיש לו ראייה ומצא ראייה</b> – רבן שמעון בן גמליאל חולק אף במקרה זה וסובר שסותר את הדין<b>.</b>
<b>אמרו לו</b> – הדיינים לבעל הדין לפני פסק הדין<b>:</b> "<b>הבא עדים</b>"<b>, אמר:</b> "<b>אין לי עדים</b>"<b>;</b> או שאמרו לו: "<b>הבא ראייה</b>"<b>, אמר:</b> "<b>אין לי ראייה</b>"<b>; ראה שהוא מתחייב</b> – שהדיינים עומדים להודיע לו שהוא חייב, <b>ואמר:</b> "<b>קִרבו איש פלוני ופלוני והעידוני</b>"<b>, או שהוציא ראייה מתוך אפונדתו</b> – חגורתו, <b>- הרי זו אינה כלום</b> – שכיוון שהיו לו עדים או ראיה ואמר: "אין לי", מוכח שהעדים עדי שקר הם והראייה מזויפת. - רבן שמעון בן גמליאל מודה במקרה זה<b>.</b><br>• • •
<strong><big>תלמוד</big></strong><br><b>סתירת פסק הדין</b><br><b>"אמר רבן שמעון בן גמליאל" כול'.</b> (פסקה זו מהמשנה אינה מתאימה כאן ואין לגרוס אותה)
מציעים דברי תנאים החולקים: <b>רבי יוחנן</b> (גדול אמוראי ארץ ישראל בדור השני) אמר <b>בשם רב</b>י <b>הושעיה</b> (מגדולי אמוראי ארץ ישראל בדור הראשון)<b>: תלתא אמורין</b> – שלושה אמוראים (שנחלקו בעניין. - המילה 'אמורין' כאן אינה מכוונת לאמוראים אלא לתנאים - שוני משניות וברייתות. ראה "מחקרים בספרות התלמוד" ב עמוד 394, ו"אוצר לשונות ירושלמיים" עמוד 1454 הערה 767. הביטוי "אמורין" כאן אינו אמוראים, משום שלא ייתכן שרבי יוחנן יביא בשם רבי הושעיה דעות של שלושה אמוראים אחרים, שהרי רבי הושעיה היה אחד האמוראים הראשונים, ולכן מדובר בשלוש דעות תנאיות) – שלוש הדעות מתייחסות לאפשרות העקרונית של הבאת ראיה לאחר גמר הדין במקרה שבית הדין לא הגבילו את זמן הבאת הראיה ובעל הדין לא הצהיר שאין לו ראיה<b>. חד אמר:</b> – [חכם] אחד אומר: <b>כל זמן שמביא ראייה סותר את הדין</b> – הדעה הראשונה מתירה להביא את הראיה ללא הגבלת זמן (דעה זו מקבילה לחלק הראשון במשנה)<b>. וחד אמר:</b> – ו[חכם] אחד אומר: <b>הביא בתוך שלשים - סותר, לאחר שלשים - אינו סותר</b> – הדעה השנייה מגבילה את זמן הבאת הראיה לשלושים יום מגמר הדין (דעה זו אינה מתאימה לדעת החכמים בחלק השני במשנה, כיוון שהחכמים שם מתייחסים למקרה שבו בית דין אמרו לו שהוא יכול להביא את הראיות רק בתוך שלושים יום)<b>. וחד אמר:</b> – ו[חכם] אחד אומר: <b>לעולם אין סותר עד שיביא ראייה שלא היה יודע בה כל עיקר</b> – הדעה השלישית אינה מאפשרת כלל הבאת ראיה לאחר גמר הדין אלא אם כן יוכיח המביא שלא ידע על ראיה זו לפני כן (דעה זו אינה מתאימה לדעת החכמים בחלק השלישי במשנה, כיוון שהחכמים שם מתייחסים למקרה שבו בעל הדין הצהיר שאין לו ראיה. אפשר שרבי הושעיה הכיר את שתי הדעות האחרונות ממקור אחר. - על פירוש דברי רבי הושעיה ראה "בבלי סנהדרין פרק שלישי", עמודים 893-895)<b>.</b><br>
<b>והתנינן:</b> (בגליונות הרש"ל מגיה: 'דתנינן'. וב"שערי תורת ארץ ישראל" מוחק מילה זו, לפי שנפתח כאן עניין חדש על ידי פסקה ממשנתנו. וב"בקורת - שערי תורת ארץ ישראל" ("תרביץ" יב, עמוד 91) מקיים מילה זו, לפי שמצינו בירושלמי כמה פעמים לשון זה שבא לציין פסקה מן המשנה לסוגיה חדשה. נראה שלפנינו פסקה מן המשנה) <b>"אמר רבן שמעון בן גמליאל: מה יעשה לא היה יודע שיש לו עדים ומצא עדים, שיש לו ראייה ומצא ראייה" כול'.</b><br>
מציעים מחלוקת אמוראים: <b>רבי לא</b> (רבי אלעאי, אמורא ארץ ישראלי בדור השלישי) <b>ורבי זירא</b> (מגדולי אמוראי ארץ ישראל בדור השלישי) – נחלקו שני החכמים<b>. חד אמר:</b> – [חכם] אחד אומר: <b>עד שיבטל ראיותיו</b> – אם ביטל ראיותיו בעצמו, לא יוכל אחר כך להביא ראיות<b>. וחד אמר:</b> – ו[חכם] אחד אומר: <b>עד שיכפור בראיותיו</b> – אם שלל ראיות מסוימות בעצמו, שוב לא יוכל להביא ראיות אלו<b>.</b><br><br><small>אפשר שמחלוקת רבי לא ורבי זירא מוסבת על דברי רבן שמעון בן גמליאל, רוצה לומר, לדעת רבן שמעון בן גמליאל לעולם יכול להביא ראיות נוספות, גם אם אמר לפני כן שאין לו ראיה, עד שיבטלן, לדעת אחד האמוראים, או עד שיכפור בהן, לדעת החולק. לא נתבאר בירושלמי כיצד הוא מבטלן או כופר בהן ומה ההבדל ביניהם. לחלופין ניתן לומר שדברי רבי לא ורבי זירא חוזרים לדברי החכמים הסבורים שכשאמר "אין לי ראיה" ולאחר זמן מצא ראיה הרי זו אינה כלום. נחלקו רבי לא ורבי זירא בנוסח המדויק של דבריו. אלא שלפי פירוש זה לא ברור מדוע ציטט הירושלמי לפני כן את דברי רבן שמעון בן גמליאל</small> <small>("בבלי סנהדרין פרק שלישי", עמוד 895).<br><br>נראה כי דבריהם של רבי לא ורבי זירא מוסבים על הרישא של המשנה "כל זמן שהוא מביא ראייה הוא סותר את הדין", ומטרתם היא לקבוע גבול ליכולתו של האדם להמשיך ולהביא ראיות נוספות ("דרכיהן והתהוותן של סוגיות הירושלמי הדנות במשנה במסכת סנהדרין", עמוד 135).</small>
ומביאים מעשה: <b>רבי לוי</b> (אמורא ארץ ישראלי בדור השלישי) <b>הוה ליה דין עם חד בר נש על עסק בתים</b> – היה לו דין עם אדם אחר על עסק בתים (ביחס לבעלות על בתים)<b>, והוון דיינין קומי</b> – והיו דנים לפני <b>רבי לעזר</b> (אמורא בדור השני) – ששימש כדיין בדין זה<b>. לאחר גמר דין הביא ראייה</b> – לאחר שפסק רבי אלעזר את הדין לטובת האדם האחר, הביא רבי לוי ראיה חדשה<b>. שאל לרבי יוחנן</b> – רבי אלעזר שאל את רבי יוחנן האם ניתן לסתור את הדין<b>, אמר ליה:</b> – אמר לו (רבי יוחנן): <b>כל זמן ש</b>הוא <b>מביא ראייה</b> הוא <b>סותר</b> את <b>הדין</b> – ואפילו לאחר גמר הדין (רבי אלעזר הסתפק כאיזו משלוש הדעות שהציע רבי הושעיה לעיל יש לפסוק, ורבי יוחנן השיב בהצגת הדעה הראשונה המקבילה לחלק הראשון במשנה. ככל הנראה רבי אלעזר, על פי תשובה זו, סתר את פסק הדין והתחשב בראיה החדשה)<b>.</b><br>
ומביאים מעשה נוסף: <b>רבי אֶבְמָכִיס</b> (חכם זה בשם יווני נזכר רק כאן) <b>הוה ליה דין עם חד בר נש על עיסק ריחייא</b> – היה לו דין עם אדם אחר על עסק ריחיים (ביחס לבעלות על ריחיים)<b>, והוון אידיינין</b> (צריך לומר: '<b>מ</b>דיינין') <b>קומי</b> – והיו מדיינים לפני <b>רבי לעזר. לאחר גמר דין הביא עדים</b> – לאחר שפסק רבי אלעזר את הדין לטובת האדם האחר, הביא רבי אבמכיס עדים חדשים<b>. שאל לרבי יוחנן</b> – רבי אלעזר שאל את רבי יוחנן האם ניתן לסתור את הדין<b>, אמר ליה:</b> – אמר לו (רבי יוחנן): ו<b>אדיין את לזו?!</b> – ועדיין אתה [צריך] לזאת?! (ועדיין אתה מסופק בזה?! - רבי יוחנן תמה על רבי אלעזר שעדיין מוסיף לשאול) <b>כל זמן ש</b>הוא <b>מביא ראייה</b> הוא <b>סותר את הדין</b> – ואפילו לאחר גמר הדין<b>.</b><br>
ומקשים: <b>ולמה תרין עובדין?</b> – ולמה שני מעשים (מעשים הלכתיים)? (מדוע יש צורך בשני מעשים המלמדים את אותו הדבר? - אין הכוונה לייתור שבהבאת שני הסיפורים אלא על התנהגותו של רבי אלעזר: מדוע הוא ראה צורך לחזור ולשאול את רבי יוחנן האם יש מקום לקבל את הראיות החדשות לאחר שכבר נגמר הדין? הלא רבי יוחנן כבר אמר לו בסיפור הראשון של רבי לוי שיש לקבל את הראיות החדשות בכל עת ("לשאלת סופיות הדיון במשפט העברי", "עלי משפט" יב, עמוד 192))
ומשיבים: <b>רבי לוי לא איתעבד ליה גזר דין</b> – לא נעשה לו גזר דין (לא נכתב לו פסק הדין, אבל נגמר הדין)<b>, רבי אבמכיס איתעביד ליה גזר דין</b> – נעשה לו גזר דין (נכתב לו פסק הדין. - התשובה היא שבסיפור השני כבר נכתב לו פסק הדין, ולכן החידוש בסתירת פסק הדין לאחר כתיבתו גדול יותר, וזו הסיבה שרבי אלעזר נצרך שוב לשאול את רבי יוחנן על כך. - גזרי (פסקי) דין הם מעשה בית דין שבית דין כותבים. ראה ירושלמי שביעית י,ב. מכאן הלשון 'אתעביד ליה גזר דין' (נעשה לו מעשה בית דין) שכוונתו כתיבת פסק הדין. ואין הכוונה ביצוע פסק הדין)<b>.</b><br><br><small>לא נאמר שרבי אלעזר הגביל את בעל הדין בהבאת ראיות לשלושים יום, וגם לא נאמר שבעל הדין אמר שאין לו עדים. יש לתמוה אפוא מה היה ספקו של רבי אלעזר, והלא כלל גדול שנינו במשנה "כל זמן שהוא מביא ראייה הוא סותר את הדין" כפי שאכן ענה לו רבי יוחנן?<br>נוכל לפרש שרבי אלעזר הסתפק האם הלכה כדעה השלישית בדברי רבי הושעיה, שסבורה שלאחר גמר דין אין בעל הדין יכול להביא ראיה אלא אם כן הוכיח שלא ידע עליה לפני כן, או הלכה כדעה הראשונה. על כך השיב לו רבי יוחנן שיש לפסוק כמו סתם משנה "כל זמן שהוא מביא ראייה הוא סותר את הדין" ("בבלי סנהדרין פרק שלישי", עמודים 895-896).</small>
גזרי (פסקי) דינים וגזרי (אישורי) דיינים הם מעשה בית דין שבית דין כותבים. כיוון שדנו לעיל בגזרי (פסקי) דינים, דנים כאן בגזרי (אישורי) דיינים.
ומציעים בעיה: <b>אשר הדיינין</b> – אישור בית דין לחתימות העדים החתומים בשטר<b>, מהו שיהא צריך בית דין</b> – לקיים אותו<b>?</b> – אם אדם מערער על שטר שיש עליו אישור שבית דין קיים אותו, האם יש צורך שבית דין יקיים את השטר הזה על ידי עדות על חתימות העדים החתומים בשטר ועל חתימות הדיינים החתומים על האישור? (חכמים תיקנו, שכדי לגבות באמצעות שטר, יש צורך לאשר את החתימות שעליו על ידי העדים החתומים עצמם, או על ידי עדים אחרים המכירים את החתימות שבשטר, או על ידי שמדמים חתימות העדים שבשטר הזה לשטרות אחרים שחתומים עליהם אותם עדים)
ופושטים את הבעיה בהצעת מחלוקת אמוראים: <b>רב</b>(<b>י</b>) <b>הושעיה</b> (אמורא בדור השלישי) <b>בשם שמואל</b> (מגדולי אמוראי בבל בדור הראשון)<b>, רב בניי</b> (רבנאי, אמורא בבלי בדור השני) <b>בשם שמואל</b> – נחלקו שני החכמים בשם שמואל<b>. חד אמר:</b> – [חכם] אחד אומר: <b>יתקיים או בכתב ידי</b> ה<b>עדים או בכתב ידי הדיינים</b> – יש צורך שבית דין יקיים את השטר הזה על ידי עדות על חתימות העדים החתומים בשטר או על ידי עדות על חתימות הדיינים החתומים על האישור<b>. וחד אמר:</b> – ו[חכם] אחד אומר: <b>אפילו בכתב אחד ובדיין אחד</b> (צריך לומר כמו בהבאת הירושלמי בריטב"א ובספר "העיטור" ובתשב"ץ: 'אפילו בכתב עד אחד ודיין אחד', או כמו בהבאת הירושלמי ברשב"א ובר"ן ובריב"ש: 'אפילו בכתב ידי עד אחד ודיין אחד') – אפשר שבית דין יקיים את השטר הזה אפילו על ידי עדות על חתימת עד אחד החתום בשטר ועל חתימת דיין אחד החתום על האישור<b>.</b><br><br><small>בבבל נקרא קיום בית דין: "אשר הדיינין" (ירושלמי בבא מציעא א,ח וירושלמי סנהדרין כאן), "אשרת הדיינין" (ירושלמי גיטין ט,ו), והיא "אשרתא דדייני" בבבלי כתובות כא,ב, מפני שכך היו כותבים בקיום בית דין זה: "אישרנוהי..." (בבלי כתובות כא,א בבית הדין של שמואל, ירושלמי גיטין שם בפי רב). אישור זה נזכר בירושלמי רק בפי אמוראי בבל ובקשר עם דבריהם.<br>"אִשְׁרֵי דיינין" שבחוץ לארץ (בבל) הוא שם נרדף ל"גִזְרֵי דיינין" שבארץ ישראל (ירושלמי בבא מציעא שם), שהם "מעשה בית דין", כמו שאמרו בירושלמי שביעית י,ב: "וכל מעשה בית דין - אילו גיזרי דינין", והם פסקי בית דין ("לליקסיקון התלמודי", "תרביץ" א (ג), עמוד 131).<br><br>ב<b>בבלי כתובות</b> כא,א-ב אמרו: אמר רב יהודה אמר שמואל: עד ודיין מצטרפים (אם בא שטר לבית דין וקיימו אותו בית הדין, ואחר כך הובא שטר זה לגבייה ושוב ערער הלווה וטען שהשטר מזוייף, הרי עד שהיה חתום על השטר מתחילה ודיין שהיה חתום על האישור מצטרפים להעיד על אמיתותו של שטר זה).<br>אמר רמי בר חמא: כמה מעליא הא שמעתא! - אמר רבא: מאי מעליותא? מאי דקא מסהיד סהדא לא קא מסהיד דיינא (שהרי העד מעיד על חתימת ידו), ומאי דקא מסהיד דיינא לא קא מסהיד סהדא (שהרי הדיין מעיד שהשטר הזה הובא לפני בית דין ואושר, והעד אינו יכול להעיד על כך, ואם כן, אין כאן עדות שלימה כלל)! אלא, כי אתא רמי בר יחזקאל אמר: לא תציתו להני כללי דכייל (אל תקשיבו (תקבלו) לאותם כללים שכלל) יהודה אחי משמיה דשמואל.<br>איקלע רבנאי אחוה דרבי חייא בר אבא למזבן שומשמי ואמר: הכי אמר שמואל: עד ודיין מצטרפים.<br>אמר אמימר: כמה מעליא הא שמעתא! - אמר ליה רב אשי לאמימר: משום דקלסה אבוה דאימך (רמי בר חמא), את נמי מקלסת לה? כבר פרכה רבא.<br><br>דעת רבנאי בשם שמואל שווה בשני התלמודים.</small><br>• • •

Chapter 4



Halakhah 1

פרקים ד-ו מתארים את סדר הדין בדיני נפשות.<br>
<strong><big>משנה</big></strong><br>המשנה בהלכות א-ב מונה דבר אחד השווה בדיני ממונות ובדיני נפשות ועשרה דברים השונים ביניהם.
<b>אחד דיני ממונות ואחד דיני נפשות בדרישה ובחקירה</b> – בין דיני ממונות ובין דיני נפשות נידונים על פי דרישה וחקירה, שבית דין דורשים וחוקרים את העדים<b>, שנאמר: "מִשְׁפַּט אֶחָד יִהְיֶה לָכֶם"</b> (ויקרא כד,כב) – ויש ללמוד מן הכתוב שדיני ממונות ודיני נפשות שווים (שכן בכתוב שלפניו נזכרו דיני ממונות ודיני נפשות: "וּמַכֵּה בְהֵמָה יְשַׁלְּמֶנָּה וּמַכֵּה אָדָם יוּמָת"), וכמו שדיני נפשות בדרישה ובחקירה, שכתוב בדיני נפשות: "ודרשת וחקרת ושאלת היטב" (דברים יג,טו), כך גם דיני ממונות בדרישה ובחקירה (המונח "דרישה וחקירה" מיוסד על לשון המקרא בדברים יג,טו)<b>.</b>
<b>מה בין דיני ממונות לדיני נפשות?</b> – מה ההבדלים בין דיני ממונות לדיני נפשות?
<b>דיני ממונות בשלשה</b> – דיינים<b>, ודיני נפשות בעשרים ושלשה</b> – דיינים<b>.</b>
<b>דיני ממונות פותחין בין בזכות בין בחובה</b> – הדיינים, החוקרים את עדות העדים לאחר שנמצאו דבריהם מכוונים, מציעים דרכים ועילות בין לזכות את הנתבע ובין לחייבו<b>, ודיני נפשות פותחין בזכות</b> – של העומד בדין, <b>ואין פותחין בחובה</b> (פתיחה בחובת הנאשם מכוונת לאישורם של דברי העדים ובכך לחייב את הנאשם. פתיחה בזכות הנאשם מכוונת לסתירתם של דברי העדים ובכך לזכות את הנאשם. בדיני ממונות, שבהם זכותו של בעל דין אחד היא חובתו של בעל הדין השני, הדיינים פותחים (חוקרים את העדות) בין בזכות ובין בחובה. ראה "על 'פתח' ועל הפתיחה: עיון חדש", "היגיון ליונה", עמודים 78-79)<b>.</b>
<strong><big>תלמוד</big></strong><br><b>חקירת העדים בדיני ממונות</b><br>במשנה שנינו: <b>"אחד דיני ממונות</b> ואחד דיני נפשות בדרישה ובחקירה<b>".</b>
<b>אמר רבי יוחנן</b> (גדול אמוראי ארץ ישראל בדור השני)<b>: בשביל לחוס על ממון ישראל אמרו:</b> "<b>היאך אתה יודע שזה חייב לזה</b>" (משנה לעיל ג,ו) – הדרישה והחקירה בדיני ממונות פחותות מהדרישה והחקירה בדיני נפשות, משום שהצורך בדרישה ובחקירה בדיני ממונות הוא בשביל לחוס על ממונם של ישראל, שהדיינים צריכים לחקור את העדים המעידים שהנתבע חייב לתובע כדי שלא יחייבו הדיינים את הנתבע לשלם ממון שלא כדין על פי עדות שקר של העדים, ולשם כך די שהדיינים יבדקו כל אחד מהעדים איך הוא יודע שהנתבע חייב לתובע, כמו ששנינו במשנה לעיל ג,ו (אבל הצורך בדרישה ובחקירה בדיני נפשות הוא כדי שלא יוציאו הדיינים את הנידון להורג על פי עדות שקר של העדים, ולכן בדיני נפשות נדרשת חקירה מדוקדקת יותר של העדים מבדיני ממונות. - ביחס לדיני נפשות מתואר הליך חקירת העדים במפורט במשנה להלן ה,א. ברם ביחס לחקירת העדים בדיני ממונות לא מפורש מהי אותה דרישה וחקירה. רבי יוחנן מעמיד את הדרישה והחקירה בדיני ממונות לפי הנאמר במשנה לעיל ג,ו, אף שפשוטה של המשנה כאן הוא שהדרישה והחקירה בדיני ממונות שוות לדרישה ולחקירה בדיני נפשות)<b>.</b><br>
<b>רבי חייה בר בא</b> (אמורא ארץ ישראלי בדור השלישי) <b>בעא קומי</b> – שאל לפני <b>רבי יוסי</b> (רבי אסי, אמורא ארץ ישראלי בדור השלישי)<b>: היך עבדין עובדא?</b> – איך עושים מעשה? (איך פוסקים הלכה למעשה בעניין הדרישה והחקירה בדיני ממונות? האם הדרישה והחקירה בדיני ממונות שוות לדרישה ולחקירה בדיני נפשות כפשוטה של המשנה, או שמא הדרישה והחקירה בדיני ממונות פחותות מהדרישה ומהחקירה בדיני נפשות כדברי רבי יוחנן?)
<b>אמר ליה:</b> – אמר לו (רבי אסי): <b>כרבי יוחנן</b> – עושים מעשה כדברי רבי יוחנן<b>,</b> ומציעים את דברי רבי יוחנן: <b>דרבי יוחנן אמר: בשביל לחוס על ממון ישראל אמרו:</b> "<b>היאך אתה יודע שזה חייב לזה</b>"<b>.</b><br>
<b>זעיר בר חיננא</b> (זעירי, אמורא בדור השני) אמר <b>בשם רבי חנינה</b> (בר חמא, אמורא ארץ ישראלי בדור הראשון) <b>ורב יהודה</b> (מגדולי אמוראי בבל בדור השני)<b>. חד אמר:</b> – [חכם] אחד אומר: (צריך לומר: '<b>כתוב אחד אומר:</b>' - בעניין עיר הנידחת) <b>"וְדָרַשְׁתָּ וְחָקַרְתָּ וְשָׁאַלְתָּ הֵיטֵב"</b> (דברים יג,טו) – השופטים חייבים לחקור ולבדוק את הדבר בשאלות. הרי שיש צורך לדרוש ולחקור<b>, וחד אמר:</b> ו[חכם] אחד אומר: (צריך לומר: '<b>וכתוב אחד אומר:</b>' - בעניין השופטים) <b>"צֶדֶק צֶדֶק תִּרְדֹּף"</b> (דברים טז,כ) – השופטים חייבים להשתדל בכל כוחם להשיג את הצדק ולהגיע להחלטה צודקת. הרי שיש צורך בצדק בלי לדרוש ולחקור<b>. הא כיצד?</b> – איך יתיישבו שני הכתובים הסותרים הללו? <b>אם את</b> (אתה) <b>רואה הדין שיוצא לאמיתו - חקרֵיהו</b> (צריך לומר: '<b>צדקיהו</b>')<b>, ואם לאו - צדקֵיהו</b> (צריך לומר: '<b>חקריהו</b>'. - לפי הנוסח שלפנינו לא ברור מדוע בדין שיוצא לאמיתו יש לחקור ואילו בדין שאינו יוצא לאמיתו אין לחקור, ולכן יש להחליף את שתי המילים זו בזו) – אם נראה לדיינים על פי תחושותיהם שפסק הדין שיפסקו על סמך דברי העדים הוא פסק דין אמיתי וצודק - אין הם חייבים לחקור את העדים, אבל אם הם חשים שפסק הדין שיפסקו על סמך דברי העדים הוא פסק דין מרומה ובלתי צודק - הם חייבים לחקור היטב את העדים (משום שצוינו כאן שמות שני אמוראים, זעירי ורב יהודה, שובש הנוסח ל'חד אמר... וחד אמר...', שהוא הנוסח הרגיל להצעת דבריהם השונים של שני חכמים לאחר ציון שמותיהם. הנוסח המתוקן שהצעתי מתאשר מדברים רבה. ב"שערי תורת ארץ ישראל" הגיה באופן דומה, וכן ב"זהב הארץ". - מימרה זו עוסקת בדיני ממונות, אף שהפסוק "ודרשת וחקרת ושאלת היטב" נאמר בדיני נפשות)<b>.</b>
ומספרים (לסיפור זה מקבילה בירושלמי סנהדרין ג,ו): <b>רב הונא</b> (גדול אמוראי בבל בדור השני)<b>, כד הוה חמי שהדין</b> (צריך לומר כמו במקבילה: 'שהדו') <b>מכוונה הוה חקר</b> – רב הונא (שהיה דיין), כאשר היה רואה את העדות (של העדים) מכוונת (מותאמת, שאמרו עדותם באותו לשון), היה חוקר (בוחן ובודק את העדים, משום שהיה חושד שמא העדים שקרנים ונדברו ביניהם ולכן עדותם מכוונת)<b>, וכד הוה חמי הכין והכין הוה מכוון</b> – וכאשר היה רואה (את העדות) כך וכך (שעד אחד אומר בלשון אחת ועד אחר אומר בלשון אחרת, אף שהם באותה כוונה), היה מכוון (מתאים את עדותם, מדקדק שעדותם מדוייקת, ולא היה חוקר אותם)<b>.</b><br><br><small>ב<b>בבלי סנהדרין</b> לב,א-ב אמרו: ודיני ממונות מי בעינן דרישה וחקירה? ורמינהי...<br>אמר רבי חנינא: דבר תורה - אחד דיני ממונות ואחד דיני נפשות בדרישה ובחקירה, שנאמר: "משפט אחד יהיה לכם", ומה טעם אמרו: דיני ממונות לא בעינן דרישה וחקירה? כדי שלא תנעול דלת בפני לווים (שאם יבדקו כל עדי ממון בדרישה וחקירה, יהא קל למצוא סתירה כלשהי בעדות, ולא יוכלו המלווים לגבות ממונם, ולכן לא ירצו להלוות)...<br>רב פפא אמר: ...כאן (ששנינו שצריך דרישה וחקירה של העדים בדיני ממונות) - בדין מרומה (כשנראה לדיין שהדין מרומה), כאן (ששנינו שאין צריך דרישה וחקירה) - בדין שאינו מרומה, כדריש לקיש. דריש לקיש רמי: כתיב: "בצדק תשפוט עמיתך" (ויקרא יט,טו), וכתיב: "צדק צדק תרדוף" (דברים טז,כ) (משמע שלא די בשיפוט בצדק בלבד אלא יש צורך ברדיפה וחיפוש וחקירה אחר הצדק), הא כיצד? כאן - בדין מרומה, כאן - בדין שאין מרומה.<br><br>בירושלמי אמר רבי יוחנן שבדיני ממונות צריך דרישה וחקירה כדי שלא להפסיד את הנתבע. ואילו בבבלי אמר רבי חנינא שבדיני ממונות אין צריך דרישה וחקירה כדי שלא להפסיד את התובע, ועל ידי כך למנוע מצב שינעלו מלווים את דלתות בתיהם בפני לווים.<br>המימרה של ריש לקיש בבבלי דומה מאוד בצורתה ובמיליה למימרה של רבי חנינה בירושלמי.<br>יש שוני בין הבבלי והירושלמי באחד משני הכתובים הסותרים.<br>המשמע של הכתוב "צדק צדק תרדוף" בבבלי הפוך ממשמעו בירושלמי.<br><br>ב<b>דברים רבה</b> ה,ו נאמר: אמר רבי חנינא: כתוב אחד אומר: "ושפטתם צדק" (דברים א,טז), וכתוב אחד אומר: "ודרשת וחקרת ושאלת היטב" (דברים יג,טו). היאך? אם ראית את הדין מרומה - חקרהו, ואם ראית את הדין יוצא לאמיתו - צדקהו.<br><br>יש שוני בין דברים רבה והירושלמי באחד משני הכתובים הסותרים.</small><br>
במדרש נמסרה המימרה בשם רבי חנינא. רבי חנינא נזכר אף בירושלמי, אמנם רק כחוליה בשלשלת המסורת. על יד רבי חנינא וזעיר בר חיננא נזכר כאן אף רב יהודה, ובצורה כזאת כאילו לא שני כתובים אלא שני בני אדם אומרים אחד כך ואחד כך, וזאת בוודאי בטעות בולטת. ונראה, שרק על פי טעות זו, שהיו כאן שני אמוראים שמסרו דרשה זו, נוסף שמו של רב יהודה, כחבר אל בעל המימרה העיקרית ("הלשון והספר - כרך האמונות והדעות", עמוד 294).<br>• • •
<b>פתיחה בזכות בדיני נפשות</b><br>במשנה שנינו: "ודיני נפשות פותחין בזכות ואין פותחין בחובה".
שואלים: <b>כיצד פותחין לזכות?</b> – אילו דברים שהם לזכותו של הנידון מציעים הדיינים החוקרים את עדות העדים בדיני נפשות? (הפתיחה נערכת לאחר שהדיינים בדקו וחקרו את העדים ונמצאו דבריהם מכוונים ולפני שהדיינים נושאים ונותנים בדין. מטרתה של הפתיחה בזכות היא להביא לידי הכחשת העדות או לידי ביטולה. ראה "על 'פתח' ועל הפתיחה: עיון חדש", "היגיון ליונה", עמודים 78-79)
ומשיבים: <b>אומרין</b> – הדיינים (במקרה של עדות על אדם שהרג את חברו)<b>:</b> "<b>איפשר שזה הרג את הנפש?!</b>" (בתמיהה) – וכי ייתכן שהנידון הזה הרג אדם כפי שהעדים מעידים?! (הדיין האומר כך מוסיף טיעון משפטי לזכות הנידון. - נראה שצריך להוסיף: "<b>ויש עדים להזימן?</b>" – האם יש עדים שמזימים את העדים שהעידו שהנידון הרג את הנפש? - דיין אחד פותח בזכות באומרו את המשפט הראשון, ודיין שני מסייעו באומרו את המשפט השני. - כך יש להוסיף כאן לפי הברייתא המובאת להלן בדברי רבי יוסי לפי הגהתנו)<br>
<b>אמר רבי יוסי</b> (מגדולי אמוראי ארץ ישראל בדור הרביעי)<b>: אין כיני</b> (צריך לומר: '<b>והתני:</b>' – והרי [התנא] שונה:) <b>אמר אחד מן העדים: יש לי ללמד עליו זכות, ובא חבירו וסייעו</b> (נראה שהמשפט 'אמר אחד מן העדים...' הוא אשגרה בטעות מהירושלמי להלן ה,ה, וכאן צריך לומר כמו בתוספתא: <b>הגדול שבדיינים פותח בזכות וחבירו מסייעו</b> – דיין אחר מסייע את הגדול שבדיינים, וגם הוא פותח בזכותו של הנידון)<b>!</b> - ויש לתמוה: <b>ויש כאן סיוע?!</b> (בתמיהה) – האם בדברי הדיין השני יש רק סיוע לגדול שבדיינים בפתיחת זכות לנידון? <b>אם אומר את כן</b> – אם תאמר, שהדיין השני מסייע לחבירו באומרו: "ויש עדים להזימם?"<b>, לא נמצאת</b> (צריך לומר: '<b>לא נמצא</b>') <b>חב לדיינים</b> (צריך לומר: '<b>לעדים</b>')<b>?!</b> (בתמיהה) – הרי הדיין השני גם גורם בדבריו חובה לעדים, כי אם יבואו עדים ויזימום - יחויבו העדים הראשונים בעונש מיתה כדין עדים זוממים! וכי ראוי לפתוח בזכותו של זה שהיא חובתו של זה?! - <b>אלא</b> – הדיין השני אומר<b>:</b> "<b>ויש עדים לשַׁקְּרָן?</b>" – האם יש עדים שמכחישים את העדים שהעידו שהנידון הרג את הנפש? (בכך אינו גורם בדבריו חובה לעדים, כי אם יבואו עדים ויכחישום - לא יחויבו העדים הראשונים בעונש. כך אומר הדיין השני המסייע לגדול שבדיינים, ואינו אומר: "ויש עדים להזימם?". - 'לשקרן' פירושו: להכחישן. לשון דומה יש בירושלמי מכות א,א: 'עדים שנשתקרו (הוכחשו) וחזרו ונזדממו (הוזמו)'. - גם ב"שערי תורת ארץ ישראל" הגיה קטע קשה זה, וכמה מהגהותינו הן כהגהותיו)<br>
הרי הנוסח המוצע של הקטע לפי הגהותינו:
<b>כיצד פותחין בזכות? - אומרין: איפשר שזה הרג את הנפש?! ויש עדים להזימן? - אמר רבי יוסי: והתני: הגדול שבדיינים פותח בזכות וחבירו מסייעו! ויש כאן סיוע?! אם אומר את כן, לא נמצא חב לעדים?! אלא: ויש עדים לשקרן?</b><br><br><small>ב<b>תוספתא סנהדרין</b> ט,א שנו: נמצאת עדותם (של העדים) מכוונת, הגדול שבדיינים פותח בזכות וחבירו מסייעו.<br><br>ב<b>בבלי סנהדרין</b> לב,ב אמרו: "דיני ממונות פותחים בזכות". - היכי אמרינן להו?<br>אמר רב יהודה: הכי אמרינן להו (הדיינים אומרים לעדים): מי יימר כדקא אמריתו?<br>..אמר עולא: אמרינן ליה הכי (הדיינים שואלים את הנידון): יש לך עדים להזימם? - אמר ליה רבה: וכי פותחים בזכותו של זה (הנידון) שהיא חובתו של זה (העדים)?...<br>אלא אמר רבה: אמרינן ליה הכי (לנידון): יש לך עדים להכחישם?<br>רב כהנא אמר: (אומרים לעדים:) מדבריכם נזדכה פלוני (מתוך דברי העדים יצא שפלוני זכאי).<br>אביי ורבא דאמרי תרווייהו: אמרינן ליה (לנידון): אי לא קטלת - לא תדחל.<br>רב אשי אמר: (מכריזים:) כל מי שיודע לו זכות יבוא וילמד.<br><br>ההצעות של האמוראים הן פניות של הדיינים למשתתפים במשפט: לעדים, לנאשם או לציבור.<br>האמירה לפי רב יהודה בבבלי היא האמירה "איפשר שזה הרג את הנפש?!" בירושלמי.<br>האמירה לפי עולא בבבלי היא האמירה "ויש עדים להזימן?" בירושלמי לפי הגהתנו.<br>תמיהת רבה על עולא בבבלי היא תמיהת רבי יוסי בירושלמי.<br>האמירה לפי רבה בבבלי היא האמירה "ויש עדים לשקרן?" בירושלמי.<br>נראה שלאמירות לפי רב יהודה ולפי רב כהנא נוספים טיעונים משפטיים לזכות הנידון. לעומת זאת, האמירות לפי אביי ורבא ולפי רב אשי הן טקסיות בלבד.</small>
<b>אמר רבי יוחנן</b> (גדול אמוראי ארץ ישראל בדור השני)<b>: כל שאינו יודע לדון את השרץ לטהרו ולטמאו</b> מ<b>מאה פעמים</b> (צריך לומר: '<b>ט</b>עמים') – מי שאינו יודע לומר על שרץ טמא מאה טעמים של טהרה כדי לטהרו, ועל שרץ טהור מאה טעמים של טומאה כדי לטמאו, שאינו בעל יכולת פיקחות ופלפול<b>, אין יכול לפתוח בזכות</b> – של הנאשם בדיני נפשות. הדרישה הזו של רבי יוחנן מתבקשת מן הדיין האמור לחקור את העדים המאשימים, בניסיון לסתור או לבטל את עדותם<b>.</b>
ושואלים: <b>כיצד דנין</b> את <b>השרץ</b> – לטהרו ולטמאו<b>?</b>
ומשיבים: <b>אמר רבי ינאי</b> (אמורא ארץ ישראלי בדור הראשון)<b>: מה אם הנחש שממית</b> – אדם ובהמה, ומרבה על ידי כך טומאה, שהרי מת מטמא אחרים, <b>-</b> הרי הוא <b>טהור</b> – נבלתו טהורה מלטמא, שהרי אינו משמונה השרצים המטמאים הכתובים בתורה<b>, עכבר</b> – שהוא משמונה השרצים המטמאים הכתובים בתורה, <b>שאין ממית</b> – ואין מרבה טומאה, <b>- אינו דין</b> – כלום אינו קול וחומר, <b>להיות</b> (צריך לומר כסגנון הרגיל: '<b>שיהא</b>') <b>טהור</b> – שתהיה נבלתו טהורה<b>?!</b> (בתמיהה) – כך דנים לטהר שרץ טמא. <b>או חילוף</b> (היפוך הדברים) – אפשר לדון בצורה הפוכה מזו שהוצעה לפני כן<b>. עכבר שאין ממית</b> – ואין מרבה טומאה, <b>-</b> הרי הוא <b>טמא, נחש שממית</b> – ומרבה טומאה, <b>- אינו דין</b> – כלום אינו קול וחומר, <b>להיות</b> (צריך לומר כמו בקטע גניזה: '<b>שיהא</b>') <b>טמא</b> – שתהיה נבלתו טמאה<b>?!</b> (בתמיהה) – כך דנים לטמא שרץ טהור.
ומציעים קושיה כדי לפרוך את הדעה המופיעה לפני כן: <b>התיב</b> – השיב (הקשה) <b>רבי פינחס</b> (אמורא ארץ ישראלי בדור הרביעי)<b>: הרי עקרב ממית</b> – ומרבה טומאה<b>, והרי הוא טהור</b> – נבלתו טהורה מלטמא<b>!</b> – הרי שאין טומאת השרץ תלויה במה שהוא ממית, ולכן אין לדון על פי קול וחומר לטמא נחש שהוא ממית!
ומציעים בתגובה לקושיה ברייתא המכריעה בנוגע לעניין: <b>אשכח תני אמר:</b> – נמצא [תנא ש]שונה [ו]אומר: <b>הוא נחש, הוא עקרב</b> – זו הצעת ניסוח אחר של ברייתא, שדנה לטמא נחש ועקרב כאחד מקול וחומר מעכבר. הרי שאין מקום לקושיה שהציע רבי פינחס, שעקרב יוכיח שאין ללמוד נחש מעכבר בקול וחומר, שכן לפי ברייתא זו גם עקרב למד מעכבר באותו קול וחומר ולא רק נחש<b>.</b>
<b>אמר רבי []: תלמיד וותיק</b> (חריף ומפולפל) <b>היה</b> לו <b>לרבי [], והיה מטהר את השרץ ומטמאו</b> מ<b>מאה פעמים</b> (צריך לומר: '<b>ט</b>עמים') – היה אומר על השרץ המת גם מאה טעמים של טומאה וגם מאה טעמים של טהרה, טעם והיפוכו (בנוסח המסירה שלפנינו יש חיסרון ואין לדעת מי בעל המימרה ומי רבו של התלמיד. לפי מקורות דומים המובאים להלן, בעל המימרה הוא רבי יוחנן, הרב הוא רבי עקיבא והתלמיד הוא רבי מאיר, או שהרב הוא רבי מאיר והתלמיד הוא סומכוס)<b>.</b>
ומעירים: <b>אמרין:</b> – אומרים (חכמי בית המדרש): <b>ההוא תלמידא לא הוה ידע מורייה</b> – התלמיד ההוא (שהיה מטהר את השרץ ומטמאו ממאה טעמים) לא היה יודע להורות (לפסוק הלכה, משום שהיתה לו יכולת הפלפול אבל לא היתה לו הבקיאות הנדרשת להוראת הלכה)<b>.</b><br><br><small>ההערה בירושלמי על התלמיד שהיה מטהר את השרץ ומטמאו ממאה טעמים משקפת את העובדה שחכמי ארץ ישראל העדיפו את הבקיאות וידיעת המסורות וזכירת השמועות על הפלפול החריף והסברה המחודדת. יכולת הפיקחות והפלפול הנדרשת בבית הדין היא מלבד הבקיאות הנדרשת לפסיקת דין.</small><br>
<b>אמר רבי יעקב בר דסאיי</b> (אמורא ארץ ישראלי בדור הרביעי)<b>: ההוא תלמידא קטוע</b> (צריך לומר כמו בקטע גניזה: '<b>קטע</b>') <b>מטורא דסיני הוה</b> – התלמיד ההוא חתיכה (חתיכת אבן) מהר סיני היה (המאמר בא ללמד זכות על התלמיד, לשבח ולא לגנאי ("לשונות סופרים", "יובל שי", עמוד 301))<b>.</b><br><br><small>ב<b>בבלי עירובין</b> יג,ב אמרו: אמר רבי אבהו אמר רבי יוחנן: תלמיד אחד היה לו לרבי מאיר וסומכוס שמו, שהיה אומר על כל דבר ודבר של טומאה ארבעים ושמונה טעמי טהרה, ועל כל דבר ודבר של טהרה ארבעים ושמונה טעמי טומאה.<br>תנא: תלמיד ותיק היה ביבנה שהיה מטהר את השרץ ממאה וחמישים טעמים. - אמר רבינא: אני אדון ואטהרנו: ומה נחש שממית ומרבה טומאה - טהור, שרץ שאין ממית ואינו מרבה טומאה - לא כל שכן?! - ולא היא (אין זה קול וחומר, כי אפשר לפרוך אותו), התם מעשה קוץ בעלמא קעביד (קוץ, אף שהוא פוצע ועלול להמית, אינו טמא בשל כך. ואף הנחש כן. ולכן נדחה קול וחומר זה).<br>וב<b>בבלי סנהדרין</b> יז,א-ב אמרו: אמר רב יהודה אמר רב: אין מושיבים בסנהדרין אלא מי שיודע לטהר את השרץ מן התורה (רק חכם חריף ומפולפל שיכול להוכיח שהשרץ טהור אף שבתורה נאמר במפורש שהוא טמא, ראוי להיות בסנהדרין). - אמר רבינא: אני אדון ואטהרנו: ומה נחש שממית ומרבה טומאה - טהור, שרץ שאינו ממית ואינו מרבה טומאה - אינו דין שיהא טהור?! - ולא היא, התם מעשה קוץ בעלמא הוא.<br><br>בבבלי אמרו שמי שיודע לטהר את השרץ מושיבים אותו בסנהדרין, ובירושלמי אמרו שמי שאינו יודע לדון את השרץ לטמאו ולטהרו אינו יכול לפתוח בזכות. והדברים שווים, משום שכל הדיינים היושבים בסנהדרין נדרשים להיות יכולים לפתוח בזכות, שכן לא רק הגדול שבדיינים פותח בזכות אלא גם חבריו מסייעים אותו.<br>רבינא בבבלי דן וטיהר שרץ טמא, ורבי ינאי בירושלמי דן וטיהר שרץ טמא וטימא שרץ טהור. ואולי 'רבינא' בבבלי הוא שיבוש של 'רבי ינאי'.<br><br>ב<b>פסיקתא רבתי</b> פסקה כא נאמר: אמר רבי אבהו בשם רבי יוחנן: תלמיד ותיק היה לו לרבי עקיבא, והיה יודע לדרוש את התורה בארבעים ותשע פנים טמא ובארבעים ותשע פנים טהור, שלא מאותו הטעם. - אמרין: ההוא תלמיד קטע מן טורא דסיני הוה.<br>וב<b>מדרש תהילים</b> יב,ד נאמר: רבי אבהו בשם רבי יונתן (צריך לומר כמו בכל מקום: רבי יוחנן) אמר: תלמיד היה לו לרבי עקיבא, ורבי מאיר שמו, והיה מטהר את השרץ מן התורה בארבעים ותשע פנים ומטמאו בארבעים ותשע פנים. - וכן תני רבי חייה: תלמיד אחד היה לו לרבי מאיר, וסומכוס שמו, והיה מטהר את השרץ מן התורה בארבעים ותשע פנים ומטמאו בארבעים ותשע פנים.<br><br>בבבלי: 'טעמים', וכן בירושלמי לפי הגהתנו. ובמדרשי האגדה: 'פנים' (כמו בסוגיה הבאה).<br>מספרים שונים של טעמים ופנים יש במקורות השונים לגבי התלמידים שהיו מטהרים ומטמאים.</small><br>• • •

Halakhah 2

<b>דיני ממונות מטים על פי אחד בין לזכות בין לחובה</b> – מכריעים את הדין אחרי רבים על פי דיין אחד, אפילו אין הם רוב אלא בדיין אחד, כגון שניים אומרים: "זכאי" ואחד אומר: "חייב", וכן להפך<b>, ודיני נפשות מטים על פי אחד לזכות ועל פי שנים לחובה</b> – כשהמחייבים יתרים על המזכים לפחות בשני דיינים, מכריעים לחובה<b>.</b>
<b>הטייה על פי רוב דעות בהלכות התורה</b><br>במשנה שנינו: <b>"דיני ממונות מטין</b> על פי אחד בין לזכות בין לחובה<b>" כול'.</b>
<b>אמר רבי ינאי</b> (אמורא ארץ ישראלי בדור הראשון)<b>: אִילּוּ ניתנה התורה חתוכה</b> (פסוקה, מוחלטת, קבועה) – שהיו בתורה הלכות פסוקות<b>, לא היתה לרגל עמידה</b> – לא היה מורה ההוראה יכול להורות, שאם היה טועה באיזה דין לא היה יכול להשיב, אבל עתה שלא ניתנה התורה חתוכה, יוכל לתרץ את דבריו ולמצוא להם סיוע, שבכל דין יש דעות הרבה, אלה מטמאים ואלה מטהרים, אלה אוסרים ואלה מתירים (על פי פסיקתא רבתי)<b>.</b>
ומציעים פסוק ודרשתו: <b>מה טעם?</b> – מה הטעם? (מה המקור בכתוב לדבר זה?) <b>"וַיְדַבֵּר י'י אֶל מֹשֶׁה</b> לֵּאמֹר<b>"</b> – כל דיבור שהיה ה' אומר למשה היה אומר פנים לכאן ולכאן (על פי מדרש תהילים. - דרשו מילת "לאמור", שבכל דיבור היה אומר פנים לכאן ולכאן), <b>- אמר לפניו</b> – משה<b>: רבונו של</b> ה<b>עולם</b> (בהבאת הירושלמי בר"ח: 'רבון כל העולמים') – קריאת פנייה אל ה'<b>, הודיעיני היאך היא ההלכה</b> – שכן אי אפשר לדעת את ההלכה כשהתורה אינה חתוכה והיא נדרשת פנים לכאן ולכאן<b>. אמר לו</b> – ה' למשה<b>: "אַחֲרֵי רַבִּים לְהַטֹּת"</b> (שמות כג,ב) <b>- רבו המזכין - ז</b>י<b>כו</b> (בהבאת הירושלמי בר"ח: 'זכאי')<b>, רבו המחייבין - חייבו</b> (בהבאת הירושלמי בר"ח: 'חייב') – החכמים יכריעו את ההלכה בכל דבר על פי רוב דעות (לפי המקבילות במדרשי האגדה, המאמר הזה מסתיים כאן והמילים שבהמשך אינן מן המאמר הזה. גם מקטע גניזה מקוטע נראה שהמילים שבהמשך אינן מן המאמר הזה)<b>.</b><br>
<b>[] כדי שתהא התורה נדרשת ארבעים ותשע פנים טמא וארבעים ותשע פנים טהור.</b> (במסירה שלפנינו ובקטע גניזה חסרים שמו של בעל המאמר הזה וכן תחילתו של המאמר הזה, ואין בידינו להשלים את החסר)<br>
<b>[רבי בא בר מריה</b> (אמורא ארץ ישראלי בדור השלישי והרביעי) <b>בשם רבי יצחק</b> (נפחא, אמורא ארץ ישראלי בדור השני והשלישי)<b>: נתן לו הקב"ה למשה את התורה ארבעים ותשע פנים טהור וארבעים ותשע פנים טמא,] מִינְיָין "וְדִגְלוֹ"</b> (שיר השירים ב,ד) – מניינה (הגימטריה) של המילה "ודגלו" ארבעים ותשע (פסוק זה בשיר השירים "הֱבִיאַנִי אֶל בֵּית הַיָּיִן וְדִגְלוֹ עָלַי אַהֲבָה" נדרש על מתן התורה בסיני. - המוסגר הושלם על פי הבאת הירושלמי ברב ניסים גאון (בבלי עירובין יג,ב). השלמה זו מתאשרת מקטע גניזה מקוטע: "...תהא התורה נדרשת... ...תשע פנים טהור (סוף המאמר הקודם). <b>ר' ... ...תורה ארב...</b> (תחילת המאמר הזה)". השלמת החסר בקטע הגניזה שנעשתה ב"גנזי הירושלמי" עמוד 577 אינה נראית לנו. במסירה שלפנינו נשמטה תחילתו של המאמר הזה בשל שוויון של סוף המאמר הקודם ותחילת המאמר הזה)<b>.</b>
<b>וכן הוא</b> – הפסוק, <b>אומר: "אִמְרוֹת י'י אֲמָרוֹת טְהֹרוֹת</b>, <b>כֶּסֶף צָרוּף בַּעֲלִיל לָאָרֶץ</b>, <b>מְזֻקָּק שִׁבְעָתָיִם"</b> (תהילים יב,ז) – יש לדרוש "אמרות" על הפנים הרבות שהתורה נדרשת ("העמק דבר", ויקרא א,א), ו"אמרות ה'" הן הפנים הנדרשות לטמא ו"אמרות טהורות" הן הפנים הנדרשות לטהר, והפנים האלה מצרפים ומזקקים את התורה. ויש לדרוש "שבעתיים" על מניין ארבעים ותשע הפנים, ש"שבעתיים" הרי הן שבע פעמים שבע, שהן ארבעים ותשע<b>, ואומר</b> – הפסוק<b>: "</b>הֱבִיאַנִי הַמֶּלֶךְ חֲדָרָיו, נָגִילָה וְנִשְׂמְחָה בָּךְ, נַזְכִּירָה דֹדֶיךָ מִיַּיִן, <b>מֵישָׁרִים אֲהֵבוּךָ"</b> (שיר השירים א,ד) – גם פסוק זה נדרש על מתן התורה (לא נמצאת דרשה על פסוק זה שמתאימה לאמור במאמר הזה, ולכן אין לנו אלא לשער מה דרשו כאן מפסוק זה. אפשר שדרשו "מישרים" על התורה (לפי מדרש שיר השירים זוטא א,א, "מישרים" הוא אחד משבעים שמות שקרא שלמה לתורה), ומלשון רבים של מילה זו דרשו שיש לתורה פנים רבות לכאן ולכאן. - מניין הפנים יחד שבהם נדרשת התורה הוא תשעים ושמונה, כמניין המילה "נגילה" שבפסוק זה)<b>.</b><br><br><small>ב<b>פסיקתא רבתי</b> פסקה כא נאמר: אמר רבי תנחום בן חנילאי: אילו ניתנה תורה חתוכה, לא היתה עמידת רגל למורה שיורה, שאם טימא - יש מטמאים כיוצא בו, ואם טיהר - יש מטהרים כיוצא בו.<br>אמר רבי ינאי: תורה שנתן הקב"ה למשה נתנה לו ארבעים ותשע פנים טהור וארבעים ותשע פנים טמא, מניין "ודגלו" (שיר השירים ב,ד). אמר לו: היך עבידה? אמר לו: רבו המטמאים - טמא, רבו המטהרים - טהור.<br>וב<b>פסיקתא רבתי</b> פסקה יד נאמר: אמר רבי יוחנן (צריך לומר: יודן) בן פזי: מהו "מזוקק שבעתיים" (תהילים יב,ז)? שהתורה נדרשת ארבעים ותשע פנים.<br>וב<b>מדרש תהילים</b> יב,ד נאמר: אמר רבי ינאי: לא ניתנו דברי תורה חתוכים, אלא על כל דיבור שהיה אומר הקב"ה למשה היה אומר ארבעים ותשע פנים טהור וארבעים ותשע פנים טמא. אמר לפניו: ריבונו של עולם, עד מתיי נעמוד על בירורו של דבר? אמר לו: "אחרי רבים להטות" - רבו המטמאים - טמא, רבו המטהרים - טהור.<br><br>בירושלמי הביאו את מאמרי האגדה בעניין הטעמים לטמא ולטהר את השרץ בקשר לדברי המשנה "פותחים בזכות" (הסוגיה הקודמת), ואת מאמרי האגדה בעניין הפנים לטמא ולטהר שהתורה נדרשת בקשר לדברי המשנה "מטים על פי אחד" (הסוגיה הזו). בפסיקתא רבתי (פסקה כא) ובמדרש תהילים הובאו מאמרי האגדה הללו בזה אחר זה ללא כל קשר למשנה.<br><br>ב<b>שיר השירים רבה</b> ב [ד] א נאמר: "הֱבִיאַנִי אֶל בֵּית הַיָּיִן" - רבי אבא בר מרייה בשם רבי יצחק: אמרה כנסת ישראל: הביאני הקב"ה למרתף גדול של יין, זה סיני (מקומה של תורה, שנמשלה ליין), ונתן לי משם את התורה שנדרשת בארבעים ותשע פנים טהור ובארבעים ותשע פנים טמא, מניין "ודגלו", ומאהבה גדולה קיבלתי אותה, שנאמר: "וְדִגְלוֹ עָלַי אַהֲבָה".<br><br>המאמר של רבי אבא בר מרייה בשם רבי יצחק במדרש שיר השירים רבה הוא מאמרו בירושלמי שהשלמנו.</small><br>• • •

Halakhah 3

<b>דיני ממונות מחזירין בין לזכות בין לחובה</b> – בית דין מבטלים את פסק הדין ודנים שוב בדבר גם אם חייבו את הזכאי ואחר כך מצאו לו זכות וגם אם זיכו את החייב ואחר כך מצאו לו חובה<b>, ודיני נפשות מחזירין לזכות ואין מחזירין לחובה</b> – אם חייבו את הזכאי ואחר כך מצאו לו זכות - מבטלים את פסק הדין ודנים שוב בדבר, אבל לא אם זיכו את החייב ואחר כך מצאו לו חובה<b>.</b>
<b>החזרה לזכות ולחובה בדיני נפשות</b><br>במשנה שנינו: <b>"דיני ממונות מחזירין בין לזכות בין לחובה</b>, ודיני נפשות מחזירין לזכות ואין מחזירין לחובה<b>".</b>
כתוב בשמות כג,ז: "וְנָקִי וְצַדִּיק אַל תַּהֲרֹג, כִּי לֹא אַצְדִּיק רָשָׁע" - אסור לשופטים להרוג אדם שהוא נקי מפשע וצדיק, כי ה' לא יצדיק את השופט הרשע ההורג את הצדיק.
מביאים מדרש הלכה (בעניין דיני נפשות): <b>הרי שיצא</b> – הנידון, <b>מבית דין זכאי</b> – שבית הדין פסקו שהוא זכאי, <b>ומצאו לו חובה</b> – ואחר כך מצאו הדיינים שהנידון חייב, שבא אחד ואמר שיש בידו ללמד עליו חובה<b>, שומע אני שיחזירוהו</b> – לומד אני שהכתוב אמר שיחזירו אותו לבית דין כדי שיעיינו בדינו<b>! תלמוד לומר</b> (הכתוב מלמד לומר)<b>: "וְצַדִּיק אַל תַּהֲרֹג"</b> (שמות כג,ז) – לפי הדרשה, "צדיק" הוא מי שיצא מבית הדין זכאי, ואף על פי שיש מי שמבקש לחייבו, אין מחזירים אותו לבית הדין, שאין מחזירים לחובה<b>.</b>
<b>הרי שיצא מבית דין חייב</b> – שבית הדין פסקו שהוא חייב, <b>ומצאו לו זכות</b> – ואחר כך מצאו הדיינים שהנידון זכאי, שבא אחד ואמר שיש בידו ללמד עליו זכות<b>, שומע אני שלא יחזירוהו</b> – לומד אני שהכתוב אמר שלא יחזירו אותו לבית דין כדי שיעיינו בדינו<b>! תלמוד לומר: "וְנָקִי אַל תַּהֲרֹג"</b> (שמות כג,ז) – לפי הדרשה, "נקי" הוא מי שיש מי שמבקש לנקותו ולטהרו מעוון, ואף על פי שיצא מבית הדין חייב, מחזירים אותו לבית הדין, שמחזירים לזכות<b>.</b>
<b>יכול אם צדק בדינך</b> (צריך לומר: '<b>בבית דינך</b>') – אולי יעלה על דעתך, שאם יצא הנידון מבית הדין זכאי ומצאו לו חובה, שאין מחזירים אותו לבית הדין<b>, יצדק בדיני</b> (צריך לומר: '<b>בבית דינו</b>', כמו בקטע גניזה) – ייצא זכאי גם מבית דינו של ה'<b>! תלמוד לומר</b> (הכתוב מלמד לומר)<b>: "כִּי לֹא אַצְדִּיק רָשָׁע"</b> (שמות כג,ז) – ה' לא יוציא רשע, שוודאי עשה את המעשה, זכאי, אלא יביא עליו את עונשו המגיע לו (המשפט 'יכול אם צדק בבית דינך' מוסב על 'הרי שיצא מבית דין זכאי', ולכן יש להפוך את סדר המשפטים הקודמים, כמו שהוא במכילתא)<b>.</b><br>
<b>אמר רבי יצחק</b> (נפחא, אמורא ארץ ישראלי בדור השני והשלישי)<b>: אמר לי רבי יוסי</b> (כך הוא גם בקטע גניזה, אבל נראה שצריך לומר: 'רבי <b>יוחנן</b>', וכן הגיה ב"שערי תורת ארץ ישראל". השאלה להלן, ששאל רבי אמי את רבי יוחנן על נואף ונואפת שנזדכה אחד מהם בטעות, קשורה למימרה זו, ולכן בהכרח שבעל מימרה זו הוא רבי יוחנן ולא רבי יוסי שהיה שני דורות אחרי רבי יוחנן. כמו כן, רבי יוחנן רגיל לומר 'לא שנייא')<b>: לא שנייא</b> – לא שונה [הדבר], <b>אלא אפילו נזדכה בטעות - מחזירין</b> (צריך לומר: '<b>אין</b> מחזירים', וכן הגיה ב"מראה הפנים") <b>אותו</b> – לא רק במקרה שזיכה בית הדין את הנידון ומצאו לו חובה, הדין הוא שאין מחזירים לחובה, אלא אפילו במקרה שזיכה בית הדין את הנידון ונתברר לבית הדין שטעו, הדין הוא שאין מחזירים לחובה, שאין הבדל בין דינם של המקרים, אף על פי שלכאורה היה מקום לחשוב שדינם שונה<b>.</b>
<b>("דיני ממונות הכל מלמדין זכות וחובה" כול'.)</b> (זו פסקה מהמשנה ואין לגרוס אותה, כי האמור כאן הוא המשך הסוגיה שלפני כן. - בנוסח המקורי של הירושלמי לא היו פסקאות מהמשניות. העדר פסקאות בירושלמי והכנסתן שלא במקומן גרמו לבלבולים לא מעטים ("תלמוד ירושלמי", מהדורת האקדמיה ללשון העברית, מבוא, עמוד לא והערה 208))
<b>רבי מי</b> (רבי אמי - אמורא ארץ ישראלי בדור השלישי) <b>בעא קומי</b> – שאל לפני <b>רבי יוחנן</b> (גדול אמוראי ארץ ישראל בדור השני)<b>: אפילו נואף ונואפת?</b> – אם טעה בית הדין בדינו של אחד מהם וזיכהו בטעות, האם אפילו במקרה זה אין מחזירים לחובה? והרי בנואף ונואפת אין לחייב אחד מהם ולזכות את האחר! <b>אמר ליה:</b> – אמר לו (רבי יוחנן): <b>איתקלף</b> (בקטע גניזה: 'אקלף') <b>מרקועך</b> – התקלף (נתלש ונפל) טלאך (טלאי - חתיכת אריג לתיקון קרע בבגד. כלומר, נגלו מערומיך, נתגלתה אפסותך. - לפי הבבלי השיב רבי יוחנן שבמקרה זה מחזירים לחובה. - בירושלמי מעשר שני ד,יב ובאיכה רבה א,יד יש המילה 'מרקעה' (טלאי) בצורת רבים 'מרקען')<b>.</b><br><br><small>ב<b>מכילתא דרבי ישמעאל</b> מסכתא דכספא פרשה כ נאמר: "ונקי אל תהרוג" - הרי שיצא מבית דין חייב ואחר כך מצאו לו זכות, שומע אני יהא חייב! תלמוד לומר: "ונקי אל תהרוג".<br>"וצדיק אל תהרוג" - הרי שיצא מבית דין זכאי ואחר כך מצאו לו חובה, שומע אני יהא חייב! תלמוד לומר: "וצדיק אל תהרוג". - יכול כשם שיצא מבית דינך זכאי, כך יצא מבית דיני! תלמוד לומר: "כי לא אצדיק רשע".<br><br>ב<b>ספרי דברים</b> פסקה קמד נאמר: מניין יצא מבית דין זכיי אין מחזירים אותו לחובה? תלמוד לומר: "צדק צדק תרדוף". יצא חייב - מניין שמחזירים אותו לזכות? שנאמר: "צדק צדק תרדוף".<br><br>ב<b>בבלי סנהדרין</b> לג,ב אמרו: תנו רבנן: מניין ליוצא מבית דין חייב ואמר אחד: "יש לי ללמד עליו זכות", מניין שמחזירים אותו? - תלמוד לומר: "ונקי אל תהרוג". ומניין ליוצא מבית דין זכאי ואמר אחד: "יש לי ללמד עליו חובה", מניין שאין מחזירים אותו? - תלמוד לומר: "וצדיק אל תהרוג".<br>אמר רבי חייא בר אבא אמר רבי יוחנן: והוא שטעה בדבר שאין הצדוקים מודים בו (אין מחזירים לחובה בדיני נפשות אם טעה בית הדין שזיכה בדבר שאין הצדוקים מודים בו, שטעה בדבר שאינו כתוב במפורש בתורה ונלמד מן המסורת או מדברי חכמים (הצדוקים לא קיבלו אלא את מה שכתוב במפורש בתורה)). אבל טעה בדבר שהצדוקים מודים בו (בדבר שכתוב במפורש בתורה) - זיל קרי בבי רב הוא (ומחזירים לחובה).<br>בעא מיניה רבי חייא בר אבא מרבי יוחנן: טעה בנואף ונואפת - מהו? - אמר ליה: עד דמוקדך יקוד, קוץ קרך וצלי (עד שהאש בוערת, קצוץ את דלעתך וצלה. כלומר, אם טעו בדינו של אחד מהם, כיוון שבית הדין יושב ודן בשני, מחזירים). - איתמר נמי אמר רבי אמי אמר רבי יוחנן: טעה בנואף ונואפת - חוזר.<br><br>בבבלי חילקו בין טעו בדבר שאין הצדוקים מודים בו ובין טעו בדבר שהצדוקים מודים בו, מה שאין כן בירושלמי.<br>לפי הבבלי השיב רבי יוחנן לשאלה שנשאל בעניין נואף ונואפת בפתגם, ולפי הירושלמי השיב במשל.<br>מימרת רבי אמי בשם רבי יוחנן בבבלי בעניין נואף ונואפת היא כנראה תשובת רבי יוחנן לשאלת רבי אמי בירושלמי בעניין זה.</small><br>• • •

Halakhah 4

<b>דיני ממונות הכל מלמדין זכות וחובה</b> – אפילו הנמצאים בבית הדין בשעת הדיון<b>, ודיני נפשות הכל מלמדין זכות ואין הכל מלמדין חובה</b> – אלא הדיינים<b>.</b>
<b>דיני ממונות - המלמד חובה מלמד זכות, המלמד זכות מלמד חובה</b> – הדיין שהביא ראיות לחובת הנתבע רשאי לחזור בו מדעתו וללמד עליו זכות, וכן להפך<b>; ודיני נפשות - המלמד חובה מלמד זכות, אבל המלמד זכות אינו יכול לחזור וללמד חובה.</b>
<b>חזרה מזכות לחובה בדיני נפשות</b><br>במשנה שנינו: <b>"דיני ממונות - המלמד זכות</b> מלמד חובה, המלמד חובה מלמד זכות; ודיני נפשות - המלמד חובה מלמד זכות, אבל המלמד זכות אינו יכול לחזור וללמד חובה<b>".</b>
מצמצמים את תחולת הדין למקרה מסוים: <b>רבי</b> (צריך לומר כמו בקטע גניזה: '<b>רב</b>' - אמורא בבלי בדור הראשון, מגדולי האמוראים) <b>אמר: ובלבד שלא יהו</b> (נראה שצריך לומר: 'ובלבד <b>שיהו</b>') <b>מחוסרין לומר: איש פלוני אתה זכאי ואתה</b> – או אתה <b>חייב</b> – הדין בדיני נפשות, שדיין שהביא ראיות לזכות הנידון אינו רשאי לחזור בו מדעתו וללמד עליו חובה, חל רק לאחר המשא והמתן של הדיינים, לפני גמר הדין, כשכבר גמרו הדיינים לשאת ולתת בדינו של הנידון, ועדיין לא פסקו את דינו ואמרו שהוא זכאי או שהוא חייב<b>. אבל אם היו מחוסרין במשא</b> (צריך לומר כמו בקטע גניזה: 'משא') <b>ומתן - לא בדא</b> (=בהדא) – לא בזאת (לא בדין זה. - בשעת המשא והמתן של הדיינים, כשעדיין לא גמרו לשאת ולתת בדינו של הנידון, לא חל הדין הזה, והמלמד זכות יכול לחזור וללמד חובה אף בדיני נפשות)<b>.</b><br>
ומביאים דעה חולקת: <b>רבי יוסי בן חנינה</b> (אמורא ארץ ישראלי בדור השני) <b>אמר: אפילו מחוסרין במשא</b> (צריך לומר: 'משא') <b>ומתן</b> – אף בשעת המשא והמתן של הדיינים, כשעדיין לא גמרו לשאת ולתת בדינו של הנידון, חל הדין הזה, והמלמד זכות אינו יכול לחזור וללמד חובה בדיני נפשות<b>.</b><br><br><small>ב<b>בבלי סנהדרין</b> לד,א אמרו: "דיני נפשות - המלמד חובה מלמד זכות, אבל המלמד זכות אינו יכול לחזור וללמד חובה". - אמר רב: לא שנו (שהמלמד זכות אינו יכול לחזור וללמד חובה) אלא בשעת משא ומתן, אבל בשעת גמר דין - המלמד זכות חוזר ומלמד חובה.<br><br>דעתו של רב בבבלי הפוכה מדעתו בירושלמי.</small><br>• • •

Halakhah 5

<b>דיני ממונות דנין ביום וגומרין בלילה</b> – מתחילים את הדין ביום ורשאים לפסוק את הדין אפילו בלילה<b>, ודיני נפשות דנין ביום וגומרין ביום</b> – אין רשאים לפסוק את הדין בלילה אלא ביום<b>.</b>
<b>גמר דין בלילה בדיני ממונות</b><br>במשנה שנינו: <b>"דיני ממונות דנין ביום</b> וגומרין בלילה<b>" כול'.</b>
מביאים ברייתא: <b>מנלן?</b> – מניין לנו? (בהבאת הירושלמי בראשונים: '<b>מניין שדנים ביום וגומרים בלילה? שנאמר:</b>') <b>"ושפטו את העם בכל עת".</b>
ותמהים: <b>ואית קרי לשעבר?!</b> (בתמיהה) – ויש פסוק לשעבר?!
ומציעים הגהה לברייתא: <b>אמר רב שמואל בר רב יצחק: כיני מתניתא:</b> – כך היא המשנה (כך יש להגיה את המקור התנאי, והוא הברייתא): (בהבאת הירושלמי בראשונים נוסף: '<b>מניין</b>') <b>שאם טעו ודנו בלילה, שדינם דין? תלמוד לומר: "ושפטו את העם בכל עת".</b>
ומעירים: <b>אמר</b> (בהבאת הירושלמי ברא"ש: '<b>אמרין</b>')<b>: הא אמירה.</b><br>
בתוספות (יבמות קד,א ד"ה 'מר סבר') וברא"ש (יבמות פרק יב סימן י) כתבו שנוסח הירושלמי שלפנינו משובש, משום שעל הדרשה הראשונה אין לתמוה "ואית קרי לשעבר?!", שהרי למדים שלכתחילה גומרים בלילה, ולכן יש להפוך את הגרסה. בתוספות סיימו: "והרבה דברים יש בירושלמי שצריך להפכם".<br>
והרי הנוסח הנכון שמוצע בתוספות וברא"ש:
מביאים ברייתא: <b>מניין שאם טעו</b> – הדיינים בדיני ממונות, <b>ודנו בלילה</b> – התחילו את הדין בלילה<b>, שדינם דין</b> – אף שלכתחילה אין מתחילים את הדין בלילה<b>? שנאמר</b> – בעצת יתרו למשה בעניין מינוי שופטים<b>: "וְשָׁפְטוּ אֶת הָעָם בְּכָל עֵת"</b> (שמות יח,כב) – השופטים ישפטו את העם בכל זמן שיהיה צורך בכך (לפי עניינו הפסוק מדבר בדיני ממונות). ויש ללמוד מהכתוב שאם דנו בלילה - דינם דין, ש"בכל עת" משמע בין ביום ובין בלילה<b>.</b>
ותמהים: <b>ואית קרי לשעבר?!</b> (בתמיהה) – ויש פסוק לשעבר?! (כלום יש פסוק שמדבר על הדין בדיעבד?! ומדוע למדת מהפסוק דין בדיעבד?)
ומציעים הגהה לברייתא: <b>אמר רב שמואל בר רב יצחק</b> (אמורא בדור השלישי)<b>: כיני מתניתא:</b> – כך היא המשנה (כך יש להגיה את המקור התנאי, והוא הברייתא): <b>מניין שדנים ביום וגומרים בלילה</b> – בדיני ממונות מתחילים את הדין ביום ורשאים לגמור את הדין אפילו בלילה<b>? תלמוד לומר: "וְשָׁפְטוּ אֶת הָעָם בְּכָל עֵת"</b> (שמות יח,כב) – יש ללמוד מהכתוב שדנים ביום וגומרים בלילה, ש"בכל עת" משמע בין ביום ובין בלילה (אבל אם טעו ודנו בלילה - אין דינם דין)<b>.</b>
ומעירים: <b>אמרין:</b> – אומרים (חכמי בית המדרש): <b>הא אמירה</b> – הנה אמירה! או: הנה [הדבר] אמור! (בניגוד לדברי הברייתא הראשונים, דברי הברייתא לפי מה שהגיה אותה רב שמואל בר רב יצחק נכונים)<b>.</b><br><br><small>ראשונים, שהביאו את הירושלמי ולא הפכו את הגרסה, כתבו, שלפי הירושלמי, אם טעו ודנו בלילה - דינם דין, והבבלי חלוק על הירושלמי. אך לפי בעלי התוספות ורא"ש שהפכו את הגרסה בירושלמי אין מחלוקת בין התלמודים.<br><br>ב<b>בבלי סנהדרין</b> לד,ב אמרו: "דיני ממונות דנים ביום וגומרים בלילה". - מנא הני מילי? - אמר רב אחא בר פפא: דאמר קרא: "ושפטו את העם בכל עת".</small><br>• • •

Halakhah 6

<b>דיני ממונות גומרין בו ביום בין לזכות בין לחובה</b> – באותו יום שמתחילים את הדין רשאים לפסוק את הדין<b>, ודיני נפשות גומרין בו ביום לזכות וביום שלאחריו לחובה</b> – אם עומדים לגמור את הדין לחובה - אין פוסקים אותו בו ביום, אלא מלינים את גמר דינו למחר, שמא ימצאו צד זכות<b>. לפיכך אין דנין</b> – אין מתחילים את הדין בדיני נפשות, <b>לא בערב שבת ולא בערב יום טוב</b> – שאם עומדים לגמור את דינו לחובה - אין יכולים לדחות את גמר הדין למחר ולהמיתו, לפי שאין מיתת בית דין דוחה לא את השבת ולא יום טוב. ולהשהותו ולא להמיתו אלא לאחר השבת ולאחר יום טוב אי אפשר, משום שאסור לענות את דינו<b>.</b><br><br><small>ב<b>ספרא</b> "אמור" פרשה יד נאמר: "משפט אחד יהיה לכם" - כמשפט דיני נפשות דיני ממונות. מה דיני נפשות בדרישה ובחקירה, אף דיני ממונות בדרישה ובחקירה.</small><br>• • •
<b>לימוד זכות וחובה בדיני נפשות</b><br><b>("דיני ממונות גומרין בו ביום" כול'.)</b> (הפסקה הזו מהמשנה נידונה בסוגיה הבאה ולא כאן)<br>
במשנה שנינו: "דיני ממונות הכל מלמדין זכות וחובה, ודיני נפשות הכל מלמדין זכות ואין הכל מלמדין חובה".
וב<b>משנה סנהדרין</b> ה,ד שנינו (בעניין דיני נפשות): אמר אחד מן העדים: "יש לי ללמד עליו זכות", או אחד מן התלמידים (הנמצאים שם): "יש לי ללמד עליו חובה" - משתקים אותו (וכל שכן אם בא העד ללמד עליו חובה שמשתקים אותו). אמר אחד מן התלמידים: "יש לי ללמד עליו זכות" - מעלים אותו (למקום מושב חברי הסנהדרין) ומושיבים אותו ביניהם, ולא היה יורד משם כל היום כולו. אם יש ממש בדבריו - שומעים לו. ואפילו הוא (הנידון) אומר: "יש לי ללמד על עצמי זכות" - שומעים לו, ובלבד שיש ממש בדבריו.<br>
מציעים ברייתא: <b>תני:</b> – שונה [התנא]: <b>העד</b> – שהעיד בבית הדין בדיני נפשות, <b>אין מלמד לא זכות ולא חובה</b> – אינו יכול להשתתף לאחר מכן בדיון שבין הדיינים ולטעון לזכות הנידון או לחובתו<b>.</b>
<b>מנלן?</b> – מניין לנו (שהעד אינו מלמד לא זכות ולא חובה)? (בהבאת הירושלמי ברי"ף: 'מניין?') <b>שנאמר</b> – בדיני הרוצחים<b>: "וְעֵד... לֹא יַעֲנֶה בְנֶפֶשׁ לָמוּת"</b> (במדבר לה,ל) – עד אחד לא יעיד במשפט של רצח להמית את הנאשם, שאין לגזור גזר דין מוות על הנאשם ברצח על פי עדותו של עד אחד (כך פשוטו של הכתוב). ויש ללמוד מהכתוב, שעד שהעיד בנפש למות, לא יענה אחר כך במהלך הדיון, שלא ילמד לא זכות ולא חובה אלא ישתוק (מקרא יתר הוא לדרשה זו, שהרי כבר נאמר בעניין הגדת עדות: "לא יומת על פי עד אחד" (דברים יז,ו), "לא יקום עד אחד באיש לכל עוון ולכל חטאת" (דברים יט,טו), שאין ממיתים על פי עדות של עד אחד)<b>.</b>
<b>[ומניין שאחד</b> – מן הנמצאים בבית הדין בשעת הדיון, <b>אין מלמד חובה</b> – על הנידון<b>? שנאמר: "...אֶחָד לֹא יַעֲנֶה בְנֶפֶשׁ לָמוּת"</b> (במדבר לה,ל) – "אחד" הוא אחד מן הנמצאים שם (כגון אחד מן התלמידים), "לא יענה בנפש למות" - לא ילמד על הנידון חובה שתגרום לו למות (אבל הוא מלמד זכות. - המילה "אחד" יתירה היא לדרשה זו, שהיה די לכתוב "ועד לא יענה בנפש", שלשון "עד" מורה אחד. הברייתא מפצלת את הפסוק בין "עד" ל"אחד" ודורשת כאילו כתוב בפסוק פעמיים "לא יענה": פעם אחת אצל עד - "ועד לא יענה" (בין לזכות ובין לחובה), ופעם אחת אצל תלמיד - "אחד לא יענה בנפש למות" (לחובה). - המשמעות של המילה "למות" שונה בשתי הדרשות. בדרשה הקודמת המילה "למות" מתייחסת לעדות שהעיד העד שעל פיה יומת הנידון, ובדרשה הזו המילה מתייחסת ללימוד חובה של העד שעל פיו יומת הנידון)<b>]</b> (משפט זה נשמט בירושלמי שלפנינו בשל שוויון סופות, והושלם על פי הבאת הירושלמי ברי"ף ובר"מ המאירי. הגרסה ברי"ף ובר"מ המאירי: 'ומנין אפילו אחד? שנאמר: "אחד לא יענה". ומנין הוא עצמו לא יענה? שנאמר: "לא יענה בנפש למות"')
<b>ומניין שאף הוא</b> – הנידון עצמו, <b>אין מלמד</b> – על עצמו, <b>לא זכות ולא חובה</b> (מילים אלו הן אשגרה בטעות מלעיל, וכאן צריך לומר: '<b>אין מלמד חובה</b>'. - הלשון 'ומניין שאף הוא' בא לומר ש'הוא' דינו כמו 'אחד' שנזכר לפניו. לאחר שנשמט המשפט 'ומניין שאחד...', הובן בטעות ש'ומניין שאף הוא' בא לומר ש'הוא' דינו כמו 'העד', ולכן "תוקן" הלשון ל- 'ומניין שאף הוא אין מלמד לא זכות ולא חובה')<b>? תלמוד לומר</b> (הכתוב מלמד לומר)<b>: "והוא ...לֹא יַעֲנֶה בְנֶפֶשׁ לָמוּת"</b> (במדבר לה,ל) – "הוא" הוא הנידון עצמו, "לא יענה בנפש למות" - לא ילמד על עצמו חובה שתגרום לו למות (אבל הוא מלמד על עצמו זכות כמו ששנינו במשנה להלן ה,ד. - אין בכתוב המילה "והוא", אבל נראה שדורשים את האות וי"ו שבראש המילה "וְעֵד" כאילו כתוב "הוא": ו=אוּ=הוא. ואפשר שדורשים את האות וי"ו לריבוי, שהאות וי"ו בתחילת המילה נדרשת בכמה מקומות לריבוי, מפני שהוי"ו לשון תוספת הוא)<b>.</b><br>
<b>ריש לקיש</b> (רבי שמעון בן לקיש, מגדולי אמוראי ארץ ישראל בדור השני) <b>אמר: פעמים שאדם רואה את עצמו מזדמם</b> (מוכח כעד זומם) <b>ומפליג דבריו</b> (מרחיק מאותו עניין לעניין אחר) <b>שלא ימות</b> – עד שהעיד בדיני נפשות אינו מלמד זכות על הנידון, משום שלפעמים העד רואה שעדים אחרים עומדים להזים אותו, ולכן העד מפליג מעדותו שהעיד לחובת הנידון ומלמד עליו זכות, כדי שלא יתחייב מיתה כדין עד זומם (ריש לקיש לומד מסברה שעד אינו מלמד זכות)<b>.</b><br><br><small>ב<b>תוספתא סנהדרין</b> ט,ג-ד שנו (בעניין דיני נפשות): אמר אחד מן התלמידים: "יש לי ללמד עליו זכות" - מקבלים אותו בסבר פנים יפות ומעלים ומושיבים אותו עימהם. אם יש ממש בדבריו - פטרוהו ולא היה יורד משם עולמית, ואם לאו - לא ירד משם כל אותו היום כדי שלא תהא עלייתו ירידה לו.<br>הוא (הנידון עצמו) שאמר: "יש לי ללמד עליי זכות" - שומעים לו, חובה - משתקים אותו בנזיפה (שאין ראוי לאדם להיות המאבד עצמו לדעת).<br>העד אינו מלמד לא זכות ולא חובה. רבי יוסי ברבי יהודה אומר: מלמד זכות ואין מלמד חובה.<br><br>ב<b>ספרי במדבר</b> פסקה קסא נאמר: "ועד אחד לא יענה בנפש למות" - עונה הוא בו לזכות (כרבי יוסי ברבי יהודה בתוספתא).<br>וב<b>ספרי דברים</b> פסקה קנ נאמר: מניין שלא ילמד עד אחד חובה? תלמוד לומר: "לא יומת על פי עד אחד".<br><br>ב<b>בבלי סנהדרין</b> לג,ב-לד,א אמרו: "דיני ממונות הכל מלמדים זכות וחובה, ודיני נפשות הכל מלמדים זכות ואין הכל מלמדים חובה".<br>הכל (מלמדים זכות בדיני נפשות) - ואפילו עדים? לימא מתניתין רבי יוסי ברבי יהודה היא ולא רבנן. דתניא: "ועד אחד לא יענה בנפש" (במדבר לה,ל) - בין לזכות בין לחובה. רבי יוסי ברבי יהודה אומר: עונה לזכות, ואין עונה לחובה.<br>אמר רב פפא: באחד מן התלמידים, ודברי הכל.<br>מאי טעמא דרבי יוסי ברבי יהודה? - אמר קרא: "ועד אחד לא יענה בנפש למות" (במדבר לה,ל) - למות הוא דלא יענה, אבל לזכות - עונה.<br>ורבנן? - אמר ריש לקיש: משום דמיחזי כנוגע בעדותו (שהרי אם יתחייב הנאשם ויתברר שהעד היה עד זומם, יהא חייב מיתה, ולכן מנסה הוא לזכות את הנאשם).<br>ורבנן, האי "למות" מאי דרשי ביה? - מוקמי ליה באחד מן התלמידים. כדתניא: אמר אחד מן העדים: "יש לי ללמד עליו זכות" - מניין שאין שומעים לו? תלמוד לומר: "ועד לא יענה בנפש". אמר אחד מן התלמידים: "יש לי ללמד עליו חובה" - מניין שאין שומעים לו? תלמוד לומר: "אחד לא יענה בנפש למות".<br><br>דברי ריש לקיש ישנם בשני התלמודים.</small><br>• • •
<b>אין דנים דיני נפשות בערב שבת</b><br>במשנה שנינו: "דיני ממונות גומרין בו ביום בין לזכות בין לחובה, ודיני נפשות גומרין בו ביום לזכות וביום שלאחריו לחובה. לפיכך אין דנין לא בערב שבת ולא בערב יום טוב".<br>
שואלים: <b>ומניין שצריכין שני ימים סמוכין זה לזה?</b> – מניין שבדיני נפשות דנים ביום אחד וגומרים ביום שלאחריו לחובה? (הירושלמי פושט את השאלה להלן)<br><br><small>כאן התחלת מקבילות בירושלמי ביצה ה,ב וכתובות א,א.</small>
<b>רבי חזקיה</b> (אמורא ארץ ישראלי בדור הרביעי) אמר בשם <b>רבי אחי</b> (במקבילות: 'רבי אח<b>א</b>' - (אמורא ארץ ישראלי בדור הרביעי) שאמר <b>בשם רבי אבהו</b> (אמורא ארץ ישראלי בדור השלישי)<b>: אסור לדון דיני ממונות בערב שבת.</b>
ומציעים קושיה ממשנה על הדעה שלפני כן: <b>והדא מתניתא פליגא:</b> – והמשנה הזאת (משנה סנהדרין ד,א) חלוקה: (במקבילות: 'והא מתניתא פליגא' - והרי המשנה חלוקה. וכן הוא בהבאת הירושלמי ברא"ש ובספר "העיטור" וברי"ף וברשב"א ובספר "הרוקח" וב"נימוקי יוסף") <b>לפיכך אין דנין לא בערב שבת ולא בערב יום טוב.</b> ויש לדייק במשנה: <b>דיני נפשות</b> – אין דנים בערב שבת<b>, הא</b> – אבל <b>דיני ממונות - דנין</b> – בערב שבת<b>!</b> ומציעים ברייתא המסייעת לאמור לפני כן: <b>ותני רבי חייה</b> (בדור המעבר שבין התנאים לאמוראים) <b>כן:</b> – ושונה רבי חייא כך: <b>דנין דיני ממונות בערב שבת, ואין דנין דיני נפשות בערב שבת.</b>
ומציעים הבחנה בין המקורות הסותרים כדי לתרץ את הקושיה: <b>אמר</b> (צריך לומר: 'אמרין')<b>:</b> – אומרים (חכמי בית המדרש): <b>כאן</b> – במשנה ובברייתא ששונה רבי חייא, <b>- להלכה</b> – אבל לא למעשה<b>, כאן</b> – במימרה בשם רבי אבהו, <b>- למעשה</b> – שמורים הלכה למעשה שאסור לדון דיני ממונות בערב שבת (מעיקר הדין אין איסור לדון דיני ממונות בערב שבת, אבל למעשה קבעו חכמים שיש להימנע בערב שבת מלדון גם דיני ממונות מפני כבוד השבת, שאם ידונו בערב שבת יימנעו בעלי הדין והדיינים מלעסוק בהכנות לשבת בגלל טרדתם במשפטם. - הגרסה במקבילות: '<b>כאן - להלכה</b> (מדרבנן)<b>, כאן - לדבר תורה</b> (מדאורייתא)' - מן התורה דנים דיני ממונות בערב שבת, אבל מדרבנן אין דנים מפני כבוד השבת. וכן היא הגרסה בהבאת הירושלמי ב"אור זרוע" וברא"ש ובראבי"ה ובספר "העיטור" וברי"ף ובר"מ המאירי וברשב"א ובספר מצוות גדול וברבנו יהונתן)<b>.</b><br><br><small>עד כאן המקבילות בירושלמי ביצה וכתובות.<br><br>המקבילה בביצה מובאת על המשנה שם המונה דברים האסורים ביום טוב כמו בשבת משום שבות, ובהם: "לא דנים (אין יושבים בדין) ולא מקדשים (קידושי אישה)".<br>המקבילה בכתובות מובאת לאחר שאמרו שם שאין אישה נישאת בערב שבת משום כבוד השבת, ושאסור לארס (לקדש) אישה בערב שבת, ואף האיסור הזה הוא משום כבוד השבת.<br>נראה שמקור המקבילה הוא בכתובות, משום שאף האיסור לדון דיני ממונות בערב שבת הוא משום כבוד השבת כמו האיסור לקדש אישה בערב שבת שמובא שם לפני כן. מכתובות הועתקו לביצה גם הקטע בעניין האיסור לקדש אישה בערב שבת וגם הקטע בעניין האיסור לדון דיני ממונות בערב שבת: הקטע בעניין האיסור לדון דיני ממונות בערב שבת נסדר על דברי המשנה בביצה "לא דנים", והקטע בעניין האיסור לקדש אישה בערב שבת נסדר על דברי המשנה בביצה "לא מקדשים".<br>הקטע בעניין האיסור לדון דיני ממונות בערב שבת הועתק לסנהדרין משום שמובאת בו המשנה כאן. הקטע שהועתק לסנהדרין נתחב בין השאלה שלעיל 'ומניין שצריכין שני ימים סמוכין זה לזה?' ובין התשובה עליה שלהלן, וזה סימן מובהק שהקטע הזה אין מקורו בסנהדרין.</small><br>
שתי הגרסאות 'המתחלפות' כאן מתועדות גם בראשונים, וברור שהן חלוקות לא רק בלשון אלא גם בתוכן. לפי גרסת ביצה וכתובות ('לדבר תורה'), אסור לדון דיני ממונות בערב שבת מדרבנן ('להלכה'), בעוד שלפי המקבילה בסנהדרין, דבר זה מותר מעיקר הדין (גם מדרבנן), אלא שאין מורים כן הלכה למעשה.
הגרסה 'לדבר תורה' מתועדת היטב בכתבי היד ובראשונים, אולם היא מוקשה מצד הסברה. אפשר שהחילוף כאן איננו אלא שיבוש הנובע מאשגרה, שנוצרה כשגרסן קדום החליף מבלי משים בין הגרסה המקורית (המשוערת) - 'למעשה', לבין ביטוי אחר המשמש בכמה מקומות אחרים בירושלמי כניגוד ל'הלכה' (מדרבנן) - 'דבר תורה'. לחלופין, אפשר שיש להעדיף דווקא את הגרסה 'לדבר תורה', שהיא הלשון הקשה (ותיעודה בעדי הנוסח אף עולה על זה של הגרסה השנייה). ייתכן שזו היתה הגרסה המקורית, אלא ש'תוקנה' בשלב מאוחר יותר לגרסה קלה יותר - 'למעשה' ("סוגיות מקבילות ומסורת נוסח הירושלמי", "תרביץ" ס, עמודים 533-535).<br>
מדוע אין דנים דיני נפשות בערב שבת? -
ומציעים שתי אפשרויות שנדחות, כדי להסביר את טעם הדבר שאין דנים דיני נפשות בערב שבת: <b>וידונו</b> – הדיינים, <b>אותו</b> – את הנידון, <b>בערב שבת ויגמר דינו בשבת</b> – אם ייגמר דינו למיתה, <b>וייהרג</b> – ימיתו אותו, <b>למוצאי</b> (בקטע גניזה: 'במוצאי') <b>שבת</b> – ביום שאחרי השבת (ולא בלילה, שאין הורגים בלילה)<b>! [אם אומר את</b> (אתה) <b>כן</b> – כמו האפשרות הראשונה שהוצעה<b>, נמצא את</b> (אתה) <b>מענה את דינו</b> (דוחה את ביצוע גזר הדין) – שכן ימיתו אותו ביום שאחרי היום שייגמר דינו ולא באותו היום שייגמר דינו, ואסור לענות את דינו של אדם. ולכן יש לדחות את האפשרות הזאת<b>. וידונו אותו בערב שבת ויגמר דינו במוצאי שבת</b> – ביום שאחרי השבת (ולא בלילה, שאין גומרים דין בלילה), וייהרג ביום שאחרי השבת<b>!]</b> (קטע זה נשמט בשל הדומות, והושלם על פי "הערות לקטע ירושלמי סנהדרין", "תרביץ" מו, עמודים 95-96) <b>אם אומר את</b> (אתה) <b>כן</b> – כמו האפשרות השנייה שהוצעה<b>, נמצא דינו משתקע</b> (משתכח) – כיוון שלא ייגמר דינו ביום שאחרי היום שידונו אותו אלא ייגמר ביום אחר, הדיינים עלולים בינתיים לשכוח את סברותיהם וטעמיהם. ולכן יש לדחות גם את האפשרות הזאת. - משום כך אין דנים דיני נפשות בערב שבת (מכאן תשובה למה ששאלו לעיל: 'ומניין שצריכין שני ימים סמוכין זה לזה?', שאם אינם סמוכים, נמצא דינו משתקע)<b>.</b>
בירושלמי שלפנינו: 'וידונו אותו בערב שבת ויגמר דינו בשבת וייהרג למוצאי שבת! - אם אומר את כן, נמצא דינו משתקע'. פירוש המפרשים קשה, מפני ש'דינו משתקע' משמעותו דינו משתכח, ואינו עניין להלנת דין. יתר על כן, אינו מובן למה לא הקשו בירושלמי: וידונו אותו בערב שבת ויגמר דינו באחד בשבת!, כקושיית הבבלי. ולפיכך קרוב מאוד בעיניי שלפנינו השמטה על ידי הדומות ("הערות לקטע ירושלמי סנהדרין", "תרביץ" מו, עמודים 95-96).<br>
ומציעים קושיה: <b>ריש לקיש בעי</b> – שואל (מקשה)<b>: וידונו אותו בשבת</b> (צריך לומר: '<b>בערב שבת</b>', שהרי בדיני נפשות אין דנים וגומרים בו ביום לחובה) <b>ויגמר דינו בשבת וייהרג בשבת!</b> – וכך אין אתה מענה את דינו וגם אין דינו משתקע. ומדוע אין דנים דיני נפשות בערב שבת? - ויש לדון בקול וחומר שממיתים בשבת את הנידון למיתה: <b>מה אם עבודה</b> – של בית המקדש, <b>שדוחה שבת</b> – שהרי עובדים במקדש גם בשבת, <b>- רציחת מצוה</b> – המתה של אדם שנידון למיתה, כגון הרוצח, <b>דוחה אותה</b> – את העבודה שהיא חמורה מהשבת<b>, שנאמר</b> – בדיני רוצח<b>: "</b>וְכִי יָזִד אִישׁ עַל רֵעֵהוּ לְהָרְגוֹ בְעָרְמָה, <b>מֵעִם מִזְבְּחִי תִּקָּחֶנּוּ לָמוּת"</b> (שמות כא,יד) – אף אם הרוצח משרת אצל המזבח, לוקחים אותו משם כדי להמית אותו<b>, שבת שהעבודה דוחה אותה - אין</b> (צריך לומר: '<b>אינו</b>') <b>דין שתהא רציחת מצוה דוחה אותה</b> – את השבת שהיא קלה מהעבודה<b>?!</b> (בתמיהה) – מכאן שממיתים בשבת את הנידון למיתה. ולכן אפשר לדון אותו בערב שבת ולגמור את דינו בשבת ולהרוג אותו בשבת, ומדוע אין דנים דיני נפשות בערב שבת?<br>
ומתרצים את הקושיה שהקשה ריש לקיש בהצעת מקור שאין ממיתים בשבת את הנידון למיתה: <b>רבי לא</b> (רבי אלעאי, אמורא ארץ ישראלי בדור השלישי) אמר <b>בשם רבי ינאי</b> (אמורא ארץ ישראלי בדור הראשון)<b>: מיכן</b> (מכאן) <b>לבתי דינין שלא יהו דנין בשבת</b> – מהמקור המוצע להלן למדים שאסור לבתי הדין להמית בשבת את הנידונים למיתה (משמעות המילה 'דנין' כאן: מענישים). וכיוון שאי אפשר להרוג את הנידון בשבת, אי אפשר לדון אותו בערב שבת, ולכן אין דנים (אין מתחילים את הדין) דיני נפשות בערב שבת<b>.</b>
ומציעים מקור לקביעה: <b>מאי</b> (צריך לומר: '<b>מה</b>') <b>טעמא?</b> – מה הטעם? (מה המקור שאין ממיתים בשבת את הנידון למיתה?) <b>נאמר כאן</b> – באזהרה על השבת<b>: "</b>לֹא תְבַעֲרוּ אֵשׁ <b>בְּכֹל מֹשְׁבֹתֵיכֶם</b> בְּיוֹם הַשַּׁבָּת<b>"</b> (שמות לה,ג) – אסור לכם להבעיר אש בשבת בכל מקומות יישוביכם<b>, ונאמר להלן</b> – בדיני הרוצחים<b>: "וְהָיוּ אֵלֶּה לָכֶם לְחֻקַּת מִשְׁפָּט לְדֹרֹתֵיכֶם בְּכֹל מוֹשְׁבֹתֵיכֶם"</b> (במדבר לה,כט) – הדינים העוסקים ברוצחים הם עבורכם יסוד חוקי לפסקי דין בכל הזמנים ובכל מקומות יישוביכם<b>. מה להלן</b> (בקטע גניזה: '[מה] "מושבותיכם" ש[נאמר] להלן') – בדיני הרוצחים, <b>- בבית דין הכתוב מדבר, אף כאן</b> (בקטע גניזה: '[אף "מוש]בותיכם" שנאמר כָּן') – באזהרה על השבת, <b>- בבית דין</b> (בקטע גניזה: 'בבתי דינין') <b>הכתוב מדבר</b> – שאסור לבתי הדין להבעיר אש בשבת כדי להמית את הנידון במיתת שריפה, והוא הדין שאר מיתות בית דין. מכאן למדים שאסור לבתי הדין להמית בשבת את הנידונים למיתה<b>.</b><br><br><small>ב<b>מכילתא דרבי ישמעאל</b> מסכתא דנזיקין פרשה ד נאמר: ותהא רציחה דוחה את השבת מקול וחומר. ומה אם עבודה שהיא דוחה את השבת - הרי רציחה דוחתה, שבת שעבודה דוחתה - דין הוא שתהא רציחה דוחתה...<br>אמר תלמיד אחד מתלמידי רבי ישמעאל: הרי הוא אומר: "לא תבערו אש בכל מושבותיכם" (שמות לה,ג) - שריפה היתה בכלל ויצאת, ללמד, מה שריפה מיוחדת שהיא אחת ממיתות בית דין - אינה דוחה את השבת, אף כל שאר מיתות בית דין - לא ידחו את השבת.<br><br>ב<b>ירושלמי שבת</b> ז,ב ו<b>נזיר</b> ו,א אמרו: אמר רבי ירמיה: הבערה לצורך יצאת, ללמד על בתי דינין שלא יהו דנין בשבת. מה טעמא? נאמר כאן: "בכל מושבותיכם", ונאמר להלן: "והיו אלה לכם לחוקת משפט לדורותיכם בכל מושבותיכם". מה "מושבותיכם" שנאמר להלן - בבתי דינין הכתוב מדבר, אף "מושבותיכם" שנאמר כאן - בבתי דינין הכתוב מדבר.<br><br>ב<b>בבלי סנהדרין</b> לה,א אמרו (תרגום): "לפיכך אין דנים לא בערב שבת ולא בערב יום טוב". - מאי טעמא? משום דלא אפשר. היכי ליעביד? ידונו אותו בערב שבת ויגמרו את דינו בערב שבת - שמא יראו טעם לחובה ויצטרכו לעשות הלנת דין (עד למחר). ידונו אותו בערב שבת ויגמרו את דינו בשבת ויהרגוהו בשבת - אין רציחה (של רוצח וכיוצא בו) דוחה את השבת. יהרגוהו בלילה (שלאחר השבת) - "והוקע אותם לה' נגד השמש" (במדבר כה,ד) צריכים אנו (שאין הורגים אלא ביום). - יגמרו את דינו בשבת ויהרגוהו באחד בשבת - נמצאת אתה מענה את דינו. - ידונו אותו בערב שבת ויגמרו את דינו באחד בשבת - ישכחו (הדיינים בינתיים) את טעמיהם.<br><br>ההסבר לטעם הדבר שאין דנים דיני נפשות בערב שבת שווה בשני התלמודים: האפשרויות שנדחות בבבלי הן האפשרויות שנדחות בירושלמי מאותם הנימוקים (לפי השלמת ההשמטה בירושלמי).<br><br>ב<b>בבלי סנהדרין</b> לה,ב אמרו: ...(הקשה ריש לקיש:) רציחה גופה תדחה שבת מקול וחומר: ומה עבודה שהיא דוחה את השבת - רציחה דוחה אותה, שנאמר: "מעם מזבחי תיקחנו למות", שבת שנדחית מפני עבודה - אינו דין שתהא רציחה דוחה אותה?!...<br>...משום רבי ישמעאל אמר תלמיד אחד: לפי שנאמר: "כי יהיה באיש חטא משפט מוות והומת" (דברים כא,כב), שומע אני בין בחול בין בשבת... תלמוד לומר: "לא תבערו אש בכל מושבותיכם" (שמות לה,ג), ולהלן הוא אומר: "והיו אלה לכם לחוקת משפט לדורותיכם בכל מושבותיכם" (במדבר לה,כט). מה מושבות האמור להלן - בית דין, אף מושבות האמור כאן - בית דין. ואמר רחמנא: "לא תבערו אש".<br><br>קושיית ריש לקיש ישנה בשני התלמודים.</small><br>• • •

Halakhah 7

<strong><big>משנה</big></strong><br><b>דיני ממונות</b> – המשא והמתן בין הדיינים בדיני ממונות<b>, הטהרות והטמאות</b> – שאלות בטהרות ובטומאות, וכן בדיני איסור והיתר, שבית דין נשאלים עליהם, <b>מתחילין מן הגדול</b> – הגדול שבדיינים אומר דעתו תחילה<b>, ודיני נפשות</b> – המשא והמתן בין הדיינים בדיני נפשות, <b>מתחילין מן הצד</b> – הקטנים שבדיינים היושבים מן הצד אומרים דעתם תחילה ולא הגדול שבדיינים (הטהרות והטמאות נזכרים במשנה אגב דיני ממונות)<b>.</b>
<b>הכל כשרים לדון דיני ממונות, ואין הכל כשרים לדון דיני נפשות, אלא כהנים ולויים וישראלים המשיאין לכהונה</b> – מיוחסים, הראויים להשיא את בנותיהם לכוהנים<b>.</b><br>• • •
<strong><big>תלמוד</big></strong><br><b>דיני נפשות מתחילים מן הצד</b><br>במשנה שנינו: <b>"דיני ממונות, הטהרות והטמאות</b> מתחילין מן הגדול, ודיני נפשות מתחילין מן הצד<b>".</b>
מביאים ברייתא: <b>רבי</b> (רבי יהודה הנשיא, תנא בדור החמישי) <b>אומר: "וְלֹא תַעֲנֶה עַל רִב</b> לִנְטֹת אַחֲרֵי רַבִּים לְהַטֹּת" (שמות כג,ב) – אל תעיד בסכסוך בין איש לחברו בנטותך אחרי דעת הרוב כדי להטות ולעוות את הדין; ויש ללמוד מן הכתוב בדרך דרש: <b>- 'רב' כתוב</b> (בקטע גניזה: 'כתב'. - ראה "גנזי הירושלמי" עמוד 766) – המילה 'רִב' כתובה בכתיב חסר (בלא יו"ד), והיא נדרשת כ'רַב' שמשמעותו: גדול<b>, שלא תענה אחר הרב אלא קודם לרב</b> – אסור לדיין לומר את דעתו אחרי שהגדול שבדיינים אמר את דעתו, שלא לחלוק על דברי הגדול, אלא הוא אומר את דעתו קודם לגדול. ולכן בהכרעת דיני נפשות, שואלים תחילה את הקטנים, ולבסוף את הגדול, כדי שלא יבואו הקטנים לידי הצורך לחלוק על דברי הגדול, אם אין דעתם כדעתו<b>.</b><br>
<b>רבי יוסי בן חנינה</b> (אמורא ארץ ישראלי בדור השני) <b>אמר: "וְלֹא תַעֲנֶה עַל רִב"</b> (שמות כג,ב) – יש ללמוד מן הכתוב בדרך דרש: <b>- 'רב' כתוב</b> (בקטע גניזה: 'כתב')<b>, שלא תענה קודם לרב אלא אחר הרב</b> – אסור לדיין לומר את דעתו לפני שהגדול שבדיינים אמר את דעתו, שלא לפגוע בכבודו של הגדול, אלא הוא אומר את דעתו אחר הגדול. ולכן בהכרעת דיני ממונות, שואלים תחילה את הגדול, ולבסוף את הקטנים<b>.</b>
<b>רב</b> (אמורא בבלי בדור הראשון, מגדולי האמוראים) <b>אמר: "וְלֹא תַעֲנֶה</b> עַל רִב לִנְטֹת אַחֲרֵי רַבִּים לְהַטֹּת<b>"</b> (שמות כג,ב) <b>- אפילו אחר מאה</b> – אסור לדיין לבטל את דעתו מפני דעת חבריו הדיינים ולנטות אחרי דעתם כדי להטות את הדין, אלא יעמוד על דעתו, ואף על פי שהחולקים עליו מרובים (המילה 'רִב' נדרשת כ'רֹב' - ריבוי, כמות גדולה. - הדרשה הראשונה דרשה 'לא תענה על' במשמעות: לא תשיב על דברי אחֵר. הדרשה השנייה דרשה 'לא תענה על' במשמעות: לא תשמיע דבריך קודם לאחֵר. הדרשה השלישית דרשה 'לא תענה על' במשמעות: לא תקבל דברי אחֵר ותסכים עליהם. - במקרה שאין הכרעה בבית דין ומוסיפים דיינים עד שתהיה הכרעה, אפשר שיהיו יותר ממאה דיינים)<b>.</b>
ומציעים מחלוקת אמוראים: <b>דברי</b> (בגליונות ר"ש ליברמן חיבר מילה זו לסוף המשפט הקודם והגיה: 'שדברו' (ראה "אוצר לשונות ירושלמיים", עמוד 274, הערה 110). - אפשר שהמילה 'דברי' היא שיבוש של 'רבי', וכשנשתבשה ל'דברי' נוספה אחריה 'רבי', ואין לגרוס אותה) <b>רבי פינחס</b> (אמורא ארץ ישראלי בדור הרביעי) אמר בשם <b>רבי חלקיה</b> (אמורא ארץ ישראלי בדור הרביעי) שאמר <b>בשם רבי סימון</b> (רבי שמעון בן פזי, אמורא ארץ ישראלי בדור השני והשלישי)<b>: איתפלגון</b> – נחלקו <b>רבי יוחנן</b> (גדול אמוראי ארץ ישראל בדור השני) <b>וריש לקיש</b> (רבי שמעון בן לקיש, מגדולי אמוראי ארץ ישראל בדור השני)<b>. חד אמר:</b> – [חכם] אחד אומר: <b>דינינו כדיניהן</b> – סדרי הדין של ישראל נוהגים כסדרי הדין של הגויים, וגם הגויים מתחילים בדיני נפשות מן הצד<b>, וחד אמר:</b> – ו[חכם] אחד אומר: <b>אין דינינו כדיניהן</b> – סדרי הדין של ישראל אינם נוהגים כסדרי הדין של הגויים, והגויים מתחילים בדיני נפשות מן הגדול<b>.</b>
ומציעים קושיה: <b>מאן דמר:</b> – מי שאומר: <b>דינינו כדיניהן - ניחא</b> – [הדבר] נוח (מובן. - דעה זו מתיישבת עם הפסוקים שלהלן על יהודה וממוכן, שיהודה שהיה הרביעי בין האחים אמר את דעתו תחילה, וממוכן שנזכר אחרון בסדר שבעת השרים והיה הזוטר ביועצי אחשוורוש אמר את דעתו תחילה)<b>. מאן דמר:</b> – [ו]מי שאומר: <b>אין דינינו כדיניהן - מה מקיים "וַיֹּאמֶר יְהוּדָה</b> אֶל אֶחָיו: מַה בֶּצַע כִּי נַהֲרֹג אֶת אָחִינוּ וְכִסִּינוּ אֶת דָּמוֹ?<b>"</b> (בראשית לז,כו) – (אחיו של יוסף השליכו אותו לבור, ובזה היו גורמים את הריגתו) יהודה אמר לאחיו: לא תהיה לנו שום תועלת שנהרוג את יוסף ונסתיר את הרצח (יהודה הציע למכור את יוסף לעבדות, ואחיו קיבלו את הצעתו)<b>, "וַיֹּאמֶר מְמוּכָן</b> לִפְנֵי הַמֶּלֶךְ וְהַשָּׂרִים: לֹא עַל הַמֶּלֶךְ לְבַדּוֹ עָוְתָה וַשְׁתִּי הַמַּלְכָּה, כִּי עַל כָּל הַשָּׂרִים וְעַל כָּל הָעַמִּים אֲשֶׁר בְּכָל מְדִינוֹת הַמֶּלֶךְ אֲחַשְׁוֵרוֹשׁ<b>"</b> (אסתר א,טז) – (אחשוורוש המלך התלונן על ושתי המלכה לפני שבעת שרי פרס ומדי, וביקש מהם שיגידו לו: מה דינה של ושתי על פי חוקי המלכות?) ממוכן אמר: ושתי חטאה לא רק כלפי המלך אלא כלפי כל נציגי העמים שהיו נוכחים במשתה (ממוכן יעץ שיעבירו את ושתי ממלכותה, והמלך והשרים קיבלו את עצתו)<b>?</b> – כיצד מי שאומר שאין דינינו כדיניהם מתמודד עם שני הפסוקים האלה שלכאורה סותרים את דעתו, שכן יהודה וממוכן לא היו גדולים והם דיברו תחילה ולא התחילו מן הגדול? (בשני המקרים מדובר בדיני נפשות)
ומתרצים את הקושיה: <b>ראו דברי יהודה, ראו דברי ממוכן</b> – באמת אמרו הגדולים את דעתם תחילה, אך נזכרו רק דבריהם של יהודה ושל ממוכן, מפני שהאחים חשבו את דברי יהודה לנכונים וקיבלו אותם, והמלך והשרים חשבו את דברי ממוכן לנכונים וקיבלו אותם<b>.</b><br><br><small>אפשר שהכוונה ב"ויאמר יהודה" היא לנאמר בבראשית לח,כד: "וַיֹּאמֶר יְהוּדָה: הוֹצִיאוּהָ וְתִשָּׂרֵף", שדן יהודה את תמר במיתת שריפה בגלל שזינתה. לפי מדרש תנחומא (בובר) פרשת "וישב" סימן יז ישבו בדין של תמר יצחק ויעקב ויהודה, ולפי שמות רבה ל,יט ישבו בדין גם אחיו של יהודה. הרי שיהודה שהיה הקטן אמר את דעתו תחילה, ומזה קשה על מי שאומר שאין דינינו כדיניהם, והגויים מתחילים בדיני נפשות מן הגדול.<br>בין אם הכוונה ב"ויאמר יהודה" למעשה יוסף ואחיו ובין אם הכוונה למעשה תמר, הדין בשני המעשים הוא בדיניהם של הגויים ולא בדיניהם של ישראל, כי המעשים האלה היו לפני מתן תורה. כך הוא לפי הירושלמי כאן.<br>במדרש תנחומא למדו מהדין של תמר שמתחילים בדיני נפשות מן הצד.<br><br>ב<b>אסתר רבה</b> ד,ו נאמר: "ויאמר ממוכן לפני המלך והשרים" - רבי פנחס ורבי חלקיה בשם רבי סימון: רבי אלעזר ורבי יוחנן. חד אמר: דינינו כדיניהם, וחד / וחרנא אמר: אין דינינו כדיניהם. - מאן דאמר: דינינו כדיניהם, כדתנן (משנה סנהדרין ד,ב): דיני ממונות, הטהרות והטמאות מתחילים מן הגדול, ודיני נפשות מתחילים מן הצד. ומאן דאמר: אין דינינו כדיניהם - מה מקיים "ויאמר יהודה", "ויאמר ממוכן"? - נראים דברי יהודה, נראים דברי ממוכן.<br><br>לפי הירושלמי נחלקו רבי יוחנן וריש לקיש, ולפי המדרש נחלקו רבי אלעזר ורבי יוחנן.</small>
ומשיבים בהצעת ברייתא: <b>תנא</b> – שנה <b>שמואל הזקן קומי</b> – לפני <b>רבי אחא</b> (אמורא ארץ ישראלי בדור הרביעי)<b>: "וַיֹּאמֶר דָּוִד לַאֲנָשָׁיו</b>: <b>חִגְרוּ אִישׁ אֶת חַרְבּוֹ</b>, וַיַּחְגְּרוּ אִישׁ אֶת חַרְבּוֹ וַיַּחְגֹּר גַּם דָּוִד אֶת חַרְבּוֹ<b>"</b> (שמואל א כה,יג) – (לאחר שנבל הכרמלי סירב להיענות לבקשת דוד וחירף אותו ואת אנשיו, החליט דוד להינקם ממנו) דוד ואנשיו התכוננו לקרב, כי דוד החליט לדון את נבל במיתה<b>, ואחר כך</b> – לאחר שאמר דוד לאנשיו "חִגְרוּ אִישׁ אֶת חַרְבּוֹ", שיש לדרוש את הכתוב, שדוד אמר להם שיגלו דעתם האם הם מחייבים את נבל במיתה, <b>ישבו בדין על נבל</b> – וזהו שכתוב: "וַיַּחְגְּרוּ אִישׁ אֶת חַרְבּוֹ וַיַּחְגֹּר גַּם דָּוִד אֶת חַרְבּוֹ", שיש לדרוש את הכתוב, שדוד ואנשיו דנו את נבל בדיני נפשות, ואנשיו של דוד אמרו את דעתם תחילה, ודוד אמר את דעתו לבסוף כי הוא היה הגדול שבהם. מכאן למדים שמתחילים בדיני נפשות מן הצד (השאלה והתשובה מובאות בירושלמי לעיל ב,ב, ושם אין 'ואחר כך ישבו...')<b>.</b><br><br><small>ב<b>בבלי סנהדרין</b> לו,א אמרו: "דיני נפשות מתחילים מן הצד". - מנא הני מילי? - אמר רבי אחא בר פפא: דאמר קרא: "לא תענה על ריב" - לא תענה על רב. - רבה בר בר חנה אמר רבי יוחנן: מהכא: "ויאמר דוד לאנשיו: חגרו איש את חרבו, ויחגרו איש את חרבו ויחגור גם דוד את חרבו".<br><br>דברי רבי אחא בר פפא (אמורא בדור השלישי) בבבלי הם דברי רבי בירושלמי.<br>דברי רבי יוחנן בבבלי הם דברי הברייתא ששנה שמואל הזקן בירושלמי.<br><br>ב<b>מדרש שמואל</b> כג,י נאמר: "ויאמר דוד לאנשיו: חגרו איש את חרבו, ויחגרו איש את חרבו ויחגור גם דוד את חרבו" (שמואל א כה,יג) - אמר רבי יהודה בן פפיס: מכאן לדיני נפשות שמתחילים מן הצד.</small><br>
<b>רבי תימא בר פפייס</b> (חכם זה נזכר רק כאן) אמר <b>בשם רב הושעיה</b> (אמורא בדור השלישי)<b>: אף בפסול משפחה</b> – בדיון בעניין פסול משפחה (האם אדם מסוים פסול מלבוא בקהל ישראל בשל מוצאו המשפחתי), כגון פסול ממזרות, <b>מתחילין מן הצד</b> – כמו דיני נפשות, שבעניין פסול משפחה יש להקפיד הקפדה יתירה לפני הקביעה שאדם הוא פסול, ולכן הדיינים היושבים בצד שהם פחותים בחשיבותם הם הפותחים ראשונה את הדיון, כדי למנוע מצב שבו הגדול שבבית הדין ידבר והקטנים ממנו יימנעו מלדבר (בירושלמי תרומות ח,א אמרו: "פסול משפחה צריך בית דין")<b>.</b><br><br><small>במדרש שמואל (ראה לעיל) מובאת מימרה של רבי יהודה בן פפיס בעניין דיני נפשות שמתחילים מן הצד, ובירושלמי מובאת מימרה של רבי תימא בן פפייס בעניין פסול משפחה שמתחילים מן הצד. אפשר שבירושלמי שלפנינו נשמטה מימרה כמו זו שבמדרש שמואל ושרד ממנה רק שם החכם שמסר אותה תוך שיבוש שמו (מיהודה לתימא) ונצטרף שמו למימרה של רב הושעיה.</small><br>• • •
<b>הכול כשרים לדון דיני ממונות</b><br>במשנה שנינו: <b>"הכל כשירין לדון דיני ממונות".</b>
<b>רבי</b> (צריך לומר: '<b>רב</b>') <b>יהודה</b> (מגדולי אמוראי בבל בדור השני) <b>אומר: אפילו ממזירין</b> – אף ממזרים, שאינם ראויים לבוא בקהל ישראל, כשרים לדון דיני ממונות<b>.</b><br><br><small>ב<b>בבלי סנהדרין</b> לו,ב אמרו: "הכול כשרים לדון דיני ממונות". - "הכול" לאתויי מאי? - אמר רב יהודה: לאתויי ממזר.<br><br>דברי רב יהודה ישנם בשני התלמודים.</small><br>
<b>רבי</b> (נראה שגם כאן צריך לומר: '<b>רב</b>') <b>יהודה אומר: אין מדקדקין ביין נסך</b> (נראה שהמילה 'נסך' היא אשגרה מהביטוי "יין נסך" ואין לגרוס אותה כאן) – אין מקפידים במי ששתה רביעית יין שלא ידון, ששתוי יין מותר לדון בדיני ממונות (ודווקא בדיני נפשות שתוי יין אסור לדון, כמו ששנינו במשנה להלן ה,ה. וזה עוד הבדל בין דיני ממונות לדיני נפשות. - בבמדבר רבה י,ד אמרו על הכתוב במשלי לא,ד-ה: "אַל לַמְלָכִים שְׁתוֹ יָיִן וּלְרוֹזְנִים אֵי שֵׁכָר, פֶּן יִשְׁתֶּה וְיִשְׁכַּח מְחֻקָּק וִישַׁנֶּה דִּין כָּל בְּנֵי עֹנִי" - 'מכאן אמרו: דיין ששתה רביעית יין אל ידון, וכן חכם ששתה רביעית יין אל יורה'. ובבבלי סנהדרין מב,א אמרו על המשנה להלן ה,ה: 'יין מאי טעמא לא? אמר רבי אחא בר חנינא: דאמר קרא: "ולרוזנים אי שכר" - העוסקים ברזו של עולם אל ישתכרו'. וראה בתוספות שם שאמרו, שדין זה הוא בדיני נפשות אבל לא בדיני ממונות. - במימרה קשה זו רבו הפירושים וההגהות. ההגהה והפירוש למימרה זו הם שלנו. לפי פירושנו מובנת הבאת מימרה זו כאן, כי רצו להסמיך שתי מימרות של רב יהודה בדיני ממונות שמתייחסות להבדלים בין דיני ממונות לדיני נפשות)<b>.</b><br>• • •
<b>הדברים שבין דיני ממונות לדיני נפשות</b><br><b>("סנהדרין היתה כחצי גורן עגולה" כול'.)</b> (הפסקה הזו היא מההלכה הבאה)
מציעים פסוק כדי לדרוש אותו: <b>כתוב: "לֹא תַטֶּה מִשְׁפַּט אֶבְיֹנְךָ בְּרִיבוֹ"</b> (שמות כג,ו) – אסור לדיין, בסכסוך בין עני ורעהו, להטות את המשפט לרעת העני או לטובתו בשל היותו עני; ויש לדרוש את הכתוב, שאסור לבית דין להטות את הדין בדיני נפשות לחובת הנידון אלא יש להפך בזכותו כדי להצילו מעונש מוות ("אביונך" הוא הנידון המסכן שעומד לצאת חייב בדינו), ויש לדייק מהמילה היתירה "בריבו": <b>- בריבו אי אתה מטה</b> – דווקא בדינו של אדם אין להטות את הדין לחובתו אלא יש להפך בזכותו<b>, אבל אתה מטה בדינו של שור</b> – בדינו של שור הנסקל (שור שנגח את האדם ומת, שדינו להיסקל) אין צורך להפך בזכותו<b>.</b>
ומצמצמים את תחולת הקביעה: <b>רבי אבהו</b> (אמורא ארץ ישראלי בדור השלישי) אמר <b>בשם רבי יוחנן</b> (גדול אמוראי ארץ ישראל בדור השני)<b>: ובלבד בדברים שבין דיני ממונות לדיני נפשות</b> – הקביעה שאין צורך להפך בזכותו של שור הנסקל בדינו היא רק בדברים שבין דיני ממונות לדיני נפשות, שבהם בדיני נפשות מהפכים בזכותו של הנידון ובדיני ממונות אין הדבר כן (לכן בדינו של שור הנסקל פותחים בין לזכות בין לחובה, מטים על פי אחד בין לזכות בין לחובה, מחזירים בין לזכות בין לחובה, הכול מלמדים זכות וחובה, המלמד זכות מלמד חובה, דנים ביום וגומרים בלילה, גומרים בו ביום בין לזכות בין לחובה, ומתחילים מן הגדול. בדברים האלה שדיני ממונות נבדלים מדיני נפשות אין דינו של שור הנסקל כדיני נפשות, אבל לעניין דרישה וחקירה השנוי במשנה לפני כן שדיני ממונות ודיני נפשות שווים בו, גם שור הנסקל צריך דרישה וחקירה, וכמפורש בירושלמי לעיל א,ד. כמו כן, שור הנסקל נידון בעשרים ושלושה דיינים כדיני נפשות (משנה לעיל א,ד))<b>.</b><br><br><small>ב<b>תוספתא סנהדרין</b> ג,ב-ג שנו: שור הנסקל בעשרים ושלושה...<br>מה בין שור לאדם? שהשור פותחים את דינו ביום וגומרים אף בלילה, פותחים וגומרים בו ביום בין לזכות בין לחובה, מטים על פי אחד בין לזכות בין לחובה, הכול מלמדים זכות וחובה, המלמד זכות יכול לחזור וללמד חובה. מה שאין כן באדם.<br><br>בתוספתא נמנו שישה דברים בין שור לאדם (פותחים וגומרים בו ביום בין לזכות בין לחובה הם שני דברים), ולא הזכירו עוד שני דברים שיש ביניהם.<br>שישה דברים אלה נמנו גם בתוספתא סנהדרין י,יא שבהם מחמירים בדינו של מסית. ושם נוסף שהסריס ומי שלא ראה בנים יושבים בדינו, שהם שני דברים נוספים שבין דיני ממונות לדיני נפשות שנזכרו בירושלמי להלן.</small><br>
ושואלים: <b>כמה אינון</b> (צריך לומר: '<b>אינין</b>', לפי שהדברים אמורים בלשון רבות)<b>?</b> – כמה הן (הדברים שבין דיני ממונות לדיני נפשות)?
ומשיבים: <b>אנן תנינן:</b> – אנחנו שָׁנִינו: <b>תשע</b> – במשנתנו נמנים תשעה דברים שבין דיני ממונות לדיני נפשות (שמונה דברים בהלכה א ודבר אחד בהלכה ב)<b>. תני רבי חייה</b> (בדור המעבר שבין התנאים לאמוראים)<b>:</b> – רבי חייא שונה (רבי חייא שונה בברייתא שלו את ההלכה שבמשנה בנוסח אחר): <b>חד עשר</b> – בברייתא של רבי חייא נמנים אחד עשר דברים שבין דיני ממונות לדיני נפשות<b>.</b>
ושואלים: <b>הי דינין</b> (צריך לומר: '<b>והיידינין</b>' ("אוצר לשונות ירושלמיים", עמוד 501)) <b>תרתי אוחרנייתא?</b> – ואֵילוּ הן שתיים האחרות (שני הדברים האחרים שבין דיני ממונות לדיני נפשות שנמנים בברייתא של רבי חייא, מלבד תשעה הדברים שנמנים במשנתנו)?
ומשיבים: <b>הסריס</b> (מי שאשכיו כרותים) <b>וכל מי שלא ראה לו בנים</b> – או מי שלא נולדו לו ילדים, <b>- כשר לדון דיני ממונות</b> – ראויים לדון דיני ממונות, <b>ולא דיני נפשות</b> – אינם ראויים לדון דיני נפשות, לפי שאינם יכולים להפך בזכותו של הנידון, כיוון שאין להם בנים ואינם יודעים בצערם של אבות כשבניהם מתחייבים בעונש מיתה. - הסריס ומי שלא ראה לו בנים הם שני הדברים האחרים שבין דיני ממונות לדיני נפשות שנמנים בברייתא של רבי חייא (משנתנו לא מנתה את שניהם משום שהם הרחבה של ״הכול כשרים לדון דיני ממונות, ואין הכול כשרים לדון דיני נפשות")<b>.</b><br><br><small>ב<b>תוספתא סנהדרין</b> ז,ה שנו: הסריס ומי שלא ראה בנים - כשר לדון דיני ממונות, ואין כשר לדון דיני נפשות.<br><br>ב<b>בבלי סנהדרין</b> לו,ב אמרו: אמר רבי אבהו: עשרה דברים יש בין דיני ממונות לדיני נפשות, וכולם אין נוהגים בשור הנסקל, חוץ מעשרים ושלושה. - מנא הני מילי? - אמר רב אחא בר פפא: דאמר קרא: "לא תטה משפט אביונך בריבו" - משפט אביונך הוא דאין אתה מטה, אבל אתה מטה משפט של שורו.<br>הני עשרה, תשעה הוו! - והא עשרה קתני (במשנה)! - משום ד"אין הכול כשרים לדון דיני נפשות" ו"דיני נפשות בעשרים ושלושה" - חדא היא. - הא איכא אחריתי, דתניא: אין מושיבין בסנהדרין זקן (מופלג) וסריס ומי שאין לו בנים.</small><br>
זקן לא נזכר בירושלמי ובתוספתא והוא נכלל במי שלא ראה לו בנים. בבבלי נחשבים זקן וסריס ומי שאין לו בנים לאחד מפני שטעמם אחד, אבל בירושלמי נחשבים סריס ומי שלא ראה לו בנים לשניים.
הירושלמי לא מצא במשנתנו אלא תשעה דברים מפני שחשב ״דיני ממונות בשלושה...״ ו״הכול כשרים לדון דיני ממונות...״ לאחד כדברי הבבלי ("מבוא לנוסח המשנה", עמוד 37).<br><br><small>דברי הבבלי דחוקים מאוד משום ששני הדברים האלה הם עניינים שונים ואין לכלול אותם יחד.<br>קשה לומר שהירושלמי חשב את שני הדברים האלה לאחד כדברי הבבלי, כיוון שאין לזה כל זכר בירושלמי, ואף מהמשנה עולה שיש עשרה דברים.<br>נראה להציע שיש למנות כדבר אחד את "דיני ממונות פותחים בין לזכות בין לחובה..." ו-"דיני ממונות גומרים בו ביום בין לזכות בין לחובה...". אף אפשר שבנוסח המשנה המקורי נכללו שני דברים אלה יחד במשפט אחד: דיני ממונות פותחים וגומרים בו ביום בין לזכות בין לחובה, ודיני נפשות פותחים לזכות ואין פותחים לחובה וגומרים בו ביום לזכות וביום שלאחריו לחובה". היסוד להצעה זו הוא התוספתא בעניין שור הנסקל (תוספתא סנהדרין ג,ג) ובעניין מסית (תוספתא סנהדרין י,יא), שלשונה בשני העניינים נוסח על פי ההבדלים בין דיני ממונות לדיני נפשות. התוספתא, בהזכירה את הדברים שנוהגים בדינו של שור הנסקל ובדינו של מסית כמו בדיני ממונות, כוללת את שני הדברים האלה יחד במשפט אחד: "פותחים וגומרים בו ביום בין לזכות בין לחובה".</small><br>
<b>רבי אבהו</b> אמר <b>בשם רבי יוחנן: אף פחות מבן עשרים</b> – אף על פי שהביא שתי שערות, <b>ושלא הביא שתי שערות</b> – או בן עשרים ויותר שלא הביא שתי שערות, <b>- כשר בדיני ממונות</b> – ראויים לדון דיני ממונות, <b>ולא בדיני נפשות</b> – אינם ראויים לדון דיני נפשות (רק בן עשרים ויותר שהביא שתי שערות כשר לדון דיני נפשות. - כך פירש מימרה זו בשו"ת רשב"א חלק ו סימן קעט)<b>, ויושב בדינו של שור</b> – הנסקל, שבדבר זה דינו של שור הנסקל הוא כמו בדיני ממונות<b>.</b><br>
<b>רבי יוסי בן חנינה</b> (אמורא ארץ ישראלי בדור השני) <b>אמר: תלת עשרה</b> – יש שלושה עשר דברים בין דיני ממונות לדיני נפשות<b>.</b>
ושואלים: <b>והי דינון</b> (צריך לומר: '<b>והיידינין</b>') <b>תרתין אוחרנייתא?</b> – ואֵילו הן שתיים האחרות (שני הדברים האחרים שבין דיני ממונות לדיני נפשות, מלבד אחד עשר הדברים שנמנו לעיל)?
ומשיבים: <b>דנין שני דיני ממונות ביום אחד, ואין דנין שני דיני נפשות ביום אחד</b> – אין דנים בבית דין אחד בשתי מיתות באותו יום אלא במיתה אחת ביום אחד (משנה להלן ו,ד). - הדבר הזה הוא אחד משני הדברים האחרים שבין דיני ממונות לדיני נפשות שמנה רבי יוסי בן חנינה (אפשר שהדבר השני שמנה רבי יוסי בן חנינה הוא מה ששנו בתוספתא סנהדרין ז,ז: "בדיני ממונות אומרים: נזדקן הדין. בדיני נפשות אין אומרים: נזדקן הדין". ראה ירושלמי להלן ה,ה. - המספר שאמר רבי יוסי בן חנינה מתייחס לדברים בין דיני ממונות לדיני נפשות שנזכרו במקורות תנאיים, כמו המספר שאמר רבי חייה לעיל. לכן אין למנות דברים שאמרו אמוראים, כמו הדבר שרבי אבהו אמר בשם רבי יוחנן)<b>.</b>
<b>אמר רבי אבין</b> (מגדולי אמוראי ארץ ישראל בדור החמישי)<b>: ואפילו נואף ונואפת</b> – שעשו שניהם אותה עבירה עצמה יחד ויש להם אותו עונש מיתה - אין דנים את שניהם ביום אחד<b>.</b><br><br><small>ב<b>תוספתא סנהדרין</b> ז,ב ו<b>נגעים</b> א,יא שנו: אין דנים (בדיני נפשות) שני דינים ביום אחד / אין דנים שני דינים כאחד, אפילו נואף ונואפת, אלא דנים את הראשון ואחר כך דנים את השני.<br><br>ב<b>בבלי סנהדרין</b> מו,א אמרו: אין דנים שניים ביום אחד, אפילו נואף ונואפת.</small><br>• • •

Halakhah 8

<strong><big>משנה</big></strong><br><b>סנהדרין</b> – של עשרים ושלושה הדנה דיני נפשות, והוא הדין לסנהדרין של שבעים ואחד, <b>היתה כחצי גורן עגולה</b> – שהיו יושבים בחצי עיגול<b>, כדי שיהו רואין זה את זה</b> – ויהיו נושאים ונותנים ביניהם ביעילות<b>. ושני סופרי דיינין עומדין לפניהן, אחד מימין ואחד משמאל, וכותבין דברי מחייבין ודברי מזכין. רבי יהודה אומר: שלשה</b> – סופרי דיינים <b>היו</b> – עומדים לפניהם<b>, אחד כותב דברי מחייבין, ואחד כותב דברי מזכין, והשלישי כותב דברי מחייבין ודברי מזכין.</b><br>• • •<br><strong><big>משנה</big></strong><br><b>ושלש שורות של תלמידי חכמים</b> – שכבר נסמכו והם דיינים, <b>יושבין לפניהן</b> – לפני הסנהדרין של עשרים ושלושה<b>, וכל אחד ואחד מכיר את מקומו</b> – ואינו משנה אותו, משום שתלמידי החכמים יושבים במקומותיהם לפי מעלת חוכמתם (ישיבת התלמידים לפני בית הדין היתה חלק מסדרי הדיון של בית הדין)<b>. צָרְכוּ לסמוך</b> – היו צריכים למנות דיין חדש להיות חבר בסנהדרין, כגון שמת אחד מהם, <b>- סומכין מן הראשונה</b> – ממנים את הגדול שבשורה הראשונה של תלמידי חכמים, שיושב בראש השורה<b>, אחד מן השנייה בא לו לראשונה</b> – הגדול שבשורה השנייה, שיושב בראש השורה, עובר ממקומו ויושב בשורה הראשונה<b>, ואחד מן השלישית בא לו לשנייה</b> – הגדול שבשורה השלישית, שיושב בראש השורה, עובר ממקומו ויושב בשורה השנייה<b>, ובוררין להן עוד אחד</b> – תלמיד חכמים, <b>מן הקהל</b> – שנמצא בסנהדרין, <b>ומושיבין אותו בשלישית</b> – בשורה השלישית<b>. ולא היה</b> – כל אחד שעובר ממקומו ויושב בשורה שלפניו, <b>יושב במקומו של</b> ה<b>ראשון</b> – של הגדול שבשורה שלפניו, שישב בראש השורה ועבר ממקומו<b>, אלא יושב במקום שהוא ראוי לו</b> – בסוף השורה שהוא עובר אליה (וכל היושבים באותה שורה זזים ממקומם ומתקדמים מקום אחד)<b>.</b><br>• • •
<strong><big>תלמוד</big></strong><br><b>הווי זנב לאריות ולא ראש לשועלים</b><br>במשנה שנינו: <b>"שלש שורות של תלמידי חכמים" כול'.</b>
<b>רבי בא, בר</b> (צריך לומר: '<b>רבי</b>') <b>יסא בשם רבי יוחנן: נאמר כאן 'עדה' ונאמר להלן 'עדה'</b> – מכאן למדו שמספר הדיינים בסנהדרין קטנה עשרים ושלושה. ראה ירושלמי לעיל א,ו (הסופר לא גמר את המאמר. וזו היא התחלת הסוגיה לעיל א,ו. ואולי הועתק פה המאמר בטעות, מפני שבאמת אין כאן מקומו, וראה הסופר שטעה והפסיק מלהעתיק ושכח למחוק (את מה שכבר העתיק) ("על הירושלמי", עמוד 23))<b>.</b><br>
ומציינים: <b>מייתי לה</b> (צריך לומר: '<b>מתלא</b>', וכן הוא בהבאת הירושלמי ב"ספר יוחסין") <b>רב ממתניתא</b> – המשל גדול מן המשנה (המשל מרחיק לכת יותר מהמשנה, כמפורט בהמשך)<b>. מתניתא אמרה:</b> – המשנה אומרת (מן המשנה נובעת המסקנה): <b>הֱוֵי זנב לאריות ולא ראש לשועלים</b> – התחבר לגדולים ממך להיות הקטן שבהם, ואל תתחבר לקטנים ופחותים ממך להיות הגדול שבהם<b>, [</b>ומציעים את המשנה המשמשת כיסוד למסקנה: <b>דתנינן:</b> – ששנינו (במשנה כאן): <b>צרכו לסמוך</b> – היו צריכים למנות דיין חדש להיות חבר בסנהדרין, <b>- סומכין מן הראשונה</b> – ממנים את הגדול שבשורה הראשונה של תלמידי חכמים. וכשממנים את הגדול, הגדול שבשורה השנייה יושב בסוף השורה הראשונה, נמצא זה שהיה ראש לשורה השנייה נעשה עכשיו זנב לשורה הראשונה. וכן הגדול שבשורה השלישית יושב בסוף השורה השנייה. מכאן שמוטב לאדם להיות קטן בין גדולים ממנו מאשר גדול בין קטנים ממנו<b>]</b> (המוסגר הועבר לכאן מלהלן)<b>. מתלא אמר:</b> – המשל אומר (אנשים אומרים בדרך משל): <b>הֱוֵי ראש לשועלים ולא זנב לאריות</b> – מוטב שתהיה גדול בין קטנים ממך מאשר קטן בין גדולים ממך<b>. (דתנינן: צרכו לסמוך - סומכין מראשונה.)</b> (אפשר שמשפט זה נכתב במקורו על הגיליון כהערה, ובשלב מאוחר הוכנס על ידי מעתיק לגוף הנוסח שלא במקומו הראוי)<br><br><small>ב<b>משנה אבות</b> ד,טו שנינו: רבי מתיא בן חרש אומר: ...והווי זנב לאריות ואל תהי ראש לשועלים.<br><br>הפתגם "הווי ראש לשועלים ולא זנב לאריות" שהובא בירושלמי הוא ניסוח יהודי של פתגם רומי. הפתגם הרומי הוא מאמרו של יוליוס קיסר (100-44 לפני הספירה): "טוב להיות הראשון בכפר קטן מהיות השני בעיר רומי". הפתגם "הווי זנב לאריות ולא ראש לשועלים" שאמר רבי מתיא בן חרש, תנא בדור השלישי והרביעי שחי בעיר רומי, נאמר כנגד הפתגם של יוליוס קיסר (ראה "יוונית ויוונות בארץ ישראל", עמודים 111-112).<br>גם בדברי הירושלמי "מתלא רב ממתניתא" יש הבעת התנגדות לפתגם הרומי.<br><br>ב<b>בבלי סנהדרין</b> לז,א אמרו: "שלוש שורות" כו'. - אמר אביי: שמע מינה: כי ניידי, כולהו ניידי (כשאחד זז ממקומו, כולם זזים ממקומם). - ולימא להו (זה שעובר משורה לשורה): עד האידנא הווה יתיבנא ברישא (בראש שורה), השתא קא מותביתו לי בדנבא (בסוף שורה)! - אמר אביי: דאמרי ליה הכי: הווי זנב לאריות ואל תהי ראש לשועלים (ראוי לאדם להיות אחרון לגדולים מאשר ראשון לקטנים).<br><br>בשני התלמודים קישרו את המשל "הווי זנב לאריות..." למשנתנו.</small><br>• • •

Halakhah 9

<strong><big>משנה</big></strong><br><b>כיצד מאיימין על עידי נפשות</b> – עדים המעידים על אדם שעשה עבירה שיש בה מיתת בית דין<b>?</b>
<b>היו מכניסין אותן</b> – לבית הדין, <b>ומאיימין עליהן</b> – בדברים שלהלן<b>:</b>
<b>שמא תאמרו</b> – עדותכם, <b>מאומד</b> – על פי אומדן דעתכם והשערתכם בלבד<b>, ומשמועה</b> – או ששמעתם את העדות מן הבריות, שהן מספרות כך<b>, עד מפי עד</b> – או ששמעתם מפי עדים אחרים שהעידו כך<b>, מפי אדם נאמן שמענו</b> – או ששמעתם מפי אדם שאתם סבורים שהוא נאמן, ובוודאי אמת היא; שאם כך הדבר, אין בעדותכם כלום<b>; או: שמא שאין אתם יודעין שסופינו לבדוק אתכם בדרישה ובחקירה</b> – ועליכם להיזהר בדבריכם<b>.</b>
<b>היו יודעין, שלא כדיני ממונות דיני נפשות</b> – יש הבדל בין חומרת עדות שקר בדיני ממונות לעדות שקר בדיני נפשות<b>: דיני ממונות - אדם נותן ממון</b> – המעיד שקר, ועל פי עדותו התחייב חברו לשלם ממון שלא כדין, יכול עד השקר לשלם לחברו את ההפסד שגרם לו, <b>ומתכפר לו, ודיני נפשות - דמו ודם זרעיותיו תלוים בו עד סוף כל העולם</b> – המעיד שקר, ועל פי עדותו הומת חברו, דמו של המומת ודם כל צאצאיו שלא זכה להוליד תלויים בעד השקר לעולם<b>. שכן מצינו בקין, כשהרג את אחיו</b> – הבל, <b>נאמר בו: "קוֹל דְּמֵי אָחִיךָ צֹעֲקִים אֵלַי מִן הָאֲדָמָה"</b> (בראשית ד,י)<b>, אינו אומר 'דם אחיך'</b> – בלשון יחיד<b>, אלא "דמי אחיך"</b> – בלשון רבים, דמים הרבה, <b>- דמו ודם זרעיותיו.</b>
<b>דבר אחר</b> – פירוש אחר (נשנה כאן בדרך אגב, ואינו מדברי האיום של בית דין על העדים)<b>: "דמי אחיך", שהיה דמו מושלך על העצים ועל האבנים.</b>
<b>לפיכך נברא אדם יחידי בעולם, ללמד שכל המאבד נפש אחת מעלין עליו כאִילּוּ איבד עולם מלא, וכל המקיים נפש אחת מעלין עליו כאִילּוּ קיים עולם מלא</b> – סיום דברי האיום הוא, שאומרים לעדים כמה חשובים חיי אדם, שהרי מאדם אחד נתמלא העולם כולו. - כך מאיימים בית דין על העדים שלא יעידו עדות שקר<b>.</b>
<b>ומפני שלום הבריות</b> – אין אלה מדברי האיום, אלא טעמים אחרים הם, הבאים כאן בדרך אגב, למה נברא אדם יחידי<b>, שלא יאמר אדם לחבירו: אבא גדול מאביך</b> – <b></b>ולפיכך נברא אדם יחידי, ללמדך שאב אחד לכולנו והכול שווים בייחוסם<b>; ושלא יהו המינין אומרין: רשויות הרבה בשמים</b> – אלוהויות הרבה יש, אחד ברא אדם צדיק ואחד ברא אדם רשע, אלא אל אחד בראנו<b>. להגיד גדולתו של מלך מלכי המלכים ברוך הוא</b> – טעם נוסף הוא, למה נברא אדם יחידי<b>, שאדם טובע מאה מטבעות בחותם אחד</b> – באותו דפוס, <b>וכולן דומין זה לזה, ומלך מלכי המלכים ברוך הוא טבע את כל האדם בחותמו של אדם הראשון ואין אחד מהן דומה לחבירו. לפיכך</b> – הואיל וכל אחד חשוב להיברא בצורה לעצמו, <b>כל אחד ואחד חייב לומר: בשבילי נברא העולם</b> – וייזהר במעשיו להיות ראוי לכך<b>.</b>
<b>שמא תאמרו</b> – סוף דברי האיום הוא<b>: מה לנו ולצרה הזאת</b> – למה לנו להעיד ולהיכנס לעניין חמור זה<b>? והלא כבר נאמר: "וְהוּא עֵד אוֹ רָאָה אוֹ יָדָע</b>, אִם לוֹא יַגִּיד וְנָשָׂא עֲוֹנוֹ<b>"</b> (ויקרא ה,א) – ומכאן שחייבים העדים להגיד את העדות<b>. ושמא תאמרו: מה לנו לחוב</b> – להתחייב, <b>בדמו של זה?</b> – מוטב לנו לעבור על "לא יגיד" ולא לגרום מיתה לאדם אפילו הוא רשע. <b>והלא כבר נאמר: "וּבַאֲבֹד רְשָׁעִים רִנָּה"</b> (משלי יא,י) – כך מאיימים בית דין על העדים שלא יחששו להגיד עדותם אם עדותם אמת<b>.</b><br>• • •
מביאים ברייתא: <b>כיצד מאומד?</b> – כיצד היא עדות מאומד, שבית דין מאיימים על העדים שלא יאמרו אותה? - בית דין אומרים לעדים: <b>לא תאמרו</b> – בעדותכם<b>: ראינוהו</b> – את האדם העומד לדין, <b>רודף אחריו</b> – אחרי חברו, <b>וסייף</b> (חרב) <b>בידו</b> – של הרודף<b>, נכנס</b> – הרודף, <b>לחורבה אחריו</b> – אחרי חברו שנכנס לחורבה מפני הרודף<b>, נכנסנו אחריו</b> – אחרי הנרדף לחורבה, <b>ומצאנוהו הרוג, ראינוהו</b> – את הרודף, <b>יוצא</b> – מהחורבה, <b>והסייף</b> – שבידו, <b>מטפטפת דם</b> – זו עדות מאומד, שעל פי אומדן דעתם של העדים הרג הרודף את הנרדף בחרב שבידו בחורבה, אבל לא ראו את ההריגה בעיניהם<b>.</b>
<b>אמר רבי שמעון בן שטח</b> (אחד מחכמי הזוג השלישי בימי הבית השני)<b>: אראה בנחמה</b> – נוסח שבועה (לשון "סגי נהור" במקום: אַל אראה בנחמה): לא אזכה לראות בנחמת ישראל (כוונת האומר שהדבר שעליו הוא מעיד אכן התרחש), <b>אם לא ראיתי רודף אחַר אחֵר</b> – וחרב בידו<b>, נכנס</b> – הרודף, <b>לחורבה</b> – אחרי הנרדף<b>, נכנסתי אחריו</b> – אחרי הנרדף לחורבה, <b>ומצאתיו הרוג, וזה</b> – הרודף, <b>יוצא</b> – מהחורבה, <b>וסייף</b> – שבידו, <b>מנטף דם. אמרתי לו: אראה בנחמה שזה הרגו</b> – אתה הרגת אותו<b>, אבל מה אעשה שאין דמך מסור בידי</b> – אין אני יכול להעיד עליך שהרגת אותו, מפני שלא ראיתי את המעשה בעיניי<b>, אלא היודע מחשבות</b> – כינוי לקב"ה היודע את מחשבות לב האדם, <b>יפרע מאותו האיש</b> – יעניש אותך על שהרגת אותו<b>.</b> - ומספרים: <b>לא הספיק</b> – הרודף, <b>לצאת משם עד שהכישו</b> (נשך אותו) <b>נחש ומת</b> – שמת בידי שמים כמו שאמר לו שמעון בן שטח<b>.</b><br><br><small>ב<b>תוספתא סנהדרין</b> ח,ג שנו: כיצד מאומד? שלא יאמרו: ראינוהו שרץ אחר חבירו וסייף בידו, נכנס מפניו לחנות ונכנס אחריו לחנות, ונכנסנו אחריו ומצאנוהו הרוג, והסייף ביד הרוצח ומנטף דם. שמא תאמרו: אם לאו מי הרגו?<br>אמר שמעון בן שטח: אראה בנחמה אם לא ראיתי אחד שרץ אחר חבירו וסייף בידו, נכנס מפניו לחורבה ונכנס אחריו, ונכנסתי אחריו ומצאתיו הרוג, והסייף ביד הרוצח ומנטף דם. נמתי / ואמרתי לו: רשע, מי הרגו לזה? אראה בנחמה אם לא או אני או אתה הרגנוהו, אבל מה אעשה לך שאין דינך מסור בידי, שהרי אמרה תורה: "על פי שניים עדים או שלושה עדים יומת המת" (דברים יז,ו), אלא היודע מחשבות הוא ייפרע מאותו האיש. - לא זז משם עד שהכישו נחש ומת.<br><br>ב<b>מכילתא דרבי ישמעאל</b> מסכתא דכספא פרשה כ נאמר: וכבר נכנס יהודה בן טבאי לחורבה ומצא שם הרוג מפרפר והסייף מנטף דם מיד ההורג. אמר לו יהודה בן טבאי: תבוא עליי אם לא אני או אתה הרגנוהו, אבל מה אעשה, שאמרה תורה: "על פי שניים עדים יקום דבר" (דברים יט,טו), אבל היודע ובעל מחשבות הוא ייפרע מאותו האיש. - לא הספיק לצאת משם עד שהכישו נחש ומת.<br><br>ב<b>בבלי סנהדרין</b> לז,ב אמרו: תנו רבנן: כיצד מאומד? אומרים להם: שמא כך ראיתם, שרץ אחר חבירו לחורבה, ורצתם אחריו, ומצאתם חרב בידו ודם מטפטף והרוג מפרפר. אם כך ראיתם - אין בדבריכם כלום.<br>תניא: אמר שמעון בן שטח: אראה בנחמה אם לא ראיתי אחד שרץ אחר חבירו לחורבה, ורצתי אחריו, ומצאתי חרב בידו ודם מטפטף והרוג מפרפר. אמרתי לו: רשע, מי הרגו לזה? או אני או אתה, אבל מה אעשה שאין דמך מסור בידי, שהרי אמרה תורה: "על פי שניים עדים יומת המת", אלא היודע מחשבות ייפרע מאותו האיש. - אמרו: לא זז משם עד שבא נחש והכישו.<br><br>מהחלק האחרון של הברייתא בתוספתא ובבבלי עולה שרבי שמעון בן שטח לא היה יכול להעיד נגד הרוצח לפי שהיה עד אחד בלבד, אבל מהחלק הראשון של הברייתא עולה שהעד לא היה יכול להעיד לפי שלא ראה את המעשה ואין עדותו אלא על פי אומדן בלבד.</small><br>
קושי זה איננו נמצא בשתיים מבין המקבילות. המקבילה שבמכילתא איננה עוסקת כלל בעדות מאומד, ובעייתו של יהודה בן טבאי שם היא משום שהוא עד יחיד. לעומת זאת, במקבילה שבירושלמי במקום הביטוי "או אני או אתה הרגנוהו" מופיע הביטוי "שזה הרגו", וכן ההוכחה "שהרי אמרה תורה..." חסרה בה. נראה כי עורך הסוגיה בירושלמי הכיר בקושי זה ולכן שינה את הנוסח כך שיובן כי הבעיה העולה מן הקטע היא עדות מאומד ולא עדותו של עד אחד.
קשה להכריע איזו מבין המקבילות שלפנינו היא הקדומה, אך נראה לשער שהבעיה המקורית העולה ממנה היא עדותו של עד אחד. בהמשך נוצרה על גבי סיפור זה ברייתא המבארת לנו מהי עדות מאומד. ברייתא זו נבנתה על סיפורו של שמעון בן שטח ויצרה את הרושם כאילו גם סיפור זה עוסק בבעיית עדות מאומד. הפער שבין נושא ההקדמה לנושא המעשה עצמו נותר בעינו, לבד מהמקבילה שבירושלמי שבה נעשתה עריכה לברייתא זו כפי שהראינו ("דרכיהן והתהוותן של סוגיות הירושלמי הדנות במשנה במסכת סנהדרין", עמוד 93).<br><br><small>בנוסח הברייתא שבמכילתא ובבבלי מופיעה המילה 'מפרפר'. בנוסח הברייתא שבתוספתא ובירושלמי לא מופיעה המילה 'מפרפר' אלא 'הרוג'.</small><br>
הנוסח 'מפרפר' חזק יותר לעניין, שכן הוא מצביע על כך שהרצח בוצע ברגע זה ממש, בעוד שכאשר ההרוג נמצא מת ישנה אפשרות שנהרג כבר לפני זמן על ידי אחר. פרפור הוא לשון גסיסה שלאחריו מוות בטוח ("הכהנים רגזנים הם: לדמותם של הכהנים באגדה", עמוד 113, הערות 122-123).<br>• • •
<b>אדם נברא יחידי בעולם</b><br>במשנה שנינו: <b>"לפיכך נברא אדם</b> יחידי בעולם... ומפני שלום הבריות, שלא יאמר אדם לחבירו: אבא גדול מאביך<b>".</b>
מביאים ברייתא: <b>אדם נברא יחידי בעולם מפני המשפחות שלא יהו מתגרות</b> (פותחות בריב) <b>זו בזו</b> – שיאמרו המשפחות זו לזו שאביה הראשון של זו גדול יותר מאביה הראשון של זו. וכדי למנוע מריבות בין המשפחות נברא אדם יחידי, וכל המשפחות הן צאצאיו של האדם שנברא יחידי<b>. והלא דברים ק</b>ו<b>ל וחומר:</b> – הרי אפשר להסיק מהעניין שאנו עוסקים בו בשיטת קול וחומר: <b>ומה אם בזמן שהן בני אב אחד</b> – שהכול צאצאיו של האדם שנברא יחידי, <b>- מתגרות</b> – המשפחות <b>זו בזו, אִילּוּ היו בני שנים - על אחת כמה וכמה!</b> – בוודאי ובוודאי שהיו מתגרות זו בזו.
<b>דבר אחר</b> – פירוש אחר<b>:</b> אדם נברא יחידי בעולם, <b>שלא יהו הצדיקים אומרים</b> – לרשעים<b>: אנו בני צדיק</b> – אבינו הראשון היה צדיק, והצדיקות ירושה לנו לעולם, <b>ואתם בני רשעים</b> – אביכם הראשון היה רשע, והרשעות ירושה לכם לעולם. וכדי למנוע לעג והתרסה של הצדיקים כלפי הרשעים נברא אדם יחידי, וגם הצדיקים וגם הרשעים הם בניו של האדם שנברא יחידי<b>.</b><br><br><small>ב<b>תוספתא סנהדרין</b> ח,ד שנו: אדם נברא יחידי. ולמה נברא יחידי בעולם? שלא יהו צדיקים אומרים: אנו בניו של צדיק. ושלא יהו רשעים אומרים: אנו בניו של רשע. דבר אחר: למה נברא יחידי? שלא יהו משפחות מתגרות זו בזו. ומה עכשיו שנברא יחידי - מתגרות זו בזו, אילו נבראו שניים - על אחת כמה וכמה.<br><br>ב<b>בבלי סנהדרין</b> לח,א אמרו: תנו רבנן: אדם נברא יחידי. ומפני מה נברא יחידי?... דבר אחר: מפני צדיקים ומפני רשעים, שלא יהו צדיקים אומרים: אנו בני צדיק, ורשעים אומרים: אנו בני רשע. דבר אחר: מפני המשפחות שלא יהו מתגרות זו בזו. ומה עכשיו שנברא יחידי - משפחות מתגרות זו בזו, אילו נבראו שניים - על אחת כמה וכמה.</small><br>• • •
במשנה שנינו: <b>"להגיד גדולתו של מלך מלכי המלכים הקב"ה</b>, שאדם טובע מאה מטבעות בחותם אחד וכולן דומין זה לזה, ומלך מלכי המלכים ברוך הוא טבע את כל האדם בחותמו של אדם הראשון ואין אחד מהן דומה לחבירו<b>".</b>
מביאים ברייתא: למה נברא אדם יחידי בעולם? <b>להגיד גדולת מלך מלכי המלכים, שמחותם</b> (דפוס, תבנית) <b>אחד טובע</b> (יוצר צורה) <b>כל החותמות ואין אחד מהן דומה לחבירו</b> – משל הוא לכך שהקב"ה יוצר את כל בני האדם בצורה שיצר את אדם הראשון, ואף על פי כן אין אחד מבני האדם דומה בצורת פניו לחבירו<b>, שנאמר: "תִּתְהַפֵּךְ כְּחֹמֶר חוֹתָם"</b> (איוב לח,יד) – הארץ משתנה בצורת פניה בעת הבוקר לפי מה שהאור הזורח עליה טובע בה, כמו שהחומר (האדמה שעושים ממנה כלים) משתנה בצורתו לפי דמות החותם המוטבע בו. ויש לדרוש את הכתוב, שכל בני האדם שנבראים מחותם אחד מתהפכים ומשתנים לצורות שונות<b>.</b>
<b>ומפני מה שינה פרצופותיהן</b> (פניהם)<b>?</b> – מפני מה אין מראה פניהם של בני האדם דומה זה לזה? <b>שלא יהא אדם קופץ</b> (מזדרז) <b>והולך לאשת חבירו או לשדה חבירו</b> – אִילו היה מראה פניהם של בני האדם דומה זה לזה, היה אדם בא על אשת חבירו או נכנס לשדה חבירו, שלא היו מכירים שאין הוא בעליהם של האישה או של השדה, כיוון שמראה פניהם שלו ושל בעליהם דומה<b>.</b><br><br><small>ב<b>תוספתא סנהדרין</b> ח,ה-ו שנו: דבר אחר: למה נברא יחידי? להגיד גדולתו של מלך מלכי המלכים ברוך הוא, שבחותם אחד ברא את כל העולם כולו, ומחותם אחד יצאו חותמות הרבה, שנאמר: תתהפך כחומר חותם ויתייצבו כמו לבוש" (איוב לח,יד).<br>מפני מה אין הפרצופות דומות זו לזו? מפני הרמאים, שלא יהא כל אחד ואחד קופץ לתוך שדה חבירו ובא על אשת חבירו, שנאמר: "ויימנע מרשעים אורם וזרוע רמה תישבר" (איוב לח,טו).<br><br>ב<b>בבלי סנהדרין</b> לח,א אמרו: תנו רבנן: להגיד גדולתו של מלך מלכי המלכים ברוך הוא, שאדם טובע כמה / מאה מטבעות בחותם אחד וכולם דומים זה לזה, והקב"ה טובע כל אדם / את כל העולם בחותמו של אדם הראשון ואין אחד מהם דומה לחבירו, שנאמר: "תתהפך כחומר חותם ויתייצבו כמו לבוש" (איוב לח,יד).<br>ומפני מה אין פרצופותיהם דומים זה לזה? שלא יראה אדם לחבירו דירה נאה ואישה נאה ויאמר: שלי הן, שנאמר: "ויימנע מרשעים אורם וזרוע רמה תישבר" (איוב לח,טו).</small><br>
ומציעים ברייתא: <b>תני</b> – שונה [התנא] <b>בשם רבי מאיר</b> (גדול התנאים בדור הרביעי)<b>: שלשה דברים שינה הקב"ה בבני אדם</b> – בשלושה דברים אין בני האדם דומים זה לזה<b>: מראה פנים ודעת וקול. מראה ודעת מפני הגזלנין</b> – אִילו היה מראה פניהם ומחשבתם של בני האדם דומים זה לזה, היו הגזלנים גוזלים זה מזה את נשותיהם ואת שדותיהם, שלא היו מכירים שאין הוא בעליהם של האישה או של השדה, כיוון שמראה פניהם ומחשבתם שלו ושל בעליהם דומה<b>, וקול מפני הערוה</b> – אִילו היה קולם של בני האדם דומה זה לזה, היו נואפים בלילה זה את אשתו של זה, שלא היתה האישה מכירה שאין הוא בעלה, כיוון שקולם שלו ושל בעלה דומה<b>.</b><br>
<b>אמר רבי יצחק</b> (נפחא, אמורא ארץ ישראלי בדור השני והשלישי)<b>: אפילו תינתא או חיטתא לא דמיא לחבירתה</b> – אפילו תאנה (פרי) או חיטה (גרעין) לא דומה לחברתה (גדולתו של הקב"ה אינה רק בשוני בין בני האדם אלא גם בשוני בין פירות התאנה ובשוני בין גרעיני התבואה)<b>.</b><br><br><small>ב<b>תוספתא סנהדרין</b> ח,ו שנו: רבי מאיר אומר: שינה המקום מראה פנים, דעת וקול. מראה פנים ודעת מפני החמסנים והגזלנים, וקול מפני הערווה.<br><br>ב<b>מסכת אבות דרבי נתן</b> נוסח א פרק ד נאמר: בשלושה דברים שינה הקב"ה את בני אדם זה מזה. אלו הם: בקול, בנעימה ובמראה.<br>בקול כיצד? מלמד ששינה הקב"ה קולות בני אדם זה מזה, שאלמלא לא שינה הקב"ה קולות בני אדם זה מזה, כבר היתה זנות הרבה בעולם. כיוון שאדם יוצא מתוך ביתו, אחר בא וכובש את אשתו בתוך ביתו. לפיכך שינה הקב"ה קולות בני אדם זה מזה, קולו של זה אינו דומה לקולו של זה.<br>בנעימה כיצד? מלמד ששינה הקב"ה נעימות בני אדם זה מזה, שאלמלא לא שינה הקב"ה נעימות בני אדם זה מזה, היו מתקנאים זה בזה. לפיכך שינה הקב"ה נעימות בני אדם זה מזה, נעימה של זה אינה דומה לזה ושל זה אינה דומה לזה.<br>במראה כיצד? מלמד ששינה הקב"ה מראה בני אדם זה מזה, שאלמלא לא שינה הקב"ה מראה פנים זה מזה, לא היו בנות ישראל מכירות את בעליהם ואין הזכרים מכירים את נשותיהם. לפיכך שינה הקב"ה מראה פנים זה מזה.<br><br>ב<b>בבלי סנהדרין</b> לח,א אמרו: תניא היה רבי מאיר אומר: בשלושה דברים אדם משונה מחבירו: בקול ובמראה ובדעת. בקול ובמראה - משום ערווה, ובדעת - מפני הגזלנים ומפני החמסנים.<br><br>יש הבדל בין המקורות בטעם השינוי של מראה, האם הוא כטעם השינוי של דעת (התוספתא והירושלמי) או כטעם השינוי של קול (הבבלי).</small><br>
ומביאים ברייתא: <b>אדם נברא בערב שבת</b> – בסוף בריאת העולם, <b>כדי שייכנס תחילה למצוה</b> – של שמירת שבת<b>.</b>
<b>דבר אחר</b> – פירוש אחר<b>: למה נברא</b> אדם <b>באחרונה? משל למלך שעשה סעודה, כשמתקין הסעודה מזמין האורחין</b> – לאחר שהוא מכין את כל צורכי הסעודה, הוא מזמין את האורחים לסעודה, כדי שיוכלו לסעוד מיד כשייכנסו לסעודה<b>. כך</b> (דיבור הצעה לנמשל) – הקב"ה ברא את עולמו, ואחרי שהכין לאדם את כל צורכי מזונותיו בצמחים ובבשר ובדגים, ברא את האדם, כדי שיוכל ליהנות מהם מיד כשייברא; וכך דורשים את הכתובים המתארים את החוכמה כאישה שבנתה בית והזמינה את העוברים לסעודה שהכינה להם: <b>"חָכְמוֹת בָּנְתָה בֵיתָהּ"</b> (משלי ט,א) – החוכמה בנתה לה את ביתה; ויש לדרוש את הכתוב: <b>- זה הקב"ה שבנה את העולם בחכמה, שנאמר: "י'י בְּחָכְמָה יָסַד אָרֶץ</b>, כּוֹנֵן שָׁמַיִם בִּתְבוּנָה<b>"</b> (משלי ג,יט) – ה' השתמש בחוכמה כשברא את העולם<b>; "חָצְבָה עַמּוּדֶיהָ שִׁבְעָה"</b> (משלי ט,א) – החוכמה הכינה במחצבה שבעה עמודי אבן שיעמדו לפני הבית; ויש לדרוש את הכתוב: <b>- אֵילּוּ שבעת ימי בראשית; "טָבְחָה טִבְחָהּ מָסְכָה יֵינָהּ"</b> (משלי ט,ב) – החוכמה הכינה את הבשר לסעודה ומזגה את היין במים; ויש לדרוש את הכתוב: <b>- אֵילּוּ ימים ונהרות וכל צורכי העולם</b> – שה' הכין אותם כשברא את העולם<b>; "מִי פֶתִי יָסֻר הֵנָּה"</b> (משלי ט,ד) – הנערות, שליחותיה של החוכמה, קראו לחסרי החוכמה לסור אל החוכמה לסעודה שהיא עורכת בביתה; ויש לדרוש את הכתוב: <b>- זה אדם וחוה</b> – שה' ברא אותם לאחר שהכין להם את כל צורכיהם<b>.</b><br><br><small>ב<b>תוספתא סנהדרין</b> ח,ז-ט שנו: אדם נברא באחרונה. ולמה נברא באחרונה?...<br>דבר אחר: כדי שייכנס למצווה מיד.<br>דבר אחר: כדי שייכנס לסעודה מיד. משלו משל: למה הדבר דומה? למלך שבנה פלטירין וחינכה, והתקין סעודה ואחר כך זימן האורחים. וכן הוא אומר: "חכמות בנתה ביתה" (משלי ט,א). "חכמות בנתה ביתה" - זה מלך מלכי המלכים ברוך הוא שברא עולמו בחוכמה, "חצבה עמודיה שבעה" (משלי ט,א) - אלו שבעת ימי בראשית, "טבחה טבחה מסכה יינה" (משלי ט,ב) - אלו ימים ונהרות ומדברות ושאר צורכי העולם, ואחר כך "שלחה נערותיה תקרא על גפי מרומי קרת" (משלי ט,ג), "מי פתי יסור הנה חסר לב" (משלי ט,ד) - זה אדם וחווה.<br><br>ב<b>בבלי סנהדרין</b> לח,א אמרו: תנו רבנן: אדם בערב שבת נברא. ומפני מה נברא בערב שבת?...<br>דבר אחר: כדי שייכנס למצווה מיד.<br>דבר אחר: כדי שייכנס לסעודה מיד. משל למלך בשר ודם שבנה פלטרין גדולים ושכללם, והתקין סעודה ואחר כך הכניס אורחים, שנאמר: "חוכמות בנתה ביתה חצבה עמודיה שבעה. טבחה טבחה מסכה יינה אף ערכה שולחנה, שלחה נערותיה תקרא על גפי מרמי קרת". "חוכמות בנתה ביתה" - זו מידתו של הקב"ה שברא את כל העולם כולו בחוכמתו; "חצבה עמודיה שבעה" - אלו שבעת ימי בראשית; "טבחה טבחה מסכה יינה אף ערכה שולחנה" - אלו ימים ונהרות וכל צורכי עולם; "שלחה נערותיה תקרא" - זה אדם וחווה; "מי פתי יסור הנה חסר לב אמרה לו" - אמר להם הקב"ה למלאכי השרת: מי פיתה לזה (לאדם)? אמרו לו: אישה, דכתיב: "נואף אשה חסר לב".<br><br>ב<b>ויקרא רבה</b> יא,א נאמר: "חכמות בנתה" וגו' (משלי ט,א) - רבי ירמיה ברבי לעזר פתר קרייה בברייתו של העולם (פירש את המקראות שבמשלי בבריאת העולם). "חכמות בנתה ביתה" - זה הקב"ה שברא את כל העולם כולו בחוכמה, הדא היא דכתיב: "י'י בחוכמה יסד ארץ" (משלי ג,יט). "חצבה עמודיה שבעה" (משלי ט,א) - אלו שבעת ימי בראשית, שנאמר: "כי ששת ימים עשה י'י... וביום השביעי שבת ויינפש" (שמות לא,יז). "טבחה טבחה" (משלי ט,ב) - "תוצא הארץ נפש חיה למינה" (בראשית א,כד) (הקב"ה הכין טבח, מאכלי בשר, לבני האדם). "מסכה יינה" (משלי ט,ב) - "ייקוו המים מתחת השמים" (בראשית א,ט). "אף ערכה שולחנה" (משלי ט,ב) - "תדשא הארץ דשא עשב מזריע זרע" (בראשית א,יא) (הקב"ה הכין גם פירות לבני האדם - ערך שולחן). "שלחה נערותיה תקרא" (משלי ט,ג) - זה אדם וחווה. "על גפי מרומי קרת" (משלי ט,ג) - שהטיסם הקב"ה (נשא אותם על גפיים, כנפיים) וקרא אותם אלוהות, הדא היא דכתיב: "והייתם כאלוהים" (בראשית ג,ה). אחר כל השבח הזה (אבל אחרי שהגיעו למעלה רמה זו, ירדו כל כך עד שנאמר בהם:) - "מי פתי יסור הנה" (משלי ט,ד) - הם הניחו דעתו של הקב"ה והלכו אחר דעתו של הנחש (עזבו רצון בוראם והלכו אחר עצת הנחש), בשביל כך "חסר לב אמרה לו" (משלי ט,ד) - "כי עפר אתה ואל עפר תשוב" (בראשית ג,יט).</small><br>• • •
<b>"באבוד רשעים רינה"</b><br>במשנה שנינו: <b>"שמא תאמרו: מה לנו ולצרה</b> הזאת? והלא כבר נאמר: "והוא עד או ראה או ידע" וגו'. ושמא תאמרו: מה לנו לחוב בדמו של זה? והלא כבר נאמר: "ובאבד רשעים רנה"<b>".</b>
מציעים פסוק כדי לדרוש אותו: <b>כתוב</b> – במות אחאב מלך ישראל<b>: "וַיַּעֲבֹר הָרִנָּה בַּמַּחֲנֶה"</b> (מלכים א כב,לו) – הועבר קול במחנה כשנודע שמת המלך<b>. מהו</b> – מה פירוש <b>"הרינה"? הריני</b> (נראה שצריך לומר: '<b>תריני</b>') – אֵבֶל, נהי, קינה ("עולמה של האגדה: האגדה לאור מקורות יווניים", עמוד 21. - 'תריני' היא המילה היוונית Θρήνη. - חז"ל מפרשים לפעמים מילים במקרא לפי מילים יווניות הדומות להן בצליל). ואין לשון 'רינה' כאן זמרה ושירה מתוך שמחה, לפי שלא היתה שמחה במחנה במותו של אחאב אף שהיה רשע (מספד על אחאב נזכר בבבלי מגילה ג,א ומועד קטן כח,ב)<b>. וכן הוא</b> – הכתוב <b>אומר</b> – במלחמה בבני מואב ובני עמון בימי יהושפט מלך יהודה<b>: "</b>וַיַּעֲמֵד מְשֹׁרֲרִים לַי'י וּמְהַלְלִים לְהַדְרַת קֹדֶשׁ <b>בְּצֵאת לִפְנֵי הֶחָלוּץ</b> וְאֹמְרִים: הוֹדוּ לַי'י כִּי לְעוֹלָם חַסְדּוֹ<b>"</b> (דברי הימים ב כ,כא) – יהושפט העמיד לוויים המשוררים לה' שיצאו לפני חלוצי הצבא ושרו: "הודו לה'..."<b>. ללמדך</b> – יש ללמוד ממה שלא נאמר בשירה זו "כי טוב", שלא כמו בפזמון הרווח במזמורי ההלל וההודיה: "הודו לה' כי טוב...", <b>שאף מפלת</b> (תבוסה, כישלון) <b>הרשעים אינה שמחה לפני המקום</b> – אין הקב"ה שמח אפילו במיתתם של הרשעים, והם לוחמי מואב ועמון שמתו במלחמה זו, ולכן השירה שאמרו לא היו בה מילות טובה ושמחה. הרי שגם הכתוב הזה מלמד מה שהכתוב באחאב מלמד<b>.</b><br><br><small>ב<b>תוספתא סנהדרין</b> יד,י שנו: כשם ששמחה לפני המקום בקיומם של צדיקים, כך שמחה לפני המקום באובדן של רשעים, שנאמר: "ובאבוד רשעים רינה" (משלי יא,י).<br><br>ב<b>מכילתא דרבי ישמעאל</b> מסכתא דשירה פרשה א נאמר: עשר שירות הן: ...התשיעית שאמר יהושפט, שנאמר: "ויעמד משוררים לה' ומהללים להדרת קודש בצאת לפני החלוץ ואומרים: הודו לה' כי לעולם חסדו" (דברי הימים ב כ,כא) - ומה נשתנית הודיה זו מכל הודיות שבתורה, שבכל הודיות שבתורה נאמר "הודו לה' כי טוב כי לעולם חסדו" ובזו לא נאמר "כי טוב"? אלא כביכול לא היתה שמחה לפניו במרום על אובדן של רשעים.<br><br>ב<b>ספרי במדבר</b> פסקה קיז נאמר: יש שמחה לפני המקום כשיאבדו מכעיסיו מן העולם, וכן הוא אומר: "בטוב צדיקים תעלוץ קריה ובאבוד רשעים רינה" (משלי יא,י).<br><br>ב<b>בבלי סנהדרין</b> לט,ב אמרו: "ויעבור הרינה במחנה" (מלכים א כב,לו) - אמר רבי אחא בר חנינא: "באבוד רשעים רינה" (משלי יא,י) - באבוד אחאב רינה. - ומי חדי (שמח) הקב"ה במפלתם של רשעים? והא כתיב: "בצאת לפני החלוץ ואומרים הודו לה' כי לעולם חסדו" (דברי הימים ב כ,כא), ואמר רבי יוחנן: מפני מה לא נאמר "כי טוב" בפרשה זו? לפי שאין הקב"ה שמח במפלתם של רשעים... - אמר רבי יוסי ברבי חנינא: הוא אינו שש (במפלתם של רשעים), אבל אחרים משיש (משמח)...<br><br>לפי התוספתא והספרי יש שמחה לפני המקום במפלת הרשעים, מה שאין כן לפי המכילתא ושני התלמודים. לפי המכילתא ושני התלמודים, שירה לה' בעת מפלת הרשעים אין בה מילות שמחה.<br>שני התלמודים חלוקים בפירוש המילה "רינה" הכתובה במות אחאב. לפי הבבלי רק הקב"ה אינו שמח במפלת הרשעים אבל בני אדם יש להם לשמוח. אבל לפי הירושלמי גם בני אדם אין להם לשמוח במפלת הרשעים. הרי שהירושלמי חלוק על משנתנו שמביאה את הכתוב "ובאבוד רשעים רינה" - רינה כפשוטה של בני אדם.<br><br>ב<b>פסיקתא רבתי</b> פרשה מ נאמר: אין הקב"ה חפץ אפילו באבידתם של רשעים. למה? שהכול בריותיו ומעשה ידיו. איזה יוצר מבקש שישתברו קנקניו?<br><br>ב<b>פסיקתא זוטרתא</b> איכה ב,יט נאמר: "קומי רוני בלילה" - "רוני" כמו "ותעבור הרינה" (מלכים א כב,לו), והוא לשון מספד.</small><br>• • •

Chapter 5



Halakhah 1

<strong><big>משנה</big></strong><br>המשנה מתארת את בדיקת העדים בדיני נפשות. <b>היו בודקין אותן</b> – לאחר שאיימו על העדים בדקו אותם (נוסח אחר: 'אותו' - את אחד מן העדים, את הגדול שבהם), <b>בשבע חקירות</b> – ואלו הן<b>: באי זה שבוע?</b> – באיזו שמיטה של היובל היה הדבר שאתם מעידים עליו? <b>באי זו שנה</b> – של השמיטה<b>? באי זה חודש? בכמה בחדש? באי זה יום</b> – בשבוע<b>? באי זו שעה? ובאי זה מקום? רבי יוסי (</b>בר חלפתא, תנא בדור הרביעי) <b>אומר:</b> אין בודקים אותם אלא בשלוש חקירות, ואלו הן: <b>באי זה יום? באי זו שעה? ובאי זה מקום?</b> וכן שואלים את העדים: <b>מכירין אתם אותו</b> – את העומד בדין שאתם מעידים עליו, שזה הוא שעבר את העבירה<b>? והתריתם בו</b> – במי שאתם מעידים עליו<b>? העובד עבודה זרה</b> – אם העדים מעידים באחד שעבד עבודה זרה, שואלים אותם עוד<b>: את מה עבד?</b> – איזה אליל עבד? <b>ובמה עבד?</b> – באיזו עבודה עבד אותו? - שאלות אלו אינן מכלל החקירות.<br>• • •
<strong><big>תלמוד</big></strong><br><b>בדיקת העדים בשבע חקירות</b><br>במשנה שנינו: <b>"היו בודקין אותו בשבע חקירות" כול'.</b> <b>ולא תנינן:</b> – ולא שנינו (במשנה): <b>באי זה יובל</b> – המשנה לא אמרה שבודקים את העדים: באיזה יובל היה הדבר שאתם מעידים עליו?<b>,</b> מפני <b>שאין הדבר מצוי</b> – אינו שכיח שהמעשה שהעדים מעידים עליו אינו באותו יובל שבו הם מעידים בבית דין, ולכן אין צורך לשאול את העדים באיזה יובל היה המעשה שהם מעידים עליו<b>.</b> ומציעים ברייתא חולקת: <b>אשכח תני:</b> – נמצא [תנא ש]שונה: <b>רבי שמעון בן יוחי</b> (תנא בדור הרביעי) <b>אומר: אף באי זה יובל</b> – בודקים את העדים אף בדבר הזה. לדעה זו בודקים את העדים בשמונה חקירות<b>.</b> ומציעים פרשנות לברייתא: <b>וקיימונה</b> – וקיימו אותה (יישבו את הברייתא), <b>בהוא דעאל ובהוא</b> (וי'ו של 'ובהוא' = או) <b>דנפק</b> – בההוא (באותו יובל) שנכנס או בההוא (באותו יובל) שיצא (שואלים את העדים באיזה יובל היה המעשה שהם מעידים עליו, האם ביובל שעבר (שיצא) או ביובל הזה (שנכנס)?. - חקירת 'באיזה יובל' אינה כשאר חקירות הזמן, שעל העד לציין בהן את מספר העונָה שנשאל עליה, אלא כוונת החקירה היא רק לברר האם המקרה אירע ביובל זה או ביובל שעבר ("קטע של ירושלמי סנהדרין", "תרביץ" מו, עמוד 39))<b>.</b>
ושואלים: <b>מניין לשבע חקירות?</b> – מאיפה למדים שבודקים את העדים בשבע חקירות? ומשיבים בהצעת ברייתא: <b>תנא</b> – שנה <b>שמואל הזקן קומי</b> – לפני <b>רבי אחא</b> (אמורא ארץ ישראלי בדור הרביעי)<b>:</b> נאמר בעניין עיר הנידחת: <b>"וְדָרַשְׁתָּ וְחָקַרְתָּ וְשָׁאַלְתָּ הֵיטֵב וְהִנֵּה אֱמֶת נָכוֹן</b> הַדָּבָר נֶעֶשְׂתָה הַתּוֹעֵבָה הַזֹּאת בְּקִרְבֶּךָ<b>"</b> (דברים יג,טו) – שבע המילים הראשונות של הפסוק הן המקור לשבע החקירות<b>.</b> <b>אמר ליה:</b> – אמר לו (רבי אחא לשמואל הזקן): <b>לא תהא קרא ואזיל</b> – אל תהיה קורא והולך (אין ללמוד שבודקים את העדים בשבע חקירות מקריאת פסוק וספירת המילים שבו לפי סדרן, שכן המילים 'וְהִנֵּה', 'אֱמֶת' ו'נָכוֹן' אין הן לשונות של חקירה, או לפי שלא למדנו חקירות מהמילים האלו אלא בדיקות, ראה ספרי דברים), <b>אלא</b> – יש ללמוד שבודקים את העדים בשבע חקירות בגזירה שווה: נאמר בעניין עיר הנידחת: <b>"וְדָרַשְׁתָּ וְחָקַרְתָּ וְשָׁאַלְתָּ הֵיטֵב</b> וְהִנֵּה אֱמֶת נָכוֹן הַדָּבָר נֶעֶשְׂתָה הַתּוֹעֵבָה הַזֹּאת בְּקִרְבֶּךָ<b>"</b> (דברים יג,טו)<b>,</b> ונאמר בעניין עובד עבודה זרה: <b>"וְהֻגַּד לְךָ וְשָׁמָעְתָּ וְדָרַשְׁתָּ הֵיטֵב</b> וְהִנֵּה אֱמֶת נָכוֹן הַדָּבָר נֶעֶשְׂתָה הַתּוֹעֵבָה הַזֹּאת בְּיִשְׂרָאֵל<b>"</b> (דברים יז,ד) <b>- "הֵיטֵב" "הֵיטֵב" לגזירה שוה</b> – למדים עניין אחד מעניין שני על פי המילים הדומות הכתובות בשני העניינים<b>, ליתן [ל]כל</b> (תוקן כמו בקטע עסיס) <b>אחת ואחת שמועה</b> (בקטע עסיס: 'שמ<b>י</b>עה') <b>שאלה דרישה וחקירה</b> – יש לרבות לכל פסוק את מה שאין בו. לפסוק הראשון (דברים יג,טו) יש לרבות שמיעה, ולפסוק השני (דברים יז,ד) יש לרבות חקירה ושאלה. נמצא עכשיו שיש בכל פסוק ארבע לשונות של חקירה. וכשנותנים את האמור של זה בזה, נמצא בסך הכול שמונה חקירות. וזה כולל חקירת באיזה יובל, אלא שלתנא של המשנה אין נזקקים לחקירה זו לפי שאין הדבר מצוי. לפי זה אין 'היטב' נמנית בכלל החקירות. והלשון 'ליתן לכל אחת ואחת' קשה, שהיה צריך לומר: לכל אחד ואחד, כלומר, לכל פסוק ופסוק. ושמא רוצה לומר: לכל עבירה ועבירה ("קטע של ירושלמי סנהדרין", "תרביץ" מו, עמודים 40-41)<b>.</b><br> ומציעים קושיה: <b>רבי יצחק</b> (נפחא, אמורא ארץ ישראלי בדור השני והשלישי) <b>מקשי לה</b> (בקטע עסיס אין המילה 'לה', ונוספה בטעות במסירה שלפנינו ואין לגרוס אותה) – מקשה<b>: הוון תפיסין בחד ליסטיס</b> (צריך לומר כמו בקטע עסיס: 'בחד <b>בהדא אלסים</b>') <b>דטיבריא אמרין:</b> – היו (העדים) תופסים באחד (שהרג את חברו) באֵלִיסִים (בגן ציבורי נרחב (מקור המילה בלטינית)) הזאת של טיבריה ואומרים: <b>כדון קטול</b> (צריך לומר כמו בקטע עסיס: '<b>קטל</b>')<b>, כדון קטל</b> – עכשיו הרג! עכשיו הרג! (הכפל מחמת ההתרגשות)<b>, ומניין לזה שבע חקירות?</b> – מניין לנו שצריכים עדים אלה להשיב על שבע חקירות (ואם הוכחשו בהן או אפילו אמרו שאינם יודעים - עדותם בטלה), אף על פי שכבר צווחו עליו בפומבי שהרג עכשיו, והודיעונו בכך את זמן ומקום הרצח? והרי זה תמוה מאוד! (אין מתרצים את הקושיה. ומאמר איסי שלהלן מאמר בפני עצמו הוא, שהרי איסי קדם לרבי יצחק)<br><br><small>במסירה שלפנינו: 'תפיסין בחד ליסטיס דטיבריא'. וכנראה שהיה כתוב בתחילה 'בחד בחד אליסים', והמילה 'בחד' השנייה נשתבשה מן 'בהדה', והשיבוש הזה רגיל מאוד בירושלמי ("הערות לקטע ירושלמי סנהדרין", "תרביץ" מו, עמוד 92, הערה 3), ואחר כך נמחקה 'בחד' אחת בשל כפילותה.</small><br> על "אלסים דטיבריא" ראה "לשוננו" פ, עמודים 269-272. נקטו בירושלמי סנהדרין לדוגמה "אלסים דטיבריא", לפי שבאתר זה היו מצויים מטיילים רבים ועדים רבים על מעשה הרצח הנידון שם (שם, עמוד 271).<br> <b>איסי</b> (רב אסי, אמורא בבלי בדור הראשון) <b>אמר: כל זמן שאילו העדים</b> (צריך לומר: 'כל זמן <b>שאין</b> העדים', וכן הגיהו "קורבן העדה", "נועם ירושלמי" ו"גליוני הש"ס") <b>יכולין להזדמם</b> (להיתפס כעדים זוממים) <b>על אותה עדות, אין ההורג נהרג</b> – כשאין יכולת להזים את עדות העדים (כגון שאחד העדים אמר בחקירות שאינו יודע), אין אפשרות להרוג על פי עדותם את הרוצח (מאמר איסי בא כנראה לתת טעם למה ששנינו להלן במשנה ב, שבחקירות אם אמר אחד מהעדים שאינו יודע - עדותם בטלה. אלא שלפי זה מן הראוי היה שייערך להלן על משנה ב ("קטע של ירושלמי סנהדרין", "תרביץ" מו, עמודים 41-42). - אפשר שבירושלמי סמכו על מה שנאמר בספרי דברים, ראה להלן, שלאחר הלימוד בגזירה שווה "היטב" "היטב" למדו שבחקירות אם אמר עד אחד שאינו יודע - עדותם בטלה, ומשום כך מובא כאן מאמרו של איסי)<b>.</b><br><br><small>ב<b>ספרי דברים</b> פסקה צג ופסקה קמט נאמר: "ודרשת וחקרת ושאלת היטב" (דברים יג,טו), "והוגד לך ושמעת ודרשת היטב" (דברים יז,ד) - "היטב" "היטב" לגזירה שווה. מלמד שבודקים אותו בשבע חקירות. אין לי אלא חקירות, בדיקות מניין? תלמוד לומר: "והנה אמת נכון הדבר" (דברים יג,טו). אם סופנו לרבות בדיקות, מה תלמוד לומר חקירות? חקירות - אמר אחד: "איני יודע" - עדותם בטלה, בדיקות - אמר אחד: "איני יודע" ואפילו שניים אומרים: "אין אנו יודעים" - עדותם קיימת.<br><br>לפי הספרי יש ליתן בזה את האמור בזה. לפסוק הראשון יש ליתן שלושה לשונות של חקירה (כולל 'היטב') האמורים בפסוק השני, ולפסוק השני יש ליתן ארבעה לשונות של חקירה (כולל 'היטב') האמורים בפסוק הראשון. נמצאו בכל פסוק שבעה לשונות של חקירה.<br><br>ב<b>בבלי סנהדרין</b> מ,א-ב אמרו: מנא הני מילי (שבודקים בשבע חקירות)? - אמר רב יהודה: דאמר קרא: "<b>ודרשת וחקרת</b> ושאלת <b>היטב</b>" (דברים יג,טו), "והוגד לך ושמעת <b>ודרשת היטב</b>" (דברים יז,ד), "<b>ודרשו</b> השופטים <b>היטב</b>" (דברים יט,יח).<br>"רבי יוסי אומר: באיזה יום? באיזו שעה? ובאיזה מקום?". - תניא: אמר להם רבי יוסי לחכמים: לדבריכם, מי שבא ואמר: "אמש הרגו", אומרים לו: "באיזה שבוע? באיזו שנה? באיזה חודש? בכמה בחודש?"?! אמרו לו: לדבריך, מי שבא ואמר: "עכשיו הרגו", אומרים לו: באיזה יום? באיזו שעה?"?! אלא (לשיטתך) אף על גב דלא צריך, רמינן עליה (מטילים עליו את החובה לענות על שאלות רבות), כדרבי שמעון בן אלעזר (שמטריחים את העדים בשאלות שמא מתוך כך יתבלבלו ויודו שהם משקרים), הכא נמי (לשיטתנו) אף על גב דלא צריך, רמינן עליה, כדרבי שמעון בן אלעזר.<br><br>קושיית רבי יצחק בירושלמי היא מה שאמרו בברייתא שבבבלי חכמים לרבי יוסי לדבריו.</small><br>• • •
<b>בדיקת העדים ברוצח</b><br>במשנה שנינו: <b>"מכירין אתם אותו?".</b> מוסיפים על המשנה: <b>מה היה? גוי היה או ישראל היה?</b> – אם העדים מעידים באחד שהרג, שואלים אותם עוד: מי היה ההרוג? האם היה גוי שאין חייבים על הריגתו מיתת בית דין, או היה יהודי שחייבים על הריגתו מיתת בית דין? <b>[</b>יש להגיה בדומה להגהת "קורבן העדה": <b>אמרו: אין אנו יודעים - מהו?</b> – אם העדים אמרו שאינם יודעים האם ההרוג היה גוי או יהודי, האם ניתן לקבל את עדותם ולהרוג את ההורג?<b>]</b> (הבעיה קטועה במסירה שלפנינו ובקטע עסיס) ומציעים פשיטת הבעיה ממימרה אמוראית: <b>נישמעינה מהדא</b> – נשמע (נלמד) אותה מזאת<b>, דמר</b> – שאומר <b>רבי יוחנן</b> (גדול אמוראי ארץ ישראל בדור השני)<b>: נהרג מטיבריא לציפורי</b> (היא הצורה הבבלית. ובקטע עסיס: 'לציפורין', והיא הצורה הארץ ישראלית) <b>- חזקה שישראל היה</b> – שרוב תושבי טיבריא וציפורי היו יהודים, וגם רוב העוברים והשבים מטיבריא לציפורי היו יהודים. הרי שבמקום שרובו ישראל הדברים מוכיחים שההרוג היה ישראל, ואף אם העדים אינם יודעים את זהות ההרוג - ניתן לקבל את עדותם ולהרוג את ההורג, מפני שהורגים על החזקות<b>.</b><br><br><small>יש להניח שפשיטת הבעיה לגבי אי ידיעת זהות ההרוג נכונה גם לגבי אי ידיעת זהות ההורג.<br>השאלות של בדיקת העדים ברוצח המובאות במשנה ובתלמודים אינן בכלל החקירות שנזכרות בראש הלכה א או הבדיקות שנזכרות בהלכה ב, שכן שנינו בהלכה ב: "ומה בין חקירות לבדיקות? אלא שבחקירות, אמר אחד: איני יודע - עדותן בטלה; בדיקות, אמר אחד: איני יודע, ואפילו שנים אומרים: אין אנו יודעין - עדותן קיימת", ואילו היו השאלות האלו בכלל החקירות או הבדיקות לא היה מקום לשאול לגביהן: "אמרו: אין אנו יודעים - מהו?".<br><br>ב<b>בבלי סנהדרין</b> מ,ב אמרו: "מכירים אתם אותו?". - תנו רבנן: מכירים אתם אותו? גוי הרג או ישראל הרג?<br><br>השאלה "מה היה? גוי היה או ישראל היה?", הנוספת בירושלמי לשאלה "מכירים אתם אותו?", היא על פי ברייתא שמובאת בבבלי.</small><br>• • •
<b>התראה - הודעת העונש וקבלת ההתראה</b><br>במשנה שנינו: <b>"התריתם בו?".</b> שואלים: <b>מניין להתרייה?</b> – מאיפה למדים שכל העוברים עבירה שחייבים עליה מיתת בית דין צריכים התראה? (אין ממיתים אותם אלא אם העדים שראו אותם שהם עומדים לעבור עבירה התרו בהם שלא יעברו את העבירה) ומשיבים: <b>רבי שמואל בר נחמן</b> (אמורא ארץ ישראלי בדור השני והשלישי) אמר <b>בשם רבי יונתן</b> (אמורא ארץ ישראלי בדור הראשון)<b>:</b> נאמר בעונשי העריות: <b>"וְאִישׁ אֲשֶׁר יִקַּח אֶת אֲחֹתוֹ</b> בַּת אָבִיו אוֹ בַת אִמּוֹ וְרָאָה אֶת עֶרְוָתָהּ וְהִיא תִרְאֶה אֶת עֶרְוָתוֹ, חֶסֶד הוּא, וְנִכְרְתוּ לְעֵינֵי בְּנֵי עַמָּם<b>"</b> (ויקרא כ,יז) – אח ששוכב עם אחותו לרצונה - שניהם ימותו (הדרשה קטועה, ונתבארה בבבלי, ראה להלן. ומכאן למדו שכל העוברים עבירה שחייבים עליה מיתת בית דין צריכים התראה)<b>.</b><br><br><small>ב<b>בבלי סנהדרין</b> מ,ב אמרו: אמר עולא: מניין להתראה מן התורה? דכתיב: "ואיש אשר ייקח את אחותו בת אביו או בת אימו וראה את ערוותה" - אטו בראייה תליא מילתא? (הרי נענש על הביאה ולא על הראייה!) אלא עד שיראוהו טעמו של דבר (שיתרו בו שהיא ערווה עליו כדי שיידע שהוא עובר עבירה)...</small><br> <b>"חֶסֶד הוּא"</b> (ויקרא כ,יז) – הדבר (אח הנושא את אחותו) הוא חרפה ותועבה; אך כאן יש לדרוש את המילה "חסד" במשמעה הרגיל: טובה מרובה, צדקה, נדיבות: <b>- אמר רבי בון</b> (רבי אבון, מגדולי אמוראי ארץ ישראל בדור החמישי)<b>:</b> (בקטע עסיס נוסף 'שלא תאמר:' כמו במקבילה למאמר זה) <b>קין נשא</b> את <b>אחותו, הבל נשא</b> את <b>אחותו</b> – אף על פי שהתורה אסרה לאח לשאת את אחותו (לפי בראשית רבה כב,ב נולדו לאדם וחוה קין ותאומתו והבל ושתי תאומותיו)<b>.</b> אמר הקב"ה: <b>חסד עשיתי עם הראשונים שייבנה</b> ה<b>עולם מהן</b> – הקב"ה התיר לקין ולהבל לשאת את אחיותיהם כדי שיוכלו לפרות ולרבות ולקיים את העולם, כיוון שלא היו נשים אחרות שיישאו, וזהו מעשה של חסד שעשה הקב"ה עם בני האדם הראשונים שהיו בעולם, ויש לכך מקור בכתוב: <b>- "כִּי אָמַרְתִּי עוֹלָם חֶסֶד יִבָּנֶה"</b> (תהילים פט,ג) – אכן הייתי סבור שחסד ה' יהיה בנוי וקיים לעולם. ויש לדרוש "עולם חסד ייבנה": העולם נבנה ונברא בחסדו של ה' (המילה 'עולם' באה במקרא במשמע 'נצח', ובלשון חכמים היא באה במשמע 'תבל'. הדרשה היא לפי משמע המילה בלשון חכמים)<b>.</b><br> מקבילה למאמר זה בירושלמי יבמות יא,א וסנהדרין ט,א. ונראה שמאמר זה צוטט שם על ידי סתם התלמוד כדי לתרץ את קושייתו שם, שהרי רבי אבון לא דרש אלא "חסד הוא", ובא סתם התלמוד לומר שרמז לך הכתוב ב"ייקח" לאותם נישואים שבהיתר היו. והועבר מאמר זה לכאן על סוף הפסוק אגב תחילתו. ודרשה זו היא דרשה תנאית קדומה, וישנה בספרא, אבל לעניין קין בלבד ("קטע של ירושלמי סנהדרין", "תרביץ" מו, עמוד 43).<br><br><small>ב<b>ספרא</b> "קדושים" פרשה י נאמר: "חסד הוא" - ושמא תאמר: קין נשא את אחותו (שאסורה לו)! תלמוד לומר: "חסד הוא" - העולם מתחילתו לא נברא אלא בחסד, שנאמר: "כי אמרתי עולם חסד ייבנה" (תהילים פט,ג) (כדי שהעולם יתקיים הותר האיסור של חסד, היינו האיסור על נשיאת אחותו, שהתורה מכנה אותו "חסד הוא").<br><br>לפי הספרא, המילה "חסד" שבכתוב "עולם חסד ייבנה" משמעה חרפה ותועבה, כמו בכתוב "חסד הוא". הרי שדרשת הספרא שונה מדרשת הירושלמי.<br><br>ב<b>בבלי סנהדרין</b> נח,ב אמרו: מפני מה לא נשא אדם (הראשון) את בתו? כדי שיישא קין את אחותו - "כי אמרתי עולם חסד ייבנה" (תהילים פט,ג).</small>
ומציעים ברייתא (בעניין הודעת העונש למותְרֶה): <b>תני:</b> – שונה [התנא]: <b>רבי שמעון בן יוחי</b> (תנא בדור הרביעי) <b>אומר:</b> נאמר בעניין עונש מוות לעובד עבודה זרה: <b>"עַל פִּי שְׁנַיִם עֵדִים</b> אוֹ שְׁלֹשָׁה עֵדִים <b>יוּמַת הַמֵּת"</b> (דברים יז,ו) – רק על פי עדות של שני עדים לפחות יעניש בית הדין בעונש מיתה את האדם העתיד למות אם יימצא אשם. <b>-</b> ויש לתמוה: <b>[וכי]</b> (הושלם על פי קטע עסיס) <b>המת מת?! –</b> וכי מי שכבר מת יכול למות?! הרי רק מי שעדיין חי יכול למות! ומדוע קורא לו הכתוב "המת" כשעדיין לא הומת? ויש להשיב: <b>אלא להודיעו</b> (צריך לומר: '<b>שיודיעוהו</b>') <b>באי זו מיתה</b> הוא <b>מת</b> – צריך שיודיעו העדים למותרה באיזו מיתה הוא ימות אם יעבור את העבירה שהוא עומד לעבור. וכיוון שהודיעו לו שהוא ימות ואף על פי כן עבר את העבירה, הרי הוא כבר כמת קודם שבא לבית דין, ולכן הכתוב קורא לו "המת"<b>.</b><br> ומציעים ברייתא נוספת (בעניין הודעת העונש למותרה): <b>תני:</b> – שונה [התנא]: <b>רבי יודה בירבי אלעאי</b> (רבי יהודה, מגדולי התנאים בדור הרביעי) <b>אומר:</b> נאמר בדיני רוצח: <b>"וְכִי יָזִד אִישׁ עַל רֵעֵהוּ לְהָרְגוֹ בְעָרְמָה"</b> (שמות כא,יד) <b>–</b> אם אדם יפעל בזדון כדי להרוג את חברו בתחבולה. ויש לדרוש את הכתוב: <b>- שיערימוהו</b> (יחכימו אותו, יַקנו לו דעת) <b>באי זו מיתה</b> הוא <b>מת</b> (לפי הנוסח שלפנינו לא נחלקו רבי שמעון בן יוחי ורבי יהודה בתוכן ההתראה, ברם לפי האמור להלן נחלקו שני התנאים בדבר, ולכן נראה שהנוסח בדברי רבי יהודה הוא אשגרה מדברי רבי שמעון בן יוחי, וצריך לומר: '<b>שיערימוהו שהוא מת</b>'. ב"שערי תורת ארץ ישראל" הגיה באופן דומה) – צריך שיודיעו העדים למותרה שהוא ימות אם יעבור את העבירה שהוא עומד לעבור, אך אין צריך שיודיעו לו באיזו מיתה הוא ימות. - רבי יהודה דורש את המילה "בעורמה", שהאיש הרג את רעהו בידיעה שהוא ימות בשל כך<b>.</b>
ומפרטים את הדינים החלים בשני מקרים לפי רבי שמעון בן יוחי ורבי יהודה. <b>היתה מיתתו בחמורה והתרו בו בקלה –</b> אדם שעבר עבירה שהוא מתחייב עליה במיתה חמורה, אך כשעבר את העבירה התרו בו שיתחייב במיתה קלה, <b>- יכיל מימר:</b> – יכול (המותרה) לומר (לדיינים): (בקטע עסיס: 'יכ(ו)[י]ל הוא מימור לון:') <b>אִילּוּ הוה ידע</b> – אילו היה (המותרה) יודע <b>שמיתתו בחמורה, לא הוה עבד הדא מילתא</b> – לא היה עושה את הדבר הזה (ורק משום שהתרו בו במיתה קלה לא נמנע מלעבור את העבירה. - במקרה זה אין מחלוקת בין רבי שמעון בן יוחי ורבי יהודה, ולדעת הכול אין זו התראה, ואין המותרה נידון אפילו במיתה הקלה שהתרו בו)<b>.</b> <b>היתה מיתתו בקלה והתרוהו</b> (בקטע עסיס: 'והתרו בו') <b>בחמורה –</b> אדם שעבר עבירה שהוא מתחייב עליה במיתה קלה, אך כשעבר את העבירה התרו בו שיתחייב במיתה חמורה, <b>- על דעתיה ד-</b> – על דעתו של <b>רבי יודן בירבי אילעאי</b> (צריך להוסיף כמו בקטע עסיס: '<b>דאמר</b>') <b>שיערימוהו באי זו מיתה</b> הוא <b>מת</b> (צריך לומר כמו שהוגה לעיל) <b>[- חייב</b> – במיתה הקלה, שמאחר שהתרו בו במיתה חמורה וקיבל עליו, כל שכן שקיבל עליו את המיתה הקלה<b>, על דעתיה דרבי שמעון בן יוחי דאמר שיודיעוהו באי זו מיתה הוא מת - פטור</b> – ממיתה, שמכיוון שלא התרו בו שיתחייב במיתה הראויה לעבירה שעבר, אינה התראה<b>]</b> (המוסגר קטוע גם בקטע עסיס, והושלם ב"קטע של ירושלמי סנהדרין", "תרביץ" מו, עמוד 44. ב"שערי תורת ארץ ישראל" הגיה באופן דומה)<b>.</b><br><br><small>ב<b>תוספתא סנהדרין</b> יא,א שנו: ושאר חייבי מיתות בית דין (חוץ ממסית שאינו צריך התראה) אין מחייבים / ממיתים אותם אלא על פי עדים והתראה, ועד שיודיעוהו שחייב מיתה בבית דין (ואף על פי שלא הודיעוהו באיזו מיתה הוא מת). רבי יוסי ברבי יהודה אומר: עד שיודיעוהו באיזו מיתה הוא מת.<br><br>ב<b>בבלי סנהדרין</b> ח,ב ו-פ,ב אמרו: תניא: ושאר חייבי מיתות שבתורה אין ממיתים אותם אלא בעדה (בבית דין של עשרים ושלושה) ועדים והתראה, ועד שיודיעוהו שהוא חייב מיתת בית דין. רבי יהודה אומר: עד שיודיעוהו באיזו מיתה הוא נהרג.<br>תנא קמא יליף ממקושש (שהיה בימי משה, שהתרו בו שחייב מיתה ולא התרו בו באיזו מיתה הוא מת, שהרי לא ידעו מה מיתתו, ומכל מקום נידון למיתה. וכן הדבר בכל התראה לדורות), ורבי יהודה - מקושש הוראת שעה היתה (על פי דבר ה', ואין למדים ממנה לדורות; או: מכיוון שלא היה אפשר להודיעו בשעת התראה באיזו מיתה הוא מת, אין דנים אפשר משאי אפשר).<br><br>דעת רבי שמעון בן יוחי בירושלמי היא דעת רבי יוסי ברבי יהודה בתוספתא. ובבבלי היא דעת רבי יהודה. דעת רבי יהודה בירושלמי היא דעת תנא קמא בתוספתא ובבבלי.</small><br> אולי יש להגיה בירושלמי את דברי רבי שמעון בן יוחי במקום דברי רבי יהודה, וכך צריך לומר: תני: רבי שמעון בן יוחי אומר: ...שיודיעוהו <b>שהוא מת</b>. תני: רבי יודה בירבי אלעאי אומר: ...שיערימוהו <b>באי זו מיתה הוא מת</b>. ...היתה מיתתו בקלה והתרוהו בחמורה - על דעתיה דרבי יודן בירבי אילעאי דאמר שיערימוהו באי זו מיתה הוא מת [- <b>פטור, על דעתיה דרבי שמעון בן יוחי דאמר שיודיעוהו שהוא מת -</b> <b>חייב</b>]. יודיעוהו היא ידיעה סתמית שהוא מת, ו"יערימוהו" (יחכימוהו) היא ידיעה מפורשת באיזו מיתה הוא מת. לפי הגהה זו, דעת רבי יהודה בירושלמי היא דעתו בבבלי. וכן הגיה ריצ"ד.<br> ואולי יש להחליף בירושלמי את דברי רבי שמעון בן יוחי ודברי רבי יהודה, וכך צריך לומר: תני: <b>רבי יודה בירבי אלעאי</b> אומר: ...שיודיעוהו באי זו מיתה הוא מת. תני: <b>רבי שמעון בן יוחי</b> אומר: ...שיערימוהו שהוא מת. ...היתה מיתתו בקלה והתרוהו בחמורה - על דעתיה דרבי יודן בירבי אילעאי דאמר <b>שיודיעוהו</b> באי זו מיתה הוא מת [- <b>פטור, על דעתיה דרבי שמעון בן יוחי דאמר שיערימוהו שהוא מת -</b> <b>חייב</b>]. גם לפי הגהה זו, דעת רבי יהודה בירושלמי היא דעתו בבבלי.
ומביאים ברייתא בעניין קבלת ההתראה: <b>היו</b> – העדים <b>מתרין בו</b> – באדם העובר עבירה, <b>ושותק</b> – שמראה את עצמו בשתיקתו כמקבל את ההתראה<b>,</b> או שהיו <b>מתרין בו ומרכין</b> (כופף, מוריד כלפי מטה) <b>בראשו</b> – שרומז בהרכנתו שהוא מקבל את ההתראה<b>, אף על פי שאומר:</b> "<b>יודע אני</b> – שאני עובר עבירה שיש בה מיתת בית דין" <b>- פטור</b> – ממיתה<b>, עד שיאמר:</b> "(צריך להוסיף כאן ולהלן כמו בקטע עסיס: '<b>יודע אני ו-</b>') <b>על מנת כן</b> (אף על פי כן) <b>אני עושה</b>" – רק אם יאמר כך - הוא יתחייב במיתה<b>.</b> <b>ראוהו שופך</b> את ה<b>דם</b> – ראו העדים אדם העומד להרוג את חברו<b>, אמרו לו:</b> "<b>הוי יודע שבן ברית</b> (כינוי ליהודי) <b>הוא</b> – הנרצח<b>, והתורה אמרה</b> – בהוראות ה' לנח ולבניו לאחר היציאה מן התיבה<b>: "שֹׁפֵךְ דַּם הָאָדָם בָּאָדָם דָּמוֹ יִשָּׁפֵךְ"</b> (בראשית ט,ו)" – מי ששופך את דם האדם (מי שהורג אדם במזיד), יישפך דמו (הוא חייב מיתה) בידי אדם (אזהרה זו שנאמרה לבני נח חלה גם על ישראל)<b>, אף על פי שאמר:</b> "<b>יודע אני</b>" <b>- פטור, עד שיאמר:</b> "<b>על מנת כן אני עושה</b>"<b>.</b> <b>ראוהו מחלל</b> את ה<b>שבת</b> – ראו העדים אדם העומד לעשות מלאכה בשבת<b>, אמרו לו:</b> "<b>הוי יודע שהוא שבת, והתורה אמרה</b> – בעניין שמירת השבת<b>: "מְחַלְלֶיהָ מוֹת יוּמָת"</b> (שמות לא,יד)" – מי שמחלל את השבת ועושה בה מלאכה במזיד חייב מיתה<b>, אף על פי שאמר:</b> "<b>יודע אני</b>" <b>- פטור, עד שיאמר:</b> "<b>על מנת כן אני עושה</b>"<b>.</b><br><br><small>ב<b>תוספתא סנהדרין</b> יא,ב-ד שנו: מתרים בו ושותק, מתרים בו ומרכין את ראשו, אף על פי שאמר: "יודע אני" - פטור, עד שיאמר: "יודע אני ועל מנת כן אני עושה".<br>כיזה צד? ראוהו שמחלל את השבת, אמרו לו: "הווי יודע שהוא שבת, ונאמר: 'מחלליה מות יומת' (שמות לא,יד)", אף על פי שאמר: "יודע אני" - פטור, עד שיאמר: "יודע אני ועל מנת כן אני עושה".<br>כיזה צד? ראוהו שהרג את הנפש, אמרו לו: "הווי יודע שהוא בן ברית, ונאמר: 'שופך דם האדם באדם דמו יישפך' (בראשית ט,ו)", אף על פי שאמר: "יודע אני" - פטור, עד שיאמר: "יודע אני ועל מנת כן אני עושה".<br><br>הסדר בתוספתא הפוך מבירושלמי: תחילה "ראוהו שמחלל את השבת" ואחר כך "ראוהו שהרג את הנפש".</small><br> בפרשת מקושש העצים בשבת נאמר: <b>"וַיִּהְיוּ בְנֵי יִשְׂרָאֵל בַּמִּדְבָּר, וַיִּמְצְאוּ אִישׁ מְקֹשֵׁשׁ עֵצִים בְּיוֹם הַשַּׁבָּת. וַיַּקְרִיבוּ אֹתוֹ הַמֹּצְאִים אֹתוֹ מְקֹשֵׁשׁ עֵצִים אֶל מֹשֶׁה וְאֶל אַהֲרֹן וְאֶל כָּל הָעֵדָה. וַיַּנִּיחוּ אֹתוֹ בַּמִּשְׁמָר, כִּי לֹא פֹרַשׁ מַה יֵּעָשֶׂה לוֹ. וַיֹּאמֶר ה' אֶל מֹשֶׁה: מוֹת יוּמַת הָאִישׁ, רָגוֹם אֹתוֹ בָאֲבָנִים כָּל הָעֵדָה מִחוּץ לַמַּחֲנֶה. וַיֹּצִיאוּ אֹתוֹ כָּל הָעֵדָה אֶל מִחוּץ לַמַּחֲנֶה וַיִּרְגְּמוּ אֹתוֹ בָּאֲבָנִים וַיָּמֹת, כַּאֲשֶׁר צִוָּה ה' אֶת מֹשֶׁה" (במדבר טו,לב-לו).</b>
ומציעים שאלה (בעניין מקושש העצים בשבת): <b>רבי חייה בר גמדא</b> (אמורא בדור השני) <b>שאל</b> – שאל (הסתפק)<b>: מקושש</b> – שמסופר עליו בתורה שדנו אותו למיתה על חילול שבת, <b>- משום מאי</b> (צריך לומר כמו בקטע עסיס: '<b>משם מה</b>'. - 'משום מאי' לשון בבלי, כי 'משם' הוא חילוף רגיל בקטעי הגניזה ל'משום' שבכתב יד ליידן) <b>מיחייב</b> (צורה ארמית. ובקטע עסיס צורה עברית: 'מתחייב')<b>?</b> – טעם השאלה: מה היתה מלאכתו של המקושש? משום שייתכנו בה שני פירושים, כאמור בהמשך, ומשנדע מה היתה, נדע ממילא משום איזה אב מלאכה נתחייב ("קטע של ירושלמי סנהדרין", "תרביץ" מו, עמוד 46). <b>משום תולש או משום קוצר?</b> – מה עשה המקושש? תלש או כרת? האם קשש ביבש ותלש עצים יבשים (מפני שעצים יבשים שיבשו שורשיהם נוחים לתלישה) וחייבו אותו משום תולש (מייפה את הקרקע), או שכרת עצים לחים (משום שעצים לחים המשורשים בארץ קשה לתולשם ולעוקרם) כדי להאכיל לגמליו וכדומה, וחייבו אותו משום קוצר? (שם, עמוד 46. - המייפה את הקרקע חייב משום חורש, ראה ירושלמי ביצה א,ב ושבת ז,ב. - קביעת מהות העבירה חשובה משום שיש הבדלים בין שני האיסורים, וכמו כן יש לכך משמעות בלשון ההתראה בעובר העבירה, שאם מתרים בו משום תולש חייב בכל שהוא כדין מייפה את הקרקע. - לפי הפירוש 'קושש' = קוצר, השורש דומה אל 'קוסס' (ראה יחזקאל יז,ט), בחילוף אותיות זסשר"ץ) ופושטים את השאלה ממקור תנאי: <b>נישמעינה מהדא:</b> – נשמע (נלמד) אותה מזאת: <b>"וַיִּהְיוּ בְנֵי יִשְׂרָאֵל בַּמִּדְבָּר</b>, <b>וַיִּמְצְאוּ</b> אִישׁ מְקֹשֵׁשׁ עֵצִים בְּיוֹם הַשַּׁבָּת<b>"</b> (במדבר טו,לב) – בהיותם במדבר מצאו איש ישראלי אחד מלקט עצים דקים ביום השבת, ובכך עבר על האיסור לעשות מלאכה ביום השבת, והיה חייב מיתה, <b>- מלמד</b> – דבר (כתוב) זה מורה, <b>שמצאוהו תולש עצים מן הקרקע</b> – הרי שהמקושש היה חייב משום תולש (פשטו מן הברייתא שמצאו אותו תולש עצים (ולא כורת עצים), הרי לך שתלש עצים יבשים מן המחובר, וחייבו אותו משום תולש (מייפה את הקרקע) ולא משום קוצר ("קטע של ירושלמי סנהדרין", "תרביץ" מו, עמודים 46-47))<b>.</b>
ומציעים שאלה נוספת (בעניין מקושש העצים בשבת): <b>רבי חייה בר גמדא שאל</b> – שאל (הסתפק)<b>: מקושש - במה היא</b> (צריך לומר כמו בקטע עסיס: '<b>היתה</b>') <b>מיתתו</b> (צריך לומר: '<b>התראתו</b>', כמו שהגיהו "נועם ירושלמי" ורידב"ז, שהרי מיתתו מפורשת בכתוב שהיתה בסקילה)<b>?</b> – שהרי יש להניח שהמוצאים אותו התרו בו, שאם לא כן, אין עליו כל עונש בידי אדם, אך בשעה שהמוצאים אותו התרו בו לא היו יודעים האם הוא חייב מיתה, שנאמר בעניין המקושש: "וַיַּקְרִיבוּ אֹתוֹ הַמֹּצְאִים אֹתוֹ מְקֹשֵׁשׁ עֵצִים אֶל מֹשֶׁה וְאֶל אַהֲרֹן וְאֶל כָּל הָעֵדָה. וַיַּנִּיחוּ אֹתוֹ בַּמִּשְׁמָר, כִּי לֹא פֹרַשׁ מַה יֵּעָשֶׂה לוֹ", ואם כן, במה התרו בו? <b>בסקילה</b> (מילה זו אינה בקטע עסיס, והיא באשגרה מלהלן, ואין לגרוס אותה)<b>.</b> ופושטים את השאלה ממקור תנאי: <b>נישמעינה מהדא:</b> – נשמע (נלמד) אותה מזאת: <b>יודעין היו</b> (בקטע עסיס נוסף 'ישראל') <b>שמקושש חייב מיתה</b> – שהרי כתוב בעניין שמירת השבת: "מְחַלְלֶיהָ מוֹת יוּמָת"<b>, ולא היו יודעין במה היתה מיתתו</b> (בקטע עסיס: 'אבל לא היו יודעין באי זו מיתה הוא מת') – והתרו בו שחייב מיתה, אך לא התרו בו באיזו מיתה הוא מת (לפי הדעה שאין צריך אלא שיודיעוהו שהוא חייב מיתה בבית דין, היתה זו התראה. ולפי הדעה שצריך שיודיעוהו באיזו מיתה הוא מת, היתה מיתתו של המקושש הוראת שעה. וראה בבלי סנהדרין פ,ב לעיל)<b>.</b><br><br><small>ב<b>ספרא</b> "אמור" פרשה יד נאמר: יודעים היו במקושש שהוא חייב מיתה, שנאמר: "מחלליה מות יומת" (שמות לא,יד), אבל לא היו יודעים באיזו מיתה ימות, שנאמר: "כי לא פורש מה ייעשה לו" (במדבר טו,לד). וכן הוא אומר (במקלל את שם ה'): "לפרוש להם על פי ה'" (ויקרא כד,יב) - מלמד שלא היו יודעים אם חייב מיתה אם לאו.<br><br>ב<b>ספרי במדבר</b> פסקה קיג נאמר: "וימצאו איש מקושש עצים" (במדבר טו,לב) - תולש מן הקרקע (מלקט מן המחובר).<br><br>ב<b>ספרי במדבר</b> פסקה קיד נאמר: "כי לא פורש מה ייעשה לו" (במדבר טו,לד) - והלא כתוב: "מחלליה מות יומת" (שמות לא,יד), ומה תלמוד לומר: "כי לא פורש"? אלא לא היה יודע באיזו מיתה ימות עד שנאמר לו מפי הקודש (הקב"ה).<br><br>ב<b>ספרי זוטא</b> טו,לד נאמר: "כי לא פורש מה ייעשה לו" (במדבר טו,לד) - מלמד שהיה משה יודע שהוא חייב מיתה, אבל לא היה יודע במה היא מיתתו.<br><br>ב<b>בבלי שבת</b> צו,ב אמרו: אמר רב יהודה אמר שמואל: מקושש - מעביר (את העצים שליקט) ארבע אמות ברשות הרבים היה. - במתניתא תנא: תולש היה. - רב אחא בר יעקב אמר: מעמר היה (כי אסף את העצים המפוזרים לערימה).<br><br>ב<b>בבלי בבא בתרא</b> קיט,א אמרו: יודע היה משה רבנו שהמקושש במיתה, שנאמר: "מחלליה מות יומת" (שמות לא,יד), אבל לא היה יודע באי זו מיתה ימות.<br><br>ב<b>בבלי סנהדרין</b> עח,ב אמרו: תניא: יודע היה משה רבנו שהמקושש במיתה, שנאמר: "מחלליה מות יומת" (שמות לא,יד), אלא לא היה יודע באיזו מיתה הוא נהרג, שנאמר: "כי לא פורש מה ייעשה לו" (במדבר טו,לד). אבל מגדף לא נאמר בו אלא "לפרוש להם על פי ה'" (ויקרא כד,יב), שלא היה משה יודע אם הוא בן מיתה כל עיקר אם לאו.</small><br> <br>בפרשת המקלל את שם ה' נאמר: <b>"וַיֵּצֵא בֶּן אִשָּׁה יִשְׂרְאֵלִית... בְּתוֹךְ בְּנֵי יִשְׂרָאֵל... וַיִּקֹּב בֶּן הָאִשָּׁה הַיִּשְׂרְאֵלִית אֶת הַשֵּׁם וַיְקַלֵּל, וַיָּבִיאוּ אֹתוֹ אֶל מֹשֶׁה... וַיַּנִּיחֻהוּ בַּמִּשְׁמָר לִפְרֹשׁ לָהֶם עַל פִּי ה'. וַיְדַבֵּר ה' אֶל מֹשֶׁה לֵּאמֹר: הוֹצֵא אֶת הַמְקַלֵּל אֶל מִחוּץ לַמַּחֲנֶה, וְסָמְכוּ כָל הַשֹּׁמְעִים אֶת יְדֵיהֶם עַל רֹאשׁוֹ, וְרָגְמוּ אֹתוֹ כָּל הָעֵדָה... וַיְדַבֵּר מֹשֶׁה אֶל בְּנֵי יִשְׂרָאֵל, וַיּוֹצִיאוּ אֶת הַמְקַלֵּל אֶל מִחוּץ לַמַּחֲנֶה וַיִּרְגְּמוּ אֹתוֹ אָבֶן, וּבְנֵי יִשְׂרָאֵל עָשׂוּ כַּאֲשֶׁר צִוָּה ה' אֶת מֹשֶׁה" (ויקרא כד,י-יד; כג).</b> <b>[</b>נראה שנשמטה כאן שאלה דומה בעניין המקלל את שם ה': <b>מקלל - במה היתה התראתו?</b> – שהרי לא היו יודעים אם חייב מיתה אם לאו, שנאמר בעניין המקלל: "וַיַּנִּיחֻהוּ בַּמִּשְׁמָר לִפְרֹשׁ לָהֶם עַל פִּי ה'" (ויקרא כד,יב. וראה ספרא "אמור" פרשה יד ובבלי סנהדרין עח,ב לעיל)?<b>]</b> ומציעים את פשיטת השאלה ממקור תנאי: <b>אשכח תני רבי חייה</b> (בדור המעבר שבין התנאים לאמוראים)<b>:</b> – נמצא [ש]רבי חייא שונה: <b>"הוֹצֵא אֶת הַמְקַלֵּל אֶל מִחוּץ לַמַּחֲנֶה</b>... וְרָגְמוּ אֹתוֹ כָּל הָעֵדָה<b>"</b> (ויקרא כד,יד) <b>- במה היתה מיתתו? בסקילה</b> – ה' ציווה את משה לסקול את המקלל בלא שהתרו בו כלל, משום שהיתה זו הוראת שעה (רמב"ן בבא בתרא קיט,א); או משום שמגדף (המקלל את שם ה') אינו צריך התראה לפי שאין בו מעשה; או משום שהיה גלוי וידוע לפני ה' שאילו היו מתרים במקלל שהיה בימי משה היה מקבל את ההתראה (היה אומר: יודע אני ועל מנת כן אני עושה) ולפיכך ציווה ה' לסקול אותו (שו"ת רדב"ז חלק ו סימן ב אלפים ריא) (כך נראה לנו לפרש משפט זה. 'אשכח תני' אינו תוספת לפשיטת הבעיה לעיל 'נישמעינה מהדא' אלא מציע פשיטת בעיה אחרת שנשמטה בשל הדמיון לבעיה לעיל)<b>.</b><br>• • •
<b>בדיקת העדים בעובד עבודה זרה</b><br>במשנה שנינו: <b>"את מה עבד?".</b> מפרשים את המשנה: <b>לפעור או למרקוליס?</b> – שואלים את העדים: האם מי שאתם מעידים עליו עבד את פעור (שֵׁם אליל) או עבד את מרקילוס (שֵׁם אליל)?<br> במשנה שנינו: <b>"במה עבדה?".</b> מפרשים את המשנה: <b>בעבודתה עבדה או בעבודת גבוה</b> (כינוי כבוד לאלוהים) (בקטע עסיס נוסף 'עבדה')<b>?</b> – שואלים את העדים: האם מי שאתם מעידים עליו עבד את העבודה הזרה בעבודה שהדרך לעבוד אותה בה או שעבד אותה בעבודה שהדרך לעבוד בה את ה' (זיבוח, קיטור קטורת, ניסוך יין או השתחוואה, שבעבודות אלו העובד עבודה זרה חייב מיתה אפילו אין דרך עבודתה בכך, אבל בעבודות אחרות אינו חייב עד שיעבוד כדרך עבודתה)?<br> <b>[</b>יש להגיה כמו ב"שערי תורת ארץ ישראל" (ובדומה להגהת "קורבן העדה" לעיל בסוגיה "בדיקת העדים ברוצח"): <b>אמרו: אין אנו יודעים - מהו?</b> – אם העדים אינם יודעים האם עבד לפעור או למרקוליס, האם ניתן לקבל את עדותם ולהרוג את העובד עבודה זרה? (הבעיה קטועה במסירה שלפנינו ובקטע עסיס)<b>]</b> ומציעים פשיטת הבעיה ממקור תנאי: <b>נישמעינה מהדא:</b> – נשמע (נלמד) אותה מזאת: <b>מעשה שבאו שנים</b> (הלשון קשה, שאם המדובר במעשה שהיה, היה צריך לומר בהמשך: דנו... שנזדכה פטרו אותו. לכן נראה שצריך לומר: '<b>באו שנים</b>...' (ללא 'מעשה ש'), והיא הלכה מופשטת ("קטע של ירושלמי סנהדרין", עמוד 48) <b>ואמרו: ראינו</b> את <b>זה עובד עבודה זרה ואין אנו יודעין פעור היה או מרקוליס היה</b> (בקטע עסיס: 'אבל אין אנו יודעין את מי עבד, אם את פעור עבד, אם את מרקילוס עבד') <b>- דנין אותו בשתיהן</b> – שאין בית דין צריכים לדעת את מה עבד, ודנים אותו באיזה מהם, בפעור או במרקילוס<b>, ובאי זו מזדכה</b> (בקטע עסיס: '[ו]באי זה מהן שיזדכה') – אם יזדכה באיזה מהם שדנו אותו, <b>פוטרין אותו.</b><br><br><small>השאלות של בדיקת העדים בעובד עבודה זרה המובאות במשנה אינן בכלל החקירות שנזכרות בראש הלכה א או הבדיקות שנזכרות בהלכה ב, שכן שנינו בהלכה ב: "ומה בין חקירות לבדיקות? אלא שבחקירות, אמר אחד: איני יודע - עדותן בטלה; בדיקות, אמר אחד: איני יודע, ואפילו שנים אומרים: אין אנו יודעין - עדותן קיימת", ואילו היו השאלות האלו בכלל החקירות או הבדיקות לא היה מקום לשאול לגביהן: "אמרו: אין אנו יודעים - מהו?".<br><br>ב<b>בבלי סנהדרין</b> מ,ב אמרו: תנו רבנן: העובד עבודה זרה - את מה עבד? לפעור עבד? למרקוליס עבד? - ובמה עבד? בזיבוח? בקיטור (קטורת)? בניסוך (יין)? בהשתחוואה?<br><br>הפירושים בירושלמי לשאלות "את מה עבד? ובמה עבד?" הוא על פי ברייתא שהיתה לפני הירושלמי ומובאת בבבלי. הברייתא פירטה עבודות גבוה ולא הזכירה "בעבודתה עבדה?".</small><br>• • •

Halakhah 2

<strong><big>משנה</big></strong><br><b>כל המרבה בבדיקות</b> – במניין הבדיקות, שבודק את העדים בדיקות הרבה, כגון: במה הרגו, בסייף או במקל? מה היה לבוש, בגדים שחורים או לבנים? וכיוצא באלו, <b>הרי זה משתבח</b> (צורה קדומה של 'משובח')<b>. מעשה שבדק בן זכיי</b> (רבן יוחנן בן זכאי, גדול החכמים בדור הראשון לתנאים) <b>בעוקצי</b> (החלקים שהפירות מחוברים בהם אל הענפים) <b>תאינים</b> – שהעידו על אחד שעבר עבירה תחת עץ תאנה ושאלם בן זכאי: תאנה זו, עוקציה דקים היו או גסים היו?<b>.</b>
<b>ומה בין חקירות לבדיקות?</b> – מה הפרש יש בדיניהן? <b>אלא שבחקירות</b> – שבע השאלות בעניין הזמן והמקום שבראש הלכה א<b>, אמר אחד</b> – עד אחד<b>: איני יודע - עדותן בטלה; בדיקות, אמר אחד: איני יודע, ואפילו שנים אומרים: אין אנו יודעין - עדותן קיימת</b> (כך הנוסח בכתב יד אחד של המשנה. הנוסח בכתב יד שני של המשנה ובקטע גניזה של המשנה: 'אלא שבחקירות, אמר אחד: איני יודע, ושנים (=או שנים) אומרים: אין אנו יודעין - עדותן בטלה; ובבדיקות, אמר אחד: איני יודע, ושנים (=או שנים) אומרים: אין אנו יודעין - עדותן קיימת'. כך הנוסח גם בכתב יד שלישי של המשנה אלא שנשמט 'אין' בשני חלקי המשפט, וכן הנוסח גם בקטע גניזה שני של המשנה אלא שנשמט החלק השני של המשפט)<b>.</b>
<b>אחד חקירות ואחד בדיקות</b> – בין בחקירות בין בבדיקות<b>, בזמן שהן מכחישין זה את זה</b> – כגון עד אחד אומר: בסייף הרגו, ועד אחד אומר: במקל הרגו, או שאחד אומר: שחורים היה לבוש, ועד אחד אומר: לבנים היה לבוש, <b>- עדותן בטלה.</b><br>• • •
<strong><big>תלמוד</big></strong><br><b>ריבוי בדיקות</b><br>במשנה שנינו: <b>"כל המרבה בבדיקה</b> הרי זה משתבח. מעשה שבדק בן זכיי בעוקצי תאינים<b>".</b>
מציינים דוגמה לבדיקה של עד שהעיד על אדם שליקט פירות מעץ ביום השבת: <b>במה ל</b>י<b>קטן?</b> – כיצד ליקט את הפירות מן העץ? האם <b>בעוקציהן ל</b>י<b>קטן?</b>
מציינים דוגמה לבדיקה של עד שהעיד על אדם שאכל פירות ביום הכיפורים: <b>במה אכלן?</b> – כיצד אכל את הפירות? האם <b>בגלעיניהן</b> (צריך להוסיף כמו בקטע עסיס: '<b>אכלן</b>')<b>?</b> – בדיקות אלו אמורות לסייע לדיינים בקביעת אמיתות העדות (בדוגמה זו אין מדובר בתאנים, שכן אין גלעינים לתאנים).
<b>הכחשת עדות</b><br><small>כאן התחלת מקבילות בירושלמי נזיר ג,ז ויבמות טו,ה.</small>
מציעים משנה ממקום אחר: <b>תמן תנינן:</b> – שם (משנה נזיר ג,ז) שנינו: <b>מי שהיו שתי כיתי עדים מעידין</b> (בקטע עסיס נוסף 'אותו'. ובכתבי היד של המשנה: 'מעידות אותו') – שנדר בנזירות<b>, אֵילּוּ מעידין שנזר שתים</b> – שתי נזיריות (שתי פעמים שלושים יום), <b>ואֵילּוּ מעידין שנזר חמש</b> – חמש נזיריות (חמש פעמים שלושים יום), <b>- בית שמי אומרים: נחלקה עדותן</b> – כיוון שהכיתות מכחישות זו את זו, בטלה עדותן של שתי הכיתות<b>,</b> ו<b>אין כאן נזירות. ובית הלל אומרים: יש בכלל חמש שתים</b> – במניין חמש כלול גם מניין שתיים, שאף העדים שמעידים שנזר חמש, מעידים שנזר שתיים, אלא שהם מוסיפים עוד שלוש<b>, ויהא נזיר שתים</b> – חייב לנהוג שתי נזיריות<b>.</b><br>
מביאים מחלוקת אמוראים שמצמצמים את תחולתה של המחלוקת התנאית למקרה מסוים ומציינים מקרה אחר שבו אין מחלוקת.
<b>רב</b> (אמורא בבלי בדור הראשון, מגדולי האמוראים) <b>אמר: בכלל</b> (צריך לומר כמו בקטע עסיס ובמקבילה בנזיר: '<b>בכולל</b>') <b>נחלקו</b> – יש להעמיד את מחלוקת בית שמאי ובית הלל במקרה שהעדים מעידים שכשנדר אמר את הסך הכולל של הנזיריות שהוא מקבל עליו<b>, אבל בפרט</b> (צריך לומר כמו במקבילה נזיר: '<b>בפורט</b>'. ובקטע עסיס: 'במונה'. והיא היא) – במקרה שהעדים מעידים שכשנדר אמר במפורט כל אחת מהנזיריות שהוא מקבל עליו, <b>- כל עמא מודו</b> (במקבילות: 'מודיי') – כל העם (כל החכמים, שני בעלי המחלוקת) מודים (מסכימים), <b>נחלקה העדות</b> (הגרסה כאן בדברי רב ובדברי רבי יוחנן מוחלפת, וצריך לומר כמו במקבילות: '<b>יש בכלל חמש שתים, שיהא נזיר שתים</b>') – אף העדים שמעידים שפרט חמש מעידים שפרט שתיים, ולכן הדין הוא שחייב לנהוג שתי נזיריות<b>.</b>
<b>ורבי יוחנן</b> (גדול אמוראי ארץ ישראל בדור השני) <b>אמר: במונה נחלקו</b> – יש להעמיד את מחלוקת בית שמאי ובית הלל במקרה שהעדים מעידים שכשנדר אמר במפורט כל אחת מהנזיריות שהוא מקבל עליו<b>, אבל בכולל</b> – במקרה שהעדים מעידים שכשנדר אמר את הסך הכולל של הנזיריות שהוא מקבל עליו, <b>- כל עמא מודו</b> (במקבילות: 'מודיי') – כל העם (כל החכמים, שני בעלי המחלוקת) מודים (מסכימים), <b>שיש בכלל חמש שתים</b> (צריך לומר כמו במקבילות: '<b>נחלקה העדות, אין כאן נזירות</b>') – העדים שמעידים שאמר חמש מכחישים את העדים שמעידים שאמר שתיים, ולכן הדין הוא שבטלה עדותן של שתי הכיתות, ואין כאן נזירות (הגרסה בקטע עסיס היא כגרסה במסירה שלפנינו כאן, וכן היא הגרסה שהיתה בירושלמי סנהדרין לפני המיוחס לרש"י ובעלי התוספות לבבלי נזיר. ברם הגרסה במקבילות היא הגרסה שהיתה בירושלמי סנהדרין לפני ר"מ המאירי ור"א מן ההר לבבלי נזיר, והיא הגרסה העיקרית כמו שהכריעו "קורבן העדה" ו"מראה הפנים". וראה "קטע של ירושלמי סנהדרין", "תרביץ" מו, עמודים 48-49)<b>.</b><br>
ושואלים: <b>הידינו</b> – איזהו <b>כולל</b>, <b>והידינו</b> – ואיזהו <b>מונה?</b>
ומשיבים: <b>כולל - אהן אמר:</b> – זה (עד אחד) אומר: <b>תרתי</b> (בקטע עסיס ובמקבילות: 'תרתיי'. והיא הצורה הגלילית המקורית) – שתיים (הנודר אמר: "הריני נזיר שתי נזיריות")<b>, ואהן אמר:</b> – וזה (העד השני) אומר: <b>חמש</b> – חמש (הנודר אמר: "הריני נזיר חמש נזיריות")<b>. מונה - אהן אמר:</b> – זה (עד אחד) אומר: <b>חדא תרתי</b> (בקטע עסיס ובמקבילות: 'תרתיי') – אחת שתיים (הנודר מנה ופרט פעם אחת: "הריני נזיר", וחזר ואמר שנית: "הריני נזיר")<b>, ואהן אמר:</b> – וזה (העד השני) אומר: <b>תלת ארבעי</b> (צריך לומר כמו בקטע עסיס ובמקבילות: 'תלת ארבע חמש') – שלוש ארבע חמש (הנודר חזר ואמר עוד פעם שלישית "הריני נזיר", וכן רביעית וחמישית ("שערי תורת ארץ ישראל", עמוד 361). - זה שתפס לשון יחיד: 'אהן... ואהן...', לאו דווקא, שהרי בשתי כיתי עדים אנו עסוקים כאן, אלא רוצה לומר: אלין אמרין... ואלין אמרין..., או: הדה אמרה... והדה אמרה... ("קטע של ירושלמי סנהדרין", "תרביץ" מו, עמוד 50))<b>.</b><br><br><small>ב<b>בבלי נזיר</b> כ,א-ב אמרו: אמר רב: הכול מודים במונה (שנחלקה עדותם, ואין כאן נזירות).<br>אמר ליה רמי בר חמא לרב חסדא: מאי קאמר (רב)? (מה פירוש "מונה"?) אילימא באחד אומר: חמש (נזירויות קיבל זה על עצמו) ולא שתיים, ואחד אומר: שתיים ולא חמש - הא קא מכחשי אהדדי (ופשוט שנחלקה עדותם ואין רב צריך להשמיענו זאת)! אלא (כך הוא הפירוש של "מונה":) אחד אומר: אחת ושתיים (נזירויות קיבל זה על עצמו), ואחד אומר: שלוש ארבע חמש...<br>במערבא אמרי: אין הכחשה במונה (שיש בכלל חמש שתיים, ויהא נזיר שתיים).<br><br>בבבלי מנגידים את דברי רב ל"במערבא אמרי", ומכאן שלדעת רב לפי הבבלי הכול מודים במונה שיש בכך הכחשת העדות, וזה מתאים לדברי רב בירושלמי לפי הגרסה בסנהדרין.<br>דברי הבבלי "במערבא אמרי" מתאימים לדברי רב בירושלמי לפי הגרסה ביבמות ובנזיר.</small>
מביאים מחלוקת אמוראים.
<b>רב אמר: הֶכְחֵיש עדות בתוך עדות</b> – עדות שסותרת עדות אחרת בפרטים בגוף המעשה, <b>- לא בטלה העדות</b> – כיוון שאין סתירה בעיקר המעשה<b>.</b>
<b>ורבי יוחנן אמר: הכחֵיש עדות בתוך עדות - בטלה העדות.</b>
<b>דברי הכל</b> – לדעת כל החכמים, רב ורבי יוחנן החולקים בהכחש עדות בתוך עדות<b>, הכחֵיש עדות לאחר עדות</b> – עדות שסותרת עדות אחרת בפרטים שאינם מגוף המעשה, <b>- לא בטלה העדות.</b>
ומציינים: <b>חייליה דרבי יוחנן מהדא</b> (גרסה זו היא שיבוש שמקורו באשגרה ממה שבא בהמשך 'חייליה דרב מהדא' ("הטרמינולוגיה של הירושלמי", עמוד 233; "קטע של ירושלמי סנהדרין", "תרביץ" מו, עמוד 51). וצריך לומר כמו במקבילה ביבמות: '<b>רבי יוחנן כדעתיה</b>'. במקבילה בנזיר: 'אמר רבי יוחנן כדעתיה', ואין לגרוס 'אמר') – רבי יוחנן כדעתו (הוא הולך לשיטתו)<b>, דמר</b> – שאומר <b>רבי בא</b> (רבי אבא, אמורא בדור השלישי) בשם <b>בר</b> (צריך לומר כמו בקטע עסיס ובמקבילות: '<b>רבי</b>') <b>חייה</b> (רבי חייא בר אבא, אמורא ארץ ישראלי בדור השלישי) שאמר <b>בשם רבי יוחנן: הוחזק המונה</b> (המשפט סתום מאוד. רוב מפרשי הירושלמי קוראים את המשפט הבא כהמשך דברי רבי בא רבי חייה בשם רבי יוחנן וכהמשך תיאור המקרה. ואין נראים לנו דבריהם. לדעת ריצ"ד, המשפט הבא פותח עניין חדש שבא ללמדנו במה נחלקו רב ורבי יוחנן. לדעתו, דברי רבי בא רבי חייה בשם רבי יוחנן צוטטו כאן בצורה מקוטעת)<b>.</b><br>
מביאים שני מקרים של הכחש עדות בתוך עדות ומקרה אחד של הכחש עדות לאחר עדות שהם בדיני ממונות.
<b>זה</b> – עד אחד <b>אומר:</b> "<b>מן הכיס</b> (ארנק) <b>מנה</b>" – המלווה את המעות שנתן לחברו<b>, וזה</b> – עד אחר <b>אומר:</b> "<b>מן הצרור</b> (חבילה) <b>מנה</b>" – שנחלקו שני העדים מהיכן לקח המלווה את המעות, אם מן הכיס או מן הצרור, <b>- הכחיש עדות בתוך עדות</b> – במקרה זה ההכחשה היא בפרט הקשור למעשה ההלוואה<b>, אוף</b> – אף <b>רב מודה שבטלה העדות</b> – שכיוון שאינם אלא כת אחת והם מכחישים זה את זה, אחד מהם ודאי אומר שקר ואין כאן שני עדים על המעשה. במקרה זה רב מסכים לרבי יוחנן ואין מחלוקת ביניהם<b>.</b>
ומצמצמים את תחולת מחלוקת האמוראים למקרה מסוים: <b>מה פליגין?</b> – [ב]מה חלוקים? (באיזה מקרה נחלקו רב ורבי יוחנן?) <b>בשהיו שתי כיתי עדים, אחת אומרת</b> (במקבילות: 'אילו אומרים')<b>:</b> "<b>מן הכיס מנה</b>"<b>, ואחת אומרת</b> (במקבילות: 'ואילו אומרים')<b>:</b> "<b>מצרור</b> (בקטע עסיס ובמקבילות: 'מן הצרור') <b>מנה</b>" <b>- הכחיש עדות בתוך עדות</b> – במקרה זה ההכחשה היא בפרט הקשור למעשה ההלוואה<b>, בטלה</b> ה<b>עדות</b> – לפי רבי יוחנן, שלדעתו הדין שווה בכת אחת כבשתיים<b>, וכרב</b> – לפי רב, <b>לא בטלה</b> ה<b>עדות</b> – שכיוון שהם שתי כיתי עדים, אחת מהן אומרת אמת ויש כאן שני עדים על המעשה<b>.</b>
<b>אחת</b> – כת עדים אחת <b>אומרת:</b> "<b>לתוך חיקו מנה</b>" – הלווה את המעות שקיבל מחברו<b>, ואחת</b> – כת עדים אחרת <b>אומרת:</b> "<b>לתוך פונדתו</b> (חגורה רחבה ובה כיס לכסף) <b>מנה</b>" – שנחלקו שתי כיתי העדים לאיזה מקום נתן הלווה את המעות, <b>- דברי הכל</b> – לדעת כל החכמים, רב ורבי יוחנן<b>, הכחיש עדות (בתוך) [לאחר]</b> (תוקן על פי קטע עסיס, וכן הוא במקבילה ביבמות וכך מתחייב מן ההקשר) <b>עדות</b> – במקרה זה ההכחשה היא בפרט שאירע לאחר מעשה ההלוואה<b>, לא בטלה העדות.</b><br>
מביאים שני מקרים של הכחש עדות בתוך עדות ומקרה אחד של הכחש עדות לאחר עדות שהם בדיני נפשות.
<b>אחד</b> (במקבילות: 'זה') <b>אומר:</b> "<b>בסייף הרגו</b>" – הרוצח את חברו<b>, ואחד</b> (במקבילות: 'וזה') <b>אומר:</b> "<b>במקל הרגו</b>" <b>- הכחש עדות בתוך עדות</b> – במקרה זה ההכחשה היא בפרט הקשור למעשה ההריגה<b>, אוף</b> – אף <b>רב מודה שבטלה העדות.</b>
ומצמצמים את תחולת המחלוקת למקרה מסוים: <b>מה פליגין?</b> – [ב]מה חלוקים? <b>בשהיו שתי כיתי עדים, אחת אומרת</b> (במקבילות: 'אילו אומרים')<b>:</b> "<b>בסייף</b> הרגו"<b>, ואחת אומרת</b> (במקבילות: 'ואילו אומרים')<b>:</b> "<b>במקל</b> הרגו" <b>- הכחש עדות בתוך עדות</b> – במקרה זה ההכחשה היא בפרט הקשור למעשה ההריגה<b>, בטלה</b> ה<b>עדות</b> – לפי רבי יוחנן<b>, וכרב לא בטלה</b> ה<b>עדות.</b>
<b>אחת אומרת</b> (במקבילות: 'אילו אומרים')<b>:</b> "<b>לצפון נטה</b>" (בקטע עסיס ובמקבילות: 'פנה') – הרוצח פנה לצפון לאחר שהרג את חברו<b>, ואחת אומרת</b> (במקבילות: 'ואילו אומרים')<b>:</b> "<b>לדרום פנה</b>" <b>- דברי הכל, הכחיש עדות לאחר עדות</b> – במקרה זה ההכחשה היא בפרט שאירע לאחר מעשה ההריגה<b>, לא בטלה העדות.</b><br><br><small>ב<b>תוספתא סנהדרין</b> ט,א שנו: מכירים אתם אותו? התריתם בו? במה הרגו? בסייף הרגו? במקל הרגו? על שוקו היכהו או על ציפר נפשו (הלב או הגרגרת) היכהו? להיכן היו פניו (של הנהרג) הפוכות בשעה שהרגו?<br><br>עדות העדים "בסייף הרגו" "בחרב הרגו" שנזכרת בירושלמי היא בתשובה לשאלה ששואלים אותם "במה הרגו?..." שנזכרת בתוספתא.<br><br>ב<b>בבלי סנהדרין</b> מא,א אמרו: אמר רב חסדא: אחד אומר: "בסייף הרגו", ואחד אומר: "בארירן (מין סכין) הרגו" - אין זה "נכון" (כיוון שהעדים מכחישים זה את זה, אין העדות בכלל "והנה אמת נכון הדבר" והיא בטלה).<br><br>דעת רב חסדא בבבלי כדעת רב ורבי יוחנן בירושלמי.</small><br>
ומציעים סיוע לדברי אמורא ממשנה: <b>חייליה דרב מהדא</b> – כוחו של רב מזאת (המשנה)<b>, דתנינן תמן</b> – ששנינו שם (משנה יבמות טו,ה. - במקבילות אין 'דתנינן תמן', ומסתבר שגרסת המקבילות עיקרית ("הטרמינולוגיה של הירושלמי", עמוד 232, הערה 26))<b>: אחת אומרת:</b> "<b>מת</b>"<b>, ואחת אומרת:</b> "<b>נהרג</b>" – האישה שהלכה היא ובעלה וצרתה למדינת הים וחזרו האישה וצרתה, ואחת מהן אומרת: "מת בעלי", ואחת אומרת: "נהרג בעלי", <b>- רבי מאיר אומר: הואיל והן מכחישות זו את זו, הרי אלו לא ינשאו. רבי יודן</b> (רבי יהודה בר אלעאי, מגדולי התנאים בדור הרביעי) <b>ורבי שמעון</b> (בן יוחאי, תנא בדור הרביעי) <b>אומרים: הואיל וזו וזו מודות שאינו</b> – שאין הבעל <b>קיים -</b> הרי אלו <b>ינשאו</b> – שאין זו הכחשה לעניין נישואיהן. - לפי רבי יהודה ורבי שמעון, שההלכה כמותם, גם במקרה שהיו שני כיתי עדים, אחת אומרת: "בסייף הרגו", ואחת אומרת: "בחרב הרגו" - לא בטלה העדות, שאין זו הכחשה לעניין ההריגה. הרי שמכאן סיוע לדברי רב החולק על רבי יוחנן במקרה זה<b>.</b>
ומעירים: <b>ולא שמיע דמר</b> – ולא שמע (מי שהציע סיוע לרב מהמשנה ביבמות) שאומר <b>רבי לעזר</b> (רבי אלעזר, אמורא בדור השני)<b>: מודה רבי יהודה ורבי שמעון בעדים</b> – במקרה ששתי כיתי עדים מכחישות זו את זו בפרט הקשור למעשה ההריגה, שני התנאים האלה מסכימים שזו הכחשה ובטלה העדות, ולכן אין מכאן סיוע לדברי רב<b>.</b>
ושואלים: <b>מה בין עדים ומה בין צרה?</b> – לפי דברי רבי לעזר, מה ההבדל בין המקרה ששתי כיתי עדים מכחישות זו את זו, שזו הכחשה, ובין המקרה שאישה וצרתה מכחישות זו את זו, שאין זו הכחשה?
ומשיבים: <b>לא עשו דברי צרה בחבירתה</b> (בקטע עסיס ובמקבילות: 'אצל חבירתה') <b>כלום</b> – אין הכחשת צרתה של אישה כלום, שאין צרתה של אישה נאמנת להעיד עליה בעניין מיתת בעלה, ולכן המקרה שאישה וצרתה מכחישות זו את זו שונה מהמקרה ששתי כיתי עדים מכחישות זו את זו<b>.</b>
<b>אמר רבי יוחנן: אִין אמרה</b> – אם אמר אותה (את המימרה לעיל) <b>רבי לעזר, מיני שמעה ואמרה</b> – ממני שמע אותה ואמר אותה (בסתם ולא אמר אותה בשמי. - וכבר התלונן רבי יוחנן על מנהגו זה של רבי אלעזר בכמה מקומות. - מאמר זה אינו במקבילות, והוא באשגרה מיבמות לעיל ("קטע של ירושלמי סנהדרין", "תרביץ" מו, עמוד 53), ששם לעיל מובאים מאמר רבי אלעזר והשאלה 'מה בין עדים ומה בין צרה?' והתשובה 'לא עשו דברי צרה...' ולאחריהם מאמר רבי יוחנן. - בכתב יד אשכנזי מובא מאמר רבי יוחנן במקבילה ביבמות)<b>.</b><br>
ומציעים משנה שחולקת על דעה אמוראית המובאת לפני כן: <b>מתניתא פליגא על</b> – המשנה (סנהדרין ה,ב) חלוקה על <b>רב: אחד חקירות ואחד בדיקות, בזמן ש</b>הן <b>מכחישין זה לזה - עדותן בטילה!</b>
ושואלים: <b>מה עבד לה</b> – מה עושה אותה <b>רב?</b> – כיצד רב מתמודד עם המשנה שסותרת את דעתו בהכחש עדות בתוך עדות?
ומתרצים את הקושיה בהצעת אוקימתא: <b>אמר רבי מנא</b> (השני, מגדולי אמוראי ארץ ישראל בדור החמישי)<b>: פתר לה</b> – פותר אותה (מפרש את המשנה) <b>רב, עד בעד</b> – יש להעמיד את המשנה במקרה של שני עדים בכת אחת המכחישים זה את זה, שבמקרה זה אף רב מודה שבטלה העדות. אבל במקרה של שתי כיתי עדים המכחישות זו את זו - לא בטלה העדות<b>.</b>
ומציעים תירוץ חלופי בהצעת הבחנה בין העניינים שהושוו: <b>אמר רבי אבין</b> (רבי אבון, מגדולי אמוראי ארץ ישראל בדור החמישי)<b>: אפילו יפתר</b> (צריך לומר כמו בקטע עסיס: '<b>יפתרינה</b>') – אפילו יפתור אותה (במקבילות: 'אפילו תימר' - אפילו תאמר) <b>כת בכת</b> – אפילו תעמיד את המשנה במקרה של שתי כיתי עדים המכחישות זו את זו, אין המשנה חלוקה על רב<b>, שנייא היא</b> – שונָה היא (שונֶה הוא הדבר) <b>לדיני</b> (בקטע עסיס ובמקבילה ביבמות: 'בדיני'. ובמקבילה בנזיר: 'דיני') <b>נפשות</b> – יש הבדל בין פסילת עדותם של עדים שהוכחשו בדיני ממונות לעומת דיני נפשות, ובדיני נפשות יש לזכות את הנאשם כשהעדות מוכחשת<b>,</b> ומציעים מקור שעליו מבוססת ההבחנה: <b>דכתיב</b> – שכתוב<b>: "צֶדֶק צֶדֶק תִּרְדֹּף"</b> (דברים טז,כ) – יש לדרוש כתוב זה שעל בית דין להצדיק (להוציא זכאי) את הנידון בדיני נפשות. לכן במקרה של שתי כיתי עדים המכחישות זו את זו בדיני נפשות - בטלה העדות והנידון יוצא זכאי, אבל במקרה של שתי כיתי עדים המכחישות זו את זו בדיני ממונות - לא בטלה העדות. וגם רב, שאמר שלא בטלה העדות במקרה של שתי כיתי עדים המכחישות זו את זו, לא אמר אלא בדיני ממונות, אבל בדיני נפשות - בטלה העדות אף לפי רב. - רבי אבין חלוק על סתם הירושלמי לעיל שאמר שאף בדיני נפשות לא בטלה העדות לפי רב במקרה של שתי כיתי עדים המכחישות זו את זו<b>.</b><br><br><small>עד כאן המקבילות בירושלמי נזיר ויבמות.</small><br>
מקור הסוגיה בנזיר, שהרי מחלוקת רב ורבי יוחנן נאמרה בפירוש משנת נזיר, והועברה ליבמות אגב משנת יבמות המצוטטת בה, והועברה לסנהדרין אגב משנתנו המצוטטת בה 'מתניתא פליגא על רב...' ("קטע של ירושלמי סנהדרין", "תרביץ" מו, עמוד 48).<br><br><small>נראה לנו שרק חלקה הראשון של הסוגיה - מחלוקת רב ורבי יוחנן בעניין הכחשת עדות בנזירות - מקורה בנזיר, אבל המשכה של הסוגיה - מחלוקת רב ורבי יוחנן בעניין הכחש עדות בתוך עדות בדיני ממונות ובדיני נפשות - מקורה בסנהדרין.</small><br>• • •

Halakhah 3

<strong><big>משנה</big></strong><br><b>אחד</b> – עד אחד <b>אומר: בשנים בחדש</b> – היה הדבר שמעידים עליו<b>, ואחד</b> – עד אחר <b>אומר: בשלשה</b> – בחודש, <b>- עדותן קיימת</b> – שאין הם מכחישים זה את זה<b>, שזה</b> – האומר בשניים בחודש, <b>ידע בעיבורו של</b> ה<b>חדש</b> – ידע שקבעו את ראש החודש הזה ביום השלושים ואחד לחודש שעבר ולא ביום השלושים (ראה "קטע של ירושלמי סנהדרין", "תרביץ" מו, עמוד 54. - יום השלושים ואחד לחודש שעבר נקרא עיבורו של החודש, משום שהעבירו את ראש החודש מזמנו (יום השלושים) ליום זה ("תוספתא כפשוטה", מועד ג, עמוד 1031)), <b>וזה</b> – האומר בשלושה בחודש, <b>לא ידע</b> – בעיבורו של החודש, והוא מנה את יום השלושים לראש החודש הזה. נמצא ששני העדים התכוונו לאותו יום<b>.</b>
<b>אחד אומר: בשלשה</b> – בחודש<b>, ואחד אומר: בחמשה</b> – בחודש, <b>- עדותן בטלה</b> – שאי אפשר לטעות בשני ימים, והרי הם מכחישים זה את זה<b>.</b>
<b>אחד אומר: בשתי שעות</b> – של היום<b>, ואחד אומר: בשלש</b> – שעות, <b>- עדותן קיימת</b> – שאדם טועה בכך<b>.</b>
<b>אחד אומר: בשלש</b> – שעות<b>, ואחד אומר: בחמש</b> – שעות, <b>- עדותן בטלה</b> – שאין אדם עשוי לטעות כל כך<b>. רבי יהודה אומר: קיימת</b> – שאף בזה אפשר לטעות<b>.</b>
<b>אחד אומר: בחמש</b> – שעות<b>, ואחד אומר: בשבע</b> – שעות, <b>- עדותן בטלה, שבחמש החמה במזרח ובשבע החמה במערב</b> – לפני חצות היום השמש במזרח, ולאחר חצות היום השמש במערב (השעות הנזכרות כאן ובמקומות אחרים במשנה הן שעות זמניות, שמחלקים את היום, מהבוקר עד הערב, לשנים עשר חלקים, והן השעות)<b>.</b><br>• • •
<strong><big>תלמוד</big></strong><br><b>הכחשת עדים בכמה בחודש</b><br>במשנה שנינו: <b>"אחד אומר: בשנים בחודש</b>, ואחד אומר: בשלשה - עדותן קיימת, שזה ידע בעיבורו של חודש וזה לא ידע<b>".</b>
שואלים: <b>עד היכא</b> (צריך לומר: 'עד <b>היכן</b>'. ובקטע עסיס: 'עד איכן')<b>?</b> – עד מתי בחודש אפשר לומר שאחד מהעדים אינו יודע בעיבורו של החודש?
ומשיבים: <b>רבי יסא</b> (רבי אסי, אמורא ארץ ישראלי בדור השלישי) אמר <b>בשם רבי יוחנן</b> (גדול אמוראי ארץ ישראל בדור השני)<b>: עד רוב החודש</b> – עד רוב החודש אפשר לומר שאחד מהעדים אינו יודע בעיבורו של החודש. אבל כשעבר רוב החודש, אין לומר שאחד מהעדים אינו יודע בעיבורו של החודש, שיש להניח שכל אדם כבר יודע בעיבורו של החודש (רוב החודש הוא שישה עשר ימים מתוך שלושים ימים של החודש, שהוא רוב ימי החודש. ולדעת רבי יהודה רוב החודש הוא שתי ידות בחודש - שני חלקים מתוך שלושה חלקים של החודש, שהוא רוב חלקי החודש (תוספתא סנהדרין ב,ז ומקבילות בירושלמי לעיל א,ב ובבבלי סנהדרין יב,ב))<b>.</b><br>
<b>אמר רבי יוחנן: כגון העירנין הללו</b> – בני העיירות הכפריות והכפרים<b>, וחכמים אומרים אינן כלום</b> (המאמר קשה. ואולי צריך לומר: '<b>דלא חכמין אינון כלום</b>' – שלא יודעים הם כלום (ואינם יודעים בעיבורו של החודש. - רבי יוחנן נותן דוגמה לאלה שאינם יודעים בעיבורו של החודש. - כיוצא בזה הגיה ב"שערי תורת ארץ ישראל". וראה מה שהגיהו ופירשו ב"גליוני הש"ס" וב"תיקוני ירושלמי ה", "תרביץ" ג, עמוד 457. ב"גליוני הש"ס" כתב, שהיה כתוב כאן 'וחכמין אינון כלום?!', וטעה מעתיק אחד וכתב 'וחכמין אינן כלום' (החסיר ו' ב'אינון'), ומעתיק שני שנפלאו ממנו הדברים הוסיף תיבת 'אומרים'. ולפי הגהתנו נשמטה גם תיבת 'דלא'. - במדרשי האגדה נזכר עירני בניגוד לבן מדינה - בן כרך)<b>.</b>
(<b>ו</b>)<b>אמר רבי יסא: כגון אנא, דמן יומוי</b> (צריך לומר: 'יומי') <b>לא צלית מוספא</b> – כגון אני, שמימיי לא התפללתי מוסף (תפילת המוספים של ראש החודש)<b>, מִן דלא ידע אימת</b> (צריך להוסיף כמו בקטע עסיס: '<b>הוא</b>') <b>ירחא</b> – מ(פני) שלא ידע מתי הוא החודש (ראש החודש. - גם רבי יסא נותן דוגמה לאלה שאינם יודעים בעיבורו של החודש. רבי יסא שגר בטבריה היה בן כרך ולא היה עירוני, ואף על פי כן גם הוא לא ידע)<b>.</b><br><br><small>ב<b>בבלי סנהדרין</b> מא,ב אמרו: "אחד אומר: בשניים בחודש, ואחד אומר: בשלושה - עדותם קיימת, שזה ידע בעיבורו של חודש וזה לא ידע". - עד כמה? - אמר רבי אחא בר חנינא אמר רבי אסי אמר רבי יוחנן: עד רובו של חודש.</small><br>• • •
<b>איסור אכילת חמץ בערב פסח</b><br><small>ב<b>משנה פסחים</b> א,ד שנינו (בעניין זמן אכילת החמץ ושריפתו): רבי מאיר אומר: אוכלים (חמץ בארבעה עשר בניסן) כל חמש (שעות של היום) ושורפים בתחילת שש. ורבי יהודה אומר: אוכלים כל ארבע ותולים כל חמש (בשעה חמישית תולים מספק, שאין החמץ נאכל ואינו נשרף, ומותר בהנאה באותה שעה, כגון להאכילו לבהמה) ושורפים בתחילת שש.<br>כאן התחלת מקבילה בירושלמי פסחים א,ד.</small>
במה נחלקו שני התנאים במשנת פסחים? -
<b>רבי מאיר</b> (גדול התנאים בדור הרביעי) <b>אומר: משש שעות ולמעלן</b> – מתחילת השעה השביעית ואילך, משעברו שש שעות, מחצי היום של ארבעה עשר בניסן (ערב פסח), <b>מדבריהן</b> – איסור אכילת החמץ הוא דין משל החכמים<b>. רבי יודה</b> (בר אלעאי, מגדולי התנאים בדור הרביעי) <b>אומר: משש שעות ולמעלה דברי</b> (צריך לומר כמו במקבילה: '<b>מ</b>דברי') <b>תורה</b> (בקטע עסיס: 'דבר תורה') – איסור אכילת החמץ הוא דין משל התורה<b>.</b><br>
ומציעים את מקורם של דברי התנאים (ייתכן שהמקור המוצע הוא תנאי).
<b>מאי</b> (צריך לומר: '<b>מה</b>') <b>טעמא דרבי מאיר?</b> – מה הטעם של רבי מאיר? - נאמר בעניין חג המצות: <b>"אַךְ בַּיּוֹם הָרִאשׁוֹן</b> תַּשְׁבִּיתוּ שְּׂאֹר מִבָּתֵּיכֶם<b>"</b> (שמות יב,טו) – אתם מצווים לבער את החמץ מבתיכם כבר ביום הראשון. ומה הכוונה במילים "היום הראשון"? <b>- זה</b> יום <b>חמשה עשר</b> – בניסן<b>. יכול משתחשך!</b> – אולי יעלה על דעתך, שאיסור אכילת החמץ מדברי תורה הוא מלאחר שהחשיך בתחילת הלילה של חמישה עשר בניסן! <b>תלמוד לומר</b> (הכתוב מלמד לומר)<b>: "אַךְ"</b> – איסור אכילת החמץ מדברי תורה הוא מלפני שהחשיך בתחילת הלילה של חמישה עשר בניסן, <b>- חלק</b> (במקבילה ובקטע עסיס אין מילה זו, והיא אשגרה ממקומות אחרים שבהם דרשו כך מהמילה "אך")<b>, הא כיצד?</b> – איך ניישב את הסתירה בין שני חלקי הכתוב? <b>תן לו שעה אחת קודם שקיעת החמה</b> – איסור אכילת החמץ מדברי תורה הוא משעה אחת לפני שקיעת השמש בסוף היום של ארבעה עשר בניסן (שעה אחת לאו דווקא, אלא שהות מה בכניסתו של יום חמישה עשר בניסן)<b>.</b>
<b>מאי</b> (צריך לומר: '<b>מה</b>') <b>טעמא דרבי יהודה?</b> – מה הטעם של רבי יהודה? - נאמר בעניין חג המצות: <b>"אַךְ בַּיּוֹם הָרִאשׁוֹן</b> תַּשְׁבִּיתוּ שְּׂאֹר מִבָּתֵּיכֶם<b>"</b> (שמות יב,טו) – מה הכוונה במילים "היום הראשון"? <b>- זה</b> יום <b>ארבעה עשר</b> – בניסן<b>. יכול כל היום!</b> – אולי יעלה על דעתך, שאיסור אכילת החמץ מדברי תורה הוא מתחילת היום של ארבעה עשר בניסן! <b>תלמוד לומר: "אַךְ"</b> – איסור אכילת החמץ מדברי תורה הוא מסוף היום של ארבעה עשר בניסן, <b>- חלק</b> (במקבילה ובקטע עסיס אין מילה זו, והיא אשגרה ממקומות אחרים שבהם דרשו כך מהמילה "אך")<b>,</b> (צריך להוסיף כמו במקבילה ובקטע עסיס: '<b>הא כיצד?</b> – איך ניישב את הסתירה בין שני חלקי הכתוב? <b>חלק את היום,</b>') <b>חציו לחמץ וחציו למצה</b> – חציו הראשון של יום ארבעה עשר בניסן מותר באכילת החמץ מדברי תורה, וחציו השני משש שעות ולמעלה מותר באכילת מצה ואסור באכילת החמץ מדברי תורה<b>.</b><br>
ומציעים סתירה מדבריו של חכם על עצמו: <b>מחלפת שיטת</b> (צריך לומר כמו במקבילה ובקטע עסיס: '<b>מחלפה שיטתיה ד-</b>') <b>רבי מאיר!</b> – מוחלפת שיטתו של רבי מאיר! - ומפרטים את הסתירה: <b>תמן</b> (צריך להוסיף כמו במקבילה ובקטע עסיס: '<b>הוא</b>') <b>אמר:</b> – שם [הוא] אומר: <b>"אך" לרבות</b> – בעניין איסור אכילת החמץ, רבי מאיר דורש מהמילה "אך" שיש להוסיף לזמן האיסור גם את סוף היום של ארבעה עשר בניסן<b>, וכא</b> (צריך להוסיף כמו במקבילה ובקטע עסיס: '<b>הוא</b>') <b>אמר:</b> – וכאן [הוא] אומר: <b>"אך" למעט</b> – בעניינים אחרים דורשים מהמילה "אך" שיש למעט (להוציא מן הכלל) ולא לרבות (לא נמצא שדרש רבי מאיר עצמו "אך" למעט)<b>?!</b> ("קורבן העדה" הגיה: 'תמן הוא אמר: "אך" למעט, וכא הוא אמר: "אך" לרבות', ואינו צריך, שכן דרכם בקושיה זו שלא לדקדק בציון המקורות ("קטע של ירושלמי סנהדרין", "תרביץ" מו, עמוד 56). - אך "באוצר לשונות ירושלמיים" עמוד 875 ועמוד 882 הגיה כשיטת "קורבן העדה". ולעצם העניין אין הבדל בין שתי השיטות)
ומיישבים את הסתירה: <b>אמר רבי שמואל בר אבודמי</b> (אמורא ארץ ישראלי בדור החמישי)<b>: מיעטוֹ שאינו מחמץ</b> (צריך לומר כמו במקבילה ובקטע עסיס: '<b>ב</b>חמץ') – רבי מאיר לומד מהמילה "אך" שיש למעט מזמן היתר אכילת החמץ את סוף היום של ארבעה עשר בניסן<b>.</b><br>
מביאים מקור אחר לדברי רבי מאיר ורבי יהודה (ייתכן שהמקור המובא הוא תנאי).
<b>רבי מאיר אומר:</b> כתוב בעניין קורבן הפסח וחג המצות: <b>"לֹא תֹאכַל עָלָיו חָמֵץ"</b> (דברים טז,ג) – אתה אסור לאכול חמץ עם קורבן הפסח, והכוונה כאן לומר: <b>- על אכילתו</b> – משתאכל את קורבן הפסח, והוא בתחילת הלילה של חמישה עשר בניסן, אסור לאכול חמץ מן התורה. הרי שאיסור אכילת החמץ משש שעות ולמעלה ביום ארבעה עשר בניסן אינו מן התורה<b>. רבי יהודה אומר: "לֹא תֹאכַל עָלָיו חָמֵץ"</b> (דברים טז,ג) – הכוונה כאן לומר: <b>- על עשייתו</b> – משתשחט את קורבן הפסח, והוא בחצות היום של ארבעה עשר בניסן, אסור לאכול חמץ מן התורה. הרי שאיסור אכילת החמץ משש שעות ולמעלה ביום ארבעה עשר בניסן הוא מן התורה<b>.</b>
מציעים את דעת רבי יהודה.
<b>רבי יודן אית ליה</b> – רבי יהודה יש לו (הוא סובר), <b>עשה ולא תעשה על אכילתו</b> – מי שאוכל חמץ משש שעות ולמעלה ביום ארבעה עשר בניסן עובר על עשה ועל לא תעשה<b>, עשה ולא תעשה על ביעורו</b> – מי שאינו מבער חמץ משש שעות ולמעלה ביום ארבעה עשר בניסן עובר על עשה ועל לא תעשה<b>.</b>
ומפרטים: <b>עשה על אכילתו - "שִׁבְעַת יָמִים תֹּאכַל עָלָיו מַצּוֹת"</b> (דברים טז,ג) – בנוסף לקורבן הפסח אתם חייבים לאכול מצות במשך שבעת ימי החג<b>,</b> ו<b>לא חמץ</b> – אתם אסורים לאכול חמץ במשך שבעת ימי החג, שמתוך הכתוב המנוסח באופן חיובי ניתן להסיק את האופן השלילי<b>. כל לא תעשה שבא מכח עשה</b> – איסור האמור בתורה שלא בצורה של לא תעשה, אלא נלמד מכלל עשה, <b>- עשה הוא</b> – ועובר על עשה, ולכן האוכל חמץ במשך שבעת ימי החג עובר על עשה. וכמו ש"עליו" של תחילת הכתוב ("לא תאכל עליו חמץ") מדבר בעשיית הפסח, והאוכל חמץ משש שעות ולמעלה ביום ארבעה עשר בניסן עובר על לא תעשה, כך "עליו" של כאן ("תאכל עליו מצות", ולא חמץ) מדבר בעשיית הפסח. מכאן שהאוכל חמץ משש שעות ולמעלה עובר על עשה<b>.</b>
<b>ולא תעשה על אכילתו - "לֹא תֹאכַל עָלָיו חָמֵץ"</b> (דברים טז,ג) – מכאן שהאוכל חמץ משש שעות ולמעלה ביום ארבעה עשר בניסן עובר על לא תעשה, כאמור לעיל<b>.</b>
<b>עשה על ביעורו - "שִׁבְעַת יָמִים...</b> אַךְ בַּיּוֹם הָרִאשׁוֹן <b>תַּשְׁבִּיתוּ שְּׂאֹר מִבָּתֵּיכֶם"</b> (שמות יב,טו) – יש ללמוד מצירוף שני חלקי הפסוק, שאתם חייבים לבער את החמץ מבתיכם במשך שבעת ימי החג, והחובה הזאת לפי רבי יהודה היא משש שעות ולמעלה ביום ארבעה עשר בניסן, כאמור לעיל. מכאן שמי שאינו מבער את החמץ משש שעות ולמעלה עובר על עשה<b>.</b>
<b>לא תעשה על ביעורו - "שִׁבְעַת יָמִים שְׂאֹר לֹא יִמָּצֵא בְּבָתֵּיכֶם"</b> (שמות יב,יט) – יש ללמוד מהשוואת הכתוב הזה והכתוב הקודם המדברים על ביעור החמץ במשך שבעת ימי החג, שגם האיסור שבכתוב הזה הוא משש שעות ולמעלה ביום ארבעה עשר בניסן. מכאן שמי שאינו מבער את החמץ משש שעות ולמעלה עובר על לא תעשה<b>.</b><br><br><small>ב<b>ספרי דברים</b> פסקה קל נאמר: "לא תאכל עליו חמץ" - רבי יהודה אומר: מניין לאוכל חמץ משש שעות ולמעלה שעובר בלא תעשה? תלמוד לומר: "לא תאכל עליו חמץ".</small>
מבארים את דעות רבי מאיר ורבי יהודה במשנת פסחים.
<b>הא</b> – הנה, <b>רבי מאיר א</b>ו<b>מר: משש שעות ולמעלה מדבריהן</b> – לדעת רבי מאיר, איסור אכילת החמץ משש שעות ולמעלה ביום ארבעה עשר בניסן הוא דין משל החכמים, כאמור לעיל<b>. [שביעית אסורה משום גדר</b> – בשעה שביעית אסור לאכול חמץ משום גזירת החכמים שאסרו משש שעות ולמעלה<b>. ששית למה?</b> – מדוע אסור לאכול חמץ בשעה שישית לדעת רבי מאיר? <b>משום גדר?! ויש גדר לגדר?!</b> (בתמיהה) – וכי גוזרים גזירה לגזירה?! הרי שעה שביעית עצמה אסורה משום גזירה, ולכן אין לגזור גזירה נוספת בשעה שישית משום הגזירה בשעה שביעית! <b>אלא ששית מתחלפת בשביעית</b> – בני אדם עלולים לטעות בשעה אחת ולהחליף שעה שביעית בשעה שישית ויבואו לאכול חמץ בשעה שביעית. הרי ששעה שביעית אסורה משום גזירה ושעה שישית אסורה משום חשש חילוף בשעה שביעית, ולכן, בשל מהותם השונה של איסורי שתי השעות, אין כאן גדר לגדר. לכן לדעת רבי מאיר אוכלים חמץ בארבעה עשר בניסן כל חמש שעות של היום<b>.</b>
<b>הא</b> – הנה, <b>רבי יהודה אומר: משש שעות ולמעלה מדברי תורה</b> (במקבילה: 'מחמש ולמעלה מדבריהן') – לדעת רבי יהודה, איסור אכילת החמץ משש שעות ולמעלה ביום ארבעה עשר בניסן הוא דין משל התורה, כאמור לעיל<b>.] ששית אסורה משום גדר</b> – בשעה שישית אסור לאכול חמץ משום גזירת החכמים, שגזרו שעה שישית משום האיסור משש שעות ולמעלה שהוא מן התורה<b>. חמישית למה?</b> – מדוע אסור לאכול חמץ בשעה חמישית לדעת רבי יהודה? <b>משום גדר?! ויש גדר לגדר?!</b> (בתמיהה) – וכי גוזרים גזירה לגזירה?! הרי שעה שישית עצמה אסורה משום גזירה, ולכן אין לגזור גזירה נוספת בשעה חמישית משום הגזירה בשעה שישית! <b>אלא חמישית מתחלפת בשביעית</b> – בני אדם עלולים לטעות בשתי שעות ולהחליף שעה שביעית בשעה חמישית ויבואו לאכול חמץ בשעה שביעית. הרי ששעה שישית אסורה משום גזירה ושעה חמישית אסורה משום חשש חילוף בשעה שביעית, ולכן, בשל מהותם השונה של איסורי שתי השעות, אין כאן גדר לגדר. לכן לדעת רבי יהודה אוכלים חמץ בארבעה עשר בניסן כל ארבע שעות של היום (במסירה שלפנינו יש בקטע הזה חיסרון בשל הדמיון והושלם על פי המקבילה)<b>.</b><br>
ומציעים סתירה מדבריו של חכם על עצמו: <b>מחלפה שיטת</b> (צריך לומר כמו במקבילה ובקטע עסיס: '<b>שיטתיה ד-</b>') <b>רבי יהודה!</b> – מוחלפת שיטתו של רבי יהודה! - ומפרטים את הסתירה: <b>תמן</b> (צריך להוסיף כמו במקבילה ובקטע עסיס: '<b>הוא</b>') <b>אמר:</b> – שם הוא אומר: <b>אין חמישית מתחלפת בשביעית</b> – במשנת סנהדרין בעניין הכחשת עדים באיזו שעה, במקרה שעד אחד אומר: "בחמש", ועד אחד אומר: "בשבע" - עדותם בטלה אף לדעת רבי יהודה שחולק במקרה אחר, מפני שאין בני אדם מחליפים שעה חמישית בשעה שביעית<b>, וכא</b> (צריך להוסיף כמו בקטע עסיס: '<b>הוא</b>') <b>אמר:</b> – וכאן הוא אומר: <b>חמישית מתחלפת בשביעית</b> – בעניין איסור אכילת החמץ, לדעת רבי יהודה בני אדם מחליפים שעה חמישית בשעה שביעית, כאמור לעיל<b>?!</b>
ומיישבים את הסתירה בהצעת הבחנה בין שני המקורות הסותרים: <b>אמר רבי יוסי</b> (מגדולי אמוראי ארץ ישראל בדור הרביעי)<b>: תמן</b> – שם, <b>- הדבר מסור לנשים והן עצילות</b> (איטיות) – בעניין איסור אכילת החמץ, הדבר מסור גם לנשים, ונשים מחליפות שעה חמישית בשעה שביעית<b>,</b> (במקבילה ובקטע עסיס נוסף 'ברם' - אבל) <b>הכא</b> – כאן, <b>- הדבר מסור לבית דין</b> (צריך לומר כמו שהגיה ב"קורבן העדה": '<b>לעדים</b>') <b>והן זריזין</b> (מיומנים וזהירים) – במשנת סנהדרין בעניין הכחשת עדים באיזו שעה, הדבר מסור לעדים, ועדים מדקדקים היטב באיזה שעה אירע הדבר ואינם מחליפים שעה חמישית בשעה שביעית (הנוסח במקבילה: 'תמן - הדבר מסור לבית דין ובית דין זריזין הן, ברם הכא - הדבר מסור לנשים והנשים עצילות הן'. - נראה שהלשון בעניין עדות 'הדבר מסור לבית דין' הוא אשגרה מהלשון 'עדות מסורה לבית דין' שנאמר בבבלי בכמה מקומות)<b>.</b><br>
ומיישבים עוד את הסתירה בהצעה להעמיד את המקורות הסותרים במקרים שונים: <b>אמר רבי יוסי בירבי בון</b> (מגדולי אמוראי ארץ ישראל בדור החמישי)<b>: תמן</b> – שם, <b>- תחילת חמישית סוף שביעית</b> – במשנת סנהדרין בעניין הכחשת עדים באיזו שעה, המקרה הוא שעד אחד אומר: "בתחילת חמש" ועד אחד אומר: "בסוף שבע", ולכן עדותם בטלה אף לדעת רבי יהודה, מפני שאין בני אדם עלולים לטעות ולהחליף תחילת שעה חמישית בסוף שעה שביעית<b>,</b> (במקבילה ובקטע עסיס נוסף 'ברם' - אבל) <b>הכא</b> – כאן, <b>- סוף חמישית תחילת שביעית</b> – בעניין איסור אכילת החמץ, לדעת רבי יהודה בני אדם עלולים לטעות ולהחליף סוף שעה חמישית בתחילת שעה שביעית (לאו דווקא סוף חמישית תחילת שביעית, אלא אפילו תחילת חמישית תחילת שביעית, אלא מכיוון שתפס בראש המשפט תחילה וסוף, תפס בסוף המשפט סוף ותחילה)<b>.</b>
ומציעים ברייתא המסייעת לאמור לפני כן (לדברי רבי יוסי בירבי בון): <b>ותני כן:</b> – ושונה [התנא] כך: <b>תחילת חמש חמה במזרח וסוף שבע חמה במערב</b> – והכול יודעים את השעה לפי מקום השמש ברקיע ואינם עלולים לטעות ולהחליף תחילת שעה חמישית בסוף שעה שביעית<b>. לעולם אין חמה נוטה למערב אלא בסוף שבע</b> – אבל בסוף חמש ובתחילת שבע החמה באמצע הרקיע, ולכן בני אדם עלולים לטעות ולהחליף סוף שעה חמישית בתחילת שעה שביעית (לדעת רבי יהודה, בני אדם עלולים לטעות ולהחליף תחילת שעה שלישית בסוף שעה חמישית, מפני שגם בתחילת שלוש וגם בסוף חמש חמה במזרח, ולכן במקרה שעד אחד אומר: "בתחילת שלוש" ועד אחד אומר: "בסוף חמש" - עדותם קיימת לדעת רבי יהודה, כמו ששנינו במשנה כאן. - הסיוע כאן הוא להנחת היסוד של האמור לפני כן, שהרי הברייתא הזו אינה מוכיחה את האמור לפני כן, אלא רק שסוף שבע חמה במערב (על פי "הטרמינולגיה של הירושלמי", עמוד 596, הערה 192))<b>.</b><br><br><small>עד כאן המקבילה בירושלמי פסחים.<br><br>הסופר במסירה שלפנינו קיצר את הסוגיה המקבילה בפסחים וסימן את הקיצור במילה 'גרש', ומגיה השלים את הסוגיה.</small><br>
מקור הסוגיה בפסחים, שכן היא באה לפרש את המשנה שם. ועוד, שהציונים 'תמן' ו'הכא' שבלשון הסתירה מסנהדרין לפסחים וכן בתירוצו של רבי יוסה בירבי בון מתאימים לפסחים: 'תמן' = סנהדרין, 'הכא' = פסחים. אלא שתשובת רבי יוסה הותאמה לכאן: 'תמן (=פסחים) הדבר מסור לנשים... ברם הכא (=סנהדרין) הדבר מסור לבית דין...'. אבל בפסחים לנכון: 'תמן הדבר מסור לבית דין... ברם הכא הדבר מסור לנשים...'. והועברה הסוגיה לכאן, אגב משנת סנהדרין כאן, שממנה מקשים על משנת פסחים. ומן הראוי היה להעתיק כאן תחילה את משנת פסחים בהצעת 'תמן תנינן': 'תמן תנינן: רבי מאיר אומר: אוכלין כל חמש...', כרגיל במקבילות, אלא שנתרשלו הסופרים מלהעתיקה, וגם זה מוכיח שמקורה בפסחים ("קטע של ירושלמי סנהדרין", "תרביץ" מו, עמוד 55).<br><br><small>ב<b>בבלי פסחים</b> ד,ב-ה,א אמרו: תנן התם: רבי מאיר אומר: אוכלים כל חמש ושורפים בתחילת שש. רבי יהודה אומר: אוכלים כל ארבע ותולים כל חמש ושורפים בתחילת שש.<br>דכולי עלמא מיהת חמץ משש שעות ולמעלה - אסור. מנא לן? - אמר אביי: תרי קראי כתיבי. כתיב: "שבעת ימים שאור לא יימצא בבתיכם", וכתיב: "אך ביום הראשון תשביתו שאור מבתיכם". הא כיצד? לרבות ארבעה עשר לביעור ("ביום הראשון" אין פירושו חמישה עשר בניסן אלא פירושו ארבעה עשר בניסן).<br>...ואימא לרבות לילי ארבעה עשר לביעור! - "ביום" כתיב. - ואימא מצפרא (של ארבעה עשר בניסן יחויב לבער)! - "אך" חילק (חצי היום אינו חייב ביעור, וחציו השני חייב בביעור).<br><br>לפי הבבלי, חמץ משש שעות ולמעלה אסור מן התורה אף לרבי מאיר. אבל לפי הירושלמי, חמץ משש שעות ולמעלה אסור מדברי החכמים לרבי מאיר.<br><br>בבבלי פסחים יא,ב-יב,א הציעו אביי ורבא כמה אפשרויות לגבי תחום הטעות בשעות שאדם טועה כדי להסביר את דעת רבי מאיר (סתם המשנה) ואת דעת רבי יהודה במשנת סנהדרין ה,ג בעניין הכחשת עדות במקרה שאחד אומר בשלוש ואחד אומר בחמש. בבבלי פסחים יב,ב הקשו על האפשרויות שהציעו אביי ורבא לפי רבי מאיר ולפי רבי יהודה מדעותיהם של שני התנאים במשנת פסחים א,ד בעניין זמן איסור אכילת חמץ בערב פסח. בבבלי תירצו את הקושיות בהצעת הבחנה בין שני העניינים בדומה לתירוצו של רבי יוסי בירושלמי, וכך אמרו שם: "עדות מסורה לזריזים, חמץ - לכול מסור". כמו כן תירצו בבבלי בדומה לתירוצו של רבי יוסי בירבי בון בירושלמי, וכך אמרו שם: "חמש - חמה במזרח, ושבע - חמה במערב".</small><br>• • •

Halakhah 4

<strong><big>משנה</big></strong><br><b>היו מכניסין את השני</b> – העד השני, לאחר בדיקת העד הראשון, <b>ובודקין אותו</b> – כמו שבדקו את הראשון<b>. נמצאו דבריהן מכוונין</b> – שאין סתירה ביניהם, <b>פותחין בזכות</b> – מציעים דרכים ועילות לזכות את הנתבע (משנה לעיל ד,א)<b>.</b>
<b>אמר אחד מן העדים:</b> "<b>יש לי ללמד עליו</b> – על הנידון, <b>זכות</b>" – וכל שכן אם בא העד ללמד עליו חובה<b>, או</b> שאמר <b>אחד מן התלמידים</b> – שנמצאים בסנהדרין<b>:</b> "<b>יש לי ללמד עליו חובה</b>" <b>- משתקין אותו</b> – אין שומעים לו<b>.</b>
<b>אמר אחד מן התלמידים:</b> "<b>יש לי ללמד עליו זכות</b>" <b>- מעלין ומושיבין אותו עמהן</b> – במקום מושב חברי הסנהדרין<b>, ולא היה יורד משם כל היום. אם יש ממש בדבריו</b> – של התלמיד, <b>- שומעין לו</b> – מקבלים את דעתו ודנים בה<b>.</b>
<b>אפילו אמר</b> – הנידון<b>:</b> "<b>יש לי ללמד על עצמי זכות</b>" <b>- שומעין לו, ובלבד שיהא ממש בדבריו.</b><br><br><small>ב<b>תוספתא סנהדרין</b> ט,ד שנו (בעניין דיני נפשות): העד אינו מלמד לא זכות ולא חובה. רבי יוסי ברבי יהודה אומר: מלמד זכות ואין מלמד חובה.<br><br>סתם המשנה כאן כחכמים החלוקים על רבי יוסי ברבי יהודה בתוספתא. אבל סתם המשנה לעיל ד,א "דיני נפשות הכל מלמדים זכות" כרבי יוסי ברבי יהודה.</small><br>• • •
<strong><big>תלמוד</big></strong><br><b>גמר הדין בדיני נפשות</b><br>מציעים ברייתא: <b>תני:</b> – שונה [התנא]: <b>אם מצאו לו זכות - פטרוהו, ואם לאו - מעבירין דינו</b> (צריך להוסיף: '<b>למחר</b>')<b>, ומזדווגין זוגות</b> (צריך להוסיף: '<b>זוגות</b>')<b>, וממעטין במאכל, ולא היו שותין יין</b> (צריך להוסיף: '<b>כל היום</b>')<b>, ונושאין ונותנין</b> (צריך להוסיף: '<b>בדבר</b>') <b>כל הלילה, ולמחר משכימין ובאין</b> (צריך להוסיף: '<b>לבית דין</b>')<b>. וחזני כניסיות</b> – השמשים של בית הדין, <b>מחזרין אחריהן</b> – אחרי הדיינים, <b>ואומרים</b> – קוראים לכל אחד ואחד מהדיינים בשמו<b>:</b> "<b>איש פלוני [בן איש פלוני</b>"<b>, והוא</b> – הדיין שקראו לו בשמו, <b>אומר:</b> "<b>במקומי אני</b>" – אני יושב במקומי (חזני הכנסיות היו פוקדים את הדיינים, כדי לראות האם כולם במקומם הנכון הם. וקרוב לוודאי שאף בתחילת הדין היו נוהגים כן. ולפי זה אפשר לפרש את דברי בן עזיי בתוספתא יומא ב,ז: 'בשמך יקראוך ובמקומך יושיבוך'. וייתכן שהם לקוחים מסדרי בית דין ומסדרי בית הוועד ("הערות לקטע ירושלמי סנהדרין", "תרביץ" מו, עמוד 94))<b>.]</b> (הושלם על פי קטע עסיס) - והדיין אומר: "<b>מחייב הייתי ומחייב אני</b>" (בקטע עסיס: 'ועכשיו אני מחייב') – אתמול אמרתי שאני מחייב את הנידון, ועדיין אני מחייב<b>,</b> או שהוא אומר: "<b>מזכה הייתי ומזכה אני</b>" (בקטע עסיס: 'ועכשיו אני מזכה') – אתמול אמרתי שאני מזכה את הנידון, ועדיין אני מזכה<b>,</b> או שהוא אומר: "<b>מחייב הייתי ומזכה אני</b>" (בקטע עסיס: 'ועכשיו אני מזכה') – אתמול אמרתי שאני מחייב את הנידון, וחזרתי בי מדעתי ועכשיו אני מזכה, <b>- שומעין לו,</b> אבל אם הוא אומר: "<b>מזכה הייתי ומחייב אני</b>" (בקטע עסיס: 'ועכשיו אני מחייב') – אתמול אמרתי שאני מזכה את הנידון, וחזרתי בי מדעתי ועכשיו אני מחייב, <b>-</b> (צריך להוסיף: '<b>אומרים לו:</b>') "<b>למד</b> (צריך להוסיף: '<b>דבריך</b>') <b>תחילה</b> (צריך לומר: '<b>כ</b>תחילה')" – עיין היטב בדבר מההתחלה, ואם חייבת חייבת<b>.</b><br><br><small>ב<b>תוספתא סנהדרין</b> ט,א שנו (בעניין דיני נפשות): מצאו לו זכות - פטרוהו, ואם לאו - מעבירים אותו למחר, ומזדווגים זוגות זוגות, וממעטים במאכל, ולא היו שותים יין, ונושאים ונותנים בפרשת העניין כל הלילה, ואם היה רוצח - נושאים ונותנים בפרשת רוצח, ואם היה מגלה עריות - נושאים ונותנים בפרשת מגלה עריות, ולמחר משכימים ובאים לבית דין. החזנים קורים לכל אחד ואחד: "פלוני [בן איש] פלוני". "מזכה הייתי ועכשיו מזכה אני" - מקבלים אותו; "מחייב הייתי ועכשיו מזכה אני" - מקבלים אותו; "מזכה הייתי ועכשיו מחייב אני" - אין מקבלים אותו; "מחייב הייתי ועכשיו מחייב אני" - אומרים לו: "למוד דבריך כתחילה".<br><br>יש הבדל בין הברייתא שבירושלמי והברייתא שבתוספתא ב"מזכה הייתי ועכשיו מחייב אני" וב"מחייב הייתי ועכשיו מחייב אני". הברייתא שבירושלמי מתאימה למשנה שאמרה: "המלמד חובה מלמד זכות, אבל המלמד זכות אינו יכול לחזור וללמד חובה", אלא שלפי הברייתא שבירושלמי במקרה האחרון אומרים לו: "למד דבריך כתחילה".</small><br>
ומציעים ברייתא נוספת: <b>תני:</b> – שונה [התנא]: <b>טעה אחד מן הדיינין</b> (צריך להוסיף: '<b>בדבריו</b>') – שכח מה שאמר אתמול<b>, אם היה מזכה</b> – אם אתמול אמר שהוא מזכה, <b>- סופרי הדיינין מזכירין אותו</b> – מה שאמר<b>, אם היה מחייב</b> – אם אתמול אמר שהוא מחייב, <b>- אומרים לו:</b> "<b>למד</b> (צריך להוסיף: '<b>דבריך</b>') <b>תחילה</b> (צריך לומר: '<b>כ</b>תחילה')" – ואין מזכירים אותו<b>.</b><br><br><small>ב<b>תוספתא סנהדרין</b> ט,א שנו: טעה אחד מן המזכים בדבריו - סופרי הדיינים מזכירים אותו, מן המחייבים - אין סופרי הדיינים מזכירים אותו אלא אומרים לו: "למוד דבריך כתחילה".</small>
<b>אמר רבי לא</b> (רבי אלעאי, אמורא ארץ ישראלי בדור השלישי)<b>: מפני מה כותבין דברי המזכה? מפני המחייב</b> (צריך לומר: '<b>מפני מה כותבין דברי המחייב?</b>' – מאחר שאם שכח המחייב מה שאמר אין סופרי הדיינים מזכירים אותו, למה הם כותבים את דבריו? - המילים 'המזכה מפני' הן באשגרה מלהלן: 'מפני המזכה', ובהיפוך הסדר) <b>שמא תיטרף דעתו</b> – יתבלבל המחייב ולא יוכל לכוון את דעתו<b>, ואין חליף מילא יימרון ליה:</b> – ואם מחליף (משנה) מילה, יאמרו לו (סופרי הדיינים): "<b>הדא אמרת, הדא לא אמרת</b>" – זאת אמרת, זאת לא אמרת (לא כך אמרת, אלא כך אמרת, כדי להעמיד את דבריו על בוריים. - כך מגיה ומפרש ב"קטע של ירושלמי סנהדרין", "תרביץ" מו, עמוד 61))<b>.</b>
(בקטע עסיס נוסף כאן 'הדא אמרה', ונראה שהוא שיבוש של 'הדא אמרת' שלפני כן)
<b>צריכה שני עדים. נמצא דינו משתקע.</b> (שני מאמרים אלה סתומים מאוד, ונראה שהם מאמרים קטועים שנשתרבבו לכאן ממקום אחר ("קטע של ירושלמי סנהדרין", "תרביץ" מו, עמוד 61). - המאמר 'צריכה שני עדים' נשתרבב לכאן מהירושלמי לעיל ג,ו: 'ואין כל חתימה וחתימה צריכה שני עדים?!' / 'ואין כל חזקה וחזקה צריכה שני עדים?!'. והמאמר 'נמצא דינו משתקע' נשתרבב לכאן מהירושלמי לעיל ד,א: 'וידונו אותו בערב שבת ויגמר דינו בשבת וייהרג למוצאי שבת! אם אומר את כן, נמצא דינו משתקע')
<b>רבי יוסי בירבי בון</b> (מגדולי אמוראי ארץ ישראל בדור החמישי) <b>אמר: מפני המזכה</b> – כותבים דברי המחייב כדי שלא לחלוק בין המזכה למחייב<b>.</b><br>• • •

Halakhah 5

<strong><big>משנה</big></strong><br>המשנה מתארת את גמר הדין בדיני נפשות.
<b>אם מצאו לו זכות</b> – אם מצאו הדיינים שהנידון זכאי, <b>- פטרוהו</b> – הודיעו לו בו ביום שהוא זכאי<b>, ואם לאו - מעבירין דינו למחר</b> – שאין גומרים את דינו בו ביום לחובה (משנה לעיל ד,א), שמא ימצאו לו בלילה זכות<b>. ומזדווגין זוגות זוגות</b> – כיוון שהעבירו את הדין למחר, מיד היו הדיינים מתכנסים שניים שניים או יותר ונושאים ונותנים בדבר<b>, וממעטין במאכל</b> – כל אותו היום שנושאים ונותנים בדבר<b>, ולא היו שותין יין כל היום, ונושאין ונותנין</b> (מידיינים, מתווכחים) <b>בדבר כל הלילה, ולמחרת משכימין ובאין לבית דין. המזכה אומר:</b> "<b>אני הוא המזכה, ומזכה אני, במקומי אני</b>" – אתמול אמרתי שאני מזכה את הנידון, ועדיין אני מזכה ואיני חוזר בי מדעתי, ובמקומי אני יושב<b>, והמחייב אומר:</b> "<b>אני הוא המחייב, ומחייב אני, במקומי אני</b>" – אתמול אמרתי שאני מחייב את הנידון, ועדיין אני מחייב ואיני חוזר בי מדעתי, ובמקומי אני יושב (תיקון לשון המשנה 'במקומי <b>אני</b>' ופירושו הם על פי הברייתא בירושלמי, ראה להלן. אפשר שמילת 'אני' זו נשמטה מנוסח המשנה בשל ריבוי 'אני' במשפט זה ואי הבנת הדברים)<b>. המלמד חובה מלמד זכות</b> – הדיין שאתמול לימד חובה על הנידון רשאי לחזור בו מדעתו וללמד עליו זכות<b>, אבל המלמד זכות אינו יכול לחזור וללמד חובה</b> – הדיין שאתמול לימד זכות על הנידון אינו רשאי לחזור בו מדעתו וללמד עליו חובה, כמו ששנינו במשנה לעיל ד,א<b>. ואם טעו בדבר</b> – אם שכחו הדיינים מה שאמרו אתמול, <b>- סופרי דיינין</b> – שהיו כותבים דברי המזכים ודברי המחייבים, <b>מזכירין אותן.</b>
<b>אם מצאו לו זכות</b> – שהמחייבים חזרו בהם מדעתם, <b>- פטרוהו, ואם לאו - עומדין על המיניין</b> – מונים את הדעות<b>. שנים עשר מזכין ואחד עשר מחייבין - זכיי; שנים עשר מחייבין ואחד עשר מזכין</b> – שבדיני נפשות אין הולכים אחרי רבים לחובה אלא אם כן המחייבים יתרים על המזכים בשני דיינים (משנה לעיל ד,א)<b>, אפילו עשרים ושנים מזכין או מחייבין ואחד אומר:</b> "<b>איני יודע</b>" – והרי הוא כאילו אינו יושב בדין, ונמצא שאין כאן בית דין של עשרים ושלושה, <b>- יוסיפו הדיינין</b> – במקרים הללו מוסיפים דיינים<b>.</b>
<b>עד כמה מוסיפין? שנים שנים, עד שבעים ואחד</b> – מוסיפים שני דיינים, ואם גם הם נחלקו בדעותיהם ואין הכרעה לא לזכות ברוב של אחד ולא לחובה ברוב של שניים - מוסיפים עוד שניים, וכן עד שבעים ואחד<b>. שלשים וששה מזכין ושלשים וחמשה מחייבין - זכיי; שלשים וששה מחייבין ושלשים וחמשה מזכין - דנין אלו כנגד אלו</b> – בראיות שהדיינים מביאים לדעותיהם<b>, עד שיראה אחד מן המחייבין את דברי המזכין</b> – שיחזור בו מדעתו, ויוכרע הדין לזכות הנידון ברוב של אחד ויזכוהו בדין (אבל אחד מן המזכים אינו יכול לחזור בו מדעתו, כמו ששנינו לעיל שהמלמד זכות אינו יכול לחזור וללמד חובה)<b>.</b><br>• • •
<b>העלאת המלמד זכות למושב הדיינים</b><br><b>("אם מצאו לו זכות - פטרוהו" כול'.)</b>
מציעים מקור תנאי: <b>תני:</b> – שונה [התנא]: (במקומות מסוימים נראה שהמונח 'תני' מציע פסקאות מן המשנה, ובמקרים ספורים - בעיות ("הטרמינולוגיה של הירושלמי", עמוד 590). - נראה שכאן המונח 'תני' אינו מציע את הבעיה שבהמשך אלא מציע פסקה מן המשנה. הפסקה שהוצעה נשמטה, וכך צריך להשלים: "<b>אמר אחד מן העדים: יש לי ללמד עליו זכות, או אחד מן התלמידים: יש לי ללמד עליו חובה - משתקין אותו.</b> <b>אמר אחד מן התלמידים: יש לי ללמד עליו זכות - מעלין ומושיבין אותו עמהן, ולא היה יורד משם כל היום. אם יש ממש בדבריו - שומעין לו. אפילו אמר: יש לי ללמד על עצמי זכות - שומעין לו, ובלבד שיהא ממש בדבריו</b>" (הלכה ד))
בדיני נפשות - עֵד אינו מלמד לא זכות ולא חובה, ולדעת רבי יוסי ברבי יהודה (תוספתא ט,ד) עד מלמד זכות; תלמיד מלמד זכות ומעלים ומושיבים אותו עם הדיינים, ואינו מלמד חובה; העומד בדין מלמד זכות, ואינו מלמד חובה (משנה ה,ד וירושלמי לעיל ד,א).
בדיני ממונות - הכל מלמדים זכות וחובה (משנה לעיל ד,א), ואפילו עֵד ואפילו העומד בדין.
ומציעים בעיה: <b>אחד מן העדים</b> (נראה שצריך לומר כהגהת ריצ"ד: 'אחד מן <b>התלמידים</b>') <b>שאמר: יש לי ללמד עליו</b> – על העומד בדין, <b>זכות</b> (ייתכן שהמילים 'אחד מן העדים שאמר: יש לי ללמד עליו זכות' הן תחילת הפסקה מן המשנה שהוצעה במונח 'תני', והסופר דילג בהעתקתו מתחילת הפסקה עד לכאן מחמת הדומות)<b>, ובא חבירו</b> – תלמיד שני, (בכתב יד ליידן הוסיף המגיה: 'וסייעו ובא חבירו'. ואנו אין לנו אלא כגרסת גוף כתב יד ליידן וקטע עסיס) <b>וסייעו</b> – לתלמיד הראשון, שלימד גם הוא זכות על העומד בדין, <b>- את מי ממנין?</b> – את מי משני התלמידים מעלים ומושיבים עם הדיינים כדי להימנות עימהם בדין כשיעמדו למניין? <b>לראשון? לשיני? לשניהן?</b> – אין פושטים את הבעיה (אין מינוי זה לעולם, אלא לשעה, לצורך אותו דין. ואין חוששים כאן לבית דין שקול, אילו היו ממנים רק את הראשון (או את השני), שזה דומה למה שאמר רבי אבהו בבבלי סנהדרין יז,א: 'במוסיפין עושין בית דין שקול לכתחילה', וכן אמרו להלן: 'מכיון שנראה דינו ליגמר בארבעה' ("קטע של ירושלמי סנהדרין", "תרביץ" מו, עמוד 62))<br>
ומציעים בעיה: <b>[הוא? העד?]</b> (נראה שיש להשלים שתי מילים אלו בדומה להגהת ריצ"ד) – העומד בדין שלימד זכות על עצמו או העד שלימד זכות על העומד בדין, האם מעלים ומושיבים אותם עם הדיינים כדי להימנות עימהם בדין כשיעמדו למניין, כמו תלמיד שלימד זכות על העומד בדין? (הבעיה קטועה במסירה שלפנינו ובקטע עסיס)
ומציעים פשיטת הבעיה ממימרה אמוראית: <b>נישמעינה מהדא</b> – נשמע (נלמד) אותה מזאת<b>, דרבי יוחנן</b> (צריך לומר כמו בקטע עסיס: '<b>דאמר רבי</b> יוחנן' - גדול אמוראי ארץ ישראל בדור השני)<b>:</b> (<b>ו</b>)<b>הוא שנזדכה מפי עצמו</b> – אם העומד בדין זיכה את עצמו, שלימד זכות על עצמו ויש ממש בדבריו, <b>- אין מושיבין אותו דיין</b> – שהעומד בדין אינו יכול להיות דיין באותו הדין<b>. הרי שנזדכה מפי עצמו</b> (צריך לומר כמו שהגיה רמב"ן: 'מפי <b>עדו</b>') – אם העד שהעיד על העומד בדין זיכה אותו, שלימד עליו זכות ויש ממש בדבריו, (<b>ו</b>)<b>נמצא עד ודיין</b> – אם יושיבו אותו דיין, נמצא שהעד הוא גם דיין<b>,</b> ו<b>לא מצינו עד נעשה דיין</b> – הדין הוא שעד המעיד בדבר - אינו יכול להיות דיין באותו הדבר<b>.</b><br>
אם סוגיה זו דנה בדיני נפשות, שהוא העניין הנדון בפרק זה, הרי היא שנויה בשיטת רבי יוסי ברבי יהודה (שלדעתו בדיני נפשות העד מלמד זכות ואין מלמד חובה). נראה לי לשער שמקורה של הסוגיה היה בפרק ד הלכה א על הפסקה: 'דיני ממונות הכל מלמדין זכות וחובה', ובדיני ממונות נשנתה, ועל דעת הכול (שלדעת הכול בדיני ממונות העד מלמד זכות וחובה), והועברה משם לכאן, והשמיטוה הסופרים ממקומה העיקרי ("קטע של ירושלמי סנהדרין", "תרביץ" מו, עמוד 62).<br><br><small>נראה לנו שמקורה של הסוגיה כאן על הלכה ד, שכן הלכה זו מלמדת שתלמיד המלמד זכות מעלים ומושיבים אותו עם הדיינים, והשאלה העולה מכאן היא האם גם המסייע לתלמיד או העומד בדין או העד המלמדים זכות מעלים ומושיבים אותם עם הדיינים. והסוגיה היא בין בדיני נפשות ובין בדיני ממונות, אלא שלגבי העד הדבר תלוי במחלוקת חכמים ורבי יוסי ברבי יהודה.<br><br>לפי מפרשי הירושלמי שאינם מגיהים את הסוגיה כפי שהיגהנו ופירשנו אותה, הסוגיה מציעה בעיה אחת ופשיטתה. אלא שלפי זה מהלך הסוגיה תמוה. הבעיה שהוצעה אינה האם ממנים עד המלמד זכות, אלא היא את מי ממנים כשעד מלמד זכות וחבירו מסייעו, ומכאן שההנחה היא שממנים עד המלמד זכות. ואילו פשיטת הבעיה היא שאין ממנים עד המלמד זכות. נמצא שאין הבעיה ופשיטתה מתאימות.</small><br>• • •
<b>הכרזה על סיום הדיון</b><br>במשנה שנינו: "אם מצאו לו זכות - פטרוהו, ואם לאו - עומדין על המיניין".
מביאים ברייתא (על הבדל בין דיני ממונות לדיני נפשות): <b>אומרים בדיני ממונות:</b> "<b>נזדקן הדין</b>"<b>, [ואין אומרים בדיני נפשות:</b> "<b>נזדקן הדין</b>"<b>,]</b> (מילים אלו נשמטו במסירה שלפנינו בשל דמיון סופות והושלמו על פי קטע עסיס) <b>והגדול שבדיינין אומר:</b> "<b>נזדקן הדין</b>" – בכל זמן שהדיינים באים לגמור את הדין, הן לזכות הן לחובה, בדיני ממונות אומר הגדול שבהם לפני שהם עומדים למניין: "נזדקן הדין", והפירוש: נשאנו ונתנו בדין עד שנתברר היטב. אבל בדיני נפשות אין זה הגון לומר כך, שמן הראוי לנהוג בהם בענווה ובכניעות הלב ("קטע של ירושלמי סנהדרין", "תרביץ" מו, עמוד 63)<b>.</b><br><br><small>ב<b>תוספתא סנהדרין</b> ז,ז שנו: בדיני ממונות אומרים: "נזקן הדין", בדיני נפשות אין אומרים: "נזקן הדין". הגדול שבדיינין אומר: "נזקן הדין".<br><br>ב<b>בבלי סנהדרין</b> מב,א אמרו: תנו רבנן: אומרים בדיני ממונות: "נזדקן הדין", ואין אומרים בדיני נפשות: "נזדקן הדין". - מאי נזדקן הדין?... רב אשי אמר: ...חכם דינא (החכים הדין, כזקן שקנה חוכמה, שהגיע הדין לסוף בירורו ושוב אין לדון בכך אלא רק לעמוד למניין).<br><br>שני התלמודים הביאו הלכה זו בקשר למשנת סנהדרין ה,ה העוסקת במשא ומתן בדיני נפשות.</small><br>• • •
<b>הוספת דיינים בדיני ממונות</b><br>במשנה שנינו (בעניין דיני נפשות): <b>"עד כמה מוסיפין?</b> שנים שנים, עד שבעים ואחד<b>".</b>
<small>ב<b>משנה סנהדרין</b> ג,ו שנינו (בעניין דיני ממונות): אחד אומר: "זכאי", ואחד אומר: "חייב", ואפילו שנים מזכין או מחייבין, ואחד אומר: "איני יודע" - יוסיפו הדיינים.<br>וב<b>תוספתא סנהדרין</b> ו,ג שנו: דיני ממונות - בשלשה. שנים מזכין או מחייבין ואחד אומר: "איני יודע" - יוסיפו הדיינים. יפה כח האומר: "חייב" מכח האומר: "איני יודע" (אם שניים מזכים ואחד אומר: "חייב" - בית הדין מכריע לפי רוב, אבל אם אחד אומר: איני יודע" - אין מכריעים על פי שני דיינים שהם רוב בית הדין, שהאומר "איני יודע" אינו נחשב במניין הדיינים ויש להוסיף דיינים).<br>עד (נראה שמילה זו יתירה) כמה מוסיפין? אין פחות משנים.<br>"(אחד אומר: "זכאי" ואחד אומר: "חייב" ואחד אומר: "איני יודע" -) יוסיפו הדיינים" (ציטוט מן המשנה). - אם אמרו (שני הדיינים שנוספו): "זכאי" - זכאי, אם אמרו: "חייב" - חייב. אחד (משני הדיינים שנוספו) אומר: "זכאי" ואחד אומר: "איני יודע" (צריך לומר: "חייב") - יוסיפו הדיינים, שעד עכשיו בית דין שקול (עדיין בית הדין שקול). אחד (משני הדיינים שנוספו) אומר: "חייב" ואחד (=או אחד) אומר: "זכאי" ואחד אומר: "איני יודע" - יוסיפו הדיינים, שעד עכשיו לא הוסיפו אלא אחד (שכן הדיין הנוסף שאמר "איני יודע" אינו נחשב במניין הדיינים. - הלכה זו נכונה גם למקרה ששניים מזכים או מחייבים ואחד אומר: "איני יודע").</small><br>
מציעים מקור תנאי: <b>תני:</b> – שונה [התנא]: (הברייתא שהוצעה כאן היא זו שבתוספתא סנהדרין ו,ג אבל נשמטה באחד משלבי ההעתקה)
ושואלים: <b>למה</b> (צריך להוסיף: '<b>אמרו:</b>', כמו בקטע עסיס ובהבאת הירושלמי בר"מ המאירי ובר"ן) <b>מוסיפין דיינין?</b> – מדוע ממשיכים ומוסיפים דיינים במקרה שאחד משני דיינים שנוספו מזכה ואחד מהם אומר שאינו יודע? - וממשיכים את השאלה: <b>שאם היו שנים מן הראשונים מזכין ואחד מן האחרונים</b> (בהבאת הירושלמי ברשב"א נוסף 'עמהם') <b>- ליגמר</b> (צריך לומר: '<b>שיגמר</b>', כמו בקטע עסיס ובהבאת הירושלמי בר"מ המאירי ובר"ן) <b>הדין בשלשה!</b> – מדוע, במקרה ששניים מהראשונים מזכים, לא נצרף את האחד משני הדיינים שנוספו שמזכה עם השניים מהראשונים שמזכים ונגמור את הדין בשלושה ככל דיני ממונות? (השאלה שייגמר הדין בשלושה מתייחסת גם למקרה שהאחד שנוסף מחייב)
ומשיבים: <b>אמר רבי לא</b> (רבי אלעאי, אמורא ארץ ישראלי בדור השלישי)<b>: מכיון שנראה דינו</b> (בהבאת הירושלמי בר"מ המאירי: 'הדין') <b>ליגמר בארבעה</b> – מכיוון שנוספו שני דיינים והיה ראוי הדין להיגמר בארבעה, השניים מן הראשונים והשניים שנוספו<b>, אין גומרין אותו בשלשה</b> – שהרי הדיין הנוסף שאומר שאינו יודע נחשב כמי שאיננו, ולכן ממשיכים ומוסיפים עוד שני דיינים (כך פירשו את הסוגיה "מרכבת המשנה" (חעלמא) לרמב"ם הלכות סנהדרין ח,ב ו"אור שמח" לרמב"ם הלכות סנהדרין ט,ב, וכן פירשו ריצ"ד ו"זהב הארץ")<b>.</b><br>
סוגיה זו דנה בדיני ממונות, שהרי היא עוסקת בבית דין של שלושה, והיא חוזרת על המשנה לעיל ג,ו. ואם כך, שאלה היא: מדוע נערכה כאן ולא שם? ונראה שהסוגיה נערכה תחילה שם, והועתקה לכאן אגב הלשון "יוסיפו הדיינים" שבמשנה ה כאן, והשמיטוה הסופרים לאחר מכן ממקורה. והפסקה 'עד כמה מוסיפין? כול'' שבכתב יד ליידן אינה אלא מעשה סופרים מאוחרים, ודבר ידוע הוא שאין לסמוך תמיד על הפסקאות שבירושלמי ("קטע של ירושלמי סנהדרין", "תרביץ" מו, עמוד 64).<br>
כל המפרשים הסכימו שסוגיה זו, אף שהיא נזכרת בהקשר של דיני נפשות, עוסקת בדיני ממונות, כעולה מתוכנה.
עסיס ("קטע של ירושלמי סנהדרין", "תרביץ" מו, עמוד 64) אימץ את פירוש רשב"א. את שאלת התלמוד הוא פירש כך: מדוע יש צורך להוסיף דיינים כל עיקר, והלא יש כאן שניים שזיכו או שחייבו ובכל מקרה הם רוב בית דין. על כך משיב הירושלמי שצריך לגמור את הדין בשלושה. פירושו לתשובת התלמוד דחוק, שכן לפי זה די היה לתלמוד לומר שהדין צריך להיגמר בשלושה.
לא מצאתי בפרשנים הסבר למונח 'תני:' שנזכר בתחילת הסוגיה. ייתכן שהם סוברים שדברי הירושלמי הם ציטוט מקור תנאי, אלא שלפי זה חולק רבי לא על מקור תנאי והדברים דחוקים. ומכל מקום לפי זה דעתו של רבי לא היא כשיטת התוספתא, וסתם הירושלמי חולק.
נראה שיש לאמץ את פירושם של "מרכבת המשנה" ו"אור שמח" (ראה בגוף הפירוש). נראה שפסקה מן התוספתא ו,ג היתה כתובה מלכתחילה בירושלמי, וכך היתה לשון הפסקה: 'תני: עד כמה מוסיפין?'. אלא שכיוון שסוגיית הירושלמי התחילה בציטוט מן המשנה: 'עד כמה מוסיפין?', נדמה היה למעתיקים שהציטוט בהמשך 'תני: עד כמה מוסיפין?' הוא חזרה על לשון המשנה, ולכן עמדו והשמיטו ציטוט זה (בבלי סנהדרין פרק שלישי, עמודים 746-748).<br><br><small>במשנה: "עד כמה מוסיפין? שנים שנים, עד שבעים ואחד". ובתוספתא: "עד כמה מוסיפין? אין פחות משנים".<br>נראה שהלשון "עד כמה מוסיפין?" בתוספתא הוא אשגרה מהלשון במשנה, וצריך לומר בתוספתא: "כמה מוסיפין?", בלי "עד". בכל מקום ששואלים "עד כמה...?" משיבים "עד...", וכיוון שבמשנה משיבים "...עד שבעים ואחד" שואלים "עד כמה...?", אבל בתוספתא אין משיבים "עד..." ולכן אין לשאול "עד כמה...?" אלא "כמה...?". הנוסח בכתב יד אחד של התוספתא הוא "עד פחות משנים", במקום "אין פחות משנים" בכתב יד אחר של התוספתא, ואין לנוסח זה מובן, ו"עד" הוא אשגרה מלשון השאלה השגוי "עד כמה...?".<br>נראה שבירושלמי במקורו הובאה כל הברייתא שבתוספתא: 'תני: כמה מוסיפין?... אחד אומר: "חייב" ואחד (=או אחד) אומר: "זכאי" ואחד אומר: "איני יודע" - יוסיפו הדיינים, שעד עכשיו לא הוסיפו אלא אחד', והירושלמי שאל על הברייתא: 'למה מוסיפין דיינים?...'; ואפשר שבירושלמי במקורו הובאה רק תחילתה של הברייתא שבתוספתא, כדרכו של הירושלמי לקצר בהבאת ברייתות; ובאחד משלבי ההעתקה של הירושלמי נשמט מן 'כמה מוסיפין' עד 'למה מוסיפין' בשל הדמיון.</small>
ומציעים היסק מהאמור לפני כן: <b>אמר רבי יוסי</b> (מגדולי אמוראי ארץ ישראל בדור הרביעי)<b>: ותשמע</b> (=ואת שמע) <b>מינה</b> – ואתה שומע (לומד) ממנה (ממאמרו של רבי לא: 'מכיון שנראה הדין ליגמר בארבעה, אין גומרים אותו בשלושה')<b>,</b> (<small>כאן התחלת מקבילה בירושלמי שביעית י,ד</small>) <b>שלשה שדנו</b> – וגמרו את הדין, <b>ומת אחד מהן</b> – לפני שכתבו את פסק הדין, <b>- חותמין בשנים</b> – שני הדיינים חותמים בשמם בפסק הדין, <b>וכותבין</b> – בפסק הדין (בקטע עסיס: 'ואומרין', וכן הוא במקבילה. והיא היא, שפירוש 'ואומרין' כאן: וכותבין)<b>: אף על פי שחתמנו בשנים, בשלשה דננו</b> – כי הם צריכים לגמור את הדין בשלושה, מכיוון שהיה ראוי הדין להיגמר בשלושה. אבל אילו לא היו צריכים לגמור את הדין בשלושה, לא היו צריכים לכתוב שדנו בשלושה (במקבילה הוא מימרה של רבי בא בשם רבנין דתמן)<b>.</b>
ומציעים סיוע ממשנה: <b>אמר רבי חגיי</b> (אמורא ארץ ישראלי בדור השלישי והרביעי)<b>: מתניתא אמרה כן:</b> – המשנה (שביעית י,ד) אומרת כך (יש להביא ראיה מן המשנה שדי בחתימת שני דיינים): <b>הדיינין חותמין</b> (<b>בו</b>) <b>מלמטה או העדים</b> – כשמוסרים פרוזבול לפני בית דין ועדים, הדיינים או העדים שמאשרים את הפרוזבול חותמים מתחת לנוסח הפרוזבול (המונח פרוזבול לקוח מן היוונית, והוא הצהרה של המַלווה לפני בית דין והקניית זכות למַלווה על ידי בית דין לגבות את חובו מנכסי הלווה). - וכשם שעדים שניים, כך גם דיינים שניים, שדי שיחתמו על שטר הפרוזבול שניים משלושה הדיינים (דברי רבי חגיי נאמרו במקורם בשביעית על דברי רבי בא בשם רבנין דתמן (ולא כאן על דברי רבי יוסי), והועברו הדברים לכאן על ידי חכמים מאוחרים, שכן כל מאמרי רבי יוסי הפותחים ב'ותשמע מינה' הם מאמרים חיתומיים, שאין עליהם שום הערה ("קטע של ירושלמי סנהדרין", "תרביץ" מו, עמוד 65))<b>.</b>
ומקשים: <b>ולמידין מידת הדין מפרוזבול?!</b> (בתמיהה) – וכי למדים דיני ממונות מפרוזבול?! האם ניתן להסיק מן המשנה שעניינה פרוזבול לשאר דיני ממונות? הרי פרוזבול הוא הצהרה בלבד!
ומציעים ברייתא כדי לתרץ את הקושיה: <b>אשכח תני</b> – נמצא [תנא ש]שונה, <b>הוא</b> (צריך לומר: '<b>ו</b>הוא' בוי"ו) <b>למד מידת הדין מפרוזבול</b> – התנא לומד בברייתא דין בדיני ממונות מפרוזבול. ולכן ניתן להסיק מפרוזבול לדיני ממונות (כסגנון זה בירושלמי יומא א,ב: 'למידין מידת הדין מעשרון?! - אשכח תני <b>והוא</b> למד מידת הדין מעשרון'. גם כאן גם ביומא הסתפקו בציון עניינה של הברייתא, ולא ציטטו אותה בלשונה. ודבר זה מצוי בירושלמי ("קטע של ירושלמי סנהדרין", "תרביץ" מו, עמוד 65))<b>.</b><br><br><small>עד כאן המקבילה בירושלמי שביעית.</small><br>
מקור סוגיה זו בשביעית. בשביעית נמצא המשכה של הסוגיה, והמשך זה חסר כאן. נמצא שהמקבילה כאן קטועה ("קטע של ירושלמי סנהדרין", "תרביץ" מו, עמודים 65-66).<br><br><small>ב<b>בבלי כתובות</b> כב,א אמרו: אמר רבי זירא: הא מילתא מרבי אבא שמיע לי, ואי לאו רבי אבא דמן עכו שכחיתה (שהוא הזכירני הלכה זו): שלושה שישבו לקיים את השטר ומת אחד מהם (לפני שחתם), צריכין למיכתב (בשטר הקיום שחותמים בו שניים): "במותב תלתא הווינא וחד ליתוהי" ("במושב שלושה היינו ואחד איננו").<br><br>לפי הבבלי שמע רבי זירא הלכה זו מרבי אבא, ולפי הירושלמי בשביעית שמע רבי אבא הלכה זו מחכמי בבל. ולפי רבינא בבבלי בבא בתרא קסה,ב שלח רבי ירמיה הלכה זו לחברים.<br>לפי הבבלי בכתובות כב,א ובסנהדרין ל,א, כששני דיינים חותמים הם כותבים שהיו שלושה, כדי שלא יחשבו שהיו בית דין של שניים. ולפי הירושלמי, כששני דיינים חותמים הם כותבים שהיו שלושה, כי הם צריכים לגמור את הדין בשלושה. חכמי ארץ ישראל לשיטתם, וחכמי בבל לשיטתם, ששמואל אמר: "שניים שדנו - דינם דין, אלא שהוא נקרא בית דין חצוף", ולכן בשלושה שישבו לקיים את השטר ומת אחד מהם יחשבו שהיו בית דין של שניים, אבל רבי יוחנן ורבי שמעון בן לקיש אמרו: אפילו שניים שדנו - אין דינם דין", ולכן לא יחשבו שהיו בית דין של שניים (ריצ"ד).</small><br>• • •
<b>דנים אלו כנגד אלו</b><br>במשנה שנינו: "שלשים וששה מחייבין ושלשים וחמשה מזכין - דנין אלו כנגד אלו, עד שיראה אחד מן המחייבין את דברי המזכין".
מביאים מחלוקת אמוראים: <b>לא ראה</b> – אם לא ראה אחד מן המחייבים את דברי המזכים, ועדיין שלושים ושישה מחייבים ושלושים וחמישה מזכים, מה הדין? <b>- רבי יוחנן</b> (גדול אמוראי ארץ ישראל בדור השני) <b>אמר: זכאי</b> – הנידון יוצא זכאי בדין, כיוון שבדיני נפשות אין מכריעים לחובה על פי רוב של אחד<b>. ריש לקיש</b> (רבי שמעון בן לקיש, מגדולי אמוראי ארץ ישראל בדור השני) <b>אמר: חייב</b> – הנידון יוצא חייב בדין, כיוון שלא אמרו שבדיני נפשות אין מכריעים לחובה על פי רוב של אחד אלא בבית דין של עשרים ושלושה עד שבעים ואחד (ולא עד בכלל), אבל בבית דין של שבעים ואחד, שאי אפשר להם להוסיף עוד דיינים, למצווה אמרו ולא לעכב (על פי "קטע של ירושלמי סנהדרין", "תרביץ" מו, עמוד 66)<b>.</b><br>
<b>אמר (ליה)</b> (מילה זו אינה בקטע עסיס, ואין לגרוס אותה, כי רבי יוחנן מתייחס למשנה ולא לריש לקיש. וכן הגיה ב"שערי תורת ארץ ישראל") <b>רבי יוחנן:</b> יש לשאול על המשנה שאמרה: "שלושים ושישה מחייבים ושלושים וחמישה מזכים - דנים אלו כנגד אלו": <b>והלא זכאי הוא</b> – כיוון שאין כאן שניים שמכריעים לחובה<b>! ולמה דנין אֵילּוּ כנגד אֵילּוּ?</b> – שהרי המזכה אינו יכול לחייב בשעת גמר דין (כשיטת הירושלמי לעיל ד,א)! - ויש להשיב: <b>שלא ייראה דין זה</b> (בקטע עסיס: 'דינו של זה') <b>יוצא מע</b>ו<b>מעם</b> – כדי שלא ייראה פסק דינו של הנידון שהוא יוצא בלתי מחוור ומבורר (ויבואו לרנן אחרי הנידון, שיאמרו שהוא חייב אלא שבית דין פטרו אותו מהטעם שבדיני נפשות אין מכריעים לחובה על פי רוב של אחד (על פי "קטע של ירושלמי סנהדרין", "תרביץ" מו, עמוד 66). - 'דין' / 'דינו' מכוון כאן לפסיקה)<b>.</b><br><br><small>ב<b>בבלי סנהדרין</b> מב,א אמרו: "דנים אלו כנגד אלו, עד שיראה אחד מן המחייבים את דברי המזכים". - לא ראה - מאי? - אמר רבי חייא: פוטרים אותו. וכן אמר רבי יוחנן: פוטרים אותו.<br>אמר ליה רב פפא לאביי: וליפטריה מעיקרא (אחרי שלא הכריעו את הדין)! (ולמה דנים אלו כנגד אלו?) - אמר ליה: הכי אמר רבי יוחנן: כדי שלא ייצא מבית דין מעורבב.<br><br>בבבלי מובאת דעת רבי יוחנן ולא דעת ריש לקיש. שאלת רב פפא לאביי היא דברי רבי יוחנן "והלא זכאי הוא!...".<br>גרסת הדפוסים של הבבלי בדברי רבי יוחנן: "כדי שלא <b>יצאו מבית</b> דין <b>מעורבבין</b>", והכוונה לדיינים, שלא יאמרו עליהם שאינם יודעים לפסוק את הדין, כפירוש רש"י.<br>גרסת כתב יד תימני וקטע גניזה של הבבלי: "כדי שלא <b>יצא מבית</b> דין <b>מעורבב</b>", והכוונה לנידון, שלא יאמרו עליו שלא יצא זכאי בוודאות, כפירוש ר"ן, וכן פירש ר"ח.<br>גרסת שני כתבי יד של הבבלי: "כדי שלא <b>יצא מבית</b> דין <b>מעורבבין</b>", וגרסת כתב יד נוסף של הבבלי: "כדי שלא <b>יצאו בית</b> דין <b>מעורבבין</b>".<br>נראה שהגרסה המקורית בדברי רבי יוחנן בבבלי: "כדי שלא <b>יצא בית</b> דין <b>מעורבב</b>", והכוונה בלשון "בית דין" כאן לפסיקה של בית דין, ואין הכוונה לבית דין עצמו, וזהו כדברי רבי יוחנן בירושלמי וכפירושנו. סמך לגרסה זו יש בתוספתא סנהדרין ז,ו: 'כדי שלא יעשה בית דין מעורבב'. גרסה זו בבבלי לא הובנה ולכן שובשה באופנים שונים בכתבי היד ובדפוסים.<br>בירושלמי יש השורש עמעם בהקשר להלכה ולדין. בבבלי אין השורש עמעם.</small><br>• • •

Chapter 6



Halakhah 1

<strong><big>משנה</big></strong><br><b>נגמר הדין</b> – נפסק דינו של הנידון שהוא חייב סקילה<b>, מוציאין אותו לסקלו</b> – באותו יום שנגמר דינו<b>. ובית סקילה היה חוץ לבית דין, שנאמר</b> – בפרשת המקלל את שם ה'<b>: "הוֹצֵא אֶת הַמְקַלֵּל אֶל מִחוּץ לַמַּחֲנֶה</b>... וְרָגְמוּ אֹתוֹ כָּל הָעֵדָה<b>"</b> (ויקרא כד,יד) – מכאן שמקום הסקילה היה חוץ לבית דין, שבית דין ישב בשער העיר ומקום הסקילה היה חוץ לעיר<b>. ואחד עומד על פתח בית דין</b> – כשמוציאים את הנידון לסקילה, <b>והסודרין בידו</b> – מחזיק בידו סודרים (צעיפים ארוכים שניכרים למרחקים), להניף בהם כשיצטרך, כמבואר להלן<b>, והסוס</b> – אחד הרוכב על הסוס, המלווה את הנידון למקום הסקילה, <b>רחוק ממנו</b> – מהעומד על פתח בית דין<b>, כדי שיהא רואהו</b> – במרחק שאפשר לו לראותו מניף בסודרים<b>. אמר אחד</b> – לפני הדיינים<b>:</b> "<b>יש לי ללמד עליו</b> – על הנידון שהוציאוהו לסקילה, <b>זכות</b>" <b>- הלה</b> – העומד על פתח בית דין, <b>מניף בסודרין, והסוס רץ ומעמידו</b> – את הנידון לסקילה, ובית דין בודקים האם יש ממש בדברי המלמד זכות<b>. אפילו אמר</b> – הנידון עצמו<b>:</b> "<b>יש לי ללמד על עצמי זכות</b>" <b>- מחזירין אותו</b> – לבית דין, לשמוע את דבריו<b>, אפילו ארבעה וחמשה פעמים, ובלבד שיהא ממש בדבריו.</b>
<strong><big>תלמוד</big></strong><br><b>מקום הסקילה</b><br>במשנה שנינו: <b>"נגמר הדין</b>, מוציאין אותו לסקלו. ובית סקילה היה חוץ לבית דין<b>".</b>
מציעים שתי אפשרויות פירוש למשנה: <b>מתניתא</b> – המשנה (שאומרת שסוקלים את הנידון חוץ לבית דין), <b>או כרבי</b> (רבי יהודה הנשיא, תנא בדור החמישי) <b>או כרבנ</b>י<b>ן</b> – כחכמים (צריך לומר כהגהת ריצ"ד ו"שערי תורת ארץ ישראל": 'או <b>כרבנין</b> או <b>כרבי</b>'. והיה כתוב 'או כר' או כר'', ונפתחו הקיצורים שלא כראוי) <b>בעיר של גוים</b> – המשנה היא כשיטתם של החכמים, שלפי החכמים סוקלים את הנידון במקום שנידון בו חוץ לבית דין. לחילופין, המשנה היא כשיטתו של רבי, אם המקרה שבו מדובר במשנה הוא עיר של גויים, שלפי רבי סוקלים את הנידון במקום שנמצא בו עובר את העבירה, אבל אם המקום שנמצא בו הוא בעיר שתושביה או רובם הם גויים, סוקלים את הנידון במקום שנידון בו חוץ לבית דין (לפי המקורות התנאיים המובאים להלן, שהם כשיטת רבי, רק בעיר של גויים סוקלים את הנידון במקום שנידון בו על פתח בית דין. הביטויים "חוץ לבית דין" ו"על פתח בית דין" זהים. לכן לפי רבי המשנה היא בעיר של גויים, אבל לפי החכמים המשנה היא בכל עיר)<b>.</b><br>
ומציעים ברייתא המשמשת מראה מקום לדברי רבי ולדברי החכמים שנזכרו לפני כן: <b>דתני:</b> – ששונה [התנא]: נאמר בעניין עונש מוות לעובד עבודה זרה: <b>"</b>וְהוֹצֵאתָ אֶת הָאִישׁ הַהוּא אוֹ אֶת הָאִשָּׁה הַהִוא אֲשֶׁר עָשׂוּ אֶת הַדָּבָר הָרָע הַזֶּה אֶל <b>שְׁעָרֶיךָ</b>... וּסְקַלְתָּם בָּאֲבָנִים וָמֵתוּ<b>"</b> (דברים יז,ה) <b>- רבי אומר: "שְׁעָרֶיךָ"</b> (דברים יז,ה) <b>- בשער שנמצאו בו</b> – בעיר שנמצאו בה האיש ההוא או האישה ההיא עובדים עבודה זרה, שם הם נסקלים<b>. אתה אומר כך</b> – אתה מפרש "שעריך" - בשער שנמצאו בו<b>, או אינו אלא</b> – אולי אין הדבר כך, כי אם <b>בשער שנידונו בו</b> – בעיר שנידונו בה האיש ההוא או האישה ההיא, שם הם נסקלים<b>! נאמר כאן: "שְׁעָרֶיךָ"</b> (דברים יז,ה)<b>, ונאמר להלן</b> – בתחילת אותו העניין<b>: "כִּי יִמָּצֵא בְקִרְבְּךָ בְּאַחַד שְׁעָרֶיךָ</b> אֲשֶׁר ה' אֱלֹהֶיךָ נֹתֵן לָךְ אִישׁ אוֹ אִשָּׁה אֲשֶׁר יַעֲשֶׂה אֶת הָרַע בְּעֵינֵי ה' אֱלֹהֶיךָ לַעֲבֹר בְּרִיתוֹ<b>"</b> (דברים יז,ב)<b>. מה "שְׁעָרֶיךָ" האמור להלן - שער שנמצא</b>ו <b>בו, אף "שְׁעָרֶיךָ" האמור כאן - שער שנמצאו בו.</b>
<b>ורבנ</b>י<b>ן אמרי</b> (הוא לשון בבלי, וצריך לומר כמו בקטע עסיס: 'אמרי<b>ן</b>')<b>:</b> – והחכמים אומרים: <b>"שְׁעָרֶיךָ"</b> (דברים יז,ה) <b>- בשער שנידון</b> (שנידונו) <b>בו</b> – בעיר שנידונו בה האיש ההוא או האישה ההיא, שם הם נסקלים<b>. אתה אומר כך</b> – אתה מפרש "שעריך" - בשער שנידונו בו<b>, או אינו אלא</b> – אולי אין הדבר כך, כי אם <b>בשער שנמצא</b>ו <b>בו</b> – בעיר שנמצאו בה האיש ההוא או האישה ההיא עובדים עבודה זרה, שם הם נסקלים<b>! נאמר כאן: "שְׁעָרֶיךָ"</b> (דברים יז,ה)<b>, ונאמר להלן: "והוצאת את האיש ההוא או את האשה ההיא" "אל שעריך"</b> (דברים יז,ה) (נוסח זה קשה, שהוא הפסוק שנאמר כאן. ויש שמגיהים: "דברי ריבות בשעריך" (דברים יז,ח), ברם הגהה זו קשה, שאין "שעריך" זה אמור בשער שנידונו בו, אלא בשער שנחלקו בו הזקנים ("קטע של ירושלמי סנהדרין", "תרביץ" מו, עמוד 67). - ונראה שצריך לומר: <b>"שֹׁפְטִים וְשֹׁטְרִים תִּתֶּן לְךָ בְּכָל שְׁעָרֶיךָ... וְשָׁפְטוּ אֶת הָעָם"</b> (דברים טז,יח))<b>. מה "שְׁעָרֶיךָ" האמור להלן - שער שנידון</b> (שנידונו) <b>בו</b> – בעיר שבה הדיינים דנים<b>, אף "שְׁעָרֶיךָ" האמור כאן - שער שנידון</b> (שנידונו) <b>בו.</b><br><br><small>בספרי דברים ובבבלי מובאת שיטתו של רבי ללא ציון שמו. לדרשה לשיטתם של החכמים לא מצאנו מקבילה בספרות חז"ל. שתי הדרשות לשיטותיהם של רבי ושל החכמים הובאו במבנה ספרותי אחיד. נראה כי מבנה זה הינו פרי עריכה בירושלמי, שמטרתו היא להציג מחלוקות במינוח אחיד ושיטתי ("דרכיהן והתהוותן של סוגיות הירושלמי הדנות במשנה במסכת סנהדרין", עמודים 180-181).<br><br>ב<b>תוספתא סנהדרין</b> י,י שנו: נערה ארוסה שזינתה - סוקלים אותה על פתח בית אביה (שנאמר: "וְהוֹצִיאוּ אֶת הַנַּעֲרָה אֶל פֶּתַח בֵּית אָבִיהָ וּסְקָלוּהָ אַנְשֵׁי עִירָהּ בָּאֲבָנִים וָמֵתָה" (דברים כב,כא)). אין לה פתח בית אביה - סוקלים אותה במקום שזינתה. ואם היתה עיר של גויים - סוקלים אותה על פתח בית דין.<br>כיוצא בו: העובד עבודה זרה - סוקלים אותו במקום שעבד. ואם היתה עיר של גויים - סוקלים אותו על פתח בית דין.<br><br>התוספתא סתמה כרבי.<br><br>ב<b>ספרי דברים</b> פסקה קמח ופסקה קמט נאמר: "אל שעריך" (דברים יז,ה) - שומע אני שער שנמצאו בו ושער שנידונו בו. תלמוד לומר: "שעריך" "שעריך" לגזירה שווה. מה "שעריך" האמור להלן (דברים יז,ב) - שער שנמצאו בו ולא שער שנידונו בו, אף "שעריך" האמור כאן - שער שנמצאו בו ולא שער שנידונו בו.<br><br>הספרי סתם כרבי.<br><br>ב<b>ירושלמי כתובות</b> ד,ג אמרו: תני: נערה מאורסה שזינת - סוקלין אותה על פתח בית אביה. אין לה פתח בית אביה - סוקלין אותה במקום שזינת. אם היתה עיר של גוים - סוקלין אותה על פתח בית דין. והעובד עבודה זרה - סוקלין אותו במקום שעבד. ואם היתה עיר של גוים - סוקלין אותו על פתח בית דין.<br><br>ב<b>בבלי כתובות</b> מה,ב אמרו: תנו רבנן: נערה המאורסה שזינתה - סוקלים אותה על פתח בית אביה. אין לה פתח בית אב - סוקלים אותה על פתח שער העיר ההיא, ובעיר שרובה עובדי כוכבים - סוקלין אותה על פתח בית דין. העובד עבודה זרה - סוקלים אותו על פתח שער שעבד בו, ובעיר שרובה גויים - סוקלים אותו על פתח בית דין.<br>מנא הני מילי (שסוקלים אותו בשער שעבד בו)? - דתנו רבנן: "שעריך" (דברים יז,ה) - זה שער שעבד בו. אתה אומר: שער שעבד בו, או אינו אלא שער שנידון בו! נאמר "שעריך" למטה (דברים יז,ה), ונאמר "שעריך" למעלה (דברים יז,ב). מה "שעריך" האמור למעלה - שער שעבד בו, אף "שעריך" האמור למטה - שער שעבד בו.<br><br>הברייתא בבבלי סתמה כרבי.<br><br>המשנה כאן, "בית הסקילה היה חוץ לבית דין", היא אחת מן המשניות העתיקות ביותר ומוצאה מלפני תקופת היוונים, מהמאה השנייה לפני הספירה בערך, כשבית דין (כמו בזמן המקרא) ישב עוד בשער העיר. לכן הביאה ראיה מן הפסוק "הוֹצֵא אֶת הַמְקַלֵּל אֶל מִחוּץ לַמַּחֲנֶה", שבית הסקילה היה חוץ לבית דין וחוץ לבית דין חפף לחוץ למחנה ישראל. מאוחר יותר ישב בית הדין במרכז העיר וחוץ לבית דין כבר היה בתוך העיר, כמו שאמרו הבבלי והירושלמי כאן, והם לא היו מביאים ראיה מן הפסוק הזה ("מקורות ומסורות", סנהדרין, עמוד 76).</small><br>• • •<br><b>הנסקל מלמד על עצמו זכות</b><br>במשנה שנינו: "אפילו אמר: יש לי ללמד על עצמי זכות - מחזירין אותו, אפילו ארבעה וחמשה פעמים, ובלבד שיהא ממש בדבריו".
<b>אמר רבי יוחנן</b> (גדול אמוראי ארץ ישראל בדור השני)<b>: כתחילה</b> – בפעם הראשונה שאמר הנידון שהוציאוהו לסקילה: "יש לי ללמד על עצמי זכות"<b>, בין יש ממש בדבריו בין לאו - שומעין לו</b> – מחזירים אותו לבית דין לשמוע את דבריו<b>. מיכן והילך</b> – מהפעם השנייה והלאה<b>, יש ממש בדבריו - שומעין לו, ואם לאו - אין שומעין לו</b> (דברי רבי יוחנן הם כדברי ברייתא המובאת בתוספתא ובבבלי)<b>.</b>
נראה שנשמטה כאן קושיה ממשנתנו על רבי יוחנן (כך נצטרך לומר לפי פירושם של המפרשים ("קטע של ירושלמי סנהדרין", "תרביץ" מו, עמוד 68)), שמהמשנה משמע שאפילו בפעם הראשונה מחזירים אותו רק אם יש ממש בדבריו, ואילו רבי יוחנן אמר שבפעם הראשונה מחזירים אותו גם אם אין ממש בדבריו.
ומציעים תירוץ: <b>אמרי</b> (צריך לומר כמו בקטע עסיס: 'אמרי<b>ן</b>')<b>:</b> – אומרים (חכמי בית המדרש): <b>והוא שיש בדבריו האחרונים ממש</b> – כוונת המשנה במילים "ובלבד שיהא ממש בדבריו" היא לדבריו האחרונים של הנידון, שמחזירים אותו בפעמים האחרונות רק אם יש ממש בדבריו שאמר בפעמים אלו, אבל בפעם הראשונה מחזירים אותו גם אם אין ממש בדבריו שאמר בפעם זו<b>.</b><br><br><small>ב<b>תוספתא סנהדרין</b> ט,ד שנו: כתחילה, פעם ראשונה שנייה ושלישית, בין שיש ממש בדבריו בין שאין ממש בדבריו - שומעים לו. מיכן ואילך, אם יש ממש בדבריו - שומעים לו, ואם לאו - אין שומעים לו.<br><br>ב<b>בבלי סנהדרין</b> מג,א אמרו: "אפילו אמר: יש לי ללמד על עצמי זכות - מחזירים אותו, אפילו ארבעה וחמישה פעמים, ובלבד שיהא ממש בדבריו". - ואפילו פעם ראשונה ושנייה (מחזירים אותו רק אם יש ממש בדבריו)? והתניא: פעם ראשונה ושנייה, בין שיש ממש בדבריו בין שאין ממש בדבריו - מחזירים אותו. מכאן ואילך, אם יש ממש בדבריו - מחזירים אותו, אין ממש בדבריו - אין מחזירים אותו! - אמר רב פפא: תרגמה (פרש את המשנה) מפעם שנייה ואילך (אחרי הפעם השנייה מחזירים אותו רק אם יש ממש בדבריו).<br><br>התוספתא והתלמודים חלוקים במספר הפעמים הראשונות שמחזירים אותו גם אם אין ממש בדבריו.<br>בירושלמי ובתוספתא: "שומעים לו", ובבבלי: "מחזירים אותו". והיא היא.<br>הקושיה שנשמטה בירושלמי היא השאלה בבבלי, והתירוץ בירושלמי הוא כפירושו של רב פפא.</small><br>
ומציעים שאלה: <b>חזקיה</b> (אמורא ארץ ישראלי בדור הראשון, בנו של רבי חייא) <b>שאל</b> – הסתפק<b>: הרי שהיה יוצא ליהרג ונשתתק</b> – איבד את כושר הדיבור (במקרה זה מחמת בהלה)<b>.</b> ומפרטים את השאלה: <b>כן</b> (כך) <b>אנו אומרים: הא</b> – אבל (צריך להוסיף כמו להלן: '<b>אִילּוּ</b>') <b>לא נשתתק - היה לו ללמד על עצמו זכות?</b> – האם אנו אומרים, שיש לפטור אותו, כי אפשר שאם לא היה משתתק היה מלמד על עצמו זכות והיו בית דין מזכים אותו?
<b>שמע רבי יוחנן ומר</b> – ואמר<b>: הא שאלתא</b> (צריך לומר: 'שאלתֵּ<b>הּ</b>'. ובקטע עסיס: 'שאילתיה') <b>דחמרא</b> – הנה שאלתו של החַמָּר! (נוהג בחמור להעברת משאות. - כוונת הדברים, שלפי נוסח זה של השאלה, אין היא שאלה כלל, שוודאי אין לפטור אותו במקרה זה, שאין לחשוש לאפשרות שהיה מלמד על עצמו זכות אם לא אמר דבר לפני שהשתתק)<b>.</b> - ויש להציע נוסח שונה לשאלה: <b>אלא כיני:</b> – אלא כך היא: <b>הרי שהיה יוצא ליהרג ואמר:</b> "<b>יש לי ללמד על עצמי זכות</b>"<b>, ונשתתק</b> – ולא הספיק לפרט את הזכות שיש לו ללמד על עצמו<b>.</b> ומפרטים את השאלה: <b>כן</b> (כך) <b>אנו אומרים: הא</b> – אבל <b>אִילּוּ לא נשתתק - היה לו ללמד על עצמו זכות?</b> – האם אנו אומרים, שיש לפטור אותו, כי אפשר שאם לא היה משתתק היה מפרט את הזכות שיש לו ללמד על עצמו והיו בית דין מזכים אותו?
ומעירים: <b>אמרין</b> (במסירה שלפנינו הסופר כתב בקיצור 'אמ'')<b>:</b> – אומרים (חכמי בית המדרש): <b>הא אמירה</b> – הנה אמירה! או: הנה [הדבר] אמור! (בניגוד לנוסח הראשון של השאלה, הנוסח השני של השאלה שאמר רבי יוחנן נכון)<b>.</b><br><br><small>ב<b>בבלי סנהדרין</b> מג,א אמרו: בעא מיניה רב אחא בר הונא מרב ששת: אמר אחד מן התלמידים: "יש לי ללמד עליו זכות", ונשתתק - מהו?...<br><br>הבעיה בבבלי דומה לבעיה שהציע רבי יוחנן בירושלמי, וגם בבבלי לא נפשטה הבעיה.</small><br>• • •

Halakhah 2

<b>אם מצאו לו זכות - פטרוהו</b> – זיכו אותו<b>, ואם לאו - יוצא ליסקל. והכרוז</b> – הממונה להכריז, <b>יוצא לפניו</b> – ומכריז (אף בפעם הראשונה שיצא ליסקל)<b>:</b> "<b>איש פלוני בן איש פלוני יוצא ליסקל על שעבר עבירה פלונית, ופלוני ופלוני עדיו, וכל מי שהוא יודע לו זכות יבוא וילמד</b>"<b>.</b><br>• • •
<b>שור הנסקל שהוזמו עדיו</b><br>במשנה שנינו: <b>"אם מצאו לו זכות</b> - פטרוהו, ואם לאו - יוצא ליסקל<b>".</b>
<small>כאן התחלת מקבילות בירושלמי בבא קמא ד,ח וסנהדרין י,ו.</small>
מציעים מחלוקת אמוראים: <b>תני:</b> – שונה: <b>שור היוצא ליסקל</b> – שנפסק דינו לסקילה משום שהעידו עליו שהרג אדם, <b>ונמצאו עידיו זוממין</b> – שבאו עדים והזימו את העדים שהעידו על השור, <b>- רבי יוחנן</b> (גדול אמוראי ארץ ישראל בדור השני) <b>אמר: כל הקודם בו</b> – להחזיק בשור, <b>זכה</b> – לפי שכשנגמר דינו לסקילה נתייאש בעל השור ממנו ונעשה הפקר (והעדים הזוממים משלמים לבעל השור דמי שורו)<b>. ריש לקיש</b> (רבי שמעון בן לקיש, מגדולי אמוראי ארץ ישראל בדור השני) <b>אמר: הפקר טעות הוא</b> (במקבילות: 'ייאוש של טעות היה') – שלא ידע בעל השור שיימצאו העדים זוממים, והפקר טעות אינו הפקר, והוא של בעל השור<b>.</b>
<b>וכן עבד היוצא ליסקל</b> (צריך לומר כמו במקבילות: 'היוצא <b>ליהרג</b>') <b>והקדישו בעליו</b> (הלשון 'והקדישו בעליו' הוא באשגרה מהמשנה בבא קמא ד,ח, שעליה נערכה סוגיה זו, וצריך לומר כמו במקבילות: '<b>ונמצאו עידיו זוממין</b>' ("קטע של ירושלמי סנהדרין", "תרביץ" מו, עמוד 70). - גם הלשון 'היוצא ליסקל' הוא באשגרה מהמשנה שם, כי מדוע דווקא ליסקל ("זהב הארץ")) <b>- רבי יוחנן אמר: זכה לעצמו</b> – העבד זכה בעצמו ויצא לחירות, לפי שכשנגמר דינו לסקילה נתייאש בעל העבד ממנו<b>. ריש לקיש אמר: ייאוש של טעות היה</b> – ואינו יאוש<b>.</b><br><br><small>עד כאן המקבילות בירושלמי בבא קמא וסנהדרין להלן.<br><br>מקור הסוגיה בבבא קמא על הפסקה במשנה שם ד,ח: "שור שהוא יוצא ליסקל...", והועברה לכאן אגב הלשון "יוצא ליסקל" שבמשנתנו, ללא שום שייכות עניינית ("קטע של ירושלמי סנהדרין", "תרביץ" מו, עמוד 69).<br><br>ב<b>בבלי כריתות</b> כד,א אמרו: אמר רבי כרוספדאי אמר רבי יוחנן: שור הנסקל שהוזמו עדיו - כל המחזיק בו זכה בו.<br><br>בבבלי מובאת רק דעת רבי יוחנן ורק בעניין שור הנסקל. והובאה שם דעת ריש לקיש, שעיר הנידחת שהוזמו עדיה - כל המחזיק בה זכה בה, ומשמע שם שריש לקיש כרבי יוחנן, שלא כבירושלמי.</small><br>• • •

Halakhah 3

<strong><big>משנה</big></strong><br><b>רחוק מבית הסקילה עשר אמות, אומרים לו</b> – ליוצא להיסקל<b>:</b> "<b>התוודה</b> – על עוונותיך<b>, שכן דרך כל המומתים מתוודים</b> – על עוונותיהם<b>, שכל המתוודה יש לו חלק לעולם הבא</b>"<b>. שכן מצינו בעכן שאמר לו יהושע: "</b>וַיֹּאמֶר יְהוֹשֻׁעַ אֶל עָכָן: <b>בְּנִי, שִׂים נָא כָבוֹד לַי'י אֱלֹהֵי יִשְׂרָאֵל וְתֶן לוֹ תוֹדָה, וְהַגֶּד נָא לִי מֶה עָשִׂיתָ, אַל תְּכַחֵד מִמֶּנִּי. וַיַּעַן עָכָן אֶת יְהוֹשֻׁעַ וַיֹּאמַר: אָמְנָה אָנֹכִי חָטָאתִי לַי'י אֱלֹהֵי יִשְׂרָאֵל, וְכָזֹאת וְכָזֹאת עָשִׂיתִי"</b> (יהושע ז,יט-כ) – ה"תודה" אינה אלא וידוי<b>. ומניין שנתכפר לו וידויו</b> – שנתכפרו לעכן עוונותיו על ידי שהתוודה<b>? שנאמר: "וַיֹּאמֶר יְהוֹשֻׁעַ: מֶה עֲכַרְתָּנוּ! יַעְכֳּרְךָ י'י בַּיּוֹם הַזֶּה"</b> (יהושע ז,כה) <b>- היום הזה אתה עכור</b> (נשחת, נשמד)<b>, אין אתה עכור לעתיד לבוא</b> – מכאן שכל המתוודה יש לו חלק לעולם הבא<b>. ואם אינו יודע להתוודות</b> – שאינו זוכר שאר חטאיו, <b>- אומרים לו:</b> "<b>אמור: תהא מיתתי כפרה על כל עוונותי</b>"<b>. רבי יהודה אומר: אם יודע הוא שהוא מוזמם</b> – שעדיו זממו להורגו והעידו עליו עדות שקר<b>, יאמר:</b> "<b>תהא מיתתי כפרה על כל עוונותי, חוץ מן העוון הזה</b>" – שאני יוצא להיסקל עליו, שעל עוון זה איני צריך כפרה, לפי שלא עשיתיו<b>. אמרו לו</b> – החכמים לרבי יהודה<b>: אם כן</b> – אם מותר לנידון למיתה להתוודות בלשון זה ולומר "חוץ מן העוון הזה"<b>, יהו כל אדם</b> – אף הנידונים על פי עדות אמת, <b>אומרים כן, כדי לנקות את עצמן</b> – שיהיו זכאים בעיני הבריות, ויוציאו על ידי כך לעז על הדיינים ועל העדים. לפיכך משתקים אותו אם הוא אומר כך<b>.</b><br>• • •
<strong><big>תלמוד</big></strong><br><b>סיפור משפטו של עכן</b><br>במשנה שנינו: <b>"רחוק מבית הסקילה עשר אמות</b>, אומרים לו: התוודה, שכן דרך כל המומתים מתוודים, שכל המתוודה יש לו חלק לעולם הבא. שכן מצינו בעכן<b>" כול'.</b><br>
בקשת יהושע מה'
<b>את</b> (אתה) <b>מוצא, שכשמעל עכן בחרם</b> – לקח מן ההקדש לה', שבכיבוש יריחו הקדיש יהושע לה' את השלל של העיר, <b>התחיל יהושע מפייס</b> (מפתה, משכנע) <b>לפני הקב"ה ואומר</b> (בקטע עסיס: 'מפייס להקב"ה, אמר לפניו')<b>: רבונו של</b> ה<b>עולם</b> (קריאת פנייה אל אלוהים)<b>, הודיעיני מי זה האיש</b> – שמעל בחרם<b>. אמר לו הקב"ה</b> – ליהושע<b>:</b> (בקטע עסיס ובקטע גניזה (ליקוט אגדות) נוסף 'מה, יהושע!') <b>איני מפרסם</b> (מודיע ברבים, מגלה) <b>כל ברייה</b> – ואפילו החוטאים איני מפרסם<b>, ולא עוד אלא</b> (לא זו בלבד אלא גם) <b>נמציתי</b> (נמצאתי) <b>אומר לשון הרע</b> – ואסור לומר לשון הרע<b>, אלא לך והעמֵיד את ישראל לשבטיו והפל עליהן גורלות,</b> ו<b>מיד אני</b> (צריך לומר כמו בקטע עסיס ובקטע גניזה (ליקוט אגדות): '<b>אתה</b>') <b>מוציאו</b> (בקטע עסיס ובקטע גניזה (ליקוט אגדות) נוסף 'מתוכן') – מוציא מתוך ישראל את האיש שמעל בחרם, שעל ידי הטלת הגורלות יתגלה המועל (גורל הוא חפץ של אבן או של עץ שמטילים להכריע על פיו בדבר מסופק או בבחירה)<b>. הדה היא דכתיב:</b> – זאת היא שכתוב (זה הוא הדבר שכתוב): <b>"</b>וַיֹּאמֶר י'י אֶל יְהוֹשֻׁעַ:... וְנִקְרַבְתֶּם בַּבֹּקֶר לְשִׁבְטֵיכֶם, וְהָיָה הַשֵּׁבֶט אֲשֶׁר יִלְכְּדֶנּוּ י'י יִקְרַב לַמִּשְׁפָּחוֹת, וְהַמִּשְׁפָּחָה אֲשֶׁר יִלְכְּדֶנָּה י'י תִּקְרַב לַבָּתִּים, וְהַבַּיִת אֲשֶׁר יִלְכְּדֶנּוּ י'י יִקְרַב לַגְּבָרִים. וְהָיָה הַנִּלְכָּד בַּחֵרֶם יִשָּׂרֵף בָּאֵשׁ, אֹתוֹ וְאֶת כָּל אֲשֶׁר לוֹ, כִּי עָבַר אֶת בְּרִית י'י וְכִי עָשָׂה נְבָלָה בְּיִשְׂרָאֵל. <b>וַיַּשְׁכֵּם יְהוֹשֻׁעַ בַּבֹּקֶר וַיַּקְרֵב אֶת יִשְׂרָאֵל לִשְׁבָטָיו</b>, וַיִּלָּכֵד שֵׁבֶט יְהוּדָה. וַיַּקְרֵב אֶת מִשְׁפַּחַת יְהוּדָה, וַיִּלְכֹּד אֵת מִשְׁפַּחַת הַזַּרְחִי, וַיַּקְרֵב אֶת מִשְׁפַּחַת הַזַּרְחִי לַגְּבָרִים, וַיִּלָּכֵד זַבְדִּי. וַיַּקְרֵב אֶת בֵּיתוֹ לַגְּבָרִים, וַיִּלָּכֵד עָכָן בֶּן כַּרְמִי בֶן זַבְדִּי בֶּן זֶרַח לְמַטֵּה יְהוּדָה<b>"</b> (יהושע ז,י-יח) – ה' ציווה את יהושע להפיל גורל בין השבטים שיגלה את שבטו של החוטא, ואחר כך להפיל גורל בין המשפחות שיגלה מה היא משפחת החוטא, ואחר כך להפיל גורל בין בתי האב (יחידות משפחה קטנות יותר) שיגלה את בית החוטא, ואחר כך להפיל גורל בין הגברים שיגלה את האיש החוטא<b>.</b><br>
דברי עכן ליהושע
<b>"וַיִּלָּכֵד עָכָן בֶּן כַּרְמִי בֶן זַבְדִּי בֶּן זֶרַח לְמַטֵּה יְהוּדָה"</b> (יהושע ז,יח) <b>- אמר לו עכן</b> – ליהושע<b>: מה?!</b> (בתמיהה. - בקטע עסיס: 'מה זה, יהושע?!') <b>בגורל אתה תופשׂיני?! לית בכל ההן דרא כשר אלא את</b> (אתה) <b>ופינחס</b> – אין בכל הדור הזה כשר (הגון, ישר) אלא אתה ופינחס (האנשים הכשרים היחידים בדור הזה הם אתה ופינחס)<b>. אסקון ניבזין ביניכון</b> – העלו (הטילו) גורלות ביניכם (בין יהושע ופינחס)! (מקור המילה 'ניבזין' באכדית. גם בארמית שומרונית 'נבז' פירושו גורל)<b>. פנטוס דמיתפיס חד מינכון</b> – בכל הדרכים (בכל האופנים) נתפס אחד מכם (הגורל מוכרח ללכוד אחד מכם ויהיה מי שיהיה. ולכן אין תפיסתי בגורל ראיה שחטאתי. - מקור המילה 'פנטוס' ביוונית)<b>. ולא עוד אלא</b> (לא זו בלבד אלא גם) <b>למשה רבך לית מידמוך אלא תלתין</b> יומין <b>או ארבעין יומין</b> – למשה רבך אין משמת אלא שלושים ימים או ארבעים ימים (לא עבר זמן רב משמת משה)<b>. לא כן אלפן משה רבן:</b> – (וכי) לא כך לימדנו משה רבנו: <b>"עַל פִּי שְׁנַיִם עֵדִים</b> אוֹ שְׁלֹשָׁה עֵדִים יוּמַת הַמֵּת<b>"</b> (דברים יז,ו)<b>?!</b> (בתמיהה) <b>שריתה טעי</b> – התחלת לטעות (בתוך זמן מועט שמת משה, אתה טועה ועושה שלא כמו שלימד משה, שהוא לימד שממיתים אדם על פי שני עדים ולא על פי גורל.- הטענה הראשונה של עכן היא הגיונית: הגורל אינו יכול להוכיח אשמה. והטענה השנייה היא משפטית: אף אם הגורל יכול להוכיח אשמה, אין להעניש על פיו)<b>.</b><br>
חששו של יהושע
<b>באותה שעה צפה יהושע ברוח הקודש</b> – ראה מראש את העתיד באמצעות ההשראה האלוהית, <b>שהוא מחלק</b> (בקטע עסיס ובקטע גניזה (ליקוט אגדות): 'שהוא עתיד לחלק') <b>לישראל את הארץ בגורל</b> – כמו שנאמר בבמדבר כו,נה: "אַךְ בְּגוֹרָל יֵחָלֵק אֶת הָאָרֶץ, לִשְׁמוֹת מַטּוֹת אֲבֹתָם יִנְחָלוּ"<b>. הדא היא דכתיב:</b> – זאת היא שכתוב (זה הוא הדבר שכתוב בחלוקת הארץ לשבטים): <b>"וַיַּשְׁלֵךְ לָהֶם יְהוֹשֻׁעַ גּוֹרָל</b> בְּשִׁלֹה לִפְנֵי י'י, וַיְחַלֶּק שָׁם יְהוֹשֻׁעַ אֶת הָאָרֶץ לִבְנֵי יִשְׂרָאֵל כְּמַחְלְקֹתָם<b>"</b> (יהושע יח,י)<b>. אמור</b> (צריך לומר כמו בקטע עסיס ובקטע גניזה (ליקוט אגדות): '<b>אמר:</b>') <b>מעתה, אנו מוציאין שם רע</b> (מדברים רעות) <b>על הגורלות</b> – שכיוון שביקש עכן לפסול את הגורלות שהוטלו למצוא את מי שמעל בחרם, יימצאו רבים בעם שיסברו שאין בגורלות כל הוכחה, ולא יוכל יהושע לחלק את הארץ באמצעות גורלות<b>. ולא עוד אלא</b> (לא זו בלבד אלא גם) <b>שאם נתקיימו עכשיו</b> – אם יתקיימו הגורלות שהוטלו למצוא את מי שמעל בחרם, וימיתו את עכן על פי הגורלות, <b>- יהו כל ישראל אומרים: בדיני נפשות נתקיימו, כל שכן בדיני ממונות</b> – בוודאי ובוודאי שיש לקיים את הגורלות שיוטלו לחלק את הארץ, שהרי דיני ממונות קלים מדיני נפשות<b>; ואם בטלו עכשיו</b> – אם לא יתקיימו הגורלות שהוטלו למצוא את מי שמעל בחרם, ולא ימיתו את עכן על פי הגורלות, <b>- יהו כל ישראל אומרים: בדיני נפשות בטלו</b> – על אף שמשום החומרה של דיני נפשות, אין לחשוד ביהושע שהטיל את הגורל שלא כראוי<b>, כל שכן בדיני ממונות</b> – בוודאי ובוודאי שאין לקיים את הגורלות שיוטלו לחלק את הארץ, שמשום הקולה של דיני ממונות, יש לחשוד ביהושע שיטיל את הגורל שלא כראוי (על פי "יפה מראה")<b>.</b><br>
וידויו של עכן על חטאו
<b>באותה שעה התחיל יהושע מפייס</b> (מפתה, משכנע) <b>לעכן ומשבע ליה</b> (בקטע עסיס: 'ומשביע לו') – משביע אותו (גורם לו להישבע) <b>באלהי ישראל</b> – שיודה על חטאו, כדי למנוע הוצאת לעז על הגורלות, <b>ואומר לו: "בְּנִי, שִׂים נָא כָבוֹד לַי'י אֱלֹהֵי יִשְׂרָאֵל</b> וְתֶן לוֹ תוֹדָה, וְהַגֶּד נָא לִי מֶה עָשִׂיתָ, אַל תְּכַחֵד מִמֶּנִּי<b>"</b> (יהושע ז,יט) – כבד את ה' על ידי שתודה באשמתך ותתוודה (יש בלשון "תודה" גם הודאה וגם וידוי), כי בני ישראל ייווכחו לדעת שהגורל שהטילו לפני ארון ה' גילה באמת את החוטא, ואמור מה עוונך (הגורל גילה מי הוא החוטא, אבל לא את פרטי החטא) ואל תסתיר. - "בני" הוא לשון חיבה, ו"נא" ("שים נא", "והגד נא") הוא לשון בקשה, ומכאן שפייס יהושע את עכן. "שים נא כבוד לה' אלוהי ישראל" נדרש כלשון השבעה באלוהי ישראל<b>.</b>
<b>"וַיַּעַן עָכָן אֶת יְהוֹשֻׁעַ וַיֹּאמַר: אָמְנָה</b> אָנֹכִי חָטָאתִי...<b>"</b> (יהושע ז,כ) <b>- מהו</b> – מה פירוש <b>"אמנה"? קושטא</b> – אמת (נכון הדבר. והוא לשון הודאה)<b>. "...אָנֹכִי חָטָאתִי לַי'י אֱלֹהֵי יִשְׂרָאֵל,</b> וְכָזֹאת וְכָזֹאת עָשִׂיתִי<b>"</b> (שם) – מה שמפורש בפסוק הבא, שלקח חפצים מן השלל. - ויש לתמוה על כפל הלשון "כזאת וכזאת": <b>- אמר ליה:</b> – אמר לו (יהושע לעכן): <b>מה?!</b> (בתמיהה) <b>אנא בעי מינך חדא</b> – אני מבקש ממך אחת (הודאה בדבר אחד)<b>, ואת אמרת</b> (צריך לומר כמו בקטע עסיס ובקטע גניזה (ליקוט אגדות): '<b>אמר</b>') <b>לי תרתי?!</b> (בתמיהה) – ואתה אומר לי שתיים (שתי הודאות)?! <b>אמר ליה:</b> – אמר לו (עכן ליהושע): <b>אני הוא שמעלתי בחרם מדין ובחרם יריחו</b> – מעלתי לא בחרם יריחו בלבד אלא גם בחרם מדין (ראה בסמוך). וזהו "כזאת וכזאת" - שתי מעילות בחרם<b>.</b><br>
<b>אמר רבי תנחומא</b> (בר אבא, אמורא ארץ ישראלי בדור החמישי)<b>: בארבעה חרמים מעל</b> – עכן<b>: בחרם כנעני מלך ערד</b> – במלחמה עם מלך ערד נאמר: "וַיִּתֵּן (ה') אֶת הַכְּנַעֲנִי וַיַּחֲרֵם (ישראל) אֶתְהֶם וְאֶת עָרֵיהֶם" (במדבר כא,ג), ועכן מעל באותו חרם<b>, בחרם סיחון ועוג</b> – במלחמה בעוג נאמר: "וַנַּחֲרֵם אוֹתָם כַּאֲשֶׁר עָשִׂינוּ לְסִיחֹן" (דברים ג,ו), שהחרימו לה' את השלל מעוג כשם שהחרימו את השלל מסיחון, הרי שגם השלל מסיחון החרימו לה', ומכיוון שהכתוב אומר: "וַנַּחֲרֵם אוֹתָם כַּאֲשֶׁר עָשִׂינוּ לְסִיחֹן", חושב אותם לחרם אחד, ועכן מעל באותו חרם<b>, בחרם מדין</b> – לא מצינו במלחמת מדין חרם, ואולי: "וַיָּבִאוּ אֶל מֹשֶׁה וְאֶל אֶלְעָזָר הַכֹּהֵן... אֶת הַשְּׁבִי וְאֶת הַמַּלְקוֹחַ וְאֶת הַשָּׁלָל..." (במדבר לא,יב), ומזה הרימו מכס לה', ולפני הרמת המכס היה אסור ליהנות מן השלל, ואילו עכן לקח מן השלל לעצמו לפני הרמת המכס<b>, בחרם יריחו</b> – בכיבוש יריחו נאמר: "וְהָיְתָה הָעִיר חֵרֶם, הִיא וְכָל אֲשֶׁר בָּהּ לַי'י... וְכֹל כֶּסֶף וְזָהָב וּכְלֵי נְחֹשֶׁת וּבַרְזֶל קֹדֶשׁ הוּא לַי'י" (יהושע ו,יז; שם יט)<b>.</b><br>
וידויו של עכן כיפר על חטאו
<b>ומניין שכיפר לו</b> – לעכן, <b>ווידויו</b> – על חטאו<b>? שנאמר</b> – בייחוסי בני זרח בן יהודה<b>: "וּבְנֵי זֶרַח, זִמְרִי וְאֵיתָן</b> וְהֵימָן וְכַלְכֹּל וָדָרַע (ויש גרסה: וְדַרְדַּע), כֻּלָּם חֲמִשָּׁה<b>"</b> (דברי הימים א ב,ו) – להלן באה דרשה על המילים "כֻּלָּם חֲמִשָּׁה" להוכיח שנתכפר לעכן חטאו על ידי וידויו ויש לו חלק לעולם הבא (והקדימו לדרשה זו דרשות על שני שמות מהחמישה)<b>.</b>
דורשים אחדים מהשמות הפרטיים כתארים לעכן בן כרמי שנזכר בפסוק שאחריו: "וּבְנֵי כַּרְמִי (בן זבדי בן זרח), עָכָר (הוא עכן, שהאותיות למנ"ר עשויות להתחלף זו בזו) עוֹכֵר יִשְׂרָאֵל אֲשֶׁר מָעַל בַּחֵרֶם" (דברי הימים א ב,ז).
<b>רבי יהושע בן לוי</b> (אמורא ארץ ישראלי בדור הראשון) <b>אמר: "זִמְרִי" זה עכן שעשה מעשה</b> (בקטע גניזה (ליקוט אגדות): 'כמעשה') <b>זמרי</b> – שבעל עכן נערה המאורסה (בבלי סנהדרין מד,א), והרי זה כמעשה זמרי שבא על המדיינית האסורה לו (במדבר פרק כה)<b>.</b>
<b>רבי שמואל בר נחמן</b> (אמורא ארץ ישראלי בדור השני והשלישי) <b>אמר: "הֵימָן" זה עכן - "</b>וַיַּעַן עָכָן אֶת יְהוֹשֻׁעַ וַיֹּאמַר: <b>אָמְנָה אָנֹכִי חָטָאתִי"</b> (יהושע ז,כ) – פירוש שמו של הימן מלשון מהימן (בארמית) - נאמן. - המילה "אומנה" שאמר עכן רומזת במשמעותה לשם הימן<b>.</b>
<b>"כֻּלָּם חֲמִשָּׁה"</b> – כל בני זרח הם חמישה; ויש לתמוה: <b>- וכי איני יודע</b> (בקטע עסיס ובקטע גניזה (ליקוט אגדות): 'וכי אין אנו יודעין') <b>שהן חמשה?!</b> (בתמיהה) – והרי הכתוב פירט את שמות חמישה הבנים! ומדוע אמר הכתוב "כֻּלָּם חֲמִשָּׁה"? <b>אלא מלמד</b> – דבר (כתוב) זה מורה, <b>שאף עכן יש לו חלק</b> (בקטע גניזה (ליקוט אגדות) נוסף 'עמהם') <b>לעתיד לבוא</b> (בקטע עסיס: 'לעולם הבא עמהם') – כל החמישה יש להם חלק לעולם הבא, ובכללם עכן, שלפי הדרשות שלפני כן הוא זמרי או הימן, שניים מהחמישה שנמנו בכתוב זה, מפני שכיפר לעכן וידויו<b>.</b><br><br><small>סיפור משפטו של עכן נמסר בירושלמי בסתם, ובבבלי הוא ברייתא, אולם בירושלמי לא הוצעו הדברים ב"תני", ויש בהם מונחים תנאיים ויש בהם מונחים ולשונות בארמית.<br><br>ב<b>תוספתא סנהדרין</b> ט,ה שנו: הרוגי בית דין יש להם חלק לעולם הבא, מפני שהם מתוודים על כל עוונותיהם. רחוק מבית הסקילה עשר אמות אומרים לו: "התוודה!"... וכן הוא אומר: "ובני זרח, זמרי ואיתן והימן וכלכל ודרדע, כולם חמישה" - וכי אין אנו יודעים שכולם חמישה?! אלא מלמד שאף עכן הוא עימהם לעולם הבא.<br><br>ב<b>בבלי סנהדרין</b> מג,ב אמרו: תנו רבנן: בשעה שאמר לו הקב"ה ליהושע: "חטא ישראל" (יהושע ז,יא), אמר לפניו: ריבונו של עולם, מי חטא? אמר לו: וכי דילטור (מלשין) אני? לך והטל גורלות. הלך והטיל גורלות. נפל הגורל על עכן. אמר לו (עכן): יהושע, בגורל אתה בא עליי? אתה ואלעזר הכוהן שני גדולי הדור אתם, אם אני מפיל עליכם גורל - על אחד מכם הוא נופל. אמר לו יהושע: בבקשה ממך, אל תוציא לעז על הגורלות, שעתידה ארץ ישראל שתיחלק בגורלות, שנאמר: "אך בגורל ייחלק את הארץ" (במדבר כו,נה).<br>"ותן לו תודה" (יהושע ז,יט) - אמר רבינא: שחדיה במילי: כלום נבקש ממך אלא הודאה? תן לו הודאה והיפטר (מעונש לעולם הבא). מיד: "ויען עכן את יהושע ויאמר: אומנה אנוכי חטאתי לה' אלוהי ישראל, וכזאת וכזאת עשיתי" (יהושע ז,כ).<br>אמר רבי יוסי בר חנינא: מלמד שמעל עכן בשלושה חרמים, שניים בימי משה ואחד בימי יהושע, שנאמר: "וכזאת וכזאת עשיתי". רבי יוחנן משום רבי אלעזר ברבי שמעון אמר: חמישה, ארבעה בימי משה ואחד בימי יהושע, שנאמר: "אנוכי חטאתי... וכזאת וכזאת עשיתי".<br>וב<b>בבלי סנהדרין</b> מד,ב אמרו: תנו רבנן: מניין שכיפר לו וידויו? - שנאמר: "ויאמר לו יהושע: מה עכרתנו! יעכרך ה' ביום הזה" (יהושע ז,כה) - היום הזה אתה עכור, ואי אתה עכור לעולם הבא.<br>כתוב: "ובני זרח, זמרי ואיתן והימן וכלכול ודרדע, כולם חמישה" (דברי הימים א ב,ו). מאי "כולם חמישה"? - אמר רבי יוחנן: כולם חמישה הם לעולם הבא.<br>כתוב "זמרי" וכתוב "עכן". - רב ושמואל. חד אמר: עכן שמו, ולמה נקרא שמו זמרי? שעשה מעשה זמרי. וחד אמר: זמרי שמו, ולמה נקרא שמו עכן? שעיכן (סיבב, גלגל) את ישראל.<br><br>דברי עכן ליהושע - בבבלי: יהושע ואלעזר הכוהן. ובירושלמי: יהושע ופינחס.<br>וידויו של עכן על חטאו - בבבלי: חמישה חרמים, כי מנו חרם סיחון וחרם עוג שניים. ובירושלמי מנו אותם אחד.<br><br>ב<b>ויקרא רבה</b> ט,א נאמר: "ובני זרח, זמרי ואיתן והימן וכלכול ודרדע, כולם חמישה" (דברי הימים א ב,ו). "זמרי" - רבי יהושע בן לוי אמר: זה עכן שעשה כמעשה זמרי. רבי שמואל בר נחמן אמר: שנזדמרו ישראל על ידיו (שנקצצו ישראל בגלל חטאו של עכן, שנהרגו מהם כשלושים ושישה איש במלחמת העי). "איתן" זה אבינו אברהם... "הימן" זה משה... "וכלכול" זה יוסף... "ודרדע" זה דור המדבר... "כולם חמישה" - וכי אין אנו יודעים שכולם חמישה?! אלא מלמד שאף עכן עימהם לעתיד לבוא / אלא כולהם בני חיי העולם הבא.<br><br>ב<b>במדבר רבה</b> כג,ו נאמר: ...באותה שעה אמר לו עכן: למה תפיל גורלות ביני ובין בני ביתי? אני אפיל הגורל בינך ובין פינחס, אם לא יעלה הגורל על שניכם אף אני מאמין. - באותה שעה אמר יהושע: "בני, שים נא כבוד לה' אלוהי ישראל ותן לו תודה, והגד נא לי מה עשית, אל תכחד ממני" (יהושע ז,יט)...<br>מה עשה עכן? עמד והשמיע קולו לכל הקהל והסו כל הקהל לפניו, ואמר ליהושע: "אמנה אנכי חטאתי לה' אלוהי ישראל, וכזאת וכזאת עשיתי" (יהושע ז,כ) - לא זאת בלבד, אלא כבר מעלתי באחרות (ולא עשו מזה כל עניין, ויהושע בלבד הוא שנטפל אליו בעניין זה)...<br>"ויאמר יהושע: מה עכרתנו! יעכרך ה' ביום הזה" (יהושע ז,כה) - ביום הזה אתה עכור, ואי אתה עכור לעולם הבא ויש לך חלק בו.<br><br>ב<b>בראשית רבה</b> פה,יד נאמר: "ואחר יצא אחיו (זרח) אשר על ידו השני" - כמה ידות כתוב כאן? רבי יודן אמר: ארבע, כנגד ארבעה חרמים שעתיד לפשוט את ידו בהם (עכן בן כרמי... בן זרח): חרם עמלק (ממלחמת יהושע בעמלק, ועכן פשט ידו באותו חרם), וחרם סיחון ועוג, וחרם יריחו, וחרם כנענים.</small><br>• • •
<b>הריגה על פי עדים זוממים ושקרנים</b><br>במשנה שנינו: <b>"ואם אינו יודע להתודות</b> - אומרים לו: אמור: תהא מיתתי כפרה על כל עוונותי. רבי יהודה אומר: אם יודע הוא שהוא מוזמם, יאמר: תהא מיתתי כפרה על כל עוונותי, חוץ מן העוון הזה. אמרו לו: אם כן, יהו כל אדם אומרים כן, כדי לנקות את עצמן<b>".</b>
מביאים ברייתא: <b>מעשה באחד שהיה יוצא ליהרג</b> – שנגמר דינו למיתה<b>. אמרו לו:</b> "<b>אמור: תהא מיתתי כפרה על כל עוונותיי</b>"<b>. אמר</b> – הנידון<b>:</b> "<b>תהא מיתתי כפרה על כל עוונותיי, חוץ מן עון זה</b> – שאני יוצא להיהרג עליו, שעל עוון זה איני צריך כפרה, לפי שלא עשיתיו<b>. אם עשיתיו - אל ימחול</b> (בתוספתא: 'יימחל') <b>לי</b> – עוון זה<b>, ובית דין ישראל</b> – שפסק על פי העדים שהעידו לפניו, <b>יהא נקי</b> – מאשמה במיתתי" (הגרסה בתוספתא: 'ויהא בית דין של ישראל נקי'. ונראה שהגרסה העיקרית כמו בקטע עסיס: '<b>ובית דין וכל ישראל יהיו נקיים</b>' ("קטע של ירושלמי סנהדרין", "תרביץ" מו, עמוד 73)<b>. וכשבא דבר אצל חכמים</b> – כששמעו מעשה זה, <b>זלגו עיניהם</b> (בקטע עסיס: 'זלגו דמעותיהן')<b>. אמרו</b> – החכמים<b>:</b> "<b>להחזירו</b> – את הנידון לבית הדין, מפני שאמר כך, <b>- אי איפשר, שאין לדבר סוף</b> – מפני שכך יצילו הנידונים את עצמם<b>, אלא הרי דמו תלוי בצואר עדים</b>" – העדים שהעידו שקר הם האשמים במותו<b>.</b><br><br><small>ב<b>תוספתא סנהדרין</b> ט,ה שנו: רחוק מבית הסקילה עשר אמות אומרים לו: "התוודה!". ומעשה באחד שיצא ליסקל. אמרו לו: "התוודה!". אמר: "תהא מיתתי כפרה על כל עוונותיי, ואם עשיתי כן - אל יימחל לי, ויהא בית דין של ישראל נקי". וכשבא דבר לפני חכמים זלגו עיניהם דמעות. אמרו להם: "להחזירו - אי איפשר, ואין לדבר סוף, אלא הרי דמו תלוי בצוואר עדיו".<br><br>ב<b>בבלי סנהדרין</b> מד,ב אמרו: תנו רבנן: מעשה באחד שיצא ליהרג, אמר: "אם יש בי עוון זה (שאני נידון עליו) - לא תהא מיתתי כפרה על כל עוונותיי, ואם אין בי עוון זה - תהא מיתתי כפרה על כל עוונותיי, ובית דין וכל ישראל מנוקים, והעדים לא תהא להם מחילה לעולם". וכששמעו חכמים דבר זה, אמרו: "להחזירו - אי אפשר, שכבר נגזרה גזירה (שכבר נגמר הדין). אלא: ייהרג, ויהא קולר תלוי בצוואר עדים".</small>
(<b>"רחוק מבית הסקילה ארבע אמות" כול'.</b>)
ומביאים ברייתא: <b>אמר רבי יהודה בן טבאי</b> (אחד מחכמי הזוג השלישי בימי הבית השני)<b>: אראה בנחמה</b> – נוסח שבועה (לשון "סגי נהור" במקום: אַל אראה בנחמה): לא אזכה לראות בנחמת ישראל לעתיד (כוונת האומר שהדבר שעליו הוא מעיד אכן התרחש), <b>אם לא הרגתי עד זומם</b> – דן עד זומם יחיד להריגה<b>, שהיו אומרים</b> – הצדוקים<b>: עד שייהרג</b> – אין עדים נענשים בעונש הריגה כעדים זוממים אלא אם כן יוזמו לאחר שייהרג הנידון על פי עדותם<b>, שנאמר: "נֶפֶשׁ תַּחַת נָפֶשׁ"</b> (ויקרא כד,יח) (צריך לומר: <b>"נֶפֶשׁ בְּנֶפֶשׁ"</b> (דברים יט,כא), שנאמר בעניין עדים זוממים) – עונש הזוממים יהיה מידה כנגד מידה: עונש נטילת נפש תמורת נטילת נפשו של הנידון. מפסוק זה למדו הצדוקים שעדים זוממים נהרגים אם נהרג הנידון. - יהודה בן טבאי הרג עד זומם יחיד שהוזם לאחר שנגמר דינו של הנידון ליהרג על פי עדותו, בשביל לשלול את דעתם של הצדוקים שהיו בימיו, שיהודה בן טבאי סבר כמו החכמים (הפרושים) שהיו אומרים שעדים נענשים בעונש הריגה כעדים זוממים אם יוזמו לאחר שייגמר דינו של הנידון על פי עדותם<b>.</b>
<b>אמר לו שמעון בן שטח</b> (אחד מחכמי הזוג השלישי בימי הבית השני) – ליהודה בן טבאי<b>: אראה בנחמה אם לא מעלים עליך</b> (חושבים לך) <b>כאִילּוּ שפכת דם נקי</b> – שאסור היה לך להרוג את העד הזומם, מפני שאין אחד מן העדים נעשה זומם עד שיהו שניהם זוממים, ובמקרה הזה לא היו שני העדים זוממים<b>.</b>
<b>באותה שעה קיבל עליו</b> (הסכים, התחייב) – יהודה בן טבאי, <b>שלא יורה</b> – הלכה, <b>אלא מפי</b> (בקטע עסיס: 'על פי') <b>שמעון בן שטח</b> – כדי שלא יטעה שוב<b>.</b><br><br><small>ברייתא זו נערכה כאן אגב מה ששנינו במשנתנו: "אם יודע הוא שהוא מוזמם". ומן הטעם הזה נערכו כאן שלושת הסיפורים הבאים. ובכתב יד ליידן מופיעה בטעות לפני מעשה זה פסקה מהמשנה הלכה ג: "רחוק מבית הסקילה ארבע אמות", ואין לה שייכות כאן, והיא מפסיקה בין שתי הברייתות ("קטע של ירושלמי סנהדרין", "תרביץ" מו, עמוד 74).<br><br>ב<b>משנה מכות</b> א,ו שנינו: אין העדים הזוממים נהרגים עד שייגמר הדין (עד שייגמר על פיהם הדין של העומד בדין ליהרג ואחר כך יוזמו). שהרי הצדוקים אומרים: עד שייהרג (שאין נהרגים עד שייהרג הנידון), שנאמר: "נפש תחת נפש" (כך תפסו רוב עדי הנוסח דרך שגרה. נוסח אחר ונכון (בכתב יד מינכן של הבבלי) כאן ולהלן: "נפש בנפש" (דברים יט,כא), שנאמר בפרשת עדים זוממים). אמרו להם חכמים (לצדוקים): והלא כבר נאמר: "ועשיתם לו כאשר זמם לעשות לאחיו" (דברים יט,יט), והרי אחיו קיים! (שהלשון "כאשר זמם לעשות לאחיו" משמע שאחיו, שהוא הנידון, קיים ולא נהרג ועדיין לא עשה לו כלום. - בכך דחו החכמים את דברי הצדוקים) ואם כן, למה נאמר: "נפש תחת נפש"? (מה בא פסוק זה ללמדנו?) יכול משעה שקיבלו (הדיינים) עדותם (והוזמו קודם שנגמר הדין) ייהרגו! תלמוד לומר: "נפש תחת נפש", הא (הרי ש-) אינם נהרגים עד שייגמר הדין (שמאותה שעה חשוב הנידון כהרוג, והרי זה "נפש בנפש").<br><br>ב<b>תוספתא סנהדרין</b> ו,ו שנו: לעולם אין העדים נעשים זוממים עד שייגמר הדין (אין עדים נענשים כעדים זוממים עד שייגמר הדין על פיהם, וכפי שייגמר כך ייענשו, אם יבואו אחרים אחר כך ויזימום), לא לוקים ולא משלמים ולא נהרגים עד שייגמר הדין. לעולם אין אחד מן העדים נעשה זומם עד שיהו שניהם זוממים, ואין לוקה עד שיהו שניהם לוקים, ואין נהרג עד שיהו שניהם נהרגים, ואין משלם עד שיהו שניהם משלמים.<br>אמר רבי יהודה בן טבאי: אראה בנחמה אם לא הרגתי עד זומם, בשביל לעקור מליבם של ביתוסים שהיו אומרים: עד שייהרג הנידון. אמר לו שמעון בן שטח: אראה בנחמה אם לא שפכתה דם נקי, שהרי אמרה תורה: "על פי שניים או על פי שלושה עדים יומת המת" (דברים יז,ו) - מה עדים - שניים, אף זוממים - שניים (ויהודה בן טבאי הרג עד אחד שזמם). באותה שעה קיבל עליו יהודה בן טבאי שלא יהא מורה הלכה אלא על פי שמעון בן שטח.<br><br>ב<b>מכילתא דרבי ישמעאל</b> מסכתא דכספא פרשה כ נאמר: כבר הרג שמעון בן שטח עד זומם. אמר לו יהודה בן טבאי: אראה בנחמה, אם לא שפכת דם נקי, ואמרה תורה: הרוג על פי עדים (כשרים), הרוג על פי זוממים (ששיקרו בעדותם כלפי הנידון), מה עדים - שניים, אף זוממים - שניים.<br><br>במכילתא אנו מוצאים נוסח מקורי קצר ופשוט, והוא עובד והורחב במקבילה שבתוספתא. במהלך עיבוד זה הוחלפו השמות שמעון בן שטח ויהודה בן טבאי ("מחקרי לשון ומינוח בספרות התלמודית", עמוד 343).<br><br>ב<b>בבלי מכות</b> ה,ב אמרו: תניא: אמר יהודה בן טבאי: אראה בנחמה, אם לא הרגתי עד זומם, להוציא מליבם של צדוקים שהיו אומרים: אין העדים זוממים נהרגים עד שייהרג הנידון. אמר לו שמעון בן שטח: אראה בנחמה, אם לא שפכת דם נקי, שהרי אמרו חכמים: אין העדים זוממים נהרגים עד שיוזמו שניהם, ואין לוקים עד שיוזמו שניהם, ואין משלמים עד שיוזמו שניהם. מיד קיבל עליו יהודה בן טבאי שאינו מורה הוראה אלא לפני / בפני שמעון בן שטח.</small>
ומספרים: <b>שמעון בן שטח היו ידיו חמומות</b> – היה ממהר לפעול ולחרוץ משפט ולהרוג את החייבים מיתה, שלא היה מתון בדין לעיין בו היטב כדי לדון דין אמת (ובזה עבר על מה שהזהירו אנשי כנסת הגדולה: "הוו מתונים בדין" (אבות א,א), ובמידה שמדד בה מדדו לו, כל שכן שהקב"ה מדקדק עם חסידיו אפילו כחוט השערה ("קטע של ירושלמי סנהדרין", "תרביץ" מו, עמוד 74)), ומשום כך היו שרצו לנקום בו<b>. אתא</b> (צריך לומר: 'את<b>ת</b>') <b>סיעת ליצנין</b> (בקטע עסיס: 'חדה סיעה דליצנין') <b>אמרי</b>ן<b>:</b> – באה קבוצה אחת של ליצנים (אנשים בלתי מוסריים) ואמרו (זה לזה): <b>הבו עיצה</b> – תנו עיצה<b>, ניסהוד על בריה וניקטליניה</b> – שנעיד על בנו (של שמעון בן שטח שעבר עבירה שעונשה מיתה) ונהרוג אותו (נגרום בעדותנו שיוציאו אותו להריגה)<b>.</b> (צריך להוסיף כמו בקטע עסיס: '<b>אזלון</b>') <b>אסהידו</b> (הוא לשון בבלי, וצריך לומר כמו בקטע עסיס: 'אסהדון') <b>עלוי</b> – הלכו והעידו עליו (על בנו)<b>, ונגמר דינו ליהרג</b> (מן הסתם לא היה שמעון בן שטח בהרכב בית הדין שדן את בנו, אבל בית הדין דן על פי דרכו השיפוטית של שמעון בן שטח)<b>. מי נפק למיתקטלא</b> (בקטע עסיס: 'מקטליניה') <b>אמרי</b>ן <b>ליה:</b> – משיצא (בנו) להיהרג, אמרו לו (העדים לשמעון בן שטח): <b>מרי ש</b>(<b>י</b>)<b>קרין אנן</b> – בעלי שקרים (עדי שקר) אנחנו<b>. בעא אבוי מחזרתיה</b> – ביקש אביו (שמעון בן שטח) להחזירו (את בנו לבית הדין)<b>. אמר ליה:</b> – אמר לו (בנו): <b>אבא, אם ביקשתה לבוא</b> (נראה שצריך לומר: 'לב<b>י</b>א' =להביא) <b>תשועה</b> (בקטע עסיס נוסף 'לישראל') <b>על ידך</b> – על פי דרכך השיפוטית<b>, עשה אותי כאסקופה</b> (כמפתן התחתון שבפתח הבית, שכל הנכנסים לבית דורכים עליו) – בזה אותי והתעלל בי! (כלומר, הרוג אותי! - הבן ביקש למנוע מאביו להחזיר את הדין, כדי שלא יאמרו על אביו, שמאהבת בנו החזיר את הדין בניגוד להלכה, שהרי שנו בתוספתא סנהדרין ו,ה: "עדים שהעידו לטמא ולטהר, לקרב ולרחק, לאסר ולהתיר, לפטור ולחייב, עד שלא נחקרה עדותם ואמרו: "מבודים (מוטעים, מרומים) אנו" - הרי אלו נאמנים, משנחקרה עדותם ואמרו: "מבודים אנו" - אין נאמנים". - נראה שבעקבות המעשה הזה אמר שמעון בן שטח: "הווי מרבה לחקור את העדים, והווי זהיר בדבריך שמא מתוכם ילמדו לשקר" (משנה אבות א,ט))<b>.</b><br><br><small>בבבלי סנהדרין מד,ב נזכר "מעשה דבעיא מכסא" (המוכס) כדוגמה למעשה באדם אחד שיצא ליהרג והעדים שהעידו עליו חזרו בהם מעדותם ונתנו טעם לדבריהם, שהסבירו מדוע שיקרו.<br><br>לא נתבאר בבבלי מהו המעשה דבעיא מיכסא.<br>רש"י מפרש את המעשה בסיפור ארוך ומרובה באירועים.<br>רב נסים גאון בהקדמתו לספרו "ספר המפתח למנעולי התלמוד" מזכיר את מעשה בעיא מיכסא כדוגמה למעשים אשר אינם מבוארים בתלמוד שלנו, אבל הם מבוארים בתלמוד ארץ ישראל. בספרו "חיבור יפה מהישועה" סיפר את כל המעשה כפי שהוא מסופר בירושלמי סנהדרין ו,ד (בשינויים קלים).<br>נראה לומר שהסיפור הנמצא ברש"י אינו מבוסס על מסורת זו של הסיפור בירושלמי וכפי שסיפרו רב נסים גאון. רש"י לא הזכיר את המקור מן הירושלמי למרות שהדבר נתבקש מאליו. ועוד, שני הסיפורים, למרות קווים מקבילים שבהם, הם סיפורים שונים מבחינת תוכנם והרכב עלילותיהם ובעיקר הלקח שיש להפיק מהם. הסיפור שבירושלמי הוא סיפור פשוט במבנהו, ועיקרו שאין להרהר אחר מידת דינו של הקב"ה ובסופו של דבר הצדיק מקבל שכרו והרשע בא על עונשו (אלא שהצדיק נענש על עבירות קלות שעשה בחייו והרשע מקבל שכר על מעשים טובים שקיים). ואילו סיפורו של רש"י הוא סיפור ארוך, וממנו משתלשל סיפור נוסף. על פי הקשר הסוגיה, רש"י מכוון את הקורא לסופו, למעשה בשמעון בן שטח שעשה דין במכשפות, ולמעשה בבנו, שגם כשהעלילו עליו והוציאוהו להורג, לא מנע בעדם.<br>נראה שלרש"י היתה אפוא מסורת אחרת שבה סופר סיפור זה.<br>ואכן נמצא המקור לכך במסורתם של הגאונים. בקובץ של תשובות גאונים נמצא הסיפור הזה כפי שסיפרו רש"י. קובץ התשובות זוהה כתשובותיו של רב פלטוי, גאון פומבדיתא במאה התשיעית. בסיפורו של הגאון מופיע המעשה הראשון שנחלפה מיטתו של החכם בזו של המוכס וכן הסיפור השני בשמעון בן שטח והמכשפות. ואין ספק כי זהו המקור למסורתו של רש"י ("על מעשים שנרמזו בתלמוד ונתפרשו ברש"י ובמקורות אחרים", "מעשה סיפור - מחקרים בסיפורת היהודית, כרך ב", עמודים 158-161).</small>
<b>("בית הסקילה היה גבוה" כול'.)</b>
ומספרים עוד: <b>מעשה</b> – בימי דוד המלך, <b>בחסיד אחד שהיה מהלך בדרך וראה שני בני אדם נזקקין</b> (מזדווגים) <b>לכלבה</b> – ועונשם מיתה<b>. אמרין:</b> – אמרו (שני בני האדם): <b>נן ידעין דו גברא חסידה</b> (צריך להוסיף כמו בקטע עסיס: '<b>והוא</b>') <b>אזיל ומסהיד עלן ומרן דוד קטיל לן</b> – אנחנו יודעים שהוא אדם חסיד והוא הולך ומעיד עלינו (מה שראה) ואדוננו דוד (המלך שישמע את עדותו) הורג אותנו (יוציא אותנו להורג על פי עדותו של החסיד, שיש למלך רשות להרוג שלא על פי שני עדים אם יש בכך משום צורך השעה או במקרה של פריצות)<b>, אלא ניקדמיה וניסהוד עלוי</b> – (אין עצה) אלא שנקדים אותו (את החסיד לפני שיעיד עלינו) ונעיד עליו (בפני דוד המלך שעבר עבירה שעונשה מיתה)<b>.</b> (צריך להוסיף כמו בקטע עסיס: '<b>אזלון</b>') <b>אסהידו</b> (צריך לומר כמו בקטע עסיס: 'אסהדון') <b>עליה</b> (צריך לומר: '<b>עלוי</b>') – הלכו והעידו עליו<b>, ונגמר דינו ליהרג</b> – על פי עדות השקר שהעידו עליו<b>.</b>
<b>הוא</b> – מעשה זה הוא <b>שדוד אמר</b> (צריך לומר כמו בקטע עסיס: '<b>אומר</b>')<b>: "הַצִּילָה מֵחֶרֶב נַפְשִׁי, מִיַּד כֶּלֶב יְחִידָתִי"</b> (תהילים כב,כא) – אנא הצל את נפשי מאויביי<b>.</b> ויש לדרוש את הכתוב: <b>"מֵחֶרֶב" - מחרב אוריה</b> – דוד ביקש מה' שלא ייענש על שהרג את אוריה החיתי, שדוד לקח את אשתו של אוריה לאישה והרג אותו בחרב בני עמון<b>, "מכֶּלֶב" - מכלבו של חסיד</b> – דוד ביקש מה' שלא ייענש על שהרג את החסיד שמסופר עליו כאן, ששני בני אדם שנזקקו לכלבה העידו שקר על החסיד ודוד דן אותו ליהרג על פי עדותם (דוד ביקש כך לאחר שנודע לו שהחסיד נהרג על פי עדות שקר)<b>.</b><br><br><small>בכתב יד ליידן מופיעה בטעות לפני מעשה זה פסקה מהמשנה הלכה ד: "בית הסקילה היה גבוה" כול', והיא מפסיקה את רצף המעשים ("קטע של ירושלמי סנהדרין", "תרביץ" מו, עמוד 75).</small>
ומספרים עוד: <b>רבי יודה בן פזי</b> (רבי יהודה בר סימון, אמורא ארץ ישראלי בדור השלישי והרביעי) <b>סלק לעיליתא דבי מדרשא</b> – עלה לעלייה של בית המדרש, <b>וראה שני בני אדם נזקקין</b> (מזדווגים) <b>זה לזה</b> – ועונשם מיתה<b>. אמרו</b>ן <b>ליה:</b> – אמרו לו: <b>רבי, הב דעתך דאת חד ואנן תרי</b>ין – תן דעתך (היזהר שלא תגלה את המעשה שעשינו), שאתה אחד ואנחנו שניים (ואי אפשר לדון אותנו ליהרג על פי עדותך שתעיד עלינו, בעוד שאפשר לדון אותך ליהרג על פי עדותנו שנעיד עליך שקר)<b>.</b><br>• • •

Halakhah 4

<strong><big>משנה</big></strong><br><b>רחוק מבית הסקילה ארבע אמות, היו מפשיטין אותו</b> – את הנידון לסקילה, <b>את בגדיו. האיש - מכסין אותו מלפניו</b> – את ערוותו<b>, והאשה -</b> מכסים אותה <b>מלפניה ומלאחריה; דברי רבי יהודה</b> (בר אלעאי, מגדולי התנאים בדור הרביעי) – שהוא סובר שאף האישה נסקלת ערומה<b>. וחכמים אומרים: האיש נסקל ערום</b> – ומכסים אותו מלפניו<b>, ואין האשה נסקלת ערומה</b> – אלא לבושה חלוק, משום בזיונה<b>.</b><br>• • •
<strong><big>תלמוד</big></strong><br>(<b>"אמר רבי אליעזר" כול'.</b>) (בכתב יד ליידן מופיעה כאן בטעות פסקה מהמשנה הלכה ד)
<b>אישה הנסקלת</b><br>במשנה שנינו: "האיש - מכסין אותו מלפניו, והאשה - מלפניה ומלאחריה; דברי רבי יהודה. וחכמים אומרים: האיש נסקל ערום, ואין האשה נסקלת ערומה".
<small>כאן התחלת מקבילה בירושלמי סוטה א,ה.</small>
ב<b>משנה סוטה</b> א,ה שנינו: כוהן אוחז בבגדיה, אם נקרעו נקרעו, אם נפרמו נפרמו, עד שהוא מגלה את ליבה (החזה) וסותר את שערה (את קליעות שערה). רבי יהודה אומר: אם היה ליבה נאה - לא היה מגלהו, ואם היה שערה נאה - לא היה סותרו.
מציעים סתירה מדבריו של חכם על עצמו: <b>מחלפה שיטת</b> (צריך לומר: '<b>שיטתיה ד-</b>') <b>רבי יהודה!</b> – מוחלפת שיטתו של רבי יהודה! ומפרטים את הסתירה: <b>תמן</b> (צריך להוסיף: '<b>הוא</b>') <b>אמר:</b> – שם (במשנה סוטה א,ה) הוא אומר: <b>אם היה לבה נאה - לא היה מגלהו, ואם היה שערה נאה - לא היה סותרו; וכא הוא אומר</b> (צריך לומר: '<b>אמר</b>') <b>אכן?!</b> – וכאן (בסנהדרין) הוא אומר כך?! (במשנה סנהדרין דעת רבי יהודה היא שהאישה נסקלת ערומה ומכסים רק את ערוותה מלפניה ומאחריה, ואילו במשנה סוטה דעתו היא שהכוהן הקורע את בגדיה של האישה הסוטה אינו מגלה את גופה!)
ומתרצים את הסתירה בהצעת הבחנה בין שני המקרים: <b>הכא</b> – כאן (בסנהדרין), <b>- מכל מקום</b> (בכל אופן) <b>למיתה אזלה</b> (לשון בבלי. אבל בקטע עסיס ובמקבילה: 'למיתה <b>היא מתוקנת</b>') – ואין לחשוש שהרואה את האישה הנסקלת ערומה יתגרה בה לאחר מכן, שהרי מתה, ולכן דעת רבי יהודה היא שהאישה נסקלת ערומה<b>, ברם תמן</b> – אבל שם (בסוטה), <b>- שאם</b> (בקטע עסיס ובמקבילה: 'שמא') <b>תימצא טהורה ויתגרו בה פירחי כהונה</b> – רבי יהודה חושש שהכוהנים הצעירים הנמצאים באותו מעמד בעזרה שבמקדש שיראו את הסוטה ערומה יעוררו על ידה את יצרם המיני לאחר שתימצא טהורה בבדיקת המים המאררים ולא תמות, ולכן דעתו היא שהכוהן אינו מגלה את גופה<b>.</b><br>
ומציעים סתירה מדבריהם של חכמים על עצמם: <b>מחלפה שיטת</b> (צריך לומר: '<b>שיטתהון ד-</b>') <b>רבנ</b>י<b>ן!</b> – מוחלפת שיטתם של החכמים! ומפרטים את הסתירה: <b>תמן אמר</b> (צריך לומר: 'תמן <b>אינון אמרין</b>')<b>:</b> – שם (במשנה סנהדרין) הם (החכמים) אומרים: <b>האיש נסקל ערום, ואין האשה נסקלת ערומה; וכא אינון אמרין הכין?!</b> – וכאן (סוטה) הם אומרים כך?! (במשנה סנהדרין דעת החכמים החלוקים על רבי יהודה היא שאין האישה נסקלת ערומה, ואילו במשנה סוטה דעתם היא שהכוהן הקורע את בגדיה של האישה הסוטה מגלה את גופה!)
ומתרצים את הסתירה בהצעת הבחנה בין שני המקרים: <b>הכא</b> – כאן (בסנהדרין), <b>- "וְאָהַבְתָּ לְרֵעֲךָ כָּמוֹךָ"</b> (ויקרא יט,יח) – אתה מצווה לאהוב את חברך כמו את עצמך; ויש ללמוד מהכתוב המצווה לאהוב את הרֵע תמיד בכל זמן ובכל מצב: <b>- ברור</b> (בחר) <b>לו מיתה יפה</b>! (הוא כלשון הבבלי בסוגיה. אבל בקטע עסיס: 'ברור לו מיתה קלה שבמיתות'. ובמקבילה (בטעות): 'מיתה קלה שבקלות') – אף כשבית דין מוציא אדם להורג, יש לו לבצע את ההמתה באופן שיסב למומת רק מעט צער וביזיון, ולכן דעת החכמים היא שאין האישה נסקלת ערומה, כדי למנוע את בזיונה<b>, ברם תמן</b> – אבל שם (בסוטה), <b>- "וְנִוַּסְּרוּ כָּל הַנָּשִׁים</b> וְלֹא תַעֲשֶׂינָה כְּזִמַּתְכֶנָה<b>"</b> (יחזקאל כג,מח) – כל הנשים תלמדנה לקח ומוסר ולא יעשו כזימתכן (של הנשים הנואפות. - כך נאמר בעונש הנשים הנואפות, שהן משל למלכות ישראל ולמלכות יהודה החוטאות). מכאן למדים שיש לזלזל בכבודה של האישה הנחשדת בניאוף, כדי ללמד מוסר את הנשים הרואות את הסוטה בבזיונה, שלא יביאו עצמן לידי חשד של זימה, ולכן דעת החכמים היא שהכוהן מגלה את גופה של הסוטה (במשנה סוטה א,ו שנינו: "וכל הנשים מותרות לראותה (את הסוטה), שנאמר: 'וְנִוַּסְּרוּ כָּל הַנָּשִׁים וְלֹא תַעֲשֶׂינָה כְּזִמַּתְכֶנָה'")<b>.</b><br><br><small>עד כאן המקבילה בירושלמי סוטה.<br><br>מקורה של הסוגיה בסוטה, כמו שמוכיחים הציונים 'תמן' ו'כא' שבסתירה השנייה: 'מחלפה שיטתהון דרבנין! תמן (סנהדרין) אינון אמרין: האיש נסקל ערום...; וכא (סוטה) אינון אמרין הכין?!'. אלא שבסתירה הראשונה ויישובה וכן ביישוב הסתירה השנייה הותאמה הסוגיה לסנהדרין: בסתירה על ידי ציטוט משנת סוטה תחת משנת סנהדרין שם, וביישובי שתי הסתירות על ידי החלפת סדר הציונים: 'תמן... הכא...' שבסוטה ל'הכא... תמן...' שבכאן. ודע שאפילו היו מתאימים את לשון הסתירה השנייה לסנהדרין, והיו מנסחים כך: 'מחלפה שיטתהון דרבנין! תמן אינון אמרין: עד שהוא מגלה את ליבה וסותר את שערה; וכא אינון אמרין הכין?!', עדיין יכולים היינו לגלות מיישובי שתי הסתירות שמקורה בסוטה, שכן כלל גדול הוא בירושלמי, שבסתירה קודם 'תמן' ל'הכא' הן בקושיה הן בתירוץ: 'מחלפא שיטתיה דרבי פלוני! תמן הוא אמר... והכא הוא אמר הכין?! - תמן... ברם הכא...' ("קטע של ירושלמי סנהדרין", "תרביץ" מו, עמוד 79).<br><br>ב<b>תוספתא סוטה</b> א,ז שנו: כוהנים מטילים גורלות ביניהם, וכל מי שעלה גורלו, אפילו כוהן גדול, יוצא ועומד בצד סוטה ואוחז בבגדיה, אם נקרעו נקרעו, ואם נפרמו נפרמו, עד שמגלה את ליבה וסותר את שערה. רבי יהודה אומר: אם היה ליבה נאה - לא היה מגלהו, ואם היה שערה נאה - לא היה סותרו, מפני פרחי כהונה.<br><br>בתוספתא מובאים דברי רבי יהודה בצירוף הנימוק "מפני פרחי כהונה" שהוא ההסבר לשיטת רבי יהודה בתלמודים.<br><br>ב<b>תוספתא סנהדרין</b> ט,יא שנו: רבי יהודה אומר: הרי הוא אומר: "ואהבת לרעך כמוך" (ויקרא יט,יח) - ברור לו מיתה יפה.<br><br>בתוספתא רבי יהודה משתמש בדרשה זו ביחס למיתת הנהרגים, ובתלמודים משתמשים בדרשה זו ביחס לשאר המיתות.<br><br>ב<b>בבלי סנהדרין</b> מה,א ו<b>סוטה</b> ח,א-ב אמרו: למימרא דרבנן חיישי להרהורא (להרהור עבירה של הרואים אישה הנסקלת ערומה), ורבי יהודה לא חייש להרהורא? והא איפכא שמעינן להו, דתנן: הכוהן אוחז בבגדיה, אם נקרעו - נקרעו, ואם נפרמו - נפרמו, עד שמגלה את ליבה וסותר את שערה. רבי יהודה אומר: אם היה ליבה נאה - לא היה מגלהו, ואם היה שערה נאה - לא היה סותרו! אלמא רבי יהודה חייש להרהורא!<br>אמר רבה: התם (בסוטה) היינו טעמא שמא תצא מבית דין זכאית ויתגרו בה פרחי כהונה (יתגרה על ידה יצרם של צעירי הכוהנים). הכא - הא מיקטלא (ואין היצר מתגרה). - וכי תימא: אתי לאיגרויי באחרנייתא (יבואו להתגרות באחרות מתוך ראייתם את זו)! - אמר רבה: גמירי, אין יצר הרע שולט אלא במה שעיניו רואות (וכיוון שאין עיניו רואות אישה אחרת בעירומה, שוב אין היצר מתגרה).<br>אמר רבא: דרבי יהודה אדרבי יהודה קשיא, דרבנן אדרבנן לא קשיא? - אלא אמר רבא: דרבי יהודה אדרבי יהודה לא קשיא - כדשנין. דרבנן אדרבנן לא קשיא, התם (בסוטה) משום: "וניווסרו כל הנשים ולא תעשינה כזימתכנה" (יחזקאל כג,מח) (וכדי שילמדו שאר הנשים מוסר ממנה מבזים אותה ברבים), הכא - אין לך ייסור (מוסר) גדול מזה (מהמיתה, ואין צורך גם לבזותה). - וכי תימא: ליעביד בה תרתי (גם ימיתוה וגם יבזוה)! - אמר רב נחמן אמר רבה בר אבוה: אמר קרא: "ואהבת לרעך כמוך" (ויקרא יט,יח) - ברור לו מיתה יפה (ככל האפשר ולא תבזהו).<br><br>התירוצים של רבה ושל רבא בבבלי לסתירות בדברי רבי יהודה ובדברי החכמים הם כמו שתירצו בירושלמי בסתם.</small><br>• • •

Halakhah 5

<strong><big>משנה</big></strong><br>משנה זו מבארת כיצד היתה מיתת סקילה.
<b>בית הסקילה היה גבוה שתי קומות</b> – של אדם<b>. ואחד מן העדים</b> – שבית דין מינוהו לכך, <b>דוחפו</b> – את הנידון למוות, <b>על מתניו</b> – מאחוריו ומפילו מראש בית הסקילה לארץ<b>, ונהפך על לבו</b> – הנידון הנופל לארץ נהפך על ליבו, כשפניו למטה<b>, והופכו על מתניו</b> – לאחר שנפל לארץ, העד יורד למטה והופך את הנידון על גבו, שיהיו פניו למעלה<b>. אם מת</b> – הנידון בנפילה, <b>- יצא</b> – נתקיימה בכך מצוות סקילה (בנפילה מבית הסקילה המוות יהיה ברוב המקרים מהיר אם לא מידי)<b>, ואם לאו</b> – אם לא מת בנפילה, והגיע למטה בעודו חי, <b>- העד השני נוטל את האבן ונותנה על לבו</b> – של הנידון, שהוא מקום שהנפש יוצאת בו, כדי להחיש את המוות ולהציל את הנידון מייסורים נוספים (כך הנוסח בכתב יד אחד של המשנה, וכן הוא בספרי במדבר פסקה קיד. אבל הנוסח בכתב יד שני של המשנה: 'אם מת - יצא, ואם לאו - נוטל את האבן ונותנה על לבו. אם מת בה - יצא, ואם לאו - העד השני נוטל את האבן ונותנה על לבו'. והנוסח בכתב יד שלישי של המשנה: ''אם מת - יצא, ואם לאו - נוטל את האבן ונותנה על לבו'. ונראה ששני הנוסחים האלה שגויים)<b>. אם מת בה</b> – הנידון בנתינת האבן, <b>- יצא, ואם לאו - רגימתו בכל ישראל</b> – רוגמים אותו באבנים<b>, שנאמר</b> – בסקילת העובד עבודה זרה<b>: "יַד הָעֵדִים תִּהְיֶה בּוֹ בָרִאשֹׁנָה לַהֲמִיתוֹ וְיַד כָּל הָעָם בָּאַחֲרֹנָה"</b> (דברים יז,ז) – העדים צריכים להמית את הנסקל, ואם לא מת בידי העדים - העם צריכים להמית אותו<b>.</b>
<strong><big>תלמוד</big></strong><br>(<b>"כל הנסקלין נתלין; דברי רבי ליעזר" כול'.</b>) (בכתב יד ליידן מופיעה כאן בטעות פסקה מהמשך המשנה הלכה ד)
<b>דחייה וסקילה</b><br>במשנה שנינו: "בית הסקילה היה גבוה שתי קומות. ואחד מן העדים דוחפו על מתניו, ונהפך על לבו, והופכו על מתניו. אם מת - יצא, ואם לאו - העד השני נוטל את האבן ונותנה על לבו. אם מת בה - יצא, ואם לאו - רגימתו בכל ישראל".
מציעים ברייתא: <b>תני:</b> – שונה [התנא]: בית הסקילה היה גבוה שתי קומות, <b>וכמלוא קומתו של</b> ה<b>נופל, הרי חמשה</b> (צריך לומר: 'הרי <b>שלש</b>', וכן הוא בתוספתא, וכן הגיהו "קורבן העדה" ו"מיכל המים") – כיוון שמפילים את הנסקל מבית הסקילה לארץ כשהוא עומד, יש להוסיף לשתי קומות אדם של גובה בית הסקילה את כל שיעור גובהו (אורך גופו) של הנסקל, שהם יחד שלוש קומות אדם (קומת אדם היא שלוש אמות בלא הראש)<b>.</b>
ומצביעים על סתירה בין שני מקורות תנאיים: <b>הכא את מר:</b> – כאן אתה אומר: <b>וכמלוא קומת הנופל, הרי חמשה</b> (צריך לומר: 'הרי <b>שלש</b>')<b>; ובבור של נזקין</b> – לאו דווקא, אלא בור של מיתה, אלא שמיתה בכלל נזקים, <b>את מר</b> – אתה אומר (משנה בבא קמא ה,ה)<b>: עד</b> (בקטע עסיס אין מילה זו, אך ישנה בשני כתבי יד של המשנה) <b>עשרה טפחים</b> – בור שיש בו כדי להמית עומקו לא פחות מעשרה טפחים<b>?!</b> – בסקילה אמרו שנפילה מגובה של שלוש קומות אדם יש בה כדי להמית, ואילו בבור אמרו שנפילה מגובה של עשרה טפחים בלבד יש בה כדי להמית (ואף אם נוסיף לעשרה הטפחים של עומק הבור את מלוא קומתו של הנופל, עדיין אין זה גובה של שלוש קומות אדם)!
ומתרצים את הסתירה במציאת הבחנה בין המקרים הסותרים: <b>לא דומֶה נופל מדעת</b> (מתוך הכרה וידיעה ברורה) <b>לנופל שלא מדעת</b> – יש להבחין בין הנסקל ובין הנופל לבור, שהנסקל נופל מדעת, שהוא יודע שהוא עומד ליפול והוא מוכן לנפילה, ולכן יש בנפילה זו כדי להמית רק מגובה של שלוש קומות אדם, אבל הנופל לבור נופל שלא מדעת, שאינו יודע שהוא עומד ליפול ואינו מוכן לנפילה, ולכן יש בנפילה זו כדי להמית אף בפחות מגובה של שלוש קומות אדם<b>.</b><br><br><small>ב<b>משנה בבא קמא</b> ה,ה שנינו: למה נאמר "בור"? אלא מה הבור שהוא כדי / כדיי להמית - עד עשרה טפחים, אף כל דבר שהוא כדי / כדיי להמית - עד עשרה טפחים.<br><br>ב<b>תוספתא סנהדרין</b> ט,ו שנו: בית הסקילה היה גבוה שתי קומות, והוא קומה אחת, הרי שלוש קומות.<br><br>ב<b>בבלי סנהדרין</b> מה,א אמרו: תנא: וקומה שלו - הרי כאן שלוש. - ומי בעינן כולי האי (כדי להמית)? ורמינהי: מה בור שהוא כדי להמית - עשרה טפחים, אף כל דבר שהוא כדי להמית - עשרה טפחים! - אמר רב נחמן אמר רבה בר אבוה: אמר קרא: "ואהבת לרעך כמוך" (ויקרא יט,יח) - ברור לו מיתה יפה (ולכן בית הסקילה גבוה שתי קומות כדי שתהא מיתתו קלה, אף שאפשר שימות בפחות מזה). - אי הכי ליגבהיה טפי! - משום דמינוול (אם ייפול מגובה רב, יתפרקו איבריו, ושוב אין זו מיתה יפה).<br><br>התירוץ בבבלי שונה מהתירוץ בירושלמי.</small><br>
<b>רבי יונתן בן חלי</b> (בקטע עסיס: 'בר הילא') אמר בשם <b>רבי אבודמי בר ברתיה דרבי טבי</b> (בקטע עסיס: 'דרבי טבלי'. - שני האמוראים האלה נזכרו רק כאן) שאמר <b>בשם רבי יאשיה</b> (אמורא ארץ ישראלי בדור השלישי)<b>: אילין דחבטין תורא בחייליה</b> – אלה שחובטים (מכים) שור (לשפר את צבע עורו לפני שחיטתו) בכוחו (כשהשור במלוא כוחו), <b>- אין בו משום ריסוק</b> (שבירה) <b>איברים</b> – אין חוששים שמא נתרסקו איבריו כשחבטו אותו והפילו אותו לארץ, ואין בו חשש טריפה (לא אמרו כן אלא בחובט שור שהוא בכוחו, מפני שיש בו כוח להתנגד לחבטה, אבל אם הוא חולה או תשוש, יש לחשוש לריסוק איברים ("קטע של ירושלמי סנהדרין", "תרביץ" מו, עמוד 77). - הביאו כאן עניין זה משום הדמיון לדחיפת הנסקל מבית הסקילה והפלתו לארץ כדי להמיתו)<b>.</b>
ומספרים: <b>ביומוי דרבי פינחס</b> (אמורא ארץ ישראלי בדור הרביעי. - בהבאת הירושלמי בר"ח וב"שיבולי הלקט": 'קומי רבי פינחס') <b>חבטו</b>ן <b>תורא בחייליה</b> – בימיו של רבי פינחס חבטו שור בכוחו<b>. אמר לון:</b> – אמר להם (רבי פינחס): <b>בחייכון</b> – בחייכם!<b>, שרוניה</b> – התירו אותו (את השור מן החבלים שקשרתם אותו, ונראה האם לא התרסקו איבריו והוא יכול ללכת)<b>. שרוניה וערק</b> (בקטע עסיס: 'וקם ערק', וכן הוא בהבאת הירושלמי בר"ח וב"שיבולי הלקט") – התירו אותו וערק (ברח)<b>. אמר</b> – רבי פינחס<b>: ברוך</b> – ה', <b>שבחר בחכמים</b> (בקטע עסיס: 'שבחר בהם') <b>ובדבריהם, דאמרין</b> – שאומרים (החכמים)<b>: אילין דחבטין תורא בחייליה</b> – אלה שחובטים שור בכוחו, <b>- אין בו משום ריסוק איברים</b> – שהרי המעשה הזה הוכיח שצדקו החכמים בדבריהם אלה ולא טעו<b>.</b><br><br><small>ב<b>בבלי חולין</b> נא,ב אמרו: אמר רב נחמן: בית המטבחיים (הפלת בהמה בבית המטבחיים לצורך שחיטה) - אין בו משום ריסוקי אברים / אין חוששים לריסוק איברים / אין חוששים משום ריסוק איברים.</small>
במעמד הר סיני נאמר: "לֹא תִגַּע בּוֹ יָד, כִּי סָקוֹל יִסָּקֵל אוֹ יָרֹה יִיָּרֶה, אִם בְּהֵמָה אִם אִישׁ לֹא יִחְיֶה" (שמות יט,יג) - אסור לאדם או לבהמה לנגוע בהר סיני אפילו בידו, והעובר על האיסור יומת ברגימת אבנים או ביריית חיצים.
ומביאים ברייתא: <b>ומניין שטעון סקילה?</b> – מאיפה למדים שהמומת במיתת סקילה חייב להירגם באבנים, כמו ששנינו במשנה שכל ישראל רוגמים אותו באבנים? <b>שנאמר</b> – במעמד הר סיני<b>: "סָקוֹל יִסָּקֵל"</b> (שמות יט,יג) – יירגם באבנים<b>. ומניין שטעון דחייה?</b> – מאיפה למדים שהמומת במיתת סקילה חייב להידחף מלמעלה למטה, כמו ששנינו במשנה שאחד מן העדים דוחפו ומפילו מראש בית הסקילה לארץ? <b>שנאמר: "יָרֹה יִיָּרֶה"</b> (שמות יט,יג) – יושלך מלמעלה למטה<b>.</b> (בקטע עסיס נוסף: '"סקול יסקל" - זו סקילה, "ירה יירה" - זו דחייה', וכן הוא בר"ח) <b>ומניין שטעון שתי דחיות?</b> – מאיפה למדים שהמומת במיתת סקילה חייב להידחות שתי פעמים, כמו ששנינו במשנה שאחד מן העדים דוחפו מלמעלה למטה ומפילו, והיא הדחייה הראשונה, ולאחר שנפל לארץ על ליבו הופכו העד על מותניו, והיא הדחייה השנייה? <b>תלמוד לומר</b> (הכתוב מלמד לומר)<b>: "יִיָּרֶה"</b> – יש ללמוד מכפל הלשון "יָרֹה יִיָּרֶה" שהוא טעון שתי דחיות<b>.</b><br><br><small>ב<b>בבלי סנהדרין</b> מה,א אמרו: תנו רבנן: מניין שבדחייה? תלמוד לומר: "יירה". ומניין שבסקילה? תלמוד לומר: "ייסקל". ומניין שבסקילה ובדחייה? (מניין שאם לא מת בדחייה ייסקל?) תלמוד לומר: "סקול" "ירה". ומניין שאם מת בדחייה יצא? תלמוד לומר: "או ירה" ("או" באה לחלק).</small><br>• • •

Halakhah 6

<b>כל הנסקלין נתלין</b> – לאחר הסקילה<b>; דברי רבי אליעזר</b> (בן הורקנוס, תנא בדור השני)<b>. וחכמים אומרים: אינו נתלה, אלא המגדף</b> – המקלל את שם ה', <b>והעובד עבודה זרה.</b>
<b>האיש תולין אותו פניו כלפי העם, והאשה פניה כלפי העץ; דברי רבי אליעזר. וחכמים אומרים: האיש נתלה, ואין האשה נתלית. אמר רבי אליעזר</b> – לחכמים<b>: מעשה בשמעון בן שטח</b> (אחד מחכמי הזוג השלישי בימי הבית השני) <b>שתלה נשים</b> – שהיו מכשפות, <b>באשקלון</b> (עיר נמל בגבול הדרומי של ארץ ישראל) – והרי ראיה לדבריי שאף האישה נתלית<b>. אמרו לו</b> – חכמים לרבי אליעזר<b>: שמונים נשים תלה</b> – ביום אחד<b>, ואין דנין</b> – בבית דין אחד, <b>שנים ביום אחד</b> – אלא הוראת שעה היתה ואין למדים ממנה<b>.</b>
(<b>"כיצד תולין אותו" כול'.</b>) (בכתב יד ליידן מופיעה כאן בטעות פסקה מהמשך המשנה הלכה ד)
<b>חייבי סקילה הנתלים</b><br>במשנה שנינו: "כל הנסקלין נתלין; דברי רבי אליעזר. וחכמים אומרים: אינו נתלה, אלא המגדף והעובד עבודה זרה".
מציעים את טעמיהם של רבי אליעזר ושל החכמים.
<b>מה טעמא דרבי ליעזר?</b> – מה הטעם של רבי אליעזר? <b>מה</b> ה<b>מגדף</b> – המקלל את שם ה', <b>- על ידי</b> (מכיוון) <b>שנסקל</b> – שנאמר: "וְנֹקֵב שֵׁם ה' מוֹת יוּמָת, רָגוֹם יִרְגְּמוּ בוֹ כָּל הָעֵדָה" (ויקרא כד, טז), <b>נתלה</b> – שנאמר: "קִלְלַת אֱלֹהִים תָּלוּי" (דברים כא,כג), ויש לדרוש את הכתוב: קללת שם ה' היא עבירה שמחייבת עונש תלייה<b>, אף אני אביא</b> (אוסיף, ארבה) <b>שאר כל הנסקלין שיהו</b> (שיהיו) <b>נתלין.</b>
<b>מה טעמא</b> (צריך לומר כמו בקטע עסיס: '<b>טעמון</b>') <b>דרבנ</b>י<b>ן?</b> – מה טעמם של החכמים? <b>מה המגדף - על ידי שפשט ידו בָּעיקר</b> (פגע לרעה באלוהים) <b>נתלה, אף אני ארבה שאר כל הפושטין ידיהן בעיקר</b> – העובדים עבודה זרה, <b>להיות</b> (בקטע עסיס: 'שיהיו') <b>נתלין.</b><br><br><small>ב<b>ספרי דברים</b> פסקה רכא נאמר: יכול יהו כל הנסקלים נתלים! תלמוד לומר: "כי קללת אלוהים תלוי" - אחר שריבה הכתוב מיעט. הרי אנו למדים אותו מן המגדף: מה מגדף מיוחד שפשט ידו בעיקר והרי הוא נתלה, כך כל הפושט ידו בעיקר הרי הוא נתלה. רבי אליעזר אומר: מה מגדף מיוחד שהוא נסקל והרי הוא נתלה, כך כל הנסקלים נתלים.<br><br>ב<b>בבלי סנהדרין</b> מה,ב אמרו: תנו רבנן: "והומת ותלית" - יכול כל המומתים נתלים! תלמוד לומר: "כי קללת אלוהים תלוי" - מה מקלל זה - שבסקילה, אף כל - שבסקילה; דברי רבי אליעזר. וחכמים אומרים: מה מקלל זה - שכפר בעיקר, אף כל - שכפר בעיקר.<br><br>טעמיהם של רבי אליעזר ושל החכמים המובאים בברייתא בספרי ובבבלי עובדו בירושלמי לסוגיה סתמית.</small><br>• • •
<b>מעשה בשמעון בן שטח שתלה שמונים נשים באשקלון</b><br><small>כאן התחלת מקבילה בירושלמי חגיגה ב,ב.</small>
מציעים גרסאות חלופיות עלומות שֵׁם של מקורות תנאיים: <b>אית תניי תני:</b> – יש תנא [ש]שונה: <b>יהודה בן טבאי</b> (אחד מחכמי הזוג השלישי בימי הבית השני) <b>נשיא. אית תניי תני:</b> – [ו]יש תנא [ש]שונה: <b>שמעון בן שטח</b> (אחד מחכמי הזוג השלישי בימי הבית השני) <b>נשיא.</b><br><br><small>לפי הברייתא בתוספתא חגיגה ב,ח, לדעת רבי מאיר היה יהודה בן טבאי נשיא ושמעון בן שטח אב בית דין, ולדעת רבי יהודה היה שמעון בן שטח נשיא ויהודה בן טבאי אב בית דין.</small>
ומציעים סיוע לשני המקורות התנאיים הסותרים: <b>מאן דמר:</b> – מי שאומר: <b>יהודה בן טבאי נשיא - עובדא דאלכסנדריאה מסייע ליה</b> – המעשה (סיפור המעשה) של אלכסנדריה (המסופר להלן) מסייע לו<b>. [ומן דמר:</b> – ומי שאומר: <b>שמעון בן שטח נשיא - עובדה דאשקלון מסייע ליה</b> – המעשה (סיפור המעשה) של אשקלון (המסופר להלן) מסייע לו<b>.</b><br>
יהודה בן טבאי ועובדא דאלכסנדריה
<b>יהודה בן טביי הוון בני ירושלם בעיין ממניתיה נשיא ולא קבל עלוי</b> – היו בני ירושלים רוצים למנות אותו נשיא ולא קיבל עליו<b>. ערק ואזל ליה לאלכסנדריה</b> – ערק (ברח) והלך לו לאלכסנדריה (שבמצרים)<b>.]</b> (החיסרון במסירה שלפנינו על ידי השמטת הסופר הושלם על פי קטע עסיס) <b>והוון</b> – והיו <b>בני ירושלם כותבין:</b> "<b>מירושלם הגדולה לא</b>ל<b>כסנדריאה הקטנה. עד מתי בעלי שרוי בתוכך</b> (כך נוסח הבבלי בסיפור דומה על יהושע בן פרחיה, ושמא גרסתנו הושפעה משם. אבל בקטע עסיס ובמקבילה: 'עד מתי ארוסי יושב אצלכם') <b>ואני יושבת עגומה</b> (עצובה) <b>בביתי?</b>" (שמא אין עגומה אלא עגונה, בחילוף מ-נ) <b>[פרש מייתי ליה</b> (במקבילה אין מילה זו) <b>גו אסרטה</b> (הגרסה 'גו אסרטה' (ברחוב, בדרך) קשה, שהפועל 'פרש' משמש לשון הפלגה בים. לכן נראה שהגרסה העיקרית היא במקבילה: 'גו <b>אילפא</b>') – פרש (הפליג יהודה בן טבאי בים) לבוא (לירושלים) באונייה (ולקבל עליו את הנשיאות)<b>.</b>
<b>אמר</b> – יהודה בן טבאי בדרך חזרה מאלכסנדריה<b>: דכירה מרתה דבייתה דיאות קבלתן</b> – זכורה (לטובה) בעלת הבית שיפה קיבלה (אירחה) אותנו (באלכסנדריה)<b>, וחסידה הוות</b> (ההמשך מלמד שהעיקר כנוסח שבמקבילה: '<b>מה הוות חסירה?</b>') – מה היתה חסירה? (שאין בה שום חיסרון)<b>. אמר ליה חד מן תלמידוי:</b> – אמר לו (ליהודה בן טבאי) אחד מתלמידיו (שהיה סבור שהתכוון רבו לומר שאין בה שום חיסרון במראה): <b>חדא עיינה הוות שוורה</b> – עינה האחת (של בעלת הבית) היתה בולטת (הרי שיש בה חיסרון במראה)<b>. אמר ליה:</b> – אמר לו (יהודה בן טבאי): <b>אית גבך תרתיי</b> – יש אצלך שתיים (יש בך שתי עבירות)<b>. חדה דאסתכלת בה</b> – אחת, שהסתכלת בה (וראית שעינה בולטת)<b>, וחדה דחשדתני דאיסתכלית בה</b> – ואחת, שחשדת בי שהסתכלתי בה (שהרי היית סבור שהתכוונתי לומר שאין בה שום חיסרון במראה)<b>. מה אמרית?</b> – מה אמרתי? <b>יאה בריואה?!</b> – יפה במראה?! (וכי התכוונתי לומר שאין בה שום חיסרון במראה?! והרי ודאי לא הסתכלתי בה!) <b>לא אמרית אלא יאה בעובדה</b> – לא אמרתי אלא נאה במעשה (התכוונתי לומר שאין בה שום חיסרון במעשה, שכן אירחה אותנו יפה)<b>. ואקפד עלוי ומית</b> – והקפיד (יהודה בן טבאי) עליו ומת (התלמיד. במקבילה: 'וכעס עלוי ואזל'. - 'אזל' משמשת בירושלמי לשון נקייה ל'מת'. - ממעשה זה מוכח שיהודה בן טבאי היה נשיא)<b>.]</b> (החיסרון במסירה שלפנינו על ידי השמטת הסופר הושלם על פי קטע עסיס)<br><br><small>אפשר שיהודה בן טבאי עזב את ירושלים מסיבות מדיניות: הוא סירב לשמש כנשיא פרושי במוסד שיש בו רוב של צדוקים, או שחשש מעימות עם ינאי המלך. אפשר ששינוי המצב המדיני בארץ עם עלייתה של שלומציון המלכה לכס המלוכה והפיכת הפרושים לרוב בהנהגה הדתית היו הגורם לחזרתו.<br>אפשר שכותב המכתב מירושלים היה שמעון בן שטח, בן זוגו של יהודה בן טבאי, וכינה את יהודה בן טבאי "ארוסי", משום שדימה את היחס שבין נשיא ואב בית דין ליחס שבין איש ואשתו, וכיוון שבאותה שעה יהודה בן טבאי נתמנה נשיא אך עדיין לא שימש נשיא נתכנה "ארוסי" ולא "בעלי".<br><br>יש בבבלי סוטה מז,א וסנהדרין קז,ב סיפור על יהושע בן פרחיה (אחד מחכמי הזוג השני) הדומה לסיפור על יהודה בן טבאי בירושלמי, וכן יש שם סיפור על תלמידו של יהושע בן פרחיה הדומה לסיפור על תלמידו של יהודה בן טבאי בירושלמי.</small>
<b>ומאן דמר:</b> – ומי שאומר: <b>שמעון בן שטח נשיא - עובדא דאשקלון מסייע ליה</b> – המעשה (סיפור המעשה) של אשקלון מסייע לו<b>.</b><br>
שני תלמידים באשקלון ובן המוכס
<b>תרין</b> (בקטע עסיס: 'עובדה הוה בתרין') <b>תלמידין</b> (במקבילה: 'חסידין') <b>הוו</b>ן – שני תלמידים היו <b>באשקלון, אכלין כחדא ושתין כחדא ולעיין באורייתא כחדא</b> – אוכלים כאחת ושותים כאחת ויגעים בתורה כאחת<b>. מית</b> (בקטע עסיס ובמקבילה: 'דמך') <b>חד מינון ולא אתגמל</b> (צריך להוסיף כמו בקטע עסיס ובמקבילה: '<b>ליה</b>') <b>חסד</b> – מת אחד מהם ולא נגמל לו חסד (אף לא אחד ליווה את התלמיד לקבורה)<b>. מית בר מעיין</b> (בקטע עסיס ובמקבילה כאן ולהלן: 'בריה דמעיין') <b>מוכס</b> (גובה מיסים) <b>ובט</b>(<b>י</b>)<b>לת כל מדינתא מיגמליניה חסד</b> – (באותו הזמן) מת בנו של מעיין המוכס (שהיה רשע) ובטלה כל העיר (ממלאכה) לגמול לו חסד (ללוות את בנו של המוכס לקבורה)<b>. שרי ההוא תלמידא בכי</b> (בקטע עסיס: 'מצטער') – התחיל אותו החסיד לבכות (על שהתלמיד לא עשו לו כבוד במותו ובנו של המוכס עשו לו כבוד במותו), <b>ואמר: ווי</b> (מילת קריאה לצער)<b>, דילמא לית לשונאי ישראל כלום?!</b> (בתמיהה) – שמא אין לשונאיהם של ישראל (לשון נקייה, והכוונה לישראל) כלום (אין להם כל זכות, שהרי עשו כבוד לבנו של המוכס ולא לתלמיד)?! <b>איתחמי ליה בחילמיה ואמר:</b> – נראה לו (בעל החלום) בחלומו ואמר: <b>לא תיבזי בני מריך</b> – לא תבזה את בני אדוניך (את עם ישראל)<b>. דין עבד חד</b> ('חד<b>א</b>') <b>זכו ואזל בה</b> – וזה (בנו של המוכס) עשה מצווה אחת והלך (מת) בה (במצווה הזאת שעשה, ושכרו היה שעשו לו כבוד במותו. - נראה שהמוכס שגר באשקלון עסק בחכירת מיסי המכס בנמל)<b>, ודין עבד חד</b> ('חד<b>א</b>') <b>חובה ואזל בה</b> – זה (אותו התלמיד) עשה עבירה אחת והלך (מת) בה (בעבירה הזאת שעשה, ועונשו היה שלא עשו לו כבוד במותו. - בקטע עסיס ובמקבילה הסדר הפוך, וכמו שהוא בהמשך)<b>.</b><br>
<b>ומה חובה עבד</b> (צריך להוסיף כמו בקטע עסיס: '<b>ההוא תלמידא</b>')<b>?</b> – ומה עבירה עשה אותו התלמיד? (מדוע נענש?) <b>חס</b> (צריך להוסיף כמו בקטע עסיס ובמקבילה: '<b>ליה</b>') – חס (חלילה) לו! (לא ייתכן, בשום פנים לא)<b>, דלא עבד חובה מן יומוי</b> – שלא עשה עבירה מימיו<b>, אלא זימנא חדא</b> – פעם אחת, <b>הקדים תפילין של ראש לתפילין של יד</b> – שהיא עבירה קלה, שצריך להניחן כסדר מצוותן, של יד תחילה ואחר כך של ראש<b>.</b>
<b>ומה זכו עבד בר מעיין מוכס?</b> – ומה מצווה עשה בנו של מעין המוכס? <b>חס ליה</b> – חס (חלילה) לו!<b>, דלא עבד זכו מן יומוי</b> – שלא עשה מצווה מימיו<b>, אלא זימנא חדא עבד אריסטון לבולבוטייא ולא אתון</b> – פעם אחת עשה סעודה לחברי מועצת העיר ולא באו (בקטע עסיס: 'ולא אכלוניה', ובמקבילה: 'ולא אתון אכלוניה'. ונראה שהנוסח במקבילה הוא הרכבה של הנוסחים כאן ובקטע עסיס)<b>. אמר: ייתון מסכיני</b> (צריך לומר כמו בקטע עסיס ובמקבילה: 'מסכינייא') <b>וייכלוניה</b> – יבואו העניים ויאכלו אותו (את האריסטון)<b>, דלא ליקלקל</b> (צריך לומר: 'נקלקל') – (כדי) שלא יתקלקל (האריסטון. - בקטע עסיס: 'דלא יטלק' - שלא ייזרק, שלא יושלך לאשפה)<b>.</b> - ומציעים מסורת חלופית עלומת שֵׁם: <b>ואית דמרין:</b> – ויש שאומרים: <b>הוה סגי</b> (לשון בבלי. ובקטע עסיס: 'מהלך') <b>באורחא</b> (בקטע עסיס: 'בשוק') <b>והוה תחות</b> (בקטע עסיס נוסף 'בי') <b>שיחיה חד ע</b>י<b>גול</b> – היה (בנו של המוכס) מהלך בדרך והיה תחת בית שחיו כיכר (של לחם) אחד<b>, ונפל</b> (בקטע עסיס נוסף 'מיניה') <b>ונסתיה חד מסכן</b> – ונפל (הכיכר ממנו) ולקח אותו עני אחד<b>, ולא מר ליה מידי</b> (לשון בבלי. ובקטע עסיס ובמקבילה: 'כלום') – ולא אמר לו (בנו של המוכס לעני) כלום<b>, בגין דלא מסמקא אפוי</b> – בשביל שלא להאדים את פניו (שלא לבייש את העני. - בקטע עסיס סדר המסורות על מה שעשה בנו של המוכס הפוך)<b>.</b><br>
<b>וחמא ההוא תלמידא</b> (בקטע עסיס: 'לבתר יומין חמא לההוא חסידה חבריה מטייל'. ובמקבילה: 'בתר יומין חמא ההוא חסידא לחסידא חבריה מטייל') <b>גו גנין גו פרדיסין גו מבועין דמיא</b> – לאחר ימים (כעבור כמה ימים) ראה (התלמיד בחלומו) את אותו התלמיד (חברו שמת) מטייל (הולך) בגנים, בפרדסים, במעיינות מים (וזה היה שכרו של התלמיד שמת על כל המצוות שעשה כל ימיו)<b>. וחמא לבר מעיין מוכס</b> – וראה (התלמיד בחלומו) את בנו של מעין המוכס, <b>קיים על גיף נהרא</b> – עומד על שפת הנהר (בקטע עסיס ובמקבילה: 'לשונו שותת (יורד מפיו) על פי הנהר' (כדי לשתות מים מן הנהר))<b>, בעי ממטי מיא ולא מטי</b> – רוצה להגיע (בלשונו) למים ולא מגיע (וזה היה עונשו של בנו של המוכס על כל העבירות שעשה כל ימיו)<b>. וחמא למרים בת עלי בצלים תלייא בחיטי ביזייא</b> – וראה (התלמיד בחלומו) את מרים בת עלי בצלים (כך כינויה) תלויה בפטמות השדיים (שלה. לפי כמה מקורות, זה עונש מידה כנגד מידה על שהיתה יושבת בשוק ומיניקה בניה בגלוי והיתה מביאה בני אדם לידי חטא שראו את דדיה)<b>,</b> ומציעים מסורת חלופית עלומת שֵׁם: <b>ואית דמרין:</b> – ויש שאומרים: <b>תירעת</b> (צריך לומר כמו בקטע עסיס ובמקבילה: '<b>צירא דתרעא ד-</b>') <b>גיהנם קביעה גו אודנה</b> – (ראה התלמיד בחלומו) הציר של שער הגיהינום קבוע באוזנה (של מרים. אוזנה שימשה חור לציר השער, והשער היה מסתובב על אוזנה בכניסת הנשמות לגיהינום. לפי כמה מקורות, זה עונש מידה כנגד מידה על שהיטתה אוזנה לשמוע לשון הרע) (כאן מוצעת המסורת הראשונה בסתם והמסורת השנייה על ידי 'ואית דמרין', אולם במקבילה וכן בקטע עסיס שתי המסורות מיוחסות לחכמים נקובי שם ("הטרמינולוגיה של הירושלמי", עמוד 56, הערה 195))<b>.</b><br>
<b>אמר לון:</b> – אמר (אותו התלמיד) להם: <b>[למה?</b> – מדוע נענשה מרים כך? <b>אמרון ליה:</b> – אמרו לו: <b>בגין דהו</b>ו<b>ת ציימה ומפרסייה למגירתה</b> – שהיתה צמה ומגלה לשכנותיה (שהיא מתענה. - השורש 'פרסי' בארמית הגלילית נדיר ביותר, ועל פי רוב שינוהו המעתיקים ל'פרסם'. שורש זה מופיע בארמית הגלילית בירושלמי כאן ("קטעי בראשית רבה מן הגניזה", עמוד 155, הערה 28))<b>.</b> ומציעים מסורת חלופית עלומת שֵׁם: <b>ואית דאמרין:</b> – ויש שאומרים: <b>דהו</b>ו<b>ת ציימה חד יום ומקזה לה תריי</b> – שהיתה צמה יום אחד ומקזזת אותו שניים (מנכה יום אחד שבו צמה כנגד שני ימים שבהם התענגה, שלא צמה אלא כדי להתענג בימים שלא צמה. - לפי זה היתה "פרוש קיזאי" שנזכר בירושלמי ברכות ט,ה וסוטה ה,ה. היא חשבה שאפשר לכפר במצוות על עבירות ואפשר לנכות תמיד אחד נגד השני)<b>. אמר לון:</b> – אמר להם:<b>]</b> (החיסרון במסירה שלפנינו מחמת שוויון סופות הושלם על פי קטע עסיס) <b>עד אימת כדין?</b> (בקטע עסיס ובמקבילה: 'עד אימת היא כן?') – עד מתי היא כך? (עד מתי תיענש מרים כך?) <b>אמרון ליה:</b> – אמרו לו: <b>עד דייתי שמעון בן שטח</b> ו<b>נסבין</b> (בקטע עסיס ובמקבילה: 'ואנן מרימין') <b>לה מן גוא אודנה ויהבין לה</b> (בקטע עסיס: 'ונן קבעינן ליה'. ובמקבילה: 'וקבעין ליה') <b>גו אודניה</b> – עד שיבוא שמעון בן שטח ואנחנו נוטלים אותו (את הציר של שער הגיהינום) מתוך אוזנה (של מרים) ונותנים אותו בתוך אוזנו (של שמעון בן שטח. - סתם המעשה כאן כמסורת השנייה לעיל)<b>. אמר לון:</b> – אמר להם: <b>ומה הוא סורחניה?</b> – ומה הוא סרחונו (פשעו של שמעון בן שטח)? <b>אמרון ליה:</b> – אמרו לו: <b>דנדר על נפשיה ואמר:</b> – שנדר (נשבע שמעון בן שטח) על עצמו ואמר: <b>אי</b> (צריך לומר כמו במקבילה: 'אי<b>ן</b>') <b>איתעביד נשייא, קטלי</b> (בקטע עסיס: 'אנא קטיל'. ובמקבילה: 'אנא מקטל') <b>לכל חרשייא</b> – אם איעשה נשיא, אני הורג את כל המכשפים<b>. והיידן עביד ליה</b> (צריך לומר: '<b>והיידן ליה עביד</b>' ("אוצר לשונות ירושלמיים", עמוד פ, הערה 232). ובקטע עסיס: 'והיידליה [את]עבד') <b>נשי</b>י<b>א ולא קטלון</b> – והרי הוא נעשה נשיא ולא הרג אותם (את המכשפים)<b>, אלא</b> (מילה זו שייכת להלן) <b>תומנין נשים במערת אשקלון</b> (במקבילה: 'והא אית תמנין נשין חרשיין יהיב(י)ן גו מערתא דאשקלון') <b>מחבלין עלמא</b> – והנה יש שמונים נשים מכשפות נתונות (נמצאות) במערה של אשקלון ומשמידות את העולם (בקטע עסיס אין המילים 'תומנין נשים...')<b>. זיל ומר ליה</b> (בקטע עסיס ובמקבילה: '<b>אלא</b> איזיל אמור ליה') – אלא לֵךְ ואמור לו (לשמעון בן שטח)! (מכיוון שהתלמיד היה באשקלון, אמרו לו ללכת ולומר לשמעון בן שטח שיהרוג את הנשים המכשפות באשקלון)<b>. אמר לון:</b> – אמר להם: <b>גברא רבא הוא ולית הוא מהימנתי</b> – איש גדול הוא ואין הוא מאמין לי<b>. אמרון ליה:</b> – אמרו לו: <b>עינוון הוא סגי ומהימנת</b>(<b>י</b>)<b>ך</b> – עניו הוא מאוד ומאמין לך<b>. ואין לית מהימנת</b>(<b>י</b>)<b>ך</b> – ואם אין מאמין לך, <b>- אפיק עינ</b>(<b>י</b>)<b>ך ויבה גוא ידך</b> – הוצא את עינך (ממקומה) ותן אותה בידך! (אם תעשה את הסימן הזה לפניו, יאמין לך)<b>. אפיק עינ</b>(<b>י</b>)<b>ה ויהב</b> ('ויהב<b>ה</b>') <b>גו ידיה</b> – הוציא את עינו (ממקומה) ונתן אותה בידו<b>. אמרון:</b> (צריך לומר כמו בקטע עסיס: '<b>אמרון ליה: חזרה</b>') – אמרו לו: החזר אותה (את העין למקומה)! <b>חזרת ואשתוות לחבירתה</b> – חזרה (העין למקומה) והשתוותה לחבירתה (לעין השנייה). - כל זה אירע לאותו התלמיד בחלומו<b>.</b><br>
<b>אזל ומר ליה</b> – הלך (אותו התלמיד) ואמר לו (לשמעון בן שטח את המעשה. - בקטע עסיס ובמקבילה: 'אזל ותנה ליה עובדא' - הלך וסיפר לו את המעשה)<b>. בעא מיעבד סימנ</b>(<b>י</b>)<b>ה קומוי</b> – רצה (התלמיד) לעשות את הסימן (שאמרו לו) לפניו<b>. אמר ליה:</b> – אמר לו (שמעון בן שטח): <b>לית את צריך</b> – אין אתה צריך (לעשות את הסימן)<b>. אנא ידע דת גברא חסידא</b> – אני יודע שאתה איש חסיד (ואני מאמין לך)<b>. אף על פי כן, בליבי חשבית, בפומי לא אמרית</b> – אף על פי שבליבי חשבתי (בליבי הרהרתי את השבועה, שאם אני נעשה נשיא, אני הורג את המכשפים), בפי לא אמרתי (בשפתיי לא פירשתי את השבועה)<b>.</b><br>
שמעון בן שטח ועובדא דאשקלון
<b>והוה</b> – והיה <b>יום סגריר</b> (יום גשום וקר. - בקטע עסיס ובמקבילה: 'מיד הלך לו / עמד שמעון בן שטח ביום סגריר')<b>. נטל תמנין גוברין בחירין לבושין</b> ('לב<b>י</b>שין') <b>מאנין נקיין</b> – לקח (שמעון בן שטח) שמונים אנשים מובחרים לבושים בגדים נקיים<b>, ונסב עמון תמנין קידרין חדתין</b> – ולקח עימם שמונים סירים חדשים (נוסח זה קשה, שהרי עדיין לא לבשו את הבגדים, ראה המשך המעשה. והנכון כנוסח קטע עסיס והמקבילה: '<b>ונסב עמיה תמניין גוברין בחירין, ויהב בידיהון תמניין לבושין נקיין ויבונון גו קידרין חדתין וכפונון על רישיהון</b>' - ולקח עימו שמונים אנשים מובחרים, ונתן בידיהם שמונים בגדים נקיים ונתנו אותם (את הבגדים) בתוך סירים חדשים וכפו (הפכו) אותם (את הסירים) על ראשיהם (שלא יירטבו הבגדים בגשם). - כאן נפסק קטע עסיס)<b>. אמר לון:</b> – אמר להם (שמעון בן שטח): <b>כד נא צפר, לבשון מניכון</b> – כאשר אני שורק (פעם אחת), לִבשו בגדיכם (הבגדים הנקיים שבתוך הסירים)<b>. וכד נא צפר תיניינות, עולו</b> – וכאשר אני שורק שנית (פעם שנייה), היכנסו (כולכם כאחת למערה שבה נמצאות המכשפות)<b>.</b><br>
<b>כיון דעאל</b> – כיוון שנכנס (שמעון בן שטח) <b>למערת אשקלון, אמר</b> – לנשים המכשפות<b>: אוים, אוים</b> (ברכת שלום / מילת קריאה שהמכשפים קוראים לבני אומנותם)<b>, פתחון לי</b> – פִּתחו לי (את השער)!<b>, מן דידכון</b> (במקבילה: 'דידכן') <b>אנא</b> – משלכן אני (אני מכשף כמותכן)<b>.</b>
<b>כיון דכנס</b> (צריך לומר: '<b>דעל</b>') – כיוון שנכנס<b>, חדא אמרה מה דאמרה ומייתי</b>א <b>פיתא</b> – אחת (מהנשים המכשפות) אמרה מה שאמרה (בלשון כשפים) ומביאה פת<b>, וחדא אמרה מה דאמרה ומייתי</b>א <b>תבשילא</b> – ואחת אמרה מה שאמרה ומביאה תבשיל<b>, וחדא אמרה מה דאמרה ומייתי</b>א <b>חמרא</b> – ואחת אמרה מה שאמרה ומביאה יין<b>. אמרן ליה:</b> – אמרו לו (הנשים המכשפות): <b>מה אי</b> (אית) <b>בך עבד?</b> – אתה, מה יש בך (מה יש בכוחך, מה אתה יכול) לעשות? <b>אמר לון:</b> – אמר להן: <b>אי</b> (אית) <b>בי עביד נא</b> (שתי מילים אלו אינן במקבילה) <b>צפר תרי זימנין ומעי</b>(<b>י</b>)<b>ל להכא תומנין גוברין בחירין לבושין</b> ('לב<b>י</b>שין') <b>מאנין נקיים, חדי ומחדי לכון</b> – יש בי (יש בכוחי, אני יכול) לשרוק שתי פעמים ולהכניס לכאן שמונים אנשים מובחרים לבושים בגדים נקיים, לשמוח ולשמח אתכן<b>. אמרן ליה:</b> – אמרו לו: <b>לון</b> (במקבילה: 'כן') <b>נן בעיין</b> – אותם אנחנו רוצות (לראות)<b>.</b>
<b>כיון דצפר, לבשו מנין נקיים</b> – כיוון ששרק (שמעון בן שטח פעם אחת), לבשו (האנשים) בגדים נקיים<b>. כיון דצפר תיניינו, עלו כולהו</b>ן <b>כהדא</b> (צריך לומר: 'כ<b>ח</b>דא') – כיוון ששרק שנית (פעם שנייה), נכנסו כולם כאחת (למערה)<b>. רמז לון:</b> – רמז להם (שמעון בן שטח לאנשים): <b>כל חד מינכון יטול חדא ויטלטלינה מארעא</b> – כל אחד מכם ייטול אחת (מהנשים המכשפות) ויטלטל (ירים) אותה מהארץ<b>, ולא מצלח</b> ('מצלח<b>ה</b>') <b>מה דו</b> (צריך לומר: 'ד<b>י</b>') <b>עבדה</b> – ולא מצליחה מה שהיא עושה (שאין ביכולת המכשף לעשות מעשי כישוף אלא כשהוא עומד על הארץ)<b>. והוה אמר לההיא דאייתת פיתא: אייתי פיתא, ולא מתייא</b> – והיה (שמעון בן שטח) אומר לאותה שהביאה פת: הביאי פת!, ולא מביאה<b>. והוא אמר: אייתי לצליבא</b> – והוא אומר (לה): הביאי את הקורה (כדי לתלות אותה. - מנהג הרומאים היה שהפושע שהורשע עצמו היה צריך לשאת את האמצעי להוצאתו להורג)<b>. אייתי תבשילא, ולא מתייא</b> – (והיה אומר לאותה שהביאה תבשיל:) הביאי תבשיל!, ולא מביאה<b>. והוא אמר: אייתי לצליבה</b> – והוא אומר (לה): הביאי את הקורה<b>. אייתי חמר, ולא מתייא</b> – (והיה אומר לאותה שהביאה יין:) הביאי יין!, ולא מביאה<b>. והוא אמר: אייתי לצליבא</b> – והוא אומר (לה): הביאי את הקורה<b>. כן עבד לכולהי</b> ('לכולהי<b>ן</b>') – כך עשה לכולן (לכל הנשים המכשפות. - ממעשה זה מוכח ששמעון בן שטח היה נשיא, שכן נאמר בו שהוא נעשה נשיא)<b>.</b><br>
ומציעים מקור תנאי שהוא מעין סיכום של האמור לפני כן: <b>היינו</b> (אין 'היינו' אלא 'האינו' = 'ההינו' ("אוצר לשונות ירושלמיים", עמוד 402, הערה 623). ובמקבילה: 'הדא היא') <b>דתנינן:</b> – זה (הסיפור על תליית המכשפות) הוא (המשנה) ששנינו (משנה סנהדרין ו,ד, שנחלקו בה רבי אליעזר וחכמים האם האישה נתלית): <b>שמונים נשים תלה שמעון בן שטח באשקלון</b> – נוסח זה הוא ניסוח אחר של המשנה, ולא הבאה מילולית. נוסח המשנה הוא: <b>אמר רבי אליעזר: מעשה בשמעון בן שטח שתלה נשים באשקלון</b> – והרי ראיה לדבריי, שאף האישה נתלית<b>. אמרו לו</b> – חכמים לרבי אליעזר<b>: שמונים נשים תלה</b> – משם אין ראיה, שהרי דן שמונים נשים ביום אחד<b>, ואין דנין</b> – בבית דין אחד, <b>שנים ביום אחד</b> – לפי שאי אפשר להפך בזכותו של כל אחד ואחד<b>. אלא שהשעה צריכה לכן</b> – שהיו בנות ישראל פרוצות בכשפים, ועשה סייג לצורך שעה ודן את כולן ביום אחד, ואין למדים ממעשה זה (ארבע המילים האחרונות אינן מן המשנה אלא מן ספרי דברים)<b>.</b><br><br><small>ב<b>ספרי דברים</b> פסקה רכא נאמר: "וכי יהיה באיש חטא משפט מוות והומת" - האיש נתלה, ואין האישה נתלית. רבי אליעזר אומר: אף האישה נתלית. אמר להם רבי אליעזר: והלא שמעון בן שטח תלה נשים באשקלון! אמרו לו: שמונים נשים תלה, ואין דנים שניים ביום אחד, אלא שהשעה צריכה היתה ללמד אחרים.</small>

Halakhah 7

<b>כיצד תולין אותו</b> – את הנסקל לאחר הסקילה<b>? משקעין</b> – מורידים ונועצים, <b>את הקורה בארץ, והעץ יוצא ממנה</b> – מן הקורה, סמוך לראשה<b>, ומקיף</b> – סומך וקושר, <b>שתי ידיו</b> – של הנסקל, <b>זו לזו, ותולה אותו</b> – בידיו<b>. רבי יוסה</b> (בר חלפתא, תנא בדור הרביעי) <b>אומר: קורה מֻטָּה על הכותל</b> – ראשה אחד על הארץ וראשה אחד על הכותל<b>, ותולה בה כדרך שהטבחין תולין</b> – כמו שהקצבים תולים בהמה שחוטה, רגליה למעלה וראשה למטה<b>.</b>
<b>ומתירין אותו מיד</b> – אין משהים אותו תלוי על העץ אלא זמן מועט, ומיד מורידים אותו<b>, ואם לן</b> – התלוי על העץ כל הלילה, <b>- עוברין בלא תעשה, שנאמר</b> – בעניין התלוי<b>: "לֹא תָלִין נִבְלָתוֹ עַל הָעֵץ</b>, <b>כִּי קָבוֹר תִּקְבְּרֶנּוּ בַּיּוֹם הַהוּא</b>, <b>כִּי קִלְלַת אֱלֹהִים תָּלוּי"</b> (דברים כא,כג)<b>. כלומר</b> – התלייה בפומבי כאילו באה לומר<b>: מפני מה זה תלוי? מפני שקילל את השם</b> – שהמגדף את שם ה' נתלה<b>, ונמצא שם שמים מתחלל</b> – מכיוון שהתלייה מביאה לפרסום העבירה של קללת ה'. ולכן אסור לתלייה להימשך<b>.</b><br><br><small>ב<b>ספרי במדבר</b> פסקה קיד נאמר: "וירגמו אותו באבנים" (במדבר טו,לג) - כתוב אחד אומר: "וירגמו אותו באבנים", וכתוב אחד אומר: "וירגמו אותו אבן" (ויקרא כד,כג). כיצד יתקיימו שני כתובים הללו? - בית הסקילה היה גבוה שתי קומות. אחד מן העדים דוחפו על מותניו, ונהפך על ליבו, והופכו על מותניו. אם מת - יצא, ואם לאו - העד השני נוטל את האבן ונותנה על ליבו. אם מת בה - יצא, ואם לאו - רגימתו בכל ישראל, שנאמר: "יד העדים תהיה בו בראשונה להמיתו ויד כל העם באחרונה" (דברים יז,ז). נמצאת מקיים "וירגמו אותו באבנים", ונמצאת מקיים "וירגמו אותו אבן".</small><br>• • •
עונשים שלא כהלכה ושלא כתורה
ומציעים ברייתא (אגב מעשה המכשפות): <b>תני:</b> – שונה [התנא]: <b>רבי אליעזר בן יעקב אומר: [שמעתי שעונשין שלא כהלכה ועונשין שלא כתורה</b> – בית דין רשאים להעניש אדם על עבירות שאינן נכללות בתורה ובעונשים שאינם מנויים בתורה או בהלכה (הלכה למשה מסיני או הלכה מדברי סופרים), כל עוד יש בכך משום צורך השעה או במקרה של פריצות (כאמור להלן בהמשך הברייתא)<b>.</b>
ומפסיקים את הברייתא ושואלים: <b>עד איכן?</b> – עד כמה בית דין עונשים שלא כהלכה ושלא כתורה?
ומשיבים: <b>רבי לעזר בירבי יוסי</b> (אמורא ארץ ישראלי בדור החמישי, בנו של האמורא רבי יוסה. - לא ייתכן שאמורא מוקדם בעל המימרה הבאה יתייחס לאמורא מאוחר ממנו בעל המימרה הזו. לכן נראה שיש למחוק את המילים 'בירבי יוסי' ולגרוס 'רבי לעזר' - אמורא בדור השני) <b>אמר: עד כדי זימזום</b> (רכילות) – ככול שיש אפילו רק שמועה על אדם שעבר עבירה, בית דין עונשים אותו<b>.</b>
ומצמצמים את תחולת הקביעה: <b>רבי יוסה</b> (מגדולי אמוראי ארץ ישראל בדור הרביעי) <b>אומר: בעדים, אבל לא בהתרייה</b> – בית דין עונשים ככול שיש אפילו רק שמועה על אדם שעבר עבירה, רק במקרה שהשמועה מתאשרת על ידי עדים שראו שעבר עבירה זו, אף שהעדים לא התרו (הזהירו) אותו שלא יעבור עבירה זו, שמן הדין הוא פטור מעונש. אבל במקרה שהשמועה לא מתאשרת על ידי עדים, אין בית דין עונשים (המימרה הזו אינה תשובה נוספת לשאלה "עד איכן?" החולקת על התשובה "עד כדי זימזום", שאם כן, היה לו לומר באותו סגנון: "עד כדי עדים בלא התרייה")<b>.</b>
וממשיכים את הברייתא: <b>מעשה באחד שיצא לדרך רכוב על סוסו בשבת</b> – ורכיבה על סוס בשבת אינה אסורה אלא מדברי חכמים<b>, והביאוהו לבית דין וסקלוהו</b> – כמחלל שבת<b>. והלא שבות היית</b> (היתה)<b>?</b> – הרי הרוכב על סוס בשבת אינו עובר אלא משום שבות (משנה ביצה ה,ב)! <b>אלא שהיתה השעה צריכה לכן</b> – שהיו מזלזלים באיסורי שבת, והרגוהו כדי לגדור את העם מלחלל את השבת (בימי חכמינו היו יהודים שנטשו את דת ישראל ברכיבה על בהמה בשבת, כמסופר בירושלמי חגיגה ב,א על אלישע בן אבויה. בימי אלישע בן אבויה לא היה למחלל שבת כל חשש מפני עונש מיתה, שהרי השלטון הרומי היה מוחלט בארץ ישראל בימיו)<b>. שוב מעשה באחד שיצא לדרך ואשתו עמו, ופנה לאחורי הגדר ועשה צרכיו עמה</b> (בא ביחסי מין)<b>, והביאוהו לבית דין והלקוהו. והלא אשתו היית</b> (היתה)<b>?</b> – הרי מן התורה אין איסור לאדם לבעול את אשתו בכל מקום שירצה! <b>אלא שנהג עצמו בביזיון</b> – בפריצות, שלא בצניעות<b>.]</b> (החיסרון הושלם על פי המקבילה. - ראה "תלמוד ירושלמי במהדורת האקדמיה ללשון העברית", "תרביץ" עא, עמוד 591, הערה 124; קונטרס תיקונים מורחב לתלמוד ירושלמי במהדורת האקדמיה ללשון העברית)<br><br><small>המעשים בברייתא מלמדים שבית דין עונשים תוך סטייה מהדין המהותי (עונשים על מעשה שאין חייבים עליו עונש), ואילו האמוראים שדנו "עד היכן?" מלמדים שבית דין עונשים תוך סטייה מדיני הראיות (עונשים שלא על פי עדים והתראה).<br><br>עד כאן המקבילה בירושלמי חגיגה.<br><br>מקורה של המקבילה בחגיגה על המשנה שם. ושתי ראיות לדבר: האחת, שעניינה של הסוגיה, מחלוקתם של רבי מאיר ורבי יהודה (ראה תוספתא חגיגה ב,ח) בנשיאותם של יהודה בן טבאי ושמעון בן שטח, וזה שייך לחגיגה. ועוד, שהיא דנה תחילה במעשה יהודה בן טבאי. והועברה לכאן אגב מה שאמרו בסופה: 'היינו דתנינן: שמונים נשים תלה שמעון בן שטח...', שהיא משנתנו כאן.<br>ישנם חילופים רבים בכתב יד ליידן בין שתי המקבילות. ברם הנוסח בקטע שלנו (קטע עסיס) דומה לזה שבחגיגה. חילופים אלה אינם מלמדים על שתי עריכות עצמאיות של המעשים, אלא המדובר הוא בעיבודו של אותו מעשה גופו, השנוי פה ושם באותו סגנון ובאותו סדר. עיבוד זה מתבטא בחילופי מילים, לרוב מילים נרדפות; תרגומי מילים מארמית לעברית, ניסוח שונה במקצת של אותם משפטים; השמטות, שינוי קל של הסדר, צמצום הלשון והרחבתו ("קטע של ירושלמי סנהדרין", "תרביץ" מו, עמוד 81).<br><br>מקבילותיה של סוגיה זו (בחגיגה ובסנהדרין) משופעים בחילופים, חלקם חילופים מהותיים ומרשימים, המפוזרים על פני כל הסוגיה, וחלקם קטעים שלמים השונים זה מזה בניסוחם. חילופים אלה שונים מן החילופים הרגילים בין המקבילות בשאר הירושלמי. אין למצוא חילופים בהיקף כזה בין שאר קטעי אגדה המקבילים בירושלמי ("סוגיות מקבילות ומסורת נוסח הירושלמי", "תרביץ" ס, עמוד 535).<br><br>ב<b>בבלי יבמות</b> צ,ב ו<b>סנהדרין</b> מו,א אמרו: תניא אמר רבי אליעזר בן יעקב: שמעתי שבית דין מכים ועונשים שלא מן התורה, ולא לעבור על דברי תורה, אלא כדי לעשות סייג לתורה. ומעשה באדם אחד שרכב על סוס בשבת בימי יוונים (הכוונה רומאים, שגם הם מכונים יוונים), והביאוהו לבית דין וסקלוהו, לא מפני שראוי לכך (שאין הדבר אסור אלא משום שבות), אלא שהשעה צריכה לכך. ושוב מעשה באדם אחד שהטיח (בעל) באשתו תחת התאנה, והביאוהו לבית דין והלקוהו, לא מפני שראוי לכך (שאין הדבר אסור מן התורה), אלא שהשעה צריכה לכך (שהיו מזלזלים בגדרי צניעות).<br><br>בירושלמי לא נזכר זמנו של המעשה הראשון.<br>לפי הבבלי, במעשה השני ענשו מפני שהשעה היתה צריכה לכך כמו במעשה הראשון. אבל לפי הירושלמי, במעשה השני ענשו מפני שנהג בביזיון.<br><br><b>עד כדי זימזום</b><br>ב<b>בבלי קידושין</b> פא,א אמרו: אמר רב: מלקים על "לא טובה השמועה" (כשיוצא על אדם קול שהוא עובר על העריות, רשאים בית דין להלקות אותו), שנאמר: "אַל בניי כי לא טובה השמועה" (שמואל א ב,כד).<br><br>רב בבבלי כרבי לעזר בירושלמי ("עד כדי זימזום"). בבבלי, שלא כבירושלמי, לא צמצמו את הדין שעונשים על שמועה למקרה שיש עדים ואין התראה.<br><br>ב<b>ירושלמי סוטה</b> א,ז אמרו: שמואל אמר: פורשין מן המזנה (צריך לומר כמו בכתב יד רומי: 'המזומזמת' - שמרננים אחריה).<br>וב<b>בראשית רבה</b> פא,ב נאמר: "ואם זמות יד לפה" (משלי ל,לב) - אם נזדמזמו אחריך דברים (אם שמעת אחריך שמכחישים דברים שאמרת), יד לפה (תשתוק ואל תתווכח עם המכחישים), חד ידע, תרין לא ידעין (אם תשתוק, רק אחד יודע שאין הדברים נכונים, אבל אם תתווכח, יתפרסם הדבר, ורבים יידעו שאין הדברים נכונים).<br><br>למילה "זמזום" יש מובן של רינון (לעז, השמעת דברים בגנותו של מישהו), כמו במקורות הללו (על פי "מחקרים בתורת ארץ ישראל", עמוד 202).</small><br>• • •<br><b>מעשה דוד והגבעונים</b><br>במשנה שנינו: "ומתירין אותו מיד, ואם לן - עוברין בלא תעשה, שנאמר: "לא תלין נבלתו על העץ כי קבור תקברנו ביום ההוא כי קללת אלהים תלוי". כלומר: מפני מה זה תלוי? מפני שקילל את השם, ונמצא שם שמים מתחלל".
מביאים ברייתא: <b>זה חומר</b> (חומרה) <b>במחלל</b> – את שם ה', <b>מבמגדף</b> – המקלל את שם ה'<b>, וזה חומר במגדף מבמחלל. במגדף כתוב: "לֹא תָלִין נִבְלָתוֹ עַל הָעֵץ"</b> (דברים כא,כג) – אינו תלוי אלא עד הלילה<b>, ובמחלל כתוב</b> – במעשה דוד והגבעונים<b>: "וַתִּקַּח רִצְפָּה בַת אַיָּה אֶת הַשַּׂק וַתַּטֵּהוּ לָהּ אֶל הַצּוּר מִתְּחִלַּת קָצִיר עַד נִתַּךְ מַיִם עֲלֵיהֶם</b> מִן הַשָּׁמָיִם<b>"</b> (שמואל ב כא,י) – רצפה פילגש שאול המלך פרשה שק על הסלע, ששם נתלו צאצאי שאול ושם נשארו גוויותיהם, מהתחלת קציר השעורים, בחודש ניסן, עד לירידת הגשם הראשון, בחודש מרחשוון (כדי שלא ינוחו עופות וחיות על הגוויות), <b>- מלמד</b> – דבר (כתוב) זה מורה, <b>שהיו תלויין מששה עשר בניסן עד שבעה עשר במרחשון</b> – צאצאי שאול, שהומתו על חטא חילול שם ה' שחטא שאול כשהרג את הגבעונים שהיו גרים, היו תלויים במשך שבעה חודשים. בדבר זה חמור מחלל ממגדף (חומר במגדף מבמחלל הוא, שהמגדף נסקל, והמחלל אינו נסקל. - בירושלמי חסר ביאור העניין הזה)<b>.</b><br><br><small>כאן התחלת מקבילה בירושלמי קידושין ד,א.</small>
במשנה קידושין ד,א נזכרו הנתינים (צאצאי הגבעונים שהתגיירו בימי יהושע) שאסור להתחתן בהם.
סוגיה זו דנה בשאלה מתי ועל ידי מי הורחקו הנתינים מקהל ישראל. אגב הדיון בשאלה זו משולבות בגוף הסוגיה דרשות על שמואל ב פרק כא.<br>
יהושע והגבעונים
<b>כתוב</b> – בכריתת הברית של ישראל עם הגבעונים<b>: "וַיִּתְּנֵם יְהוֹשֻׁעַ בַּיּוֹם הַהוּא חֹטְבֵי עֵצִים וְשֹׁאֲבֵי מַיִם לָעֵדָה</b>, וּלְמִזְבַּח י'י עַד הַיּוֹם הַזֶּה, אֶל הַמָּקוֹם אֲשֶׁר יִבְחָר<b>"</b> (יהושע ט,כז) – יהושע נתן את הגבעונים לחוטבי עצים ולשואבי מים לצורכי העדה ולמזבח ולבית המקדש שייבנה במקום שיבחר ה' (הגבעונים נקראים נתינים על שם הכתוב הזה)<b>. -</b> ומציעים קושיה: <b>ניחא</b> – [הדבר] נוח, <b>"לָעֵדָה וּלְמִזְבַּח י'י"</b> – מילים אלו מובנות. אבל מה פירוש סוף הפסוק "אֶל הַמָּקוֹם אֲשֶׁר יִבְחָר"? <b>-</b> ומתרצים את הקושיה: <b>אלא שתליין יהושע בריפן</b> (במקבילה: 'בדופן'. וצריך לומר: '<b>בריפי</b>') – תלה אותם מתנודדים באוויר. והכוונה שיהושע השאיר את הגבעונים במצב של אי ודאות, במצב בלתי ברור (הביטוי 'תלאו / תלוי / תלאן בריפי' מופיע בכמה מדרשי אגדה, כשהמילה היוונית 'ריפי' משובשת ל-'דיפון' / 'ריפון'. 'ריפי' משמעה: תנודה, השלכה לאוויר)<b>. אמר</b> – יהושע<b>: אני [לא]</b> (נוסף כמו במקבילה) <b>מרחיקן</b> – את הגבעונים, שלא יבואו בקהל, <b>ולא מקרבן</b> – שיבואו בקהל<b>, אלא מי שעתיד לבנות בית הבחירה</b> – דוד המלך, שהכין חומרים רבים לבניין בית המקדש<b>, דאת</b> (צריך לומר כמו בקטע גניזה במקבילה: '<b>ר</b>את' - ראתה) <b>דעתו לקרב</b> – את הגבעונים, <b>- יקרב, ואת</b> (צריך לומר: '<b>ר</b>את') <b>דעתו לרחק - ירחק.</b><br><br><small>ב<b>במדבר רבה</b> ח,ד נאמר: ומניין שתלו הדבר בדוד? - דכתיב: "וַיִּתְּנֵם יְהוֹשֻׁעַ בַּיּוֹם הַהוּא חֹטְבֵי עֵצִים וְשֹׁאֲבֵי מַיִם לָעֵדָה וּלְמִזְבַּח י'י עַד הַיּוֹם הַזֶּה אֶל הַמָּקוֹם אֲשֶׁר יִבְחָר". אמר רבי אמי בשם רבי יהושע בן לוי: אחר שאמר: "לעדה ולמזבח ה'", מה צורך לומר: "אל המקום אשר יבחר"? אלא תלאו יהושע בדוד, אמר אני איני לא מקרבם ולא מרחקם, אלא מי שהוא עתיד לבנות בית הבחירה אם ראתה דעתו לקרב - יקרב, לרחק - ירחק.<br><br><b>תליין בדיפון</b><br>ב<b>בראשית רבה</b> צח,ד נאמר: (יעקב אמר לראובן:) איני לא מרחקך ולא מקרבך, אלא הרי אני תולה אותך בדיפון עד שיבוא משה, מה שדעתו רואה לעשות בך - עושה. כיוון שבא משה, התחיל מקרבו: "יחי ראובן" (דברים לג,ו).</small><br>
דוד והגבעונים
<b>ובא דוד וריחקן</b> – את הגבעונים, שלא יבואו בקהל (שאסור להתחתן בהם), <b>-</b> שנאמר (במעשה דוד והגבעונים): <b>"וְהַגִּבְעֹנִים לֹא מִבְּנֵי יִשְׂרָאֵל הֵמָּה"</b> (שמואל ב כא,ב) – אף על פי שהתגיירו<b>. ולמה ריחקן</b> – דוד<b>? - על שם "וַיְהִי רָעָב בִּימֵי דָוִד שָׁלֹשׁ שָׁנִים</b> שָׁנָה אַחֲרֵי שָׁנָה<b>"</b> (שמואל ב כא,א) – בימי דוד היה רעב במשך שלוש שנים רצופות בשל עצירת גשמים<b>.</b><br>
<b>אמר דוד:</b> <small>(כאן התחלת מקבילה בירושלמי תעניות ג,ג)</small> <b>בעון שלשה דברים גשמים נעצרין</b> (פוסקים)<b>: עבודה זרה וגילוי עריות</b> (בעילות אסורות, מעשי ניאוף) <b>ושפיכות דמים</b> (רצח, הרג בני אדם)<b>. עבודה זרה, דכתיב:</b> – שכתוב (בהבטחת שכר ועונש לעם לפי מעשיו): <b>"פֶּן יִפְתֶּה לְבַבְכֶם</b> וְסַרְתֶּם וַעֲבַדְתֶּם אֱלֹהִים אֲחֵרִים וְהִשְׁתַּחֲוִיתֶם לָהֶם<b>"</b> (דברים יא,טז)<b>, וסמיך ליה:</b> – וסמוּך לו (לפסוק הזה): (לשון בבלי, ובמקבילות: 'מה כתיב בתריה?' - מה כתוב אחריו?) <b>"וְעָצַר אֶת הַשָּׁמַיִם</b> וְלֹא יִהְיֶה מָטָר<b>"</b> (דברים יא,יז) – אם תעבדו עבודה זרה, ה' יעצור את הגשמים. הרי שבעוון עבודה זרה הגשמים נעצרים<b>. גילוי עריות, דכתיב:</b> – שכתוב (בתוכחה לכנסת ישראל): <b>"</b>וַתַּחֲנִיפִי אֶרֶץ בִּזְנוּתַיִךְ וּבְרָעָתֵךְ, <b>וַיִּמָּנְעוּ רְבִבִים וּמַלְקוֹשׁ לוֹא הָיָה</b>, <b>וּמֵצַח אִשָּׁה זוֹנָה הָיָה לָךְ"</b> (ירמיהו ג,ב-ג) – טימאת את הארץ בזנותך, ונענשת בעצירת גשמים. הרי שבעוון גילוי עריות הגשמים נעצרים<b>. שפיכות דמים, שנאמר</b> – בדיני שפיטת הרוצח<b>: "כִּי הַדָּם הוּא יַחֲנִיף אֶת הָאָרֶץ"</b> (במדבר לה,לג) – שפיכת דמים תטמא את הארץ. ויש לדרוש את הכתוב: <b>[כי הדם הוא יחן אף על הארץ]</b> (כך צריך להוסיף כמו בקטע גניזה בקידושין ובמקבילה בתעניות) – הדם יַחֲנֶה את אפו של ה' על הארץ (המילה 'יחניף' נדרשת בדרך נוטריקון (כתיבה בראשי תיבות): 'יחנה אף'), ששפיכות דמים מביאה למה שכתוב: "וְחָרָה אַף ה' בָּכֶם וְעָצַר אֶת הַשָּׁמַיִם וְלֹא יִהְיֶה מָטָר" (דברים יא,יז). הרי שבעוון שפיכות דמים, הגורם השראת כעסו של ה' על הארץ, הגשמים נעצרים<b>. ויש אומרים: אף פוסקי צדקה</b> – שקוצבים וקובעים סכום כסף נדבה לעניים, <b>ברבים</b> – בציבור, בפני קהל, <b>ואינן נותנין, דכתיב:</b> – שכתוב: <b>"נְשִׂיאִים וְרוּחַ וְגֶשֶׁם אָיִן</b>, <b>אִישׁ מִתְהַלֵּל בְּמַתַּת שָׁקֶר"</b> (משלי כה,יד) – המתפאר במתנה שהבטיח לתת ואינו נותן דומה לעננים ולרוח המבשרים גשם והגשם אינו יורד. ויש לדרוש את הכתוב, שאין הגשמים יורדים בגלל איש המתפאר ברבים במתן צדקה שהבטיח לתת ואינו נותן (עד כאן המקבילה בירושלמי תעניות)<b>.</b><br>
<b>בדק דוד בכל דרכיו</b> (צריך לומר כמו במקבילה: '<b>דורו</b>') <b>ולא מצא אחד מהן</b> – לא מצא בני אדם שיש בהם אחד מן הדברים שבעוונם הגשמים נעצרים<b>. התחיל שואל באורים ותומים. הדא הוא</b> (צריך לומר: 'ה<b>י</b>א') <b>דכתיב:</b> – זאת היא שכתוב (זה הוא הדבר שכתוב): <b>"וַיְבַקֵּשׁ דָּוִד אֶת פְּנֵי י'י"</b> (שמואל ב כא,א) – דוד שאל את ה', על ידי האורים והתומים, לסיבת עצירת הגשמים<b>.</b><br>
<b>אמר רבי לעזר</b> (אמורא בדור השני)<b>: כתוב: "בַּקְּשׁוּ אֶת י'י</b>, <b>כָּל עַנְוֵי הָאָרֶץ אֲשֶׁר מִשְׁפָּטוֹ פָּעָלוּ"</b> (צפניה ב,ג) – עִבדו את ה', כל הצדיקים, שעשו את מצוות ה'; ויש לדרוש את הכתוב: <b>[מהו "אשר משפטו פעלו"? - שהוא עושה משפט[ו] ופעלו כאחת]</b> (כך צריך להוסיף כמו במקבילה) – הדרש מסרס "פָּעָלוּ" ל-"פָּעֳלוֹ" (פועלו - שכרו). וכך הוא הדרש של הפסוק: אפילו ענווי הארץ יש להם לפחד, באשר עם השכר הטוב עתידים הם להישפט על חטאיהם. - בבמדבר רבה ח,ד נוסף: "את מוצא, הקב"ה תובע משפטם של גבעונים מן שאול וזוכר פעולתו של שאול לשלם לו שכר טוב" (כמו שדורשים מהכתוב שלהלן)<b>.</b><br>
<b>"וַיֹּאמֶר י'י</b>: <b>אֶל שָׁאוּל וְאֶל בֵּית הַדָּמִים</b>, <b>עַל אֲשֶׁר הֵמִית אֶת הַגִּבְעֹנִים"</b> (שמואל ב כא,א) – ה' השיב על ידי האורים והתומים שהגשמים נעצרו בעוונו של שאול ששפך דמים והמית את הגבעונים<b>.</b> ויש לדרוש את הכתוב בשני עניינים נפרדים: <b>"אֶל שָׁאוּל" - שלא עשיתם עמו חסד</b> – הגשמים נעצרו בגלל שאול, שנהגו בו שלא כראוי, שלא נספד כהלכה (שאין אנו מוצאים את העם בכללו מספידים אותו)<b>, "וְאֶל בֵּית הַדָּמִים</b>, <b>עַל אֲשֶׁר הֵמִית אֶת הַגִּבְעֹנִים"</b> – הגשמים נעצרו בגלל חטאו של שאול כלפי הגבעונים, שהמית אותם (כמבואר בהמשך)<b>.</b>
<b>שלח דוד וקראן</b> – את הגבעונים<b>. אמר להם: מה לכם ולבית שאול?</b> – איזה יחס יש ביניכם ובין בית שאול? <b>אמרו לו: על ידי שהמית ממנו שבעה אנשים</b> – שאול הרג מהם בנוב שבעה אנשים כשהרג את הכוהנים<b>, שני חוטבי עצים ושני שואבי מים וסופר</b> (כותב ספרי תורה; מלמד תינוקות) <b>וחזן</b> (משגיח בבית כנסת) <b>ושמש</b> (בויקרא רבה כב,ו נאמר: "וכי הוא הרגם או דימה להם? אלא על ידי שהחריב את נוב עיר הכוהנים, שהיתה מספקת להם מזונות (שהיו הגבעונים חוטבי עציהם ושואבי מימיהם והתפרנסו על ידם), מעלה עליהם הכתוב כאילו הוא הרגם")<b>.</b>
<b>אמר לון:</b> – אמר להם: <b>ומה תון בעון</b> (צריך לומר: 'בע<b>י</b>ן')<b>?</b> – ומה אתם רוצים (עכשיו לאחר שכבר מת שאול)?
<b>אמרו</b>ן <b>ליה:</b> – אמרו לו: <b>"יֻתַּן לָנוּ שִׁבְעָה אֲנָשִׁים מִבָּנָיו</b>, <b>וְהוֹקַעֲנוּם לַי'י בְּגִבְעַת שָׁאוּל"</b> (שמואל ב כא,ו) – הגבעונים דרשו מדוד שיסגיר בידם שבעה אנשים מצאצאי שאול (כנגד שבעה אנשים שהרג מהם) והם יתלו אותם לשם ה' (הוקעה לה' באה להשיב חרון אף מישראל)<b>.</b>
<b>אמר לון:</b> – אמר להם: <b>ומה הנייה יש לכון אִין אינון מתקטלין?</b> – ומה הנאה (תועלת) יש לכם אם הם (צאצאי שאול) נהרגים? <b>סבו לכון כסף ודהב</b> – קחו לכם כסף וזהב! (שביקש דוד לפייסם בממון. - בבמדבר רבה ח,ד נאמר: "הדא היא דכתיב: "ויאמר דוד אל הגבעונים: מה אעשה לכם ובמה אכפר וברכו את נחלת ה'?" (שמואל ב כא,ג) - אמר להם: ...אִמרו לי: מה תקנה אעשה לכם שאתם מתפייסים, וכמה כסף וזהב אתן לכם כופר נפשכם... כדי שיפסוק הרעב?")<b>.</b>
<b>אמרו</b>ן <b>ליה:</b> – אמרו לו: <b>"אֵין לָנוּ כֶּסֶף וְזָהָב עִם שָׁאוּל וְעִם בֵּיתוֹ"</b> (שמואל ב כא,ד) – אין לנו תביעות של כסף וזהב משאול ומביתו (אין אנו תובעים מהם כופר ממון)<b>.</b>
<b>אמר</b> – דוד בליבו<b>: דילמא</b> (במקבילה נוסף '<b>דאינון</b>') <b>בהתין אילין מן אילין</b> – שמא הם מתביישים אלה מאלה (זה מזה לקחת כסף במקום להרוג את צאצאי שאול)<b>. הוה נסיב כל חד וחד מינון ומפייס ליה קומי נפשיה</b> – היה (דוד) לוקח כל אחד ואחד מהם (מהגבעונים) ומפייס אותו בפני עצמו (והיה אומר לו: מה תועלת יש לך שהם נהרגים? קח לך כסף וזהב!)<b>, והוא לא מקבל עלוי</b> – והוא לא מקבל עליו (שכל אחד מהם סירב לו)<b>. הדא הוא</b> (צריך לומר: 'ה<b>י</b>א') <b>דכתיב:</b> – זאת היא שכתוב (זה הוא הדבר שכתוב): <b>"אֵין לָנוּ כֶּסֶף וְזָהָב"</b> (שמואל ב כא,ד)<b>, "אֵין לי" כתוב</b> – הכתיב הוא "לי" שהוא לשון יחיד, שכל אחד אמר כך בפני עצמו<b>.</b><br>
<b>באותה שעה</b> – שלא התפייסו הגבעונים, <b>אמר דוד: שלש מתנות טובות נתן הקב"ה לישראל: בויישנין ורחמנין וגומלי חסדים. בויישנין, דכתיב:</b> – שכתוב (במעמד הר סיני): <b>"וּבַעֲבוּר תִּהְיֶה יִרְאָתוֹ עַל פְּנֵיכֶם</b> לְבִלְתִּי תֶחֱטָאוּ<b>"</b> (שמות כ,כ) – (משה אמר לעם: ה' הטיל את פחדו עליכם) שתיראו ממנו כדי שלא תחטאו. - במקבילה נוסף: 'זה סימן לבויישן שאינו חוטא, וכל שאין לו בושת פנים - דבר בריא שלא עמדו אבותיו על הר סיני' - אדם שהוא ביישן אינו חוטא, שהבושה מביאה לידי יראת חטא. ולכן יש ללמוד מכאן, שה' נתן לישראל את תכונת הביישנות<b>. רחמנין, דכתיב:</b> – שכתוב (בעניין עיר הנידחת): <b>"וְנָתַן לְךָ רַחֲמִים וְרִחַמְךָ וְהִרְבֶּךָ"</b> (דברים יג,יח) – ה' ירחם עליך וירבה אותך. ויש לדרוש את הפסוק, שה' נתן לישראל את תכונת הרחמנות<b>. גומלי חסדים, דכתיב:</b> – שכתוב (בשכר קיום המצוות): <b>"וְשָׁמַר י'י אֱלֹהֶיךָ לְךָ אֶת הַבְּרִית וְאֶת הַחֶסֶד"</b> (דברים ז,יב) – ה' יקיים את בריתו וטובו. ויש לדרוש את הפסוק, שה' נתן לישראל את תכונת גמילות החסדים<b>. ואֵילּוּ אין בהן אחת מהן</b> – אין בגבעונים אחת מהתכונות האלו, ולכן אינם ראויים להידבק בישראל, <b>וריחקן</b> – דוד, שלא יבואו בקהל, <b>-</b> שנאמר: <b>"וְהַגִּבְעֹנִים לֹא מִבְּנֵי יִשְׂרָאֵל הֵמָּה"</b> (שמואל ב כא,ב)<b>.</b><br>
<b>ואף עזרא</b> – הסופר, <b>בא וריחקן -</b> שנאמר: <b>"וְהַנְּתִינִים יֹשְׁבִים בָּעֹפֶל</b> (<b>וְצִיחָא וְגִשְׁפָּא עַל הַנְּתִינִים</b>)<b>"</b> (נחמיה יא,כא) – הנתינים (צאצאי הגבעונים) ישבו בעופל, מדרום להר הבית (ואינם יושבים עם שאר ישראל, כמפורט שם). ויש לומר שעזרא הושיב את הנתינים במקום זה כדי להרחיקם מישראל<b>. ואף לעתיד</b> (במקבילה נוסף '<b>לבוא</b>') <b>הקב"ה מרחקן, דכתיב:</b> – שכתוב (בחלוקה החדשה של הארץ): <b>"וְהָעֹבֵד הָעִיר</b>, <b>יַעַבְדוּהוּ מִכֹּל שִׁבְטֵי יִשְׂרָאֵל"</b> (יחזקאל מח,יט) – זה שעובד בירושלים יעבדוהו מכל שבטי ישראל, שימציאו לו את פרנסתו. ויש לדרוש את הכתוב על הנתינים שיעבדו בירושלים, שיהיו חוטבי עצים ושואבי מים לבית המקדש. ויש לדרוש את המילים "יַעַבְדוּהוּ מִכֹּל שִׁבְטֵי יִשְׂרָאֵל": <b>- יאבידוהו מכל שבטי ישראל</b> – שגם לעתיד לבוא יהיו אסורים לבוא בקהל ישראל<b>.</b><br><br><small>ב<b>בראשית רבה</b> כ,ה נאמר: אמר רבי לוי: לעתיד לבוא הכול מתרפאים חוץ מנחש וגבעונים. נחש (יישאר בקללתו) - "ונחש עפר לחמו" (ישעיהו סה,כה), גבעונים (יישארו בעבדותם) - "והעובד העיר, יעבדוהו מכל שבטי ישראל" (יחזקאל מח,יט) - יעבידוהו כל שבטי ישראל.</small>
<b>"וַיֹּאמֶר הַמֶּלֶךְ</b>: <b>אֲנִי אֶתֵּן"</b> (שמואל ב כא,ו) – דוד הסכים לתביעתם של הגבעונים והבטיח לתת להם שבעה אנשים מצאצאי שאול<b>. "וַיִּקַּח הַמֶּלֶךְ אֶת שְׁנֵי בְּנֵי רִצְפָּה</b> בַת אַיָּה, אֲשֶׁר יָלְדָה לְשָׁאוּל אֶת אַרְמֹנִי וְאֶת מְפִבֹשֶׁת, וְאֶת חֲמֵשֶׁת בְּנֵי מִיכַל בַּת שָׁאוּל אֲשֶׁר יָלְדָה לְעַדְרִיאֵל בֶּן בַּרְזִלַּי הַמְּחֹלָתִי<b>"</b> (שמואל ב כא,ח) – דוד לקח את שני בני רצפה פילגש שאול ואת חמשת בני מיכל בת שאול<b>.</b>
ומציעים פסוק שממנו מקשים על האמור לפני כן: <b>"וּלְמִיכַל בַּת שָׁאוּל לֹא הָיָה לָהּ יָלֶד</b> עַד יוֹם מוֹתָהּ<b>"</b> (שמואל ב ו,כג) – כעונש על דברי הבוז שאמרה לדוד<b>, ותמר</b> ('ואת אמר') <b>אכן?!</b> – ואתה (הכתוב) אומר כך (שלמיכל היו חמישה בנים)?!
ומתרצים את הקושיה: <b>אמור מעתה</b> (מכאן תוכל להסיק, לְמַד מזה)<b>: בני מירב היו וגידלתם מיכל ונקראו על שמה</b> – הכתוב מדבר לא בבני מיכל אלא בבני מירב אחותה שנישאה לעדריאל (שמואל א יח,יט), וקראם הכתוב על שם מיכל כי גידלה אותם (בכמה מקומות מדגישים חז"ל, שהמגדל חשוב יותר מהמוליד)<b>.</b><br><br><small>ב<b>תוספתא סוטה</b> יא,כ שנו: כתוב אחד אומר: "ואת חמשת בני מיכל", וכתוב אחד אומר: "ולמיכל בת שאול לא היה לה ולד עד יום מותה". כיצד יתקיימו שני פסוקים הללו? אמור מעתה: בניה של מירב היו, ילדה מירב, וגידלה אותם מיכל, ונקראו על שמה.</small><br>
<b>"וַיִּתְּנֵם בְּיַד הַגִּבְעֹנִים</b>, <b>וַיֹּקִיעֻם בָּהָר לִפְנֵי י'י</b>, <b>וַיִּפְּלוּ שְׁבַעְתָּם יָחַד"</b> (שמואל ב כא,ט) – הגבעונים תלו את צאצאי שאול לפני מזבח ה', ולאחר שהומתו נפלו הגוויות של השבעה יחד<b>. "שבעתים" כתיב חסר חד</b> (במקבילה: 'חסר יו'ד'. ונראה שצריך לומר: '"שבעתים" כתיב <b>יתר</b> <b>יו"ד</b>', או שצריך לומר: '<b>"שְׁבַעְתָּם" חסר יו"ד</b>') – בספרי המקרא שלנו כתובה יו"ד יתירה בין התי"ו ובין המי"ם במילה "שבעתים", והשמיטו את היו"ד הזאת מהקרי<b>. זה מפיבושת</b> – בן יהונתן בן שאול, שלא היה בין השבעה שהומתו וניצל, והיו"ד היתירה רומזת לכך<b>, שנתפלל עליו דוד וקלטו המזבח</b> (מילים אלו אין מקומן כאן, וצריך לומר כמו במקבילה ובקטע גניזה במקבילה: '<b>ונתן דוד עיניו בו להצילו מידם, שהיה אדם גדול בתורה</b>')<b>. אמר להן</b> (במקבילה: 'אמר דוד') – לגבעונים<b>: הריני מעבירן</b> – את צאצאי שאול, <b>לפני המזבח, כל</b> (במקבילה נוסף '<b>מי</b>') <b>שהמזבח קולטו</b> (מקבל אותו) <b>הרי הוא שלו</b> (במקבילה: 'שלי') – שהמזבח מציל ממיתה (וכל מי שאין המזבח קולטו, יינתן ביד הגבעונים ויומת)<b>. מפני מפיבושת שהיה גדול בתורה</b> (מילים אלו אין מקומן כאן)<b>, והעבירו לפני המזבח וקלטו</b> (צריך לומר כמו במקבילה: '<b>והעבירן לפני המזבח ונתפלל עליו</b> (דוד על מפיבושת) <b>וקלטו</b> (המזבח)')<b>.</b>
<b>אמר רבי אבין</b> (מגדולי אמוראי ארץ ישראל בדור החמישי)<b>:</b> (במקבילה: 'הדא הוא דכתיב:') <b>"אֶקְרָא לֵאלֹהִים עֶלְיוֹן לָאֵל גֹּמֵר עָלָי"</b> (תהילים נז,ג) – אני קורא לאלוהים העליון, הגומר (המשלים, המקיים) את רצוני ובקשתי, שיעזור לי<b>,</b> ויש לדרוש את המילים שאמר דוד "לָאֵל גֹּמֵר עָלָי": <b>שהסכים הקב"ה עם דוד</b> – שיינצל מפיבושת ולא ייהרג, ולכן קלטו המזבח, שנאמר: "וַיַּחְמֹל הַמֶּלֶךְ עַל מְפִי בֹשֶׁת בֶּן יְהוֹנָתָן בֶּן שָׁאוּל" (שמואל ב כא,ז) (הכתוב הזה בתהילים נדרש בכמה מקומות לא רק כלפי דוד, אלא גם כלפי אחרים, שהקב"ה הסכים עימהם)<b>.</b><br>
רצפה בת איה
<b>"וְהֵמָּה הֻמְתוּ בִּימֵי קָצִיר</b> בָּרִאשֹׁנִים, <b>בִּתְחִלַּת קְצִיר שְׂעֹרִים"</b> (שמואל ב כא,ט) – צאצאי שאול הומתו בימי הקציר הראשונים, שהם ימי התחלת קציר השעורים, בחודש ניסן<b>; "וַתִּקַּח רִצְפָּה בַת אַיָּה אֶת הַשַּׂק וַתַּטֵּהוּ לָהּ אֶל הַצּוּר"</b> (שמואל ב כא,י) – רצפה פילגש שאול המלך פרשה שק על הסלע, ששם נתלו צאצאי שאול ושם נשארו גוויותיהם (כדי שלא ינוחו עליהן עופות וחיות)<b>. מהו</b> – מה פירוש <b>"אֶל הַצּוּר"? - אמר רבי</b> (בקטע גניזה במקבילה: 'רב') <b>הושעיה: שהיתה אומרת: "הַצּוּר תָּמִים פָּעֳלוֹ"</b> (דברים לב,ד) – כל מעשי ה' מושלמים ("הצור" - כינוי לה' החזק ומגן כצור). באמירתה זאת הצדיקה רצפה עליה את הדין (הודתה בצדקת המשפט של ה') של המתת בניה, שכן לא דינו של דוד הוא, אלא דינו של ה'<b>.</b><br>
קידוש השם גדול מחילול השם
<small><b>רבי בא בר זמינא</b> (אמורא ארץ ישראלי בדור הרביעי) אמר <b>בשם רבי</b> (צריך לומר כמו בקטע גניזה במקבילה: 'רב') <b>הושעיה</b> (אמורא בדור השלישי)<b>: גדול הוא קידוש השם מחילול השם</b> – במקרה שיש בו הן חילול השם הן קידוש השם, יש להעדיף את קידוש השם<b>. בקידוש</b> (צריך לומר כמו במקבילה: '<b>בחילול</b>') <b>השם כתוב: "לֹא תָלִין נִבְלָתוֹ</b> עַל הָעֵץ<b>"</b> (דברים כא,כג) – אין מחויב מיתה תלוי אלא עד הלילה, כדי למנוע חילול ה'<b>, ובחילול</b> (צריך לומר כמו במקבילה ובקטע גניזה במקבילה: '<b>ובקידוש</b>') <b>השם כתוב: ויהיו תלויים</b> (במקבילה אין שתי מילים אלו שאינן בכתוב) <b>"</b>מִתְּחִלַּת קָצִיר <b>עַד נִתַּךְ מַיִם עֲלֵיהֶם</b> מִן הַשָּׁמָיִם<b>"</b> (שמואל ב כא,י) – צאצאי שאול היו תלויים מהתחלת קציר השעורים, בחודש ניסן, עד לירידת הגשם הראשון, בחודש מרחשוון, <b>- מלמד</b> – דבר (כתוב) זה מורה, <b>שהיו תלויין מששה עשר בניסן</b> – שהוא היום שהיו מקריבים את העומר של ראשית קציר השעורים, <b>עד שבעה עשר במרחשון</b> – שהוא תחילת זמן ירידת גשמים<b>, והיו עוברין ושבין</b> – מאומות העולם, <b>אומרים: מה חטאו</b> – צאצאי שאול המומתים, <b>שנשתנה</b> (במקבילה: 'שנשתנית') <b>עליהן מידת הדין?</b> – שכתוב בתורה: "לא תלין נבלתו", ואלו תלויים שבעה חודשים; כתוב בתורה שאין דנים שניים ביום אחד, ואלו "שבעתם יחד"; כתוב בתורה: "לא יומתו אבות על בנים", ואלו מתים בעוון אבותם (במדבר רבה ח,ד). <b>והיו אומרים להן: על שפשטו ידיהן</b> (פגעו לרעה) <b>בגירים ארורים</b> – בגבעונים שהתגיירו (ראה יהושע ט,כג, שאמר יהושע לגבעונים: "ארורים אתם" - אנחנו מקללים אתכם על שרימיתם אותנו. - ואולי צריך לומר כמו שהגיה מגיה במסירה שלפנינו במקבילה: 'בגירים <b>ג</b>רורים' - גרים שלא נתקבלו בקהל ישראל, וכן הוא בבבלי)<b>.</b> (במקבילה נוסף '<b>אמרו</b> – העוברים והשבים<b>:</b>') <b>והרי הדברים ק</b>ו<b>ל וחומר:</b> (במקבילה אין מילים אלו) <b>ומה אֵילּוּ</b> – הגבעונים, <b>שלא נתגיירו לשום</b> (לשם) <b>שמים</b> – אלא לטובתם ולתועלתם הפרטית, מתוך פחד, כיוון שידעו שבני ישראל עומדים להשמיד את כל יושבי הארץ, <b>- תבע הקב"ה דמן</b> – העניש את ההורגים אותם<b>, המתגיירין לשום שמים</b> – לקידוש שם ה', <b>- לא כל שכן?!</b> (בתמיהה) – בוודאי ובוודאי שהקב"ה תובע דמם! - כך אמרו העוברים והשבים מאומות העולם, ואמרו עוד (כמו שהוא במקבילה): "אין אלוה כאלוהיכם ואין אומה כאומתכם, ואין לנו להידבק אלא בכם". - במקרה של צאצאי שאול שהיו תלויים במשך שבעה חודשים היו הן חילול השם (בהלנת התלויים) הן קידוש השם (בדבריהם של העוברים והשבים מאומות העולם על הקב"ה), וכיוון שהעדיפו את קידוש השם, הרי שגדול קידוש השם מחילול השם.</small><br>
<b>הרבה גרים נתגיירו באותו היום</b> (במקבילה: 'באותה שעה') – מאומות העולם, בשל קידוש השם שהיה בעונשם של צאצאי שאול<b>, שנאמר</b> – בהכנות לבניין המקדש<b>: "וַיִּסְפֹּר שְׁלֹמֹה כָּל הָאֲנָשִׁים הַגֵּירִים</b> אֲשֶׁר בְּאֶרֶץ יִשְׂרָאֵל אַחֲרֵי הַסְּפָר אֲשֶׁר סְפָרָם דָּוִיד אָבִיו, וַיִּמָּצְאוּ מֵאָה וַחֲמִשִּׁים אֶלֶף וּשְׁלֹשֶׁת אֲלָפִים וְשֵׁשׁ מֵאוֹת. <b>וַיַּעַשׂ מֵהֶם שִׁבְעִים אֶלֶף סַבָּל</b> וּשְׁמֹנִים אֶלֶף חֹצֵב בָּהָר וּשְׁלֹשֶׁת אֲלָפִים וְשֵׁשׁ מֵאוֹת מְנַצְּחִים לְהַעֲבִיד אֶת הָעָם<b>"</b> (דברי הימים ב ב,טז-יז) – שלמה ספר את הגרים בהמשך לספירה שספר אותם דוד, ומינה את הגרים סבלים וחוצבים לבניין המקדש (לפי במדבר רבה ח,ד, מאה וחמישים אלף הסבלים והחוצבים היו גרים, ואילו שלושת אלפים ושש מאות המנצחים היו מישראל)<b>.</b><br><br><small>עד כאן המקבילה בירושלמי קידושין.<br><br>הסוגיה המקבילה הובאה, ככל הנראה, מחמת הדמיון בין סופה ('בחילול השם כתוב: "לא תלין נבלתו", ובקידוש השם כתוב: "מתחילת קציר עד נתך מים עליהם" - מלמד שהיו תלויין מששה עשר בניסן עד שבעה עשר במרחשון') לבין מה שנאמר לפניה ('במגדף כתוב: "לא תלין נבלתו על העץ", ובמחלל כתוב: "ותקח רצפה בת איה את השק ותטהו על הצור מתחילת קציר עד נתך מים עליהם" - מלמד שהיו תלויין מששה עשר בניסן עד שבעה עשר במרחשון') ("לחקר הגופים הזרים האגדיים בירושלמי", "תרביץ" סד, עמוד 244, הערה 37).<br><br>ב<b>בבלי יבמות</b> עח,ב-עט,א אמרו: נתינים - דוד גזר עליהם (שיהיו פסולים לבוא בקהל), שנאמר: "והגבעונים לא מבני ישראל המה" (שמואל ב כא,ב).<br>מאי טעמא גזר עלייהו? דכתיב: "ויהי רעב בימי דוד שלוש שנים שנה אחר שנה" (שמואל ב כא,א). שנה ראשונה (שלא ירדו גשמים) אמר להם (דוד לעם ישראל): שמא עובדי עבודה זרה יש בכם (וחטא זה הוא שגורם עצירת גשמים)? דכתיב: "ועבדתם אלוהים אחרים... ועצר את השמים ולא יהיה מטר" (דברים יא,טז-יז). בדקו ולא מצאו (עובדי עבודה זרה). שנה שנייה אמר להם: שמא עוברי עבירה (זנות) יש בכם? דכתיב: "ויימנעו רביבים ומלקוש לא היה, ומצח אישה זונה היה לך" (ירמיהו ג,ג). בדקו ולא מצאו. שנה שלישית אמר להם: שמא פוסקי צדקה ברבים יש בכם ואינם נותנים? דכתיב: "נשיאים ורוח וגשם אין, איש מתהלל במתת שקר" (משלי כה,יד). בדקו ולא מצאו. אמר: אין הדבר תלוי אלא בי.<br>מיד: "ויבקש דוד את פני ה"' (שמואל ב כא,א). - מאי היא? - אמר ריש לקיש: ששאל באורים ותומים. - מאי משמע? - אמר רבי אלעזר: אתיא (הדבר למד בגזירה שווה) "פני" "פני", כתיב הכא: "ויבקש דוד את פני ה'", וכתיב התם: "ולפני אלעזר הכוהן יעמוד ושאל לו במשפט האורים לפני ה'" (במדבר כז,כא).<br>"ויאמר ה': אל שאול ואל בית הדמים, על אשר המית את הגבעונים" (שמואל ב כא,א). "אל שאול" - שלא נספד כהלכה, "ואל בית הדמים - על אשר המית את הגבעונים". - וכי היכן מצינו בשאול שהמית את הגבעונים? מתוך שהרג נוב עיר הכוהנים, שהיו מספקים להם (הכוהנים לגבעונים) מים ומזון, מעלה עליו הכתוב כאילו הרגם.<br>קא תבע "אל שאול" שלא נספד כהלכה, וקא תבע "על אשר המית את הגבעונים"?! - אין, והא אמר ריש לקיש: מאי דכתיב: "בקשו את ה' כל ענווי ארץ אשר משפטו פעלו" (צפניה ב,ג)? באשר משפטו שם פועלו.<br>אמר דוד: שאול נפקו להו תריסר ירחי שתא ולאו דרכיה למספדיה (לאחר זמן כה רב), נתינים ניקרינהו וניפייסינהו.<br>מיד: "ויקרא המלך לגבעונים ויאמר אליהם:... מה אעשה לכם, ובמה אכפר וברכו את נחלת ה'? ויאמרו לו הגבעונים: "אין לנו כסף וזהב עם שאול ועם ביתו" וגו', "יותן לנו שבעה אנשים מבניו והוקענום לה'" וגו' (שמואל ב כא,ב-ו). - אמר: שלושה סימנים יש באומה זו (בישראל): הרחמנים, והביישנים, וגומלי חסדים. רחמנים, דכתיב: "ונתן לך רחמים ורחמך והרבך" (דברים יג,יח); ביישנים, דכתיב: "בעבור תהיה יראתו על פניכם לבלתי תחטאו" (שמות כ,יז); גומלי חסדים, דכתיב: "למען אשר יצווה את בניו ואת ביתו ושמרו דרך ה' לעשות צדקה ומשפט" (בראשית יח,יט). כל שיש בו שלושה סימנים הללו ראוי להידבק באומה זו (ומי שאין בו סימנים אלה אינו ראוי להידבק בישראל. וכיוון שראה דוד את אכזריותם של הגבעונים, גזר עליהם שלעולם לא יידבקו בישראל).<br>"וייקח המלך את שני בני רצפה בת איה אשר ילדה לשאול את ארמוני ואת מפיבושת, ואת חמשת בני מיכל בת שאול אשר ילדה לעדריאל בן ברזילי המחולתי" (שמואל ב כא,ח). - מאי שנא הני (שלקח אותם ולא מצאצאי שאול האחרים)? - אמר רב הונא: העבירום (את צאצאי שאול) לפני ארון (הברית), כל שארון קולטו (שנדבק לשם ולא יכל לזוז) - למיתה, וכל שאין ארון קולטו - לחיים. - מתיב רב חנא בר קטינא: "ויחמול המלך על מפיבושת בן יהונתן בן שאול" (שמואל ב כא,ז)! (ואם בארון היה הדבר תלוי, מה מקום לחמלת המלך?) - שלא העבירו (לפני הארון). - וכי משוא פנים יש בדבר? (ומדוע לא העבירו?) - אלא שהעבירו וקלטו (הארון), וביקש (דוד) עליו רחמים ופלטו. - ואכתי משוא פנים יש בדבר! - אלא שביקש רחמים שלא יקלטנו הארון. - והא כתיב: "לא יומתו אבות על בנים ובנים לא יומתו על אבות"! (ומדוע הומתו צאצאי שאול בחטאו של שאול?) - אמר רבי חייא בר אבא אמר רבי יוחנן: מוטב שתיעקר אות אחת מן התורה (הכתוב "לא יומתו") ואל יתחלל שם שמים בפרהסיא (על ידי אי המתת צאצאי שאול).<br>"ותיקח רצפה בת איה את השק ותטהו לה אל הצור מתחילת קציר עד ניתך מים עליהם מן השמים, ולא נתנה עוף השמים לנוח עליהם יומם וחית השדה לילה" (שמואל ב כא,י). - והא כתיב: "לא תלין נבלתו על העץ" (דברים כא,כג)! - אמר רבי יוחנן משום רבי שמעון בן יהוצדק: מוטב שתיעקר אות אחת מן התורה (הכתוב "לא תלין") ויתקדש שם שמים בפרהסיא (על ידי תלייתם במשך זמן רב). היו עוברים ושבים (מן הגויים) אומרים: מה טיבם של אלו (התלויים כל אותו זמן)? (אמרו להם:) הללו בני מלכים הם. (אמרו העוברים והשבים:) ומה עשו? (אמרו להם:) פשטו ידיהם בגרים גרורים (גרים שנגררו אחר עם ישראל רק מתוך חשבון). אמרו (העוברים והשבים): אין לך אומה שראויה להידבק בה כזו. ומה בני מלכים (הפוגעים בגרים) כך (עושים להם), בני הדיוטות על אחת כמה וכמה! ומה גרים גרורים כך (נוהגים בהם), ישראל על אחת כמה וכמה!<br>מיד ניתוספו על ישראל מאה וחמישים אלף גרים, שנאמר: "ויספור שלמה כל האנשים הגירים אשר בארץ ישראל... ויימצאו מאה וחמישים אלף", "ויעש מהם שבעים אלף סבל ושמונים אלף חוצב בהר" (דברי הימים ב,טז-יז).<br>ונתינים דוד גזר עליהם? משה גזר עליהם, דכתיב: "מחוטב עציך עד שואב מימיך"! (הרי שגם בימי משה היה מעמד מיוחד של חוטבי עצים ושואבי מים מן הגרים שנוספו בימיו והיו נפרדים מכל ישראל!) - משה גזר לההוא דרא, דוד גזר לכולי דרי. - ואכתי יהושע גזר עלייהו, דכתיב: "וייתנם יהושע ביום ההוא חוטבי עצים ושואבי מים לעדה ולמזבח ה'" (יהושע ט,כז)! - יהושע גזר בזמן שבית המקדש קיים ("למזבח ה'"), דוד גזר בין בזמן שבית המקדש קיים בין בזמן שאין בית המקדש קיים.<br><br>ב<b>מדרש שמואל</b> כח,ה-ז נאמר: "ויהי רעב בימי דוד שלוש שנים שנה אחרי שנה, ויבקש דוד את פני ה'" וגו' (שמואל ב כא,א) - אמר דוד: צאו וראו שמא יש בכם בני אדם שהם עובדים עבודה זרה, שאין השמים נעצרים מלהוריד טל ומטר אלא בעוון בני אדם שהם עובדים עבודה זרה, הדא היא דכתיב: "הישמרו לכם פן יפתה לבבכם" וגו', "וחרה אף ה' בכם ועצר את השמים" וגו' (דברים יא,טז-יז). יצאו וביקשו ולא מצאו. אמר: שמא גילוי עריות ביניכם, דכתיב: "ויימנעו רביבים ומלקוש לא היה, ומצח אישה זונה היה לך" וגו' (ירמיהו ג,ג). יצאו וביקשו ולא מצאו. אמר להם: שמא שפיכות דמים ביניכם, דכתיב: "ולא תחניפו את הארץ" וגו' (במדבר לה,לג). יצאו וביקשו ולא מצאו. אמר להם: שמא נודרים ולא משלמים נדרים, דכתיב: "נשיאים ורוח וגשם אין, איש מתהלל במתת שקר" (משלי כה,יד). יצאו וביקשו ולא מצאו. אמר להם: שמא אין מעשרים מעשרותיהם כתקנם, דכתיב: "הביאו את כל המעשר" וגו' (מלאכי ג,י). יצאו וביקשו ולא מצאו.<br>אמר דוד: מכאן ואילך אין הדבר תלוי אלא בי. אמר לו הקב"ה: מוצל אתה, אינו אלא "אל שאול" (שמואל ב כא,א) - שלא עשיתם חסד עימו, "ואל בית הדמים - על אשר המית את הגבעונים" (שם).<br>באותה שעה אמר דוד: וכי בשביל הגרים הללו עשה הקב"ה לעמו כך?! אמר לו הקב"ה: אם אתה מרחק את הרחוקים, סופך לרחק את הקרובים. צא ולמד מיהושע רבך, שבשעה שאמרו הגבעונים: "עלה אלינו מהרה והושיעה לנו ועוזרנו" וגו' (יהושע י,ו), באותה שעה אמר יהושע: וכי בשביל הגרים הללו אנו מטריחים על הציבור. אמר לו הקב"ה: אם אתה מרחק את הרחוקים, סופך לרחק את הקרובים. צא ולמד מהיכן היא מטעתך, הדא היא דכתיב: "ויולד ליוסף בארץ מצרים אשר ילדה לו אסנת בת פוטיפרע" וגו' (בראשית מו,כ), וכתיב: "למטה אפרים הושע בן נון" (במדבר יג,ח).<br>מיד: "ויאמר דוד אל הגבעונים: מה אעשה" וגו', "יותן לנו שבעה אנשים מבניו" וגו' (שמואל ב כא,ג; ו), "וייקח המלך את שני בני רצפה בת איה" וגו', "וייתנם ביד הגבעונים ויוקיעום" וגו' (שמואל ב כא,ח-ט) - מלמד שהיו תלויים שבעה חודשים, ממוצאי יום טוב הראשון של פסח / מראש חודש ניסן עד יום טוב האחרון של חג.<br>"ותיקח רצפה בת איה את השק ותטהו לה אל הצור" (שמואל ב כא,י) - מהו "אל הצור"? - אמר רב הושעיה: שהיתה אומרת עליהם: "הצור תמים פעלו" וגו' (דברים לב,ד).<br>[רבי אבא בר זמינא] בשם רבי הושעיה: גדול הוא קידוש השם מחילול השם. בחילול השם כתיב: "לא תלין נבלתו על העץ" (דברים כא,כג), ובקידוש השם [כתיב]: "מתחילת קציר עד ניתך מים עליהם מן השמים" (שמואל ב כא,י) - משישה עשר בניסן עד שבעה עשר במרחשוון. והיו אומות העולם רואים אותם ואומרים: תורתם של אלו פלסתר היא. כתוב בתורתם: "לא תלין נבלתו על העץ" (דברים כא,כג), ואלו תלויים שבעה חודשים; כתוב בתורה: אין דנים שניים ביום אחד, ואלו "שבעתם יחד" (שמואל ב כא,ט); כתוב בתורה: "לא יומתו אבות על בנים, ובנים לא יומתו על אבות", ואלו מתים בעוון אבותם. אמרו להם ישראל: אבותיהם של אלו המיתו את אלו. אמרו להם: וכי מה טיבם? אמרו להם: אלו הגרים שנתגיירו בימי יהושע. אמרו להם: וכי בשביל הגרים הגרורים הארורים הללו עשה הקב"ה כך? אמרו: אין אלוה כאלוהיכם, ואין אומה כאומתכם, ואין לנו לידבק אלא באומה זו שאלוהיהם גדול מכל האלוהים, הדא היא דכתיב: "כי גדול ה' מכל האלוהים" (שמות יח,יא).<br>מיד נתגיירו מאומות העולם מאה וחמישים אלף, הדא היא דכתיב: "ויספור שלמה כל האנשים הגירים אשר בארץ ישראל אחרי הספר אשר ספרם דויד אביו, ויימצאו מאה וחמישים אלף", "ויעש מהם שבעים אלף סבל ושמונים אלף חוצב בהר" (דברי הימים ב,טז-יז). - וכל כך למה? להודיע שבחו של מי שאמר והיה העולם, שהוא מקרב את הרחוקים ושמח לרחוקים כקרובים ומקדים שלום לרחוק יותר מן הקרוב, הדא היא דכתיב: "בורא ניב שפתיים, שלום שלום לרחוק ולקרוב" וגו' (ישעיהו נז,יט).<br><b>ירושלמי</b> (העתקת הירושלמי בדפוס הראשון (קושטא) של מדרש שמואל)<b>:</b> שלח דוד וקראם. אמר להם: מה לכם ולבית שאול? אמרון: על שהמית מהם שבעה אנשים, שני חוטבי עצים ושני שואבי מים וחזן וסופר ושמש. "יותן לנו שבעה אנשים מבניו" וגו' (שמואל ב כא,ו). אמר להון: ומה הנייה אית לכון ואינון מתקטלין? (מה הנאה יש לכם מכך שהם נהרגים?) סבו לכון זהב וכסף. והן אמרין: "אין לנו כסף וזהב עם שאול ועם ביתו" (שמואל ב כא,ד). פלגון ונסבון חד חד (הפרידם ולקחם אחד אחד), אמר: דילמא בהתין (מתביישים)...<br>באותה שעה אמר דוד: שלוש מתנות טובות נתן הקב"ה לישראל: רחמנים, בויישנים וגומלי חסדים. רחמנים - כתיב: "ונתן לך רחמים" (דברים יג,יח). בויישנים - "ובעבור תהיה יראתו על פניכם לבלתי תחטאו" (שמות כ,יז), והסימן לביישן שאינו חוטא, וכל שאין לו בושת פנים דבר בריא שלא עמדו אבותיו על הר סיני. וגומלי חסדים - "ושמר ה' אלוהיך לך את הברית ואת החסד" וגו' (דברים ז,יב). ואלו אין בהם אחד מכל אלו. עמד וריחקם - "והגבעונים לא מבני ישראל המה" (שמואל ב כא,ב).<br>אף עזרא ריחקם - "והנתינים יושבים בעופל" (נחמיה יא,כא). אף לעתיד לבוא הקב"ה מרחקם - "והעובד העיר, יעבדוהו" וגו' (יחזקאל מח,יט).</small><br>• • •

Halakhah 8

<strong><big>משנה</big></strong><br><b>אמר רבי מאיר</b> (גדול התנאים בדור הרביעי)<b>: בזמן שאדם מצטער, מה הלשון אומרת?</b> – מהי הלשון השגורה בפיו של אדם בשעת צערו? (הלשון בכתבי היד של משנת הבבלי והירושלמי ודפוסיהם: 'שכינה מה הלשון אומרת?'. ברם גרסתה המקורית של המשנה לא כללה תיבת 'שכינה', ואין היא מצויה בכתבי היד של המשנה ובקטעי גניזה של המשנה) <b>קלעיני מראשי, קלעיני מזרועי</b> – זה ביטוי הצער של האדם (בתיבה 'קלעיני' היו חילופי נוסח כבר בתקופת האמוראים, כמבואר בירושלמי. הגרסה 'קלעיני' מצויה בכתבי היד של המשנה ובקטעי משנה בגניזה, אך קשה לפרנס את הצורה הזו)<b>. אם כך אמר הכתוב: מצטער אני על דמן של</b> ה<b>רשעים</b> – אם, כמו שאומר הכתוב "קללת אלוהים תלוי", הקב"ה מצטער על רשעים חייבי סקילה ("קללת" מתפרש בידי רבי מאיר כלשון צער)<b>, קל וחומר על דמן של</b> ה<b>צדיקים שנשפך</b> – כדרך שהאדם המתייסר אומר 'קלני מראשי, קלני מזרועי', כך הקב"ה כואב את כאבו של הנצלב; ואם בכתוב מדובר בתליית רשעים חייבי מיתה, הרי מכאן קול וחומר כמה גדול כאבו של הקב"ה על דמם של הצדיקים שנשפך בצליבה הרומאית (רבי מאיר דורש את הכתוב "קללת אלוהים תלוי", שאלוהים מצטער אפילו על דמם של הרשעים. - סיום המדרש 'קל וחומר על דמן של הצדיקים שנשפך' הוא תכלית הדרשה ומגמתה. מדרש זה נראה שכוּון כלפי הצליבה הרומאית, שבימי רבי מאיר, בעקבות המרד, הומתו בה צדיקים הרבה ("לתולדות מדרש הכתוב 'קללת אלהים תלוי'", "תרביץ" סט, עמוד 535). - דרשת רבי מאיר סודרה כאן דרך אגב)<b>.</b>
<strong><big>תלמוד</big></strong><br><b>צער התלוי</b><br>במשנה שנינו: <b>"אמר רבי מאיר</b>: בזמן שאדם מצטער, מה הלשון אומרת? קלעיני מראשי, קלעיני מזרועי<b>".</b>
מציעים גרסאות שונות במשנה: <b>אנן תנינן:</b> – אנחנו שָׁנינו (במשנתנו): <b>קליני</b> – קליני מראשי, קליני מזרועי<b>. אית תניי תני:</b> – יש תנא [ש]שונה (בברייתא עלומת שֵׁם המקבילה למשנתנו): <b>קל אני</b> – קל אני מראשי, קל אני מזרועי<b>.</b>
ומציעים הסבר מילוני לגרסאות השונות: <b>מאן דמר:</b> – מי שאומר: <b>קליני - לית הוא אלא קליל</b> – אין הוא אלא קל ("קלִיני" בלמ"ד חרוקה משמעו: קליל אני, ולמ"ד שנייה נבלעה. ופירוש המשנה הוא, שראשי חלש או זרועי חלשה)<b>. מה</b> ('מה' משמשת לעיתים במקום 'מאן' ("אוצר לשונות ירושלמיים", עמוד רמו)) <b>דמר:</b> – [ו]מי שאומר: <b>קל אני - לית הוא אלא נטיל</b> – אין הוא אלא כבד ("קלַני" בלמ"ד פתוחה או "קל אני" משמעו: כבד אני, לפי שהוא מתפרש ככינוי המכוון להֶפכו. ופירוש המשנה הוא, שראשי כבד או זרועי כבדה. - לפי שני הפירושים יש כאן ביטוי לצער ולחולשה הנגרמים מן הראש והזרוע ("לתולדות מדרש הכתוב 'קללת אלהים תלוי'", "תרביץ" סט, עמוד 533 והערה 132)<b>.</b><br><br><small>נראה שהמילה "קלני" מקורה בארמית סורית ומשמעה: עכור (מבולבל, נבוך, שרוי בצער). ופירוש המשנה הוא מעין שני הפירושים בירושלמי, אלא שבירושלמי גזרו את המילה "קלני" על פי העברית. "קלני" הוא דרש של המילה "קללת", והכתוב "קללת אלוהים תלוי" מתפרש לפי דרשה זו שהתלוי חש קללה גדולה (עכירות גדולה, צער גדול). "אלוהים" במשמע 'גדול' יש בכמה מקומות במקרא. כסגנון הפירוש השני בירושלמי 'ראשי כבד וזרועי כבדה' יש בבבלי נידה ט,א ו-סג,ב: "אישה שראשה כבד עליה ואבריה כבדים עליה". נראה שנקטו כאן 'ראשי' ו'זרועי', משום שלפי המשנה בהלכה ד הנתלה נקשר למוט בידיו, ולפי רבי יוסי שם הנתלה ראשו למטה.<br><br>ב<b>בבלי סנהדרין</b> מו,ב אמרו: "אמר רבי מאיר" כו'. - מאי משמע? - אמר אביי: כמאן דאמר: קל לית (קל איני, אין אני קל, כלומר, כבד עליי ראשי). - אמר ליה רבא: האי כבד עליי ראשי מיבעי ליה! - אלא אמר רבא: כמאן דאמר: קליל לי עלמא.<br><br>פירושו של אביי מקביל לפירוש השני בירושלמי, ופירושו של רבא זהה לפירוש הראשון בירושלמי.</small><br>• • •<br><b>הלנת המת</b><br>במשנה שנינו: "ולא זו בלבד, אלא כל המלין את מתו - עובר עליו בלא תעשה".
מציינים: <b>מתניתא דלא</b> – המשנה [היא] שלא <b>כרבי מאיר</b> – המשנה אינה כשיטתו של רבי מאיר<b>, דאמר:</b> – שאומר: <b>אף</b> (נראה שאין לגרוס מילה זו, וכן הגיה ב"קורבן העדה". אף ב"מבואות לספרות התנאים" עמוד 155 הקיף מילה זו בסוגריים) <b>המגדף</b> – המקלל את שם ה' (אפשר שהלשון 'אף המגדף' הוא אשגרה מהמשנה כריתות א,ב), <b>עובר</b> עליו <b>בלא תעשה</b> – אם לן תלוי על העץ כל הלילה עוברים עליו בלא תעשה, כמו ששנינו במשנה הלכה ד: "ואם לן - עוברין בלא תעשה, שנאמר: "לא תלין נבלתו על העץ כי קבור תקברנו ביום ההוא כי קללת אלהים תלוי". כלומר: מפני מה זה תלוי? מפני שקילל את השם, ונמצא שם שמים מתחלל". אבל כל המלין את מתו - אינו עובר עליו בלא תעשה, שלא כדברי סתם המשנה (במקום אחד (כאן) מצאנו את הסגנון 'מתניתא דלא כרבי פלוני, דאמר:', ואחר כך מובאת שיטתו של רבי פלוני, בלי מקור ספרותי לכך. ואומנם אין מקור שכזה מצוי בידינו ("הטרמינולוגיה של הירושלמי", עמוד 467, הערה 638))<b>.</b><br>• • •

Halakhah 9

(המשך דברי המשנה בסוף הלכה ד:) <b>ולא זו בלבד</b> – לא על הלנת התלוי בלבד עובר עליו בלא תעשה<b>, אלא כל המלין את מתו</b> – מי שחייב לטפל בקבורתו, אם הוא מלין אותו בלא קבורה, <b>- עובר עליו בלא תעשה. הלינו לכבודו</b> – של המת<b>,</b> כגון <b>להביא לו ארון ותכריכין - אינו עובר עליו</b> – ומותר לכתחילה להלינו לכבודו<b>.</b>
<b>ולא היו קוברין אותן</b> – את המומתים על ידי בית דין, <b>בקברות אבותיהן, אלא שני קברות היו מותקנין לבית דין</b> – בשביל המומתים על ידיהם<b>, אחד לנסקלין ולנשרפין</b> – שנתחייבו מיתות חמורות, <b>ואחד לנהרגין</b> – בסיף, <b>ולנחנקין</b> – שנתחייבו מיתות קלות<b>.</b><br><br><small><b>קלעיני מראשי, קלעיני מזרועי</b><br>בערבית קל"ע עניינו תלישה, עקירה, קריעה. יש לעיין באפשרות ש'קלעיני' יתפרש כאן: קרעני ועקרני מראשי ומזרועי, המסיבים כאב ("לתולדות מדרש הכתוב 'קללת אלהים תלוי'", "תרביץ" סט, עמוד 534, הערה 137).<br><br>שבירת ראש וידיים של צלם (פסל בצורת אדם) היא דרך של ביטול עבודה זרה (השווה למסופר בשמואל א ה,ד על פסל דגון).<br>בעולם הרומי היתה רווחת פגיעה בדרך דומה בפסל בדמות קיסר שנוא לאחר מותו כדי לבטל את זכרו. הפגיעה הסמלית בפסל נתפסה כהשמדה של הייצוג שלו, והסופרים הרומים אף מייחסים כאב, דם והרג לדמויות המיוצגות בצלמים.<br>נראה כי הלשון 'קלעיני מראשי, קלעיני מזרועי', שמתפרשת כעקירת הראש והזרוע של האדם המומת, מסמלת את ביטול צלמו של האדם לאחר מותו.</small><br>• • •
<strong><big>תלמוד</big></strong><br><b>("ולא זו בלבד" כול'.)</b>
<b>ליקוט עצמות</b><br>במשנה שנינו: "נתאכל הבשר - היו מלקטין את העצמות וקוברין אותן במקום".<br><br><small>כאן התחלת מקבילות בירושלמי פסחים ח,ח ומועד קטן א,ה.</small>
שני שלבים נהגו בקבורה בתקופת המשנה והתלמוד: קבורה ראשונה - הנחת גופת המת בשלמותה לאחר המוות בארון, בין של אבן ובין של עץ, או ללא ארון, בתוך כוך שבמערה; וקבורה שנייה - ליקוט עצמות המת לאחר שנעכל הבשר, והנחתן בגלוסקמא, על פי רוב של אבן, אך לעיתים גם של חרס, בתוך כוך לקבורה הסופית.
פעמים הרבה לא ערכו את הקבורה הראשונה באותו מקום שערכו את הקבורה הסופית, והעבירו את העצמות ממקום למקום, כי בני המשפחה נדדו למקום אחר.
המנהג של קבורה וליקוט עצמות (קבורה כפולה) פשט במאתיים השנים האחרונות לימי הבית השני. בצד המנהג הנפוץ הזה, נהגו גם בקבורה אחת, מנהג שהלך ופשט בימים שלאחר החורבן והשכיח את המנהג של קבורה כפולה.<br>
מציעים ברייתא: <b>תני:</b> – שונה [התנא]: <b>המעביר ארון</b> – שנתונות בו עצמות מת, <b>ממקום למקום</b> – ממקום קבורה אחד למקום קבורה אחר, <b>- אין בו משום ליקוט עצמות</b> – ואינו נוהג אבילות באותו היום<b>.</b>
ומצמצמים את תחולת הקביעה: <b>אמר רבי אחא</b> (אמורא ארץ ישראלי בדור הרביעי)<b>: הדא דתמר</b> – זאת שאתה אומר (דבר זה שאתה אומר, שהמעביר ארון ממקום למקום - אין בו משום ליקוט עצמות), <b>- בארון שייש</b> (במקבילות: 'בארון של אבן') – הדין חל במקרה של ארון של אבן, משום שהקבור בארון של אבן נחשב כקבור בקרקע אפילו כשהוא מעביר את הארון, ולכן אין העברת הארון ממקום למקום נחשבת כקבורה חוזרת, ואין היא כליקוט עצמות<b>, אבל בארון עץ - יש</b> בו <b>משום ליקוט עצמות</b> – ונוהג אבילות באותו היום, משום שהקבור בארון של עץ אינו נחשב כקבור בקרקע כשהוא מעביר את הארון, ולכן העברת הארון ממקום למקום נחשבת כקבורה חוזרת, והיא כליקוט עצמות<b>.</b>
<b>אמר רבי יוסי</b> (מגדולי אמוראי ארץ ישראל בדור הרביעי)<b>:</b> ו<b>אפילו בארון עץ - אין בו משום ליקוט עצמות</b> – ואינו נוהג אבילות באותו היום, שהעברת ארון ממקום למקום אינה נחשבת כקבורה חוזרת, ואין היא כליקוט עצמות (רבי יוסי חלוק על רבי אחא)<b>.</b>
<b>אי זהו ליקוט עצמות?</b> – באיזה אופן המעביר את עצמות המת ממקום קבורה אחד למקום קבורה אחר יש בו משום ליקוט עצמות ונוהג אבילות באותו היום (לדעת רבי יוסי)? <b>[- המעבירן באפיקריסין</b> (בגד תחתון שלובשים על הגוף, שצורתו מרובעת כצורת סדין) <b>ממקום למקום</b> – המעביר את עצמות המת ממקום למקום כשהן נתונות בתוך בגד, שהעברה זו נחשבת כקבורה חוזרת, והיא כליקוט עצמות, ונוהג אבילות באותו היום<b>.</b>
<b>רבי חגיי</b> (אמורא ארץ ישראלי בדור השלישי והרביעי) אמר <b>בשם רבי זעורה</b> (רבי זירא, מגדולי אמוראי ארץ ישראל בדור השלישי)<b>: ליקוט עצמות כשמוען</b> – ליקוט עצמות כמשמען (הכוונה הפשוטה שבמילים כפי שאנו שומעים אותן), ורק המלקט את העצמות לצורך קבורה חוזרת - נוהג אבילות באותו היום, אבל המעביר אותן ממקום למקום כשהן נתונות בתוך ארון או בתוך בגד - אינו נוהג אבילות באותו היום (רבי חגיי בשם רבי זעורה חלוק על רבי אחא ורבי יוסי)<b>.</b>
ומציעים ברייתא המסייעת לאמור לפני כן: <b>ותני כֵן:</b> – ושונה [התנא] כך (כדברי רבי חגיי בשם רבי זעורה): <b>ליקוט עצמות -</b> ה<b>מלקט עצם עצם משיתאכל הבשר</b> – ליקוט עצמות הוא המלקט עצם אחר עצם של המת אחרי שנתאכל (נשחת, כלה) הבשר, כדי לקבור אותן קבורה קבועה. הרי שליקוט עצמות כמשמעו<b>.]</b> (המוסגר הושלם על פי המקבילות)<br>
<b>[</b>ומציעים ברייתא: <b>תני:</b> – שונה [התנא]: <b>אין שמועה לליקוט עצמות</b> – מי ששמע שמועה (ידיעה) שליקטו לו עצמות אביו ואימו, אין דינו של אותו היום ששמע כיום שמועה (יום ששמע שמת לו מת, שהוא חייב להתאבל עליו) ואינו נוהג אבילות באותו היום<b>.]</b> (המוסגר הושלם על פי המקבילות)
ומצמצמים את תחולת הקביעה: <b>אמר רבי חגיי: והוא ששמע למחר</b> – רק אם שמע את השמועה ביום שאחרי היום שליקטו עצמות אביו ואימו (או לאחר זמן), אינו נוהג אבילות באותו היום ששמע<b>, אבל</b> אם שמע <b>בו ביום</b> – אם שמע את השמועה באותו היום שליקטו עצמות אביו ואימו, <b>- יש שמועה לליקוט עצמות</b> – ונוהג אבילות באותו היום ששמע עד הערב<b>.</b><br>
<b>[</b>ושואלים: <b>ויש שיעור לליקוט עצמות?</b> – האם יש מידה לעצמות שמלקט כדי שיהיה נוהג אבילות כשמלקט את העצמות?<b>]</b> (המוסגר הושלם על פי המקבילות)
ומשיבים בהצעת ברייתא: <b>תני</b> (במקבילות: 'תנא') – שנה <b>נִיקוֹמָכֵי</b> (חכם זה בשם יווני נזכר רק כאן ובמקבילות) <b>קומי</b> – לפני <b>רבי זעירא: אין שיעור לליקוט עצמות</b> – ואפילו מלקט עצמות כל שהן נוהג אבילות<b>.</b><br>
ומספרים (מעשה המוסב על מחלוקת רבי אחא ורבי יוסי לעיל): (במקבילות נוסף 'כהדא:' - כמו זאת (כמעשה הזה):) <b>רבי מני</b> (רבי מנא השני, מגדולי אמוראי ארץ ישראל בדור החמישי) <b>הורי</b> – הורה (פסק הלכה) <b>לרבי לא</b> (במקבילות: 'לרבי הלל') <b>דכפרא</b> (פרבר של טבריה) – שהיה כוהן ורצה להעביר ארון של עץ של מת הקרוב לו ממקום למקום, <b>לקרוע ולהתאבל כרבי אחא</b> – בעניין החובה לקרוע את הבגדים ולהתאבל על המת יש להחמיר כרבי אחא, שהמעביר ארון של עץ ממקום למקום יש בו משום ליקוט עצמות, וחייב לקרוע ולהתאבל באותו היום, כדין המלקט עצמות, <b>ולא ליטמות</b> (במקבילות: 'ושלא להיטמאות') <b>כרבי יוסי</b> – בעניין האיסור לכוהן להיטמא למת, מלבד למתים הקרובים לו כשמתעסק בהם לקבור אותם, יש להחמיר כרבי יוסי, שהמעביר ארון של עץ ממקום למקום אין בו משום ליקוט עצמות, ואסור לכוהן להעביר ארון של עץ של מת הקרוב לו ולהיטמא לו, שלא כדין המלקט עצמות, שמותר לכוהן ללקט עצמות של מת הקרוב לו ולהיטמא לו<b>.</b>
<b>(תני: ליקוטי עצמות כשמוען. אי זהו ליקוט עצמות? המלקט עצם עצם משיתאכל הבשר.)</b> (אין לגרוס קטע זה)
ומציעים ברייתא: <b>תני:</b> – שונה [התנא]: <b>ליקוט עצמות אין אומרים עליהן קינים ונהי</b> – כשמלקטים עצמות מת אין אומרים בשעת הקבורה קינים (קינות - שירים המחוברים לכבוד המת ועוסקים בשבחי המת ובגודל האבדון) ונהי (הספד על המת, שמודגשים בו שבחיו והישגיו בימי חייו. דברי ההספד כללו בכי ונהי וקריאות של צער), <b>ולא ברכת אבלים ולא תנחומי אבלים</b> – כמבואר להלן<b>. אֵילוּ הן ברכת אבילים?</b> מה <b>ש</b>הן <b>אומרים בבית הכנסת</b> – ברכה הנאמרת לאחר הקבורה, בסעודות בבית האבל, ואף בבית הכנסת, במעמד של עשרה<b>. אֵילוּ הן תנחומי אבילים?</b> מה <b>שהן אומרים בשורה</b> – ברכה הנאמרת לאחר הקבורה, כשעומדים בשורה ומנחמים את האבלים העוברים לפני השורה<b>.</b><br>
ומציעים ברייתא: <b>תני:</b> – שונה [התנא]: <b>אבל אומרים עליהן דברים</b> – כשמלקטים עצמות מת אומרים דברים לאחר הקבורה, כמבואר להלן<b>.</b>
ושואלים: <b>מה הן</b> – מה פירושם, (במקבילות: 'מהו') <b>דברים?</b>
ומשיבים: <b>רבנ</b>י<b>ן דקיסרין אמרין:</b> – חכמי קיסריה (עיר על חוף ים התיכון) אומרים: <b>קילוסין</b> – דברי שיר שנאמרו לאחר הקבורה בעת התנחומים (קילוס היא מילה שמקורה ביוונית)<b>.</b><br><br><small>מן ההקשר של הברייתא בירושלמי נראה כי ה"דברים" נאמרים לאחר הטקס של ליקוט עצמות. נראה כי "דברים" / "קילוסים" אלה אינם הקילוסים בשבחי המת שנאמרים בשעת הקבורה לפני מיטתו של המת, אלא הם דברי שיר בעניין המוות וצידוק הדין שנאמרו בסיום הקבורה, שכלל גם את ברכת האבלים, תנחומי האבלים ודרשות האפטרה (דרשות שאחריהן פוטרים את הרבים שיילכו לבתיהם) ("'והחי יתן אל לבו': על מנהגי הספד ותנחומים בבבל ובארץ ישראל בתקופת התלמוד", "מחקרים בתלמוד ובמדרש - ספר זיכרון לתרצה ליפשיץ", עמודים 401-403).<br><br>עד כאן המקבילות בירושלמי פסחים ומועד קטן.</small>

Halakhah 10

<strong><big>משנה</big></strong><br><b>נתאכל</b> (נשחת, כלה) <b>הבשר</b> – בשרו של המומת על ידי בית דין, שנקבר בקבר שהיה מותקן לבית דין, <b>- היו מלקטין את העצמות וקוברין אותן במקום</b> – בקברות אבותיו<b>.</b>
<b>והקרובין</b> – של המומת, <b>באין</b> – מיד לאחר שהומת, <b>ושואלין את שלום העדים ואת שלום הדיינין, כלומר</b> – כאילו באו לומר<b>, שאין בלבינו עליכם, שדין אמת דנתם. ולא היו מתאבלין</b> – עליו הקרובים כדיני אבלים<b>, אלא אוננין</b> – מצטערים בסתר<b>, שאין אנינה אלא בלב.</b><br>• • •
<br><br>הסוגיה כאן מקוטעת, ונסתרס בה סדר הברייתות והמאמרים.<br><br>(<b>"נתאכל הבשר" כול'.</b>)<br>כאן התחלת מקבילה נוספת בירושלמי מועד קטן א,ה.
מציעים ברייתא: <b>תני:</b> – שונה [התנא]: <b>בראשונה היו</b> (<b>מלקטין את העצמות ו</b>)<b>קוברין אותן במהמורות</b> (המוסגר אינו במקבילה ואין לגרוס אותו) – בפעם הראשונה שהיו קוברים את המתים, כשהגוף עדיין שלם, לפני שנתאכל (כלה) הבשר, היו קוברים את המתים בבורות החפורים בקרקע או בכוכים החצובים במערת קבורה<b>. נתאכל הבשר</b> – בפעם השנייה שהיו קוברים את המתים, כשנתאכל הבשר ונשארו העצמות, <b>- היו מלקטין אותן</b> (צריך לומר כמו במקבילה: '<b>את העצמות</b>') – של המתים, <b>וקוברין אותן בארזים</b> – היו קוברים את העצמות בארונות מעצי ארזים (קראו את הארונות על שם העץ), שהיו נותנים את העצמות בארונות ומכניסים את הארונות במערת קבורה<b>. אותו היום</b> – שבו היה מלקט עצמות אביו ואימו, היה <b>מתאבל</b> – היה נוהג אבלות כל היום עד הערב<b>, ולמחר היה שמח</b> – לא היה נוהג אבלות<b>, לומר, שיניחוהו</b> (צריך לומר כמו במקבילה: '<b>שנינוחו</b>') <b>אב</b>ו<b>תיו מן הדין</b> – אדם כשהוא מת רוחו אין לה מנוחה, מפני שמעמידים אותו בדין לפני הקב"ה על כל המעשים שהיו בידו, וכשנתאכל הבשר של המת רוחו יש לה מנוחה, מפני שמפסיקים לדון אותו. משום כך, כשנתאכל הבשר והיה מלקט עצמות אבותיו, היה שמח, שנחה רוחם של אבותיו, מפני שאין דנים אותם עוד<b>.</b><br><br><small>עד כאן המקבילה בירושלמי מועד קטן.<br><br>ב<b>תוספתא סנהדרין</b> ט,ח שנו: נתעכל / נתאכל הבשר - שלוחי בית דין מלקטים את העצמות וקוברים אותן בארון / בארזים.</small><br>• • •<br><b>קבורת המומתים על ידי בית דין</b><br>במשנה (הלכה ה) שנינו: "ולא היו קוברין אותן בקברות אבותיהן, אלא שני קברות היו מותקנין לבית דין, אחד לנסקלין ולנשרפין ואחד לנהרגין ולנחנקין".
מציעים ברייתא: <b>ולא עוד</b> (נראה שמילים אלו הן שיבוש וצריך לומר: 'ולא היו קוברין אותן בקברות אבותיהן') <b>אלא היו קוברין אותן</b> – את המומתים על ידי בית דין, <b>בפני עצמן</b> – בשני קברות שהיו מותקנים לבית דין בשביל המומתים על ידיהם<b>, הנסקלין בנשרפין והנהרגין בנחנקין</b> – באחד היו קוברים את הנסקלים עם הנשרפים, שנתחייבו מיתות חמורות, ובאחד היו קוברים את הנהרגים עם הנחנקים, שנתחייבו מיתות קלות, שאין קוברים מי שנתחייבו מיתות חמורות עם מי שנתחייבו מיתות קלות<b>. הוא</b> – דבר זה הוא <b>שדוד אומר: "אַל תֶּאֱסֹף עִם חַטָּאִים נַפְשִׁי"</b> (תהילים כו,ט) – אל תמית אותי עם (כמו) רשעים; ויש ללמוד מהכתוב: <b>- הנסקלין והנשרפין</b> – אין קוברים את הרשעים שנתחייבו סקילה ושריפה עם אבותיהם הצדיקים<b>, "וְעִם אַנְשֵׁי דָמִים חַיָּי"</b> (תהילים כו,ט) – אל תמית אותי עם רשעים שופכי דמים; ויש ללמוד מהכתוב: <b>- הנהרגין והנחנקין</b> – אין קוברים את הרשעים שנתחייבו הרג (כגון שופכי דמים) וחנק עם אבותיהם הצדיקים. וכן יש ללמוד מהכתוב המחלק בין שני מיני רשעים, שאין קוברים מי שנתחייבו מיתות חמורות עם מי שנתחייבו מיתות קלות (בבבלי סנהדרין מז,א למדו את הדין במשנה מכתוב אחר)<b>.</b><br><br><small>ב<b>תוספתא סנהדרין</b> ט,ט שנו: שני קברות היו מותקנים לבית דין, אחד לנסקלים ולנשרפים ואחד לנהרגים ולנחנקים. וכן דוד הוא אומר: "אל תאסוף עם חטאים נפשי" (תהילים כו,ט).</small><br>• • •<br><b>צידוק הדין של הקרובים</b><br>במשנה (הלכה ו) שנינו: "והקרובין באין ושואלין את שלום העדים ואת שלום הדיינין, כלומר, שאין בלבינו עליכם, שדין אמת דנתם".
מספרים: <b>רבי אבהו</b> (אמורא ארץ ישראלי בדור השלישי) <b>מטתיה אונס</b> – הגיעו אונס (קרה לו אסון)<b>, אזל ליה חד מינוק</b> – הלך (מת) לו תינוק (ילד) אחד<b>. עלון</b> – נכנסו <b>רבי יונה ורבי יוסי</b> (גדולי אמוראי ארץ ישראל בדור הרביעי) <b>מי חמי</b> (צריך לומר: '<b>מיחמי</b>') <b>ליה אפין</b> – להראות לו פנים (לנחם את האבל ולהשתתף בצערו. - רבי יונה ורבי יוסי בצעירותם באו לביקור תנחומים אצל רבי אבהו)<b>. מאימתיה עליה</b> (צריך לומר: '<b>עליהון</b>') <b>לא אמרון ליה מילה דאורייא</b> – מאימתו (של רבי אבהו) עליהם (על רבי יונה ורבי יוסי) לא אמרו לו דבר תורה<b>.</b>
<b>אמר לון:</b> – אמר (רבי אבהו) להם (בלשון נימוס): <b>משגחין רבנ</b>י<b>ן מימר מילה דאורייא?</b> – האם משגיחים (מואילים) החכמים (האם אכפת לכם) לומר דבר תורה?
<b>אמרו ליה:</b> – אמרו (רבי יונה ורבי יוסי) לו: <b>אשגח</b> (צריך לומר: '<b>משגח</b>') <b>מרן</b> (צריך להוסיף: '<b>מימר לן</b>' (ב-DJPA ערך 'שגח' עמוד 537 הגיה באופן דומה))<b>?</b> – האם משגיח רבנו (האם אכפת לך) לומר לנו (דבר תורה)?
<b>אמר לון:</b> – אמר (רבי אבהו) להם: <b>מה אם רָשות</b> (שלטון, שררה) <b>של מטן</b> – כינוי לבית דין של בשר ודם שבארץ<b>, שיש בה כזב ושקר וגניבות דעת</b> (אונאה, רמאות) <b>ומשוא פנים</b> (העדפת אדם על אחרים בשל חשיבותו, קרבתו, וכדומה) <b>ומקח שוחד, והיום עודנו ומחר איננו</b> – בשר ודם, <b>- נאמר בה</b> – במשנתנו<b>:</b> "<b>הקרובין באין ושואלין שלום הדיינין והעדים, לומר, שאין בליבינו עליכם כלום, שדין אמת דנתם</b>"<b>; רָשות של מעלן</b> – כינוי לבית דינו של אלוהים שבשמים<b>, שאין בה לא כזב ולא שקר ולא גניבות דעת ולא משוא פנים ולא מקח שוחד, והוא</b> – הקב"ה, <b>חי וקיים לעולם ולעולמי עולמים - על אחת כמה וכמה</b> (בוודאי ובוודאי) <b>שחייבים אנו לקבל עלינו מידת הדין</b> (הנהגת העולם לפי חומר הדין) – ולא להרהר אחרי משפטי ה'. - כך הצדיק רבי אבהו את דינו של הקב"ה על מות בנו<b>. ואומר</b> – הפסוק (בעניין עיר הנידחת)<b>: "וְנָתַן לְךָ רַחֲמִים וְרִחַמְךָ וְהִרְבֶּךָ כַּאֲשֶׁר נִשְׁבַּע לַאֲבֹתֶיךָ"</b> (דברים יג,יח) – (אם תבצע את הדין של עיר הנידחת ותהרוג את תושבי העיר ותשמיד את כל הרכוש בעיר) ה' ירחם עליך וישוב ויטה לך חסד וירבה אותך. - רבי אבהו סיים בפסוק זה מתוך תקווה, שלאחר שקיבל עליו את הדין על מות בנו, יזכה שה' ירחם עליו וירבה אותו<b>.</b><br><br><small>ב<b>תוספתא סנהדרין</b> יד,ג שנו: רבי אליעזר אומר: ...ומה אני מקיים "ונתן לך רחמים" (דברים יג,יח)? שמא יאמרו הדיינים: הרי אנו עושים עיר הנידחת ולמחר יהיו אחיהם וקרוביהם קושרים שנאה בליבם עלינו. אלא כך אמר המקום: הריני נותן אותם (את הדיינים שדנו את עיר הנידחת) לרחמים ומטיל אהבתי בליבם (של קרובי הנהרגים), כלומר, שאין בליבנו עליכם, שדין אמת דנתם.<br><br>אפשר שהפסוק שמובא בסיום דברי רבי אבהו מוסב על משנתנו בעניין היחס לדיינים שצוטטה בדבריו, כדרשתו של רבי אליעזר לפסוק זה בתוספתא.</small><br>• • •

Chapter 7



Halakhah 1

<strong><big>משנה</big></strong><br>המשנה מונה את ארבע מיתות בית דין לפי סדר חומרתן, ונחלקו בזה תנא קמא ורבי שמעון.
<b>ארבע מיתות נמסרו לבית דין</b> – לדון בהן חייבי מיתות<b>: סקילה, שריפה, הרג</b> – בסייף, <b>וחנק</b> – תנא קמא סובר שסקילה חמורה משריפה, ושתיהן חמורות מהרג, ושלושתם חמורים מחנק<b>. רבי שמעון</b> (בן יוחאי, תנא בדור הרביעי) <b>אומר: שריפה, סקילה, חנק והרג</b> – רבי שמעון סובר ששריפה חמורה מסקילה, ושתיהן חמורות מחנק, ושלושתם חמורים מהרג<b>.</b>
<b>זו מצות הנסקלים</b> – מה ששנינו בפרק הקודם (להלן במשניות הבאות יבוארו שאר מיתות בית דין)<b>.</b><br>• • •
<strong><big>תלמוד</big></strong><br><b>סדר ארבע מיתות</b><br>במשנה שנינו: <b>"ארבע מיתות נמסרו לבית דין</b>: סקילה, שריפה, הרג וחנק. רבי שמעון אומר: שריפה, סקילה, חנק והרג<b>".</b>
מביאים ברייתא: <b>ולרָשות</b> (לשלטון) <b>לא ניתן אלא הרג בלבד</b> – לרשות השלטת סמכות להוציא להורג רק בסייף (הכוונה היא למלכות ישראל, שהיתה בעבר או שתהיה בעתיד, המוציאה להורג פושעים ומורדים במלכות)<b>.</b><br><br><small>ב<b>תוספתא סנהדרין</b> ט,י שנו: ארבע מיתות נמסרו לבית דין. הרשות לא ניתן לה אלא סייף בלבד.</small><br>
<b>סקילה מניין?</b> – מאיפה למדים שמיתת סקילה נמסרה לבית דין? <b>-</b> שנאמר (בעונש עבודה זרה): <b>"וּסְקַלְתָּם בָּאֲבָנִים וָמֵתוּ"</b> (דברים יז,ה) – חייבים להרוג את העובדים עבודה זרה בסקילה (הכתוב המובא כאן הוא דוגמה למיתת סקילה. מיתת סקילה נאמרה במפורש בתורה גם במסית ומדיח, בארוסה שזינתה, ובזנות עם נערה מאורסה. בעבירות אחרות נאמרה רגימה באבנים שהיא סקילה)<b>.</b>
<b>שריפה</b> – מאיפה למדים שמיתת שריפה נמסרה לבית דין? <b>- שנאמר</b> – בעונשים של בועלי בעילות אסורות<b>: "בָּאֵשׁ יִשְׂרְפוּ אֹתוֹ וְאֶתְהֶן"</b> (ויקרא כ,יד) – איש שיישא אישה ובתה או אישה ואימה, חייבים להרוג אותו ואותן בשריפה (הכתוב המובא כאן הוא דוגמה למיתת שריפה. מיתת שריפה נאמרה במפורש בתורה גם בבת כוהן שזינתה)<b>.</b>
<b>הרג</b> – מאיפה למדים שמיתת הרג בסייף נמסרה לבית דין? <b>- נאמר כאן</b> – בדיני עונשים על גרימת מוות, <b>נקימה</b> – "וְכִי יַכֶּה אִישׁ אֶת עַבְדּוֹ אוֹ אֶת אֲמָתוֹ בַּשֵּׁבֶט וּמֵת תַּחַת יָדוֹ, נָקֹם יִנָּקֵם" (שמות כא,כ) – ההורג את עבדו (הכנעני) במקל ייענש<b>, ונאמר להלן</b> – בקללות לעם אם לא ישמרו את המצוות<b>: "וְהֵבֵאתִי עֲלֵיכֶם חֶרֶב נֹקֶמֶת נְקַם בְּרִית"</b> (ויקרא כו,כה) – אביא עליכם מלחמה שתיפרע מכם על שהפרתם את הברית שביני לביניכם<b>. מה נקימה האמורה להלן - חרב</b> – מיתה בחרב<b>, אף נקימה האמורה כאן - חרב</b> – יש לפרש בדרך של גזירה שווה את הנקמה שנאמרה בהכאת עבד למוות כעונש מיתה בחרב (בסייף) על ידי בית דין. הרי שדין הורג עבד שווה לדין רוצח בן חורין, ולכן דרשה זו היא מקור למיתת הסייף ברצח בן חורין (מיתה בחרב נאמרה במפורש בתורה גם בעיר הנידחת)<b>.</b>
<b>חנק</b> – מאיפה למדים שמיתת חנק נמסרה לבית דין? <b>- לית משכח ליה</b> – אין אתה מוצא אותו (אין אתה מוצא את החנק (מיתת החנק) מפורש בתורה)<b>.</b>
ומביאים ברייתא: <b>אמרת: כל מיתה האמורה בתורה סתם אין אתה רשאי להחמיר עליה אלא להקל עליה</b> – כשהתורה לא ציינה במפורש את אופן ההמתה בעבירה שדינה מוות (כגון שאמרה: "מות יומת"), יש להמית את הנידון למיתה באופן המקל על סבלו, ומיתת חנק היא הקלה שבמיתות; [<b>דברי רבי יאשיה</b> (תנא בדור הרביעי)<b>. אמר לו רבי יונתן</b> (תנא בדור הרביעי)<b>: לא מפני שהיא</b> – מיתת חנק, <b>קלה</b> – שבמיתות, כדברי רבי יאשיה, <b>אלא שנאמרה סתם, וכל מיתה שנאמרה סתם</b>] (המילים המוסגרות הושלמו על פי הבריייתא המקבילה בירושלמי להלן ז,ג. בברייתא להלן יש בדברי רבי יונתן אשגרה בטעות מדברי רבי יאשיה, ונראה שאף בברייתא כאן היתה אשגרה זו, ובאחת מההעתקות הבאות של הירושלמי חלה כאן השמטה מחמת הדומות) <b>ותלו</b> (צריך לומר: '<b>תלו</b>' - ייחסו, קשרו) <b>אותה בחנק</b> – חכמים קבעו שכל מיתה שנאמרה סתם היא חנק (המונח 'אמרת' בא ממקור תנאי. - רבי יאשיה סובר כחכמים (תנא קמא במשנה), שחנק היא המיתה הקלה שבמיתות. ורבי יונתן סובר כרבי שמעון, שחנק אינה המיתה הקלה שבמיתות)<b>.</b>
<b>רבי שמעון אומר: שריפה חמורה מסקילה, ורבנין מרין:</b> – והחכמים אומרים: <b>סקילה חמורה משריפה</b> – כך דעת תנא קמא במשנה שחלוק על רבי שמעון<b>.</b>
<b>רבי שמעון אומר: חנק חמור מהרג, ורבנין מרין:</b> – והחכמים אומרים: <b>הרג חמור מחנק</b> – כך דעת תנא קמא במשנה שחלוק על רבי שמעון<b>.</b><br>
<b>רבי שמעון דרש</b> (צריך לומר: '<b>אומר</b>')<b>: כל שֵׁם בת כהן בשריפה</b> – לדעת רבי שמעון, נערה ארוסה בת כוהן שזינתה נידונה בשריפה כדין בת כוהן נשואה שזינתה, ואינה נידונה בסקילה כדין נערה ארוסה בת ישראל שזינתה<b>, ורבנין מרין:</b> – והחכמים אומרים: <b>כל שֵׁם ארוסה בסקילה</b> – לדעת החכמים, נערה ארוסה בת כוהן שזינתה נידונה בסקילה כדין נערה ארוסה בת ישראל שזינתה, ואינה נידונה בשריפה כדין בת כוהן נשואה שזינתה (רבי שמעון והחכמים נחלקו בנערה ארוסה בת כוהן שזינתה. בת ישראל ארוסה שאינה נערה שזינתה ובת ישראל נשואה שזינתה נידונות בחנק)<b>.</b><br>
מנמקים את שיטות רבי שמעון והחכמים בעניין נערה ארוסה בת כוהן שזינתה.
<b>רבי שמעון דרש</b> – דורש (קול וחומר)<b>: מה</b> אם <b>בת כהן שהחמירה תורה בארוסה שתהא בשריפה - היקילה בנשואה שתהא בסקילה, בת ישראל שהיקילה תורה בארוסה שתהא בסקילה - אינו דין שנקל עליה בנשואה שתהא בהריגה?!</b> (נראה שצריך לומר: '<b>מה אם בת ישראל שהיקילה התורה בנשואה שתהא בחניקה</b> – בחנק, <b>- החמירה בארוסה שתהא בסקילה, בת כהן שהחמירה התורה בנשואה שתהא בשריפה, אינו דין</b> (כלום אין הסברה ההגיונית מחייבת) <b>שנחמיר עליה בארוסה שתהא בשריפה</b> – לשיטת רבי שמעון ששריפה חמורה מכולן<b>?!</b>' (בתמיהה) – לכן רבי שמעון אומר שכל שם בת כוהן בשריפה.
<b>ורבנין דרשין:</b> – והחכמים דורשים (קול וחומר): <b>מה אם בת ישראל שהחמירה התורה בארוסה שתהא בסקילה - היקילה בנשואה שתהא בשריפה, בת כהן שהיקילה התורה באירוסיה שתהא בשריפה, אינו דין שנקל עליה בנישואיה שתהא בחניקה?!</b> (נראה שצריך לומר: '<b>מה אם בת ישראל שהיקילה התורה בנשואה שתהא בחניקה</b> – בחנק, <b>- החמירה בארוסה שתהא בסקילה, בת כהן שהחמירה התורה בנשואה שתהא בשריפה, אינו דין</b> (כלום אין הסברה ההגיונית מחייבת) <b>שנחמיר עליה בארוסה שתהא בסקילה</b> – לשיטת החכמים שסקילה חמורה משריפה<b>?!</b>' (בתמיהה) – לכן החכמים אומרים שכל שם ארוסה בסקילה.<br><br><small>ב<b>תוספתא סנהדרין</b> יב,ב שנו: נערה ארוסה ובת כוהן שזינתה - בסקילה. ורבי שמעון אומר: בשריפה.<br><br>ב<b>בבלי סנהדרין</b> נ,ב אמרו: מרגלא בפומיה (רגיל היה בפיו) דרבי יוחנן: נערה המאורסה בת כוהן שזינתה - בסקילה. רבי שמעון אומר: בשריפה...<br>מאי קא משמע לן? - לרבנן: נשואה יצאת לשריפה, ולא ארוסה. לרבי שמעון: אחת ארוסה ואחת נשואה יצאו לשריפה. - וטעמא מאי? - משום דלרבנן סקילה חמורה (לכן נערה ארוסה בת כוהן שזינתה נידונה בסקילה כדין נערה ארוסה בת ישראל שזינתה, ואין מקילים עליה לדונה בשריפה), ולרבי שמעון שריפה חמורה (לכן נערה ארוסה בת כוהן שזינתה נידונה בשריפה כדין בת כוהן נשואה שזינתה, ואין מקילים עליה לדונה בסקילה).</small><br>
הסדר של שלושה הקטעים הבאים הפוך מסדרם בנוסח הירושלמי.
מביאים ברייתא: נאמר בבת כוהן שזינתה: <b>"</b>וּבַת אִישׁ כֹּהֵן כִּי תֵחֵל לִזְנוֹת, <b>אֶת אָבִיהָ הִיא מְחַלֶּלֶת</b>, <b>בָּאֵשׁ תִּשָּׂרֵף"</b> (ויקרא כא,ט) – בת כוהן שתחלל את קדושתה על ידי מעשה זנות - היא מחללת את קדושת אביה במעשה זה, ודינה שריפה, <b>- רבי ליעזר</b> (בן הורקנוס, תנא בדור השני) <b>אומר:</b> יש לדרוש את הכתוב "לזנות את אביה... באש תישרף": <b>עם אביה - בשריפה,</b> אבל <b>עם חמיה - בסקילה</b> – דברי רבי אליעזר מפורשים בסמוך<b>.</b><br>
ומפרשים את דברי רבי אליעזר בברייתא: <b>כשהיא אצל אביה, עם אביה - בשריפה, ועם חמיה - בסקילה</b> (נראה שנוסח זה הוא אשגרה בטעות מדברי רבי אליעזר בברייתא, וצריך לומר: '<b>כשהיא אצל אביה - בשריפה, כשהיא אצל חמיה - בסקילה</b>') – בת כוהן, כשהיא עדיין ברשות אביה, שהיא ארוסה, וזינתה - נידונה בשריפה, אבל כשהיא כבר ברשות חמיה, שהיא נשואה, וזינתה - נידונה בסקילה. רבי אליעזר דורש "לזנות את אביה" שזינתה כשהיא עם אביה (בבית אביה), וזה מפני שהיא זו שמחללת את אביה, אבל כשהיא בבית חמיה אינה מחללת את אביה (לפי פירוש זה, שיטת רבי אליעזר אינה לא כרבי שמעון ולא כחכמים)<b>.</b>
ומפרשים עוד את דברי רבי אליעזר בברייתא: <b>רבי אבהו</b> (אמורא ארץ ישראלי בדור השלישי) אמר <b>בשם רבי יוסי בן חנינה</b> (אמורא ארץ ישראלי בדור השני)<b>: כל מיתה שהיא למטה ממיתת אביה</b> – כל מיתה הקלה ממיתת שריפה שבה נידונה בת כוהן שזינתה עם אביה, והיא מיתת חנק שבה נידונה נשואה בת ישראל שזינתה, <b>- בשריפה</b> – נשואה בת כוהן שזינתה נידונה בשריפה, כדינה של מי שזינתה עם אביה. וזהו שרבי אליעזר אומר: "עם אביה - בשריפה"<b>. [כל מיתה שהיא למעלה ממיתת אביה</b> – כל מיתה החמורה ממיתת שריפה שבה נידונה בת כוהן שזינתה עם אביה, והיא מיתת סקילה שבה נידונה ארוסה בת ישראל שזינתה, <b>- בסקילה</b> – ארוסה בת כוהן שזינתה נידונה בסקילה, כדינה של מי שזינתה עם חמיה. וזהו שרבי אליעזר אומר: "עם חמיה - בסקילה" (כך גרסו ב"קורבן העדה" וב"נועם ירושלמי", והוא על פי הסוגיה המקבילה שבבבלי. נראה שהמשפט השני בדברי רבי יוסי בן חנינה נשמט בירושלמי בשל הדמיון למשפט הראשון)<b>.]</b><br>
וממשיכים את הברייתא: <b>היא בשריפה ואין בועלה בשריפה, היא בשריפה ואין זוממיה בשריפה</b> – יש ללמוד מהכתוב "היא... באש תישרף", שרק בת כוהן נשואה שזינתה נידונה בשריפה, אבל הבועל אותה אינו נידון בשריפה, כשאר הבועלים שנידונים במיתת האישה, אלא נידון בחנק, כדין הבא על בת ישראל נשואה, וכן העדים שהעידו עליה ונמצאו זוממים אינם נידונים בשריפה שבה רצו לחייב אותה, אלא נידונים בחנק שבו רצו לחייב את הבועל<b>.</b><br><br><small>כאן התחלת מקבילה בירושלמי סנהדרין יא,ו.</small>
ומביאים ברייתא: <b>כיוצא בהם בשריפה, היא והן בשריפה</b> (נראה שצריך לומר: '<b>כיוצא בה בשריפה, הן בשריפה</b>') – כשהבועל בעילה אסורה נידון בשריפה כמו הנבעלת (כגון הבא על בתו או חמותו), גם העדים הזוממים נידונים בשריפה<b>. כיוצא בהן בסקילה, היא והן בסקילה</b> (נראה שצריך לומר: '<b>כיוצא בה בסקילה, הן בסקילה</b>') – כשהבועל בעילה אסורה נידון בסקילה כמו הנבעלת (כגון הבא על נערה המאורסה), גם העדים הזוממים נידונים בסקילה<b>. כיוצא בהן בחנק, הן בשריפה והוא בחנק</b> (במקבילה: 'כיוצא בהן בחנק, היא והן בחנק'. - נראה שצריך לומר: '<b>כיוצא בה בחנק, הן בחנק</b>') – כשהבועל בעילה אסורה נידון בחנק כמו הנבעלת (כגון הבא על אשת איש), גם העדים הזוממים נידונים בחנק (זו סופה של ברייתא שמובאת בתוספתא, שמוסבת על המשנה להלן יא,ו: "כל הזוממין מקדמין לאותה המיתה, חוץ מזוממי בת כהן ובועלה")<b>.</b><br><br><small>עד כאן המקבילה בירושלמי סנהדרין להלן, וגם שם יש לגרוס כהגהתנו כאן.<br><br>ב<b>ספרא</b> "אמור" פרשה א נאמר: "את אביה היא מחללת" - רבי אליעזר אומר: עם אביה - בשריפה, עם חמיה - בסקילה.<br>"היא... באש תישרף" - היא בשריפה ואין בועלה בשריפה, היא בשריפה ואין זוממיה בשריפה.<br><br>ב<b>תוספתא סנהדרין</b> יד,יז שנו: כל הזוממים והבועלים מקדימים לאותה מיתה, אם לסקילה - סקילה, אם לשריפה - שריפה. במה דברים אמורים? בזמן שהוא כיוצא בהם באותה מיתה, כיוצא בהם בסקילה - הוא והם בסקילה, כיוצא בהם בשריפה - הוא והם בשריפה, כיוצא בהם בחנק - היא בשריפה והם בחנק.<br><br>נראה שצריך לגרוס בתוספתא כהגהתנו בירושלמי: כל הזוממים מקדימים לאותה מיתה (נהרגים באותה מיתה שבה נידונים הבועל והאישה הנבעלת), אם לסקילה - סקילה, אם לשריפה - שריפה, [אם לחנק - לחנק]. במה דברים אמורים? בזמן שהוא (הבועל) כיוצא בה (האישה הנבעלת) באותה מיתה, כיוצא בה בסקילה - הם בסקילה, כיוצא בה בשריפה - הם בשריפה, כיוצא בה בחנק - הם בחנק.<br><br>הלשון בברייתא שבתוספתא "במה דברים אמורים? בזמן שהוא כיוצא בה באותה מיתה" מחייב את הגהתנו בהמשכה בתוספתא ובירושלמי.<br><br>ב<b>בבלי סנהדרין</b> נא,א אמרו: תנו רבנן: ...היא בשריפה ואין בועלה בשריפה. רבי אליעזר אומר: את אביה - בשריפה, ואת חמיה - בסקילה.<br>מאי "את אביה" "ואת חמיה"? - אילימא: "את אביה" - מאביה (שזינתה עם אביה), "ואת חמיה" - מחמיה (שזינתה עם חמיה), מאי איריא בת כוהן? אפילו בת ישראל נמי, בתו (הבא על בתו) - בשריפה, וכלתו (הבא על כלתו) - בסקילה! אלא: "את אביה" - ברשות אביה (כשהיא עדיין ארוסה), "ואת חמיה" - ברשות חמיה (כשהיא כבר נשואה). כמאן? אי כרבנן - הא אמרי: בת כוהן נשואה יוצאת לשריפה, ולא ארוסה! ואי כרבי שמעון - הא אמר: בת כוהן אחת נשואה ואחת ארוסה יוצאת לשריפה! (ושיטת רבי אליעזר שלא כאחד מהם)...<br>שלח רבין משמיה דרבי יוסי ברבי חנינא: כך הוא הצעה של המשנה (הסברה של הברייתא לרבים): לעולם כרבנן, והכי קאמר: כל מיתה שהיא למטה ממיתת אביה (שהיא קלה מהמיתה שהיא נענשת אם זנתה עם אביה, שהיא שריפה), ומאי ניהי? נשואה בת ישראל, דאילו נשואה בת ישראל בחנק - הכא (בבת כוהן היא נידונה) במיתת אביה, בשריפה. וכל שהיא למעלה ממיתת אביה (שהיא חמורה מהמיתה שהיא נענשת אם זנתה עם אביה), ומאי ניהי? ארוסה בת ישראל, דאילו ארוסה בת ישראל בסקילה - הכא (בבת כוהן היא נידונה) במיתת חמיה (במיתה שהיא נענשת אם זנתה עם חמיה), בסקילה.<br><br>הפירוש הראשון של דברי רבי אליעזר בברייתא לפי פירושנו בירושלמי, הוא הפירוש שנדחה בבבלי: 'אלא: "את אביה" - ברשות אביה, "ואת חמיה" - ברשות חמיה. כמאן? אי כרבנן - הא אמרי: נשואה יוצאת לשריפה, ולא ארוסה! ואי כרבי שמעון - הא אמר: אחת נשואה ואחת ארוסה יוצאת לשריפה!'.<br>הפירוש השני של דברי רבי אליעזר בברייתא שאמר רבי אבהו בשם רבי יוסי בן חנינה לפי פירושנו בירושלמי, הוא הפירוש ששלח רבין משמו של רבי יוסי ברבי חנינא בבבלי.</small>
מנמקים את שיטות רבי שמעון והחכמים בעניין מיתות הרג וחנק.
<b>רבי אבהו</b> אמר <b>בשם רבי יוסי בן חנינה: רבנין דרשין:</b> – החכמים דורשים (בתמיהה על שיטת רבי שמעון שחנק חמור מהרג): <b>אנשי עיר הנדחת בכלל עובדי עבודה זרה היו - בסקילה. יָצאו</b> – מן הכלל, <b>לידון בקלה שבמיתות - בשריפה</b> (צריך לומר: '<b>יצאו לידון בקלה</b>') – במיתה קלה יותר מסקילה, שהם נידונים בהריגה בסייף<b>. לא דייך</b> (לא זו בלבד) <b>שאת</b> (שאתה) <b>מוציאה לידון בקלה שבמיתות - בשריפה</b> (צריך לומר: '<b>לא דייך שאי את מוציאן לידון בחניקה</b>')<b>, אלא שאת</b> (שאתה) <b>מוציאן</b> (צריך לומר: '<b>שאת רוצה להוציאן</b>') <b>ל</b>י<b>דון בקלה שבמיתות - בחניקה</b> (צריך לומר: '<b>בהריגה</b>')<b>?!</b> (בתמיהה) – שכן לשיטת רבי שמעון הרג היא הקלה שבמיתות. אלא מכאן שהרג חמור מחנק.
[ו]<b>רבי שמעון דרש</b> – דורש (בתמיהה על שיטת החכמים שהרג חמור מחנק)<b>: נביא השקר</b> – שהסית והדיח לעבוד עבודה זרה, <b>בכלל עובדי עבודה זרה היו - בשריפה</b> (צריך לומר: '<b>היה - בסקילה</b>')<b>. יצאו לידון בקלה שבמיתות - בסקילה</b> (צריך לומר: '<b>יָצא לידון בקלה</b>') – במיתה קלה יותר מסקילה, שהוא נידון בחנק<b>. לא דייך שאת</b> (שאתה) <b>מוציאן לידון בסקילה</b> (צריך לומר: '<b>לא דייך שאי את מוציאו לידון בהריגה</b>')<b>, אלא שאת</b> (שאתה) <b>רוצה להוציאן</b> (צריך לומר: '<b>להוציאו לידון</b>') <b>בקלה שבמיתות - בהריגה</b> (צריך לומר: '<b>בחניקה</b>')<b>?!</b> (בתמיהה) – שכן לשיטת החכמים חנק היא הקלה שבמיתות. אלא מכאן שחנק חמור מהרג (נביא שקר שהסית והדיח לעבוד עבודה זרה, לדעת חכמים דינו בסקילה, ולדעת רבי שמעון דינו בחנק. הסוגיה כאן ולהלן היא שדינו בחנק כרבי שמעון, וראה "נועם ירושלמי").
ומביאים גרסה מוחלפת: <b>רבי שמואל בר סוסרטאי</b> (אמורא ארץ ישראלי בדור השלישי) <b>בשם רבי אבהו מחלף</b> – מחליף (את הדרשות שבין רבי שמעון והחכמים)<b>: רבנין דרשין:</b> – החכמים דורשים (בסיוע לשיטתם שחנק קל מהרג): <b>נביא השקר</b> – שהסית והדיח לעבוד עבודה זרה, <b>בכלל עובדי עבודה זרה היה - בסקילה. יָצא</b> – מן הכלל, <b>לידון בקלה שבמיתות - בשריפה</b> (צריך לומר: '<b>יָצא לידון בקלה</b>') – במיתה קלה יותר מסקילה, שהוא נידון בחנק<b>. לא דייך שאת מוציאו בשריפה אלא</b> (צריך לומר רק: '<b>לא דייך אלא</b>', כמו שהוא להלן בדרשת רבי שמעון. ונכון יותר לומר רק: '<b>דייך</b>') <b>שאת</b> (שאתה) <b>מוציאו</b> – מן הכלל, <b>לידון בקלה שבמיתות - בחניקה</b> (בניחותא) – שכיוון שיצא לידון בקלה, מן הסתם יצא לידון בקלה שבמיתות. מכאן שחנק קל מהרג<b>.</b>
[ו]<b>רבי שמעון דרש</b> – דורש (בסיוע לשיטתו שהרג קל מחנק)<b>: אנשי עיר הנדחת בכלל עובדי עבודה זרה היו - בשריפה</b> (צריך לומר: '<b>בסקילה</b>')<b>. יָצאו לידון בקלה שבמיתות - בסקילה</b> (צריך לומר: '<b>יצאו לידון בקלה</b>') – במיתה קלה יותר מסקילה, שהם נידונים בהריגה בסייף<b>. לא דייך אלא</b> (נכון יותר לומר רק: '<b>דייך</b>') <b>שאת</b> (שאתה) <b>מוציאן לידון בקלה שבמיתות - בהריגה</b> (בניחותא) – שכיוון שיצאו לידון בקלה, מן הסתם יצאו לידון בקלה שבמיתות. מכאן שהרג קל מחנק<b>.</b><br>• • •

Halakhah 2

<strong><big>משנה</big></strong><br>המשנה מתארת את מיתת השריפה.
<b>מצות הנשרפין:</b> – כיצד שריפתם? <b>היו משקעין אותו</b> – את הנידון לשריפה, <b>בזבל עד ארכובותיו</b> (ברכיו) – שלא יתנענע לכאן ולכאן<b>, ונותנין סודרין קשה לתוך הרכה</b> – מטפחת קשה מבפנים ורכה מבחוץ<b>, וכורך על צוארו. זה מושך אצלו וזה מושך אצלו</b> – שני העדים מושכים בקצות הסודרים, זה לכאן וזה לכאן, כדי שיפתח את פיו<b>, עד שהוא פותח את פיו, ומדליק את הפתילה וזורקה לתוך פיו, והיא יורדת לתוך מעיו וחומרת</b> (שורפת) <b>את בני מעיו.</b>
<b>רבי יהודה</b> (בר אלעאי, מגדולי התנאים בדור הרביעי) <b>אומר: אף הוא אם מת בידם</b> – הרי אם מת הנידון לשריפה במשיכת הסודרים<b>, לא היו מקיימין בו מצות שריפה</b> – אלא חנק<b>, אלא פותחין את פיו בצבת שלא בטובתו</b> (בעל כורחו)<b>, ומדליק את הפתילה וזורקה לתוך פיו, והיא יורדת לתוך מעיו וחומרת את בני מעיו.</b>
<b>אמר רבי לעזר בירבי צדוק</b> (הראשון, תנא בדור השני)<b>: מעשה בבת כהן שזינתה</b> – ומיתתה בשריפה<b>, והקיפוה חבילי זמורות</b> (ענפי גפן) <b>ושרפוה</b> – שלא כאופן השריפה שקבעו החכמים<b>. אמרו לו</b> – החכמים לרבי לעזר בירבי צדוק<b>: מפני שלא היה בית דין שבאותה שעה בקי</b> – בהלכה<b>.</b><br>• • •
<strong><big>תלמוד</big></strong><br><b>מצוות הנשרפים</b><br>במשנה שנינו: <b>"מצות הנשרפין</b>: היו משקעין אותו בזבל עד ארכובותיו, ונותנין סודרין קשה לתוך הרכה<b>".</b>
שואלים: <b>ויתן קשה בפני עצמו!</b> – מדוע נותנים סודר קשה לתוך סודר רך וכורכים על צווארו, ואין כורכים סודר קשה בלבד?
ומשיבים: <b>אמר</b> (צריך לומר: '<b>אמרין</b>')<b>:</b> – אומרים: <b>שלא ימות</b> – אם יכרכו סודר קשה בלבד על צווארו, הנידון עלול למות מחנק, ולא תתקיים בו מצוות שריפה<b>, שכֵּן מצינו שבשעה שסתם חזקיהו את מימי גיחון העליון</b> – סתם את מעיין הגיחון שנמצא לרגלי הגבעה שעמדה עליה העיר ירושלים (עיר דויד), כדי שלא יהיו מים מצויים לחיל אשור כשיצור על ירושלים (ראה דברי הימים ב לב,ל)<b>, במנים דקים סתמן</b> – חזקיהו סתם את המעיין בבגדים דקים ורכים, שהם יכולים לעמוד בפני מי המעיין הקשים, מפני שדבר רך יכול לעמוד בפני דבר קשה (ראה שמות רבה א,כא). וכן כאן, סודר רך יכול לעמוד בפני סודר קשה שנותנים לתוכו, ועל ידי כך לא ימות הנידון מחמת הסודר הקשה שבתוך הסודר הרך (על מעשה סתימת הגיחון של חזקיהו ראה ירושלמי לעיל א,ב. לאופן ביצוע הסתימה אין מקבילות בספרות חז"ל. - ב"שערי תורת ארץ ישראל" הגיה: 'במוכין רכים סתמם'. מוך - דבר רך כעין צמר, או צמר גפן, בלויי בגדים וכדומה)<b>.</b><br>• • •
במשנה שנינו: "ומדליק את הפתילה וזורקה לתוך פיו, והיא יורדת לתוך מעיו וחומרת את בני מעיו".
מציעים פרשנות למשנה: <b>רבי קריספא</b> (אמורא ארץ ישראלי בדור השלישי) אמר <b>בשם רבי יוחנן</b> (גדול אמוראי ארץ ישראל בדור השני)<b>: בפתילה של בעץ</b> (בדיל) <b>היא מתניתא</b> – היא המשנה (יש להעמיד את המשנה במקרה של פתילה של בדיל)<b>.</b>
ושואלים: <b>מהו</b> – מה פירוש, <b>בפתילה של בעץ</b> (צריך לומר כמו בקטע גניזה: '<b>מהו בעץ?</b>')<b>?</b>
ומשיבים: <b>רבנין דקיסרין אמרין:</b> – חכמי קיסריה אומרים: <b>אבר וקסטיטריון</b> (בקטע גניזה: 'וקסיסטירון') <b>מעורבין</b> – נתך של עופרת ובדיל (מקור המילה 'קססיטיריון' ביוונית ובלטינית. - הוספת עופרת לבדיל יוצרת תערובת רכה)<b>.</b>
<b>אמר רבי יוסי בירבי בון</b> (מגדולי אמוראי ארץ ישראל בדור החמישי)<b>: אתיא כמאן דמר:</b> – [והמימרה] באה (הולכת) כמי שאומר: <b>מדליק את הפתילה וזורקה לתוך פיו</b> – דברים אלה של המשנה מתאימים לפתילה של בדיל, אבל הדברים הבאים של המשנה "יורדת לתוך מעיו..." אינם מתאימים לפתילה של בדיל, שכן בדיל מותך אינו יורד לתוך המעיים מיד אלא שורף תחילה את חיכו וגרונו<b>. ברם כמאן דמר:</b> – אבל כמי שאומר: <b>יורדת לתוך מיעיו וחומרת את בני מיעיו - בפתילה של נפט היא מתניתא</b> – היא המשנה (דברים אלה של המשנה מתאימים רק לפתילה של נפט, שכן נפט יורד לתוך המעיים מיד)<b>.</b><br><br><small>ב<b>בבלי סנהדרין</b> נב,א אמרו: מאי פתילה? - אמר רב מתנה: פתילה של אבר (עופרת).<br><br>הן הירושלמי הן הבבלי, ולמעשה כך יוצא מן המשנה עצמה, מסכימים שאין מדובר כאן בפתילה רגילה (חוט עשוי פשתים או כל חומר אחר מן הצומח או מן החי). לשתי הדעות הראשונות בירושלמי ולדעתו של רב מתנא בבבלי מדובר בפתילה של מתכת דווקא: בדיל או עופרת.<br>בהקשר זה מדליק ("מדליק את הפתילה") הריהו מתיך, ולא ככל הדליק שעניינו אחר.<br>רק במקום זה, במשנת סנהדרין ובמקומות התלויים בה בספרות חז"ל, מצאנו פתילה של מתכת. אבל סופר כתב יד קאופמן (של המשנה) מוסר כאן גרסה אחרת, ייחודית. בשתי היקרויותיה של התיבה בסנהדרין הוא גורס "מדליק את הבדילה". והיתה זו ידו של הנקדן המתקן ששינתה את הבי"ת לפ"א ואת הדל"ת לתי"ו, אך כדרכו במקומות רבים הוא לא הצליח להעלים מאיתנו את גרסת הסופר הראשון: בדילה - גוש או חתיכה של בדיל.<br>גרסה זו, שנשתמרה בכתב יד קאופמן, נעלמה כנראה כבר בתקופה קדומה מרוב נוסחאות המשנה. שכן שני התלמודים כבר לא ידעוה, וצרכו לפרש שמדובר בפתילה של בדיל או של אבר.<br>מסתבר ששינויים בדרכי ההגייה הם שנתערבו בשינוי פניה של בדילה ל-פתילה.<br>אף הפירוש השלישי בירושלמי (דעתו של רבי יוסי ברבי בון) מדבר על פתילה בלתי רגילה: פתילה של נפט. גם דעה זו מיוסדת על התפישה שבמקום זה לא ייתכן שמדובר בפתילה רגילה של צמר או של פשתן ("מחקרים בלשון חכמים" כרך א, עמודים 197-198).</small><br>• • •
<b>מעשה בבת כוהן שזינתה ושרפוה</b><br>במשנה שנינו: "אמר רבי לעזר בירבי צדוק: מעשה בבת כהן שזינתה, והקיפוה חבילי זמורות ושרפוה. אמרו לו: מפני שלא היה בית דין שבאותה שעה בקי".
<small>כאן התחלת מקבילה בירושלמי סנהדרין א,א.</small>
מציעים ברייתא: <b>תני:</b> – שונה [התנא]: <b>קודם לארבעים שנה עד שלא חרב בית המקדש</b> – ארבעים שנה לפני שחרב בית המקדש השני, <b>ניטלו דיני נפשות מישראל</b> – דיני נפשות בוטלו מישראל בידי הרומאים לפני החורבן (ראה מה שכתבנו בעניין זה במקבילה)<b>. בימי רבי שמעון בן יוחי</b> (תנא בדור הרביעי) <b>ניטלו דיני ממונות מישראל</b> – דיני ממונות בוטלו מישראל בשעת הגזירות של מלכות רומי (אדריינוס קיסר) לאחר מרד בר כוכבא<b>.</b><br>
<b>אמר רבי שמעון בן יוחי: בריך רחמנא דלי נא חכים מידון</b> – ברוך הרחמן (תואר לה') שאין אני יודע לדון (דיני ממונות לפי דין תורה. - מאמר זה עומד בפני עצמו ואינו קשור לביטול דיני ממונות שמזכירה הברייתא. - אפשר שרבי שמעון בן יוחי אמר כך משום שראוי לאדם למנוע עצמו מלהיות דיין. ואפשר שאמר כך משום שלא היה בקי בעסקי ממונות ובדרכי בני אדם. ואפשר שאמר כך משום שלא סמך על סברתו וחשש לדון. ואפשר שאמר כך משום שלא רצה להיבטל מתלמוד תורה. - ראה מה שכתבנו בעניין זה במקבילה)<b>.</b><br><br><small>עד כאן המקבילה בירושלמי סנהדרין לעיל.<br><br>המקבילה הובאה כאן משום הברייתא ששנו בה שניטלו דיני נפשות מישראל ארבעים שנה לפני שחרב בית המקדש השני, ולכן המעשה בבת כהן שזינתה ושרפוה שהעיד עליו רבי לעזר בירבי צדוק אירע לא פחות מארבעים שנה לפני שחרב בית המקדש השני. ואגב ברייתא זו שנזכר בה רבי שמעון בן יוחי בקשר לדיני ממונות הובאה גם המימרה של רבי שמעון בן יוחי שאמר שאינו יודע לדון דיני ממונות לפי דין תורה.</small>
ומביאים ברייתא: (בקטע גניזה נוסף: 'תני:') <b>אמר רבי לעזר בירבי צדוק: תינוק הייתי ורוכב על כתיפו דאבא</b> (בקטע גניזה: 'ורכוב על כתיפי &lt;&gt;')<b>, וראיתי בת כהן שזינת</b> (שזינתה) <b>והקיפוה חבילי זמורות ושרפוה. אמרו לו</b> – החכמים לרבי לעזר בירבי צדוק<b>: תינוק היית</b> – באותה שעה שאתה מעיד עליה<b>, ואין עדות לתינוק</b> – קטן אינו יכול להעיד כשנעשה גדול על מה שראה כשהיה קטן, שמא לא דקדק יפה במה שראה<b>.</b>
ומעירים: <b>כד חמא דא מילתא לא הוה פחות מבן</b> (צריך לומר כמו בקטע גניזה: 'פחית מן') <b>עשר שנין</b> – כאשר ראה (רבי לעזר בירבי צדוק) דבר זה (את המעשה בבת כהן שזינתה, כמסופר בברייתא) לא היה פחות מעשר שנים (שהיה קטן באותה שעה שהעיד עליה, כמו שאמר רבי לעזר בירבי צדוק: "תינוק הייתי...")<b>. כד הוה מהלך עם רבי</b> (רבי יהודה הנשיא, תנא בדור החמישי) <b>לא הוה פחות</b> (צריך לומר כמו בקטע גניזה: 'פחית') <b>מן תלתין שנין</b> – כאשר היה (רבי לעזר בירבי צדוק) מהלך עם רבי (כמסופר בברייתא להלן) לא היה (רבי) פחות משלושים שנים<b>, דלית אורחא דגברא רבא מהלך עם בר נש פחות</b> (צריך לומר: 'פחית') <b>מתלתין שנין</b> – שאין הדרך של אדם גדול (כמו רבי לעזר בירבי צדוק) להלך עם אדם פחות משלושים שנים<b>.</b>
ומציעים ברייתא המסייעת לאמור לפני כן: <b>ותני כֵן:</b> – ושונה [התנא] כך: (הגרסה בקטע גניזה: 'ותמן'. - הלשון קשה ("אוצר לשונות ירושלמיים", עמוד 608, הערה 1436). - אפשר שלפנינו חילוף גרפי פשוט ("הטרמינולוגיה של הירושלמי", עמוד 598, הערה 207). - מעל המילה יש הגהה. כנראה כתוב שם 'ותני כן'. והמילה עצמה סומנה למחיקה ("רשימת תיקונים ב'גנזי הירושלמי'")) <b>אמר רבי: מעשה שהייתי אני בא ורבי אלעזר בירבי צדוק מבית שיריין</b> – מבית שערים (עיר בגליל התחתון), <b>ואכלנו תאנים וענבים עראי</b> (באופן זמני, לא בקביעות) <b>חוץ לסוכה</b> – בחג הסוכות, כמו ששנינו במשנה סוכה ב,ד: "אוכלים ושותים עראי חוץ לסוכה"<b>.</b><br><br><small>רבי אלעזר בירבי צדוק (הראשון, תנא בדור השני) חי עוד כמה עשרות שנים לפני החורבן. הוא רגיל לספר ממה שראה בירושלים לפני החורבן ולאחריו. המעשה בבת כוהן שזינתה שסיפר עליו היה בירושלים (תוספתא סנהדרין ט,יא) לא פחות מארבעים שנה לפני שחרב בית המקדש השני.<br>רבי אלעזר בירבי צדוק (השני, תנא בדור הרביעי והחמישי) היה מקורב לבית הנשיאות והתרועע עם רבי יהודה הנשיא. רבי סיפר שהוא ורבי אלעזר בירבי צדוק (השני) באו אצל רבי יוחנן בן נורי (תנא בדור השלישי) (תוספתא סוכה ב,ב), שגר בבית שערים ואף הוא היה מקורב לבית הנשיאות.<br>הירושלמי כאן הניח שהיה רק תנא אחד בשם רבי אלעזר בירבי צדוק, ולכן העיר לגבי זמנם של שני המעשים הקשורים לרבי אלעזר בירבי צדוק: איך ייתכן שרבי אלעזר בירבי צדוק האריך ימים מכמה עשרות שנים לפני חורבן הבית עד ימי רבי יהודה הנשיא? ("תוספתא כפשוטה", מועד ג, עמודים 850-851) אלא שלמעשה אין מקום כלל להערה זו, שכן המעשה הראשון הוא מרבי אלעזר בירבי צדוק הראשון, והמעשה השני הוא מרבי אלעזר בירבי צדוק השני.<br><br>ב<b>תוספתא סנהדרין</b> ט,יא שנו: אמר רבי אלעזר ברבי צדוק: תינוק הייתי והייתי רכוב על כתיפו של אבא / אחד, וראיתי בת כוהן שזינתה / שזינתה בירושלם והקיפוה חבילי זמורות ושרפוה. אמרו לו: תינוק היית, ואין עדות לתינוק.<br><br>ב<b>תוספתא סוכה</b> ב,ב שנו: אמר רבי: פעם אחת היינו באים אני ורבי לעזר בירבי צדוק אצל רבי יוחנן בן נורי (תנא בדור השלישי) בבית שערים, והיינו אוכלים תאנים וענבים עראי חוץ לסוכה.<br><br>ב<b>בבלי סנהדרין</b> נב,ב אמרו: "אמר רבי אלעזר ברבי צדוק: מעשה בבת כוהן שזינתה" וכו'. - אמר רב יוסף: בית דין של צדוקים הווה (שמקיימים את הכתוב כמשמעו, שמיתת שריפה היא שריפת הגוף כולו).<br>הכי אמר להו והכי אהדרו ליה? והתניא: אמר רבי אלעזר ברבי צדוק: זכור אני כשאני תינוק ומורכב אני על כתיפו של אבא, והביאו בת כוהן שזינתה, והקיפוה חבילי זמורות ושרפוה. אמרו לו: קטן היית, ואין מביאים ראיה מן הקטן! - שני מעשים היו.<br>הי אמר להו ברישא? אילימא הא קמייתא (השנויה במשנה) אמר להו ברישא - אמר להו כשהוא גדול ולא אשגחו ביה (דחוהו באומרם שלא היה בית דין בקי), אמר להו כשהוא קטן ומשגחו ביה?! אלא: הא (השנויה בתוספתא) אמר להו ברישא, ואמרו ליה: קטן היית. אמר להו כשהוא גדול, ואמרו ליה: מפני שלא היה בית דין שבאותה שעה בקי.<br><br>בשני התלמודים התייחסו לשני מעשים הקשורים לרבי אלעזר בירבי צדוק, המעשה האחד כשהיה קטן, והמעשה השני כשהיה גדול. המעשה הראשון שווה בשני התלמודים, אבל המעשה השני שונה בשני התלמודים.<br><br>מעשה שריפת בת כוהן, שאירע כאשר היה רבי אלעזר בן צדוק "תינוק... ורכוב על כתיפו של אבא" (תוספתא סנהדרין ט,יא), אי אפשר לתארכו באופן מדויק, אבל נראה שזמנו כדור לפני החורבן. לכן הסכימו חוקרים רבים שיש לשייכו לימי אגריפס (הראשון, שמלך משנת 37 לספירה הנוצרית עד שנת 44), כי קשה לתארו בימי שלטון הנציבים. מאחר שבית דין זה גרס "באש תישרף" (ויקרא כא,ט) - דברים ככתבם, סבירה ההנחה הרווחת כבר בימי האמוראים, שאותו בית דין היה צדוקי (בבלי סנהדרין נב,ב) ("אגריפס הראשון: מלך יהודה האחרון", עמודים 131-133).<br><br>אחת המחלוקות המפורסמות בין הצדוקים לפרושים היתה דרך ההוצאה להורג בשריפה. הצדוקים הבינו כפשוטו של מקרא - שריפה ממש, והפרושים למדו שריפת נשמה וגוף קיים, שפירושו המעשי הוא שפיכת עופרת רותחת לתוך הפה. ואולי בגלל המחלוקת הזאת שרדו לנו כמה עדויות על בנות כוהנים שזנו. במשנה שרדה עדותו של רבי אלעזר בן צדוק, שהיה בעצמו כוהן, והיה ילד בירושלים לפני החורבן ("הכהנים רגזנים הם: לדמותם של הכהנים באגדה", עמוד 212).</small><br>• • •

Halakhah 3

<strong><big>משנה</big></strong><br>המשנה מתארת את מיתות ההרג והחנק.
<b>מצות הנהרגין:</b> – כיצד הריגתם? <b>היו מתיזין את ראשו</b> – של הנידון להרג, <b>בסייף</b> (בחרב)<b>, כדרך שהמלכות</b> – מלכות רומי, <b>עושה</b> – כאופן הוצאת אדם להורג בנוהג הרומי<b>. רבי יהודה</b> (בר אלעאי, מגדולי התנאים בדור הרביעי) <b>אומר: ניוול</b> (כיעור, גנאי) <b>הוא זה</b> – להמית אותו בהתזת ראשו<b>, אלא מניח את ראשו על הסדן</b> (בול עץ או גוש מתכת המשמש להקיש או לקצץ עליו)<b>, וקוצץ אותו</b> – את ראשו, <b>בקופיץ</b> (סכין גדולה שקוצצים בה בשר ועצמות. מקור המילה ביוונית)<b>. אמרו לו</b> – החכמים לרבי יהודה<b>: אין מיתה מנוולת מזו</b> – יותר מקציצת ראשו בקופיץ, מפני שהיא נראית כקציצת בשר בהמה<b>.</b>
<strong><big>תלמוד</big></strong><br><b>מצוות הנהרגים</b><br>במשנה שנינו: <b>"מצות הנהרגין</b>: היו מתיזין את ראשו בסייף, כדרך שהמלכות עושה. רבי יהודה אומר: ניוול הוא זה, אלא מניח את ראשו על הסדן, וקוצץ אותו בקופיץ. אמרו לו: אין מיתה מנוולת מזו<b>".</b>
מביאים ברייתא: <b>מודה רבי יהודה שאין מיתה מנוולת מזו</b> – ממיתה בקציצת הראש בקופיץ, כמו שאמרו לו החכמים<b>, אלא שאמרה תורה</b> – בפרשת איסורי גילוי עריות<b>: "וּבְחֻקֹּתֵיהֶם לֹא תֵלֵכוּ"</b> (ויקרא יח,ג) – אסור לעשות את המנהגים הקבועים של הגויים. ומכאן שאין להתיז את ראשו של הנידון בסייף כדרך שהמלכות עושה, שהעיקרון שלא ללכת בדרכי הגויים גובר על העיקרון שלא להמית את הנידון במיתה מנוולת<b>.</b><br><br><small>ב<b>תוספתא סנהדרין</b> ט,יא שנו: רבי יהודה אומר: הרי הוא אומר: "ואהבת לרעך כמוך" (ויקרא יט,יח) - ברור לו מיתה יפה. כיצד עושים לו? מניח ראשו על הסדן וקוצץ בקופיץ. - אמרו לו: אין מיתה מנוולת מזו. - אמר להם: ודיי אין מיתה מנוולת מזו, אלא משום שנאמר: "ובחוקותיהם לא תלכו" (ויקרא יח,ג).<br><br>ב<b>בבלי סנהדרין</b> נב,ב אמרו: תניא: אמר להם רבי יהודה לחכמים: אף אני יודע שמיתה מנוולת היא, אבל מה אעשה, שהרי אמרה תורה: "ובחוקותיהם לא תלכו" (ויקרא יח,ג).</small><br>
ומציעים מימרה אמוראית שנשנתה גם כברייתא: <b>אמר רבי יוחנן</b> (גדול אמוראי ארץ ישראל בדור השני) <b>ותני כֵן:</b> – אומר רבי יוחנן ושונה [התנא] כך: נאמר בדיני רוצח: <b>"</b>כָּל מַכֵּה נֶפֶשׁ לְפִי עֵדִים <b>יִרְצַח</b> אֶת <b>הָרֹצֵחַ"</b> (במדבר לה,ל) – רק על פי שני עדים או יותר ימית בית דין את הרוצח במזיד את חברו (רצח בלשון המקרא ובלשון חז"ל הוא מעשה שתוצאתו מוות, ומורה אף על המתה בשוגג ועל המתה בידי גואל הדם או בית דין), <b>- במה שרצח</b> – יש ללמוד מן הכתוב הזה שממיתים את הרוצח בכלי שרצח בו את חברו, ומכאן שהורגים אותו בחרב, שכן הדרך לרצוח בחרב (התנא דרש את המילים "לְפִי עֵדִים יִרְצַח אֶת הָרֹצֵחַ" שכוונתן לומר, שלפי עדותם של העדים המעידים כיצד רצח הרוצח את הנרצח, יירצח (יומת) הוא עצמו. ואפשר שהלימוד "במה שרצח" הוא מהלשון "ירצח את הרוצח" (במקום "יומת הרוצח"), שהקיש את הרוצח לנרצח)<b>. יכול אם הרגו בסייף - יהרגנו בסייף, במקל - יהרגנו במקל</b> – אולי יעלה על דעתך, שרק אם הרוצח הרג בסייף - ימיתו אותו בסייף, אבל אם הרוצח הרג במקל - ימיתו אותו במקל<b>! - נאמר כאן</b> – בדיני עונשים על גרימת מוות, <b>נקימה</b> (שמות כא,כ) – "וְכִי יַכֶּה אִישׁ אֶת עַבְדּוֹ אוֹ אֶת אֲמָתוֹ בַּשֵּׁבֶט וּמֵת תַּחַת יָדוֹ, נָקֹם יִנָּקֵם" (שמות כא,כ) – ההורג את עבדו (הכנעני) במקל ייענש<b>, ונאמר להלן</b> – בקללות לעם אם לא ישמרו את המצוות<b>: "וְהֵבֵאתִי עֲלֵיכֶם חֶרֶב נֹקֶמֶת נְקַם בְּרִית"</b> (ויקרא כו,כה) – אביא עליכם מלחמה שתיפרע מכם על שהפרתם את הברית שביני לביניכם<b>. מה נקימה שנאמר להלן -</b> מיתה <b>בחרב, אף נקימה שנאמר כאן - מיתה בחרב</b> – יש לפרש בדרך של גזירה שווה את הנקמה שנאמרה בהכאת עבד למוות כעונש מיתה בחרב (בסייף) על ידי בית דין. הרי שדין הורג עבד שווה לדין רוצח בן חורין, ולכן דרשה זו היא מקור למיתת הסייף ברצח בן חורין, בין אם הרגו בסייף, בין אם הרגו במקל<b>.</b>
<b>יכול יטלינו מבין האגפיים</b> (בקטע גניזה: 'הגפיים' - הזרועות, הידיים) – אולי יעלה על דעתך, שייטול את דמו של הרוצח מבין זרועותיו עד שימות על ידי הקזת דם, ולא שיתיזו את ראשו (כך פירש ב"מחקרים בספרות התלמוד" עמוד 813, כמו שהוא במכילתא דרבי ישמעאל מסכתא דנזיקין פרשה ד, ראה להלן)<b>! - נאמר כאן</b> – בעניין רוצח במזיד<b>: "וּבִעַרְתָּ הָרָע מִקִּרְבֶּךָ"</b> (צריך לומר: <b>"וּבִעַרְתָּ דַם הַנָּקִי מִיִּשְׂרָאֵל"</b> (דברים יט,יג), וכן הגיה ריצ"ד) – בהמיתכם את הרוצח במזיד תסלקו מעם ישראל את עוון שפיכת הדם של איש זכאי (הנרצח)<b>, ונאמר להלן</b> – בפרשת עגלה ערופה<b>: "וְאַתָּה תְּבַעֵר הַדָּם הַנָּקִי מִקִּרְבֶּךָ"</b> (דברים כא,ט) – בעריפתכם את העגלה תסלקו מתוככם את עוון שפיכת הדם של איש זכאי<b>. הבערה הבערה</b> – בעניין רוצח במזיד נאמר: "<b>וּבִעַרְתָּ</b>" (דברים יט,יג), ובפרשת עגלה ערופה נאמר: "<b>תְּבַעֵר</b>" (דברים כא,ט), כאמור לפני כן<b>, עריפה עריפה</b> – בפרשת עגלה ערופה נאמר: "וְהוֹרִדוּ זִקְנֵי הָעִיר הַהִוא אֶת הָעֶגְלָה אֶל נַחַל אֵיתָן... <b>וְעָרְפוּ</b> שָׁם אֶת הָעֶגְלָה בַּנָּחַל" (דברים כא,ד), ובעניין חטאת העוף נאמר: "וּמָלַק אֶת רֹאשׁוֹ מִמּוּל <b>עָרְפּוֹ</b>" (ויקרא ה,ח). ויש ללמוד בדרך של גזירה שווה, כאמור להלן<b>. מה הבערה</b> (צריך לומר כמו בקטע גניזה: '<b>עריפה</b>') <b>שנאמר להלן</b> – כמו שבחטאת העוף, <b>- מול העורף</b> – יש למלוק (לחתוך) את ראשו של העוף מהצד של העורף (אחורי הצוואר), ולא מהצד הקדמי של הצוואר ("מול" = אצל, בצד של)<b>, אף כאן</b> – כך גם בעגלה ערופה, <b>- מול העורף</b> – יש לערוף את ראשה של העגלה מהצד של העורף<b>. מה עריפה</b> (צריך לומר: '<b>הבערה</b>') <b>שנאמר להלן</b> – כמו שבעגלה ערופה, <b>- התזת הראש</b> – יש להתיז את ראשה של העגלה<b>, אף כאן</b> – כך גם ברוצח במזיד, <b>- התזת הראש</b> – יש להתיז את ראשו של הרוצח (בעגלה ערופה התזת הראש היא בקופיץ ומהצד של העורף, אבל ברוצח במזיד התזת הראש היא בסייף ומהצד הקדמי של הצוואר. ראה בבלי להלן)<b>.</b><br><br><small>ב<b>מכילתא דרבי ישמעאל</b> מסכתא דנזיקין פרשה ז נאמר: "נקום יינקם" (שמות כא,כ) - מיתה. אתה אומר מיתה, או אינו אלא ממון! - היה רבי נתן אומר: נאמר כאן נקימה, ונאמר להלן נקימה: "והבאתי עליכם חרב נוקמת נקם ברית" (ויקרא כו,כה), מה להלן - חרב, אף כאן - חרב.<br>ו<b>שם</b> פרשה ד נאמר: "מַכֵּה אִישׁ וָמֵת מוֹת יוּמָת" - בסייף... עדיין אני אומר: יקיז לו דם משני איברים (משני זרועותיו) וימות! (אפשר שהוא דורש כפילות של "מות יומת") - תלמוד לומר: "ואתה תבער הדם הנקי מקרבך" (דברים כא,ט) - הקיש שופכי דמים לעגלה ערופה. מה עגלה ערופה - בהתזת הראש, אף כל שופכי דמים - בהתזת הראש.<br><br>ב<b>מכילתא דרבי שמעון בר יוחאי</b> כא,יב נאמר: "מַכֵּה אִישׁ וָמֵת מוֹת יוּמָת" - אין אנו יודעים במה תהא מיתתו של זה. תלמוד לומר: "כל מכה נפש לפי עדים ירצח את הרוצח" (במדבר לה,ל) - במה שרצח זה יירצח זה. יכול המיתו בסכין - ימיתנו בסכין, המיתו בקנה - ימיתנו בקרימות של קנה! - נאמר כן הבערה, ונאמר להלן הבערה (דברים כא,ט: "ואתה תבער הדם הנקי"). מה הבערה האמורה להלן - התזת ראש, אף כאן - התזת ראש. - רבי נתן אומר: נאמר כן נקימה (שמות כא,כ: "נקום יינקם"), ונאמר להלן: "והבאתי עליכם חרב נוקמת" (ויקרא כו,כה). מה נקימה האמורה להלן - בסייף, אף כן - בסייף.<br><br>במכילתות למדו התזת הראש בגזירה שווה הבערה הבערה, כמו שהיגהנו בירושלמי.<br>במכילתות למדו הריגה בסייף בגזירה שווה נקימה נקימה, ובירושלמי למדו גם כן בגזירה שווה זו שהריגתו בסייף אף אם הרג שלא בסייף.<br><br>ב<b>בבלי סנהדרין</b> נב,ב אמרו: תניא: "נקום יינקם" (שמות כא,כ) - נקימה זו איני יודע מה היא. כשהוא אומר: "והבאתי עליכם חרב נוקמת נקם ברית" (ויקרא כו,כה) - הווי אומר: נקימה זו חרב.<br>וב<b>בבלי סנהדרין</b> נב,ב ו<b>כתובות</b> לז,ב אמרו: תניא: מניין למומתים בסייף שממיתים אותם (בהתזת הראש) מן הצוואר? שנאמר: "ואתה תבער הדם הנקי מקרבך" (דברים כא,ט) - הוקשו שופכי דמים לעגלה ערופה. מה להלן - מן הצוואר, אף כאן - מן הצוואר.<br>אי מה להלן בקופיץ וממול העורף, אף כאן בקופיץ וממול העורף? - אמר רב נחמן אמר רבה בר אבוה: אמר קרא: "ואהבת לרעך כמוך" - ברור לו מיתה יפה.</small><br>• • •

Halakhah 4

<b>מצות הנחנקין:</b> – כיצד חניקתם? <b>היו משקעין אותו</b> – את הנידון לחנק, <b>בזבל עד ארכובותיו</b> (ברכיו) – שלא יתנענע לכאן ולכאן<b>, ונותנין סודרין קשה לתוך הרכה</b> – מטפחת קשה מבפנים ורכה מבחוץ<b>, וכורך על צוארו, זה מושך אצלו וזה מושך אצלו</b> – שני העדים מושכים בקצות הסודרים, זה לכאן וזה לכאן, וחונקים אותו<b>, עד שנפשו יוצאה.</b><br>• • •
<b>מצוות הנחנקים</b><br>במשנה שנינו: <b>"מצות הנחנקין</b>: היו משקעין אותו בזבל עד ארכובותיו, ונותנין סודרין קשה לתוך הרכה, וכורך על צוארו, זה מושך אצלו וזה מושך אצלו, עד שנפשו יוצאה<b>".</b>
<b>חנק - לית משכח</b> – אין אתה מוצא (אין אתה מוצא את החנק (מיתת החנק) מפורש בתורה, שלא כשאר מיתות בית דין המפורשות בתורה)<b>.</b>
ומביאים ברייתא: <b>אמרת: הרי זו מיתה</b> (צריך לומר כמו במקבילה שבמכילתא: '<b>מידה</b>' - כלל פרשני) <b>בתורה: וכל</b> (צריך לומר כמו במקבילה שבמכילתא: '<b>כל</b>') <b>מיתה שנאמרה בתורה סתם אין את</b> (אתה) <b>רשאי למושכה</b> (לתפוס אותה, להבין אותה) <b>להחמיר עליה אלא להקל עליה</b> – כשהתורה לא ציינה במפורש את אופן ההמתה בעבירה שדינה מוות (כגון שאמרה: "מות יומת"), יש להמית את הנידון למיתה באופן המקל על סבלו, ומיתת חנק היא הקלה שבמיתות<b>; דברי רבי יאשיה</b> (תנא בדור הרביעי)<b>. אמר לו רבי יונתן</b> (תנא בדור הרביעי)<b>: לא מפני שהיא</b> – מיתת חנק, <b>קלה</b> – שבמיתות, כדברי רבי יאשיה, <b>אלא שנאמרה סתם, וכל מיתה שנאמרה סתם</b> (<b>אי</b>ן <b>אתה רשאי להחמיר עליה אלא להקל עליה</b>) (המילים המוסגרות אינן במקבילות שבמדרשי ההלכה ובבבלי, והן אשגרה מדברי רבי יאשיה ואין לגרוס אותן) <b>תלו</b> (ייחסו, קשרו) <b>אותו</b> (צריך לומר כמו בקטע גניזה: 'אות<b>ה</b>') <b>בחנק</b> – חכמים קבעו שכל מיתה שנאמרה סתם היא חנק (המונח 'זו מידה בתורה' מופיע רק במדרשים מדבי רבי ישמעאל. - רבי יאשיה סובר כחכמים (תנא קמא במשנה), שחנק היא המיתה הקלה שבמיתות. ורבי יונתן סובר כרבי שמעון, שחנק אינה המיתה הקלה שבמיתות)<b>.</b><br><br><small>ב<b>מכילתא דרבי ישמעאל</b> מסכתא דנזיקין פרשה ה נאמר: "מות יומת" (שמות כא,טו; כא,טז) - בחנק. אתה אומר בחנק, או אינו אלא באחת מכל המיתות האמורות בתורה? אמרת: זו מידה בתורה: כל מיתה האמורה בתורה סתם אין את רשאי למושכה להחמיר עליה אלא להקל עליה; דברי רבי יאשיה. - רבי יונתן אומר: לא מפני שהיא קלה, אלא שנאמרה סתם, וכל מיתה שנאמרה סתם הרי זו בחנק.<br><br>ב<b>ספרא</b> "קדושים" פרשה י נאמר: "מות יומת" (ויקרא כ,י) - בחנק. אתה אומר בחנק, או אינו אלא באחת מכל מיתות שבתורה? אמרת: צא וראה: כל מיתה הסתומה בתורה אין את רשאי למושכה להחמיר עליה אלא להקל עליה; דברי רבי יאשיה. - רבי יונתן אומר: לא מפני שהיא קלה, אלא מפני שנאמרה סתם, וכל מיתה שנאמרה סתם אינה אלא חנק.<br><br>ב<b>בבלי סנהדרין</b> נב,ב אמרו: תנו רבנן: ..."מות יומת" (ויקרא כ,י) - בחנק. אתה אומר בחנק, או אינו אלא באחת מכל מיתות האמורות בתורה? אמרת: כל מקום שנאמרה מיתה בתורה סתם - אי אתה רשאי למושכה להחמיר עליה אלא להקל עליה; דברי רבי יאשיה. רבי יונתן אומר: לא מפני שהיא קלה, אלא שכל מיתה האמורה בתורה סתם אינה אלא חנק.<br><br>בירושלמי כאן המרה של סגנון תנאי ("'מות יומת' - בחנק. אתה אומר בחנק, או אינו אלא באחת מכל מיתות שבתורה?") בלשון אמוראי ("חנק - לית משכח") ("סוגיות מקבילות ומסורת נוסח הירושלמי", "תרביץ" ס, עמוד 531, הערה 47).</small>
ומביאים ברייתא: <b>אמרת: סדר חנק כך הוא: זה מושך אצלו וזה מושך אצלו</b> – שני העדים מושכים בקצות הסודרים, זה לכאן וזה לכאן, וחונקים אותו<b>.</b>
מציעים סתירה בין מקורות תנאיים: <b>כהנא</b> (רב כהנא השני, אמורא בבלי בדור השני) <b>בעא קומי</b> – שאל (הקשה) לפני <b>רב</b> (אמורא בבלי בדור הראשון, מגדולי האמוראים)<b>: תמן את מר:</b> – שם (משנה זבים ג,ב) אתה אומר: <b>מפשילין בחבלין</b> – זב וטהור קולעים יחד חוטים בודדים לעשות מהם חבל, ואין הטהור נטמא משום היסט הזב<b>. וחכמים אומרים: עד שיהיה זה מושך הילך וזה מושך הילך</b> – הטהור נטמא רק בסוף קליעת החבל, כשזה מושך בחוזקה את החבל לצד אחד וזה לצד אחר (בקליעת חוטים לחבל, אחד אוחז באגודת חוטים מצד אחד וחברו אוחז בה מצידה השני, וכל אחד מסובב את אגודת החוטים לכיוון אחר, וכך נשזר החבל. בהתחלה הקליעה לכיוונים מנוגדים קלה, אך בסוף הקליעה קשה)<b>, וכא את מר:</b> – וכאן (במשנתנו בעניין מיתת חנק) אתה אומר: <b>זה מושך אצלו וזה מושך אצלו?!</b> – מדוע שם שנינו בלשון אחד ("מושך הילך") וכאן שנינו בלשון אחר ("מושך אצלו")?
ומיישבים את הסתירה בין המקורות בהצעת הבחנה בין שני המקרים: <b>אמר ליה:</b> – אמר לו (רב לכהנא): <b>תמן</b> – שם (במשנתנו בעניין מיתת חנק), <b>- זה מלפניו וזה מלאחריו</b> (בקטע גניזה: 'מאחריו') – זה מלפניו של הנידון וזה מאחוריו, וכל אחד מושך את קצה הסודר לכיוונו (של המושך), ולכן שנינו כאן בלשון "זה מושך אצלו וזה מושך אצלו"<b>, ברם הכא</b> – אבל כאן (במשנה זבים בעניין קליעת חבל), <b>- דֵּין מן דֵּין סיטרא ודֵין מן דֵּין סיטרא</b> – זה מהצד הזה וזה מהצד הזה (אחד אוחז באגודת חוטים מצד אחד וחברו אוחז בה מצידה השני, וכל אחד מסובב את אגודת החוטים לכיוון אחר, ולכן שנינו שם בלשון "זה מושך הילך וזה מושך הילך")<b>.</b><br><br><small>נראה שלסתירה וליישובה היו מקבילה בירושלמי זבים (שנראה שנערך אלא שאבד). ביישוב הסתירה (לפי פירושנו) 'תמן' מציין את המקרה המקומי, ולכן הוא מתפרש כמו 'כאן', ואילו 'הכא' מציין את המקרה במקום אחר ומתפרש כ'שם'. אפשר שהדבר נובע מהעתקת יישוב הסתירה כצורתו מזבים לכאן.</small><br>• • •

Halakhah 5

<strong><big>משנה</big></strong><br><b>אֵילּוּ הן הנסקלין: הבא על האם, ועל אשת אב</b> – אף על פי שאינה אימו<b>, ועל הכלה</b> – אשת בנו<b>, והבא על הזכור</b> – על הזכר<b>, ועל הבהמה, והאשה המביאה את הבהמה</b> – עליה<b>, והמגדף</b> – את שם ה'<b>, והעובד עבודה זרה, והנותן מזרעו למולך, ובעל אוב וידעוני, והמחלל את השבת, והמקלל אביו ואמו, והבא על נערה מאורסה, והמסית</b> – את היחיד לעבוד עבודה זרה<b>, והמדיח</b> – את הרבים לעבוד עבודה זרה<b>, והמכשף, ובן סורר ומורה.</b>
<strong><big>תלמוד</big></strong><br><b>הבא על אחותו ועל אחות אביו ועל אחות אימו</b><br>במשנה שנינו: <b>"אֵילּוּ הן הנסקלין</b>: הבא על האם, ועל אשת אב<b>" כול'.</b><br>
הסוגיה הזו נאמרה על המשנה כריתות ג,ז ("שערי תורת ארץ ישראל", "נועם ירושלמי").
<small>ב<b>משנה כריתות</b> ג,ז שנינו: אמר רבי עקיבא: שאלתי את רבן גמליאל ואת רבי יהושע באטליס של אמאוס, שהלכו ליקח בהמה למשתה בנו של רבן גמליאל: הבא על אחותו ועל אחות אביו ועל אחות אימו בהעלם אחד (שלא נודע לו בינתיים שחטא), מהו? חייב אחת על כולן (חטאת אחת על שלוש הנשים, משום שנחשבו כשם אחד, הואיל והאיסור הוא משום אחות), או אחת על כל אחת ואחת? ואמרו לי: לא שמענו, אבל שמענו: הבא על חמש נשיו נידות בהעלם אחד, שהוא חייב על כל אחת ואחת, ורואים אנו שהדברים קול וחומר (אם הבא על חמש נידות שהן שם אחד ממש, חייב על כל אחת ואחת, הבא על אחותו ועל ואחות אביו ועל אחות אימו שהן שלושה שמות, דין הוא שחייב על כל אחת ואחת).<br><br>פשטות לשון המשנה מורה שרבי עקיבא סבר שהבא על חמש נידות בהעלם אחד אינו חייב אלא אחת, הואיל והן שם אחד, אף על פי שהן גופים מחולקים. מעתה גם הבא על חמש אחיותיו אינו חייב אלא אחת. ושאל, האם הבא על אחותו ועל אחות אביו ועל אחות אימו דומה להבא על שלוש אחיותיו שאינו חייב אלא אחת, הואיל והן שם אחד, או שהוא חייב על כל אחת ואחת כמו הבא על עריות של שמות שונים, כגון אחותו ואימו. ורבן גמליאל ורבי יהושע השיבו שגם בבא על חמש נידות שהן שם אחד חייב על כל אחת ואחת, הואיל והגופים מחולקים ("ששה סדרי משנה", סדר קדשים, עמודים 416-417).</small><br>
מעמידים את המשנה בכריתות במקרה מסוים: <b>לכן צריכה</b> – לכך נצרכה [המשנה לומר], <b>בהעלם אחד</b> – המשנה נצרכה ללמד את ההלכה במקרה של העלם אחד (שאלתו של רבי עקיבא היא במקרה שבא בשוגג על אחותו ועל אחות אביו ועל אחות אימו בהעלם אחד, שנעלם ממנו האיסור פעם אחת ולא נודע לו בין ביאה לביאה שחטא)<b>, אבל בשני</b> (נכון יותר לגרוס: 'בשלוש') <b>העלימות</b> – במקרה של כמה העלמות, שנעלם ממנו האיסור כמה פעמים, שנודע לו בין ביאה לביאה שחטא ושוב שכח וחטא, הוא חייב חטאת על כל אחת מן הביאות האסורות, ולא במקרה זה שאל רבי עקיבא את שאלתו<b>, שכֵּן אפילו באשה</b> (בקטע גניזה: 'אשה') <b>אחת</b> – שהיא אחת מכל עריות האמורות בתורה<b>, בא עליה וחזר ובא עליה בהעלם אחד</b> (אין לגרוס שתי מילים אלו ("פני משה", "נועם ירושלמי"), או שיש לגרוס במקומן: 'בשני העלימות' ("קורבן העדה") או 'בהעלימות הרבה' ("שערי תורת ארץ ישראל")) <b>- חייב על כל אחת ואחת</b> – חייב קורבן חטאת על כל אחת מן הביאות האסורות. וכל שכן שהבא על אחותו ועל אחות אביו ועל אחות אימו בשלוש העלמות - חייב על כל אחת ואחת<b>.</b><br><br><small>נראה שהירושלמי נצרך להעמיד את המשנה בהעלם אחד משום שבשאלת רבי עקיבא במשנה שלפני הירושלמי לא נאמר "בהעלם אחד". אומנם בכתבי היד של המשנה ובקטע גניזה של המשנה נאמר "בהעלם אחד", אבל במשנה שבכתבי היד ובדפוסים של הבבלי לא נאמר "בהעלם אחד". אפשר שמילים אלו נכנסו לנוסח המשנה על פי הירושלמי.</small><br>
ומציעים בעיה: <b>רבי שמעון בריה ד-</b> – בנו של <b>רבי הלל בן פזי בעא קומי</b> – שאל לפני <b>רבי הלל בר פזי</b> (אמורא ארץ ישראלי בדור הרביעי)<b>: מתניתא</b> – המשנה (לעיל בכריתות), <b>- באשה אחת שיש לה שמות</b> (לאווים) <b>הרבה</b> – האם יש להעמיד את המשנה, שהוא חייב על כל אחת ואחת (לפי התשובה לשאלתו של רבי עקיבא), במקרה שבא בשוגג על אישה אחת שהיא אסורה מכמה שמות<b>, אבל אם היו נשים הרבה והעלימות</b> (צריך לומר כמו בקטע גניזה: '<b>ב</b>העלמות') <b>הרבה</b> – במקרה שבא בשוגג על כמה נשים, שהן אסורות משם אחד, בכמה העלמות, <b>- בהעלם</b> (צריך לומר כמו בקטע גניזה: '<b>כ</b>העלם') <b>אחד הוא</b> – דינו כמי שבא עליהן בהעלם אחד, שאינו חייב אלא אחת<b>?</b>
<b>אמר ליה:</b> – אמר לו (השיב רבי הלל בן פזי לבנו): <b>לכן צריכה</b> – לכך נצרכה [המשנה לומר], <b>בהעלם אחד</b> (נראה שלשון זה הוא אשגרה מלעיל, וכאן צריך לומר: '<b>בנשים הרבה בהעלמות הרבה</b>', כמו שהוא להלן: 'שלא תאמר: יעשו נשים הרבה בהעלמות הרבה') – המשנה נצרכה ללמד את ההלכה, שבמקרה שבא בשוגג על כמה נשים, שהן אסורות משם אחד, בכמה העלמות, שהוא חייב על כל אחת ואחת<b>.</b> - ומציעים מראה מקום למחלוקת אמוראים: <b>דאיתפלגון</b> – שנחלקו (אמוראים)<b>,</b> הבא בשוגג על אחת מכל עריות האמורות בתורה, <b>הוא בהעלם אחד</b> – שלא נודע לו בין ביאה לביאה שחטא, <b>והיא בחמשה העלימות</b> – שנודע לה בין ביאה לביאה שחטאה ושוב שכחה וחטאה, <b>- רבי יוחנן</b> (גדול אמוראי ארץ ישראל בדור השני) <b>אמר: הוא מביא קרבן אחד</b> – על כל הביאות, משום שהיו בהעלם אחד, <b>והיא מביאה חמשה קרבנות</b> – קורבן על כל ביאה, משום שידיעות החטא מחלקות בין הביאות לחייב קורבן על כל שגגה ושגגה<b>. רבי שמעון בן לקיש</b> (מגדולי אמוראי ארץ ישראל בדור השני) <b>אמר: כשם שאינו מביא [אלא]</b> (נוסף על פי קטע גניזה) <b>קרבן אחד, כך</b> (בקטע גניזה נוסף 'היא') <b>אינה מביאה אלא קרבן אחד.</b> - ומפרטים את החידוש בהעמדת המשנה במקרה המוצע: <b>שלא תאמר: יֵעָשו נשים הרבה והעלימות הרבה - בהעלם</b> (צריך לומר כמו בקטע גניזה: '<b>כ</b>העלם') <b>אחד</b> – המקרה של הבא בשוגג על כמה נשים, שהן אסורות משם אחד, בכמה העלמות, ייחשב כמו המקרה של הבא בשוגג על אחת מכל עריות האמורות בתורה, הוא בהעלם אחד והיא בחמישה העלמות, ו<b>אינו חייב אלא אחת</b> – כדעת רבי יוחנן ורבי שמעון בן לקיש<b>, לפום</b> (בקטע גניזה: 'לפם') <b>כן צרך מימר:</b> – לפיכך צרך לומר: <b>חייב על כל אחת ואחת</b> – הקביעה במשנה, שבמקרה הזה הוא חייב על כל אחת ואחת, נחוצה כדי לשלול את הקביעה המנוגדת לה שאפשר היה לומר, שאינו חייב אלא אחת<b>.</b><br><br><small>נראה שמקורה של הסוגיה הזו בירושלמי כריתות (שנראה שנערך אלא שאבד).<br><br>ב<b>תוספתא כריתות</b> א,יח שנו: הבא על אחת מכל עריות האמורות בתורה, הוא בהעלם אחד והיא בחמישה העלמות - הוא מביא חטאת אחת, והיא מביאה חמש חטאות.<br><br>ב<b>בבלי כריתות</b> טו,א אמרו: "אמר רבי עקיבא: שאלתי...". - היכי דמי? אילימא כדקתני, מאי תיבעי ליה? הרי שמות (לאווים) מוחלקים (שלושה איסורים נפרדים), הרי גופים מוחלקים (שלוש נשים נפרדות, ובמקרה זה פשוט הדבר שחייב על כל אחת ואחת)! אלא הכי קתני: הבא על אחותו שהיא אחות אביו שהיא אחות אימו, מהו? חייב אחת על כולן או חייב על כל אחת ואחת? מי אמרינן: הרי שמות מוחלקים, או דילמא הרי אין גופים מוחלקים?<br>"ואמרו לי: לא שמענו, אבל שמענו: הבא על חמש נשיו נידות בבת אחת (בהעלם אחד) שחייב על כל אחת ואחת משום נידה, ורואים אנו שהדברים קול וחומר". - ומאי קול וחומר? - ומה הבא על חמש נשיו נידות בבת אחת שהן שם אחד - חייב על כל אחת ואחת, אחותו שהיא אחות אביו שהיא אחות אימו שהן שלושה שמות - אינו דין שיהא חייב על כל אחת ואחת?! - איכא למיפרך: מה לחמש נשיו נידות שהן גופים מוחלקים! - אלא אמר קרא: "ערוות אחותו גילה" - לחייב (כריתות וחטאות נפרדים) על אחותו שהיא אחות אביו שהיא אחות אימו.<br>אמר רב אדא בר אהבה: משכחת לה ברשיעא בר רשיעא...<br>תנו רבנן: בא עליה (על אחת מכל עריות האמורות בתורה) וחזר ובא עליה (בהעלם אחד) - חייב על כל אחת ואחת; דברי רבי אליעזר. וחכמים אומרים: אינו חייב אלא אחת. ומודים חכמים לרבי אליעזר, בבא על חמש נשיו נידות בבת אחת - שהוא חייב על כל אחת ואחת<b>,</b> הואיל והוא גרם להן (לכל אחת מהן להביא חטאת על שגגתה).<br>אמר ליה רבא לרב נחמן: ומי אמרינן: הואיל והוא גרם להן? והתניא: הבא על אחת מכל עריות האמורות בתורה, הוא בהעלם אחד והיא בחמישה העלמות (שבכל פעם נודע לה האיסור וחזרה ושכחה) - הוא אינו חייב אלא אחת, והיא חייבת על כל אחת ואחת! אלא אימא: הואיל וגופים מוחלקים.<br><br>בבבלי כריתות הקשו, למה היה רבי עקיבא צריך לשאול דבר פשוט, הרי הגופים שעבר בהם החוטא מוחלקים, שהרי היו כאן שלוש נשים, וכן השמות (הלאווים) מוחלקים. ותירצו שמדובר כאן באישה אחת, שהיא אחותו ואחות אביו ואחות אימו, ואפשר כן ברשע בן רשע.<br>גישת הירושלמי לעניין גופים מוחלקים שונה מגישת הבבלי. לפי הירושלמי שבת ז,א, התקיימה מחלוקת בין רבי אליעזר וחכמים בגופים מוחלקים. רבי אליעזר מחייב על כל אחד ואחד, וחכמים סוברים שאינו מביא אלא חטאת אחת, אם עבר עבירה כמה פעמים בהעלם אחד, אף בגופים מוחלקים. רק בעריות מביא חטאת על כל אחת ואחת מפני שכל אחת מהן חייבת חטאת גם כן.<br>כנראה קיבל רבי עקיבא תשובה זו מרבן גמליאל ורבי יהושע. ברם בדיונו עם רבן גמליאל ורבי יהושע עדיין לא הכיר רבי עקיבא גישה זו, שיש הבדל בין לאווים של עריות לשאר לאווים, והוא סבר אז שאם בא על חמש נשים נידות בהעלם אחד אינו חייב אלא אחת, ולכן יש לדון שאם בא על שלוש אחיותיו בהעלם אחד גם כן אינו חייב אלא חטאת אחת.<br>לפי האמור משמע, שבארץ ישראל פירשו את משנת כריתות כפשוטה, ולא הוצרכו לידחק שמדובר כאן באחותו שהיא גם כן אחות אביו ואחות אימו ("ספרא דבי רב" ד, עמוד 106).<br><br>הוא בהעלם אחד והיא בחמישה העלמות - בירושלמי מחלוקת רבי יוחנן ורבי שמעון בן לקיש, ובתוספתא ובבבלי ברייתא כדעת רבי יוחנן.</small><br>• • •<br><b>דבר שהיה בכלל ויצא מהכלל ללמד</b><br>בין שלוש עשרה המידות שהתורה נדרשת בהן, נמנית המידה: <b>כל דבר שהיה בכלל ויצא מן הכלל ללמד</b> (להורות הלכה חדשה)<b>, לא ללמד על עצמו יצא, אלא ללמד על הכלל כולו יצא</b>. ופירושה, שדבר בתורה הנכלל בסוג דברים הדומים לו, והוזכר בתורה במיוחד, הרי זה בא ללמד על כל הדברים שהוא כלול עימהם. ושני אופנים למידה זו, ואחד מהם, שהדבר שיצא מן הכלל מלמד על עצמו ועל הכלל, ומוסיף מה שבו על הכלל.
בשני אופנים מלמד הפרט שיצא מן הכלל על עצמו, וממנו על הכלל כולו, ואחד מהם: <b>לחלק</b>, היינו ללמד שהדין נאמר על פרט זה אף כשהוא לבד, ולא רק כשהוא מצורף אל הכלל, וממילא אנו למדים על כל שאר חלקי הכלל, שאף בהם נאמר הדין על כל אחד מהם לחוד. כגון באבות מלאכה. נאמר: "לֹא תְבַעֲרוּ אֵשׁ בְּכֹל מֹשְׁבֹתֵיכֶם בְּיוֹם הַשַּׁבָּת (שמות לה,ג), והבערה בכלל "לֹא תַעֲשֶׂה כָל מְלָאכָה" (שם כ,י) היתה, ולמה יצאת? להקיש אליה ולומר לך: מה הבערה שהיא אב מלאכה וחייבים עליה בפני עצמה, אף כל שהוא אב מלאכה חייבים עליו בפני עצמו. ונחלקו אמוראים בדבר:
יש אומרים שאין דורשים מידה זו אלא כשהכלל בפרשה אחת והפרט בפרשה אחרת, אבל כשהכלל הוא בצד הפרט, אין אומרים שיצא מן הכלל ללמד על הכלל כולו לחלק (רבי זעירא בירושלמי שבת ז,ב).
יש אומרים שאין הבדל בין שהם במקום אחד ובין שהם שלא במקום אחד, אלא כשהכלל הוא קודם הפרט, אומרים שיצא מן הכלל לחלק, אבל כשהפרט הוא קודם הכלל, אינו נקרא שיצא מהכלל (חברייא שם).
יש אומרים שאף בזה אין הבדל, אלא שאין דורשים מידה זו אלא כשהכלל והפרט באותו עניין, אבל כשהם בעניינים נפרדים, כגון שהכלל בעבודה זרה והפרט בעבודת גבוה, אינו נקרא שיצא מהכלל (רבי יוסי שם).
ויש אומרים שאין דורשים מידה זו כשיש צורך ביציאה מהכלל ללימוד מסוים, אלא כשאין בו צורך בלבד (רבי מנא, ורבי יוסי בירבי בון בשם רבי יוחנן שם).
<b>שני דברים שיצאו מן הכלל</b>, נחלקו אמוראים בדבר:
יש אומרים שאף הם לחלק יצאו, שיתחייבו על כל אחד לחוד (רבי יוסי בירבי בון בירושלמי שבת שם לרבי ישמעאל).
ויש אומרים שאינם חולקים, אבל מלמדים על הכלל כולו שיהיה דומה להם (ירושלמי כלאיים ח,א ושבת שם לרבי אלעזר; רבי חנניה בריה דרבי הלל בירושלמי שבת שם).
<b>כשהכלל בעשה והפרט בלא תעשה</b> נחלקו אמוראים:
יש אומרים שנידון בדבר שהיה בכלל ויצא ללמד, כגון: "וְשָׁבְתָה הָאָרֶץ שַׁבָּת לַה'" (ויקרא כה,ב) הרי זה כלל, "שָֽׂדְךָ לֹא תִזְרָע וְכַרְמְךָ לֹא תִזְמֹר" (שם ד) פרט, הזרע והזמיר בכלל היו, ולמה יצאו? להקיש אליהם ולומר לך: מה הזרע והזמיר מיוחדים שהם עבודה בארץ ובאילן, אף כל דבר שהוא עבודה בארץ ובאילן (רבי אלעזר בירושלמי כלאיים שם ושבת שם).
ויש אומרים שאינו נידון בדבר שהיה בכלל ויצא ללמד (רבי יוחנן שם).
<br><br><small>כאן התחלת מקבילה בירושלמי שבת ז,ב.</small>
מציעים ברייתא המסייעת לאמור לפני כן (ששני דברים שיצאו מן הכלל חולקים לרבי ישמעאל): <b>אמר רבי בון בר חייה</b> (אמורא ארץ ישראלי בדור השלישי)<b>: תני רבי ישמעאל</b> (מגדולי התנאים בדור השלישי) <b>כן:</b> – שונה רבי ישמעאל כך: <b>"לֹא תְנַחֲשׁוּ וְלֹא תְעוֹנֵנוּ"</b> (ויקרא יט,כו) – אל תעשו מעשי ניחוש וכישוף שכוונתם לגלות ולדעת את העתיד, <b>- והלא הניחוש והעינון בכלל היו</b> – בכלל כל מעשי הכישוף היו שנאמר בהם עונש: "מכשפה לא תחיה" (שמות כב,יז)<b>, ויצאו מן הכלל</b> – בכתוב מיוחד: "לא תנחשו ולא תעוננו", <b>לחלוק</b> (בקטע גניזה: 'לחלק') <b>על הכלל</b> – ללמד על כל שאר פרטי הכלל של מעשי הכישוף, שיש עונש בכל אחד ואחד מהם בפני עצמו<b>.</b><br>
<b>כָּלַל בהיכרת ופָרַט בהיכרת</b> – כשהכתוב אמר עונש כרת בכלל, וגם אמר עונש כרת בפרט אחד שיצא מן הכלל, <b>-</b> יש להציע היסק ממקור אמוראי: <b>מילתיה דרבי יוחנן</b> (גדול אמוראי ארץ ישראל בדור השני) <b>אמרה:</b> – דבריו של רבי יוחנן אומרים: <b>כלל ופרט הוא</b> – דנים את הפרט במידת דבר שהיה בכלל ויצא מן הכלל ללמד על הכלל כולו לחלק<b>. דמר</b> – שאומר <b>רבי אבהו</b> (אמורא ארץ ישראלי בדור השלישי) <b>בשם רבי יוחנן:</b> נאמר בפרשת איסורי ביאה: <b>"כִּי כָּל אֲשֶׁר יַעֲשֶׂה מִכֹּל הַתּוֹעֵבֹת הָאֵלֶּה, וְנִכְרְתוּ</b> הַנְּפָשׁוֹת הָעֹשֹׂת מִקֶּרֶב עַמָּם<b>"</b> (ויקרא יח,כט) – כל אדם שיעשה אפילו אחת מכל התועבות האלה, ייענש בעונש כרת, <b>- והלא אחותו בכלל היית</b> (היתה) – איסור הביאה על אחות היה בכלל כל איסורי הביאה שנאמר בהם עונש כרת<b>, ויָצָאת</b> (ויצאה) <b>מן הכלל</b> – שנאמר בה עונש כרת בכתוב מיוחד: "וְאִישׁ אֲשֶׁר יִקַּח אֶת אֲחֹתוֹ בַּת אָבִיו אוֹ בַת אִמּוֹ וְרָאָה אֶת עֶרְוָתָהּ וְהִיא תִרְאֶה אֶת עֶרְוָתוֹ, חֶסֶד הוּא, וְנִכְרְתוּ לְעֵינֵי בְּנֵי עַמָּם" (ויקרא כ,יז), <b>לחלוק על הכלל</b> – ללמד על כל שאר הפרטים של כלל איסורי הביאה, שיש עונש כרת בכל אחד ואחד מהם בפני עצמו<b>.</b><br>
ומציעים קושיה מפסוק כדי לפרוך את הדעה המופיעה לפני כן: <b>התיב</b> – השיב (הקשה) <b>רבי לעזר</b> (אמורא בדור השני)<b>: והכתיב:</b> – והרי כתוב (בעונשים של בועלי בעילות אסורות): <b>"וְעֶרְוַת אֲחוֹת אִמְּךָ וַאֲחוֹת אָבִיךָ לֹא תְגַלֵּה</b>, כִּי אֶת שְׁאֵרוֹ הֶעֱרָה, עֲוֹנָם יִשָּׂאוּ<b>"</b> (ויקרא כ,יט) – אסור לבוא על דודה, אחות האם או אחות האב, ואם בא עליה וגילה את ערוות קרובתו - ייענשו<b>!</b> – מדוע יצא איסור הביאה על דודה מן הכלל של איסורי הביאה, והרי לפי רבי יוחנן למדנו מ'אחותו' שיש עונש כרת בכל אחד ואחד מאיסורי הביאה בפני עצמו?
<b>אמר ליה:</b> – אמר לו (רבי יוחנן לרבי אלעזר): <b>לצורך יָצָאת</b> – דודה מן הכלל של איסורי הביאה, <b>לידון בערייה</b> (בקטע גניזה: 'בהעריה') – ללמד על עצמה, שיש בה עונש כרת גם בהעראה (תחילת ביאה) בלבד, שהעראה היא כביאה גמורה, שכתוב באיסור הזה: "שארו הערה"<b>.</b><br>
ומציעים קושיה מפסוק: <b>והכתיב:</b> – והרי כתוב (בעונשים של בועלי בעילות אסורות): <b>"וְאִישׁ אֲשֶׁר יִשְׁכַּב אֶת אִשָּׁה דָּוָה וְגִלָּה אֶת עֶרְוָתָהּ, אֶת מְקֹרָהּ הֶעֱרָה, וְהִוא גִּלְּתָה אֶת מְקוֹר דָּמֶיהָ</b>, וְנִכְרְתוּ שְׁנֵיהֶם מִקֶּרֶב עַמָּם<b>"</b> (ויקרא כ,יח) – אדם שבא על אישה כשהיא נידה וגילה את ערוותה, ייענשו שניהם בעונש כרת<b>!</b> – מדוע יצא איסור הביאה על נידה מן הכלל של איסורי הביאה, והרי לפי רבי יוחנן למדנו מ'אחותו' שיש עונש כרת בכל אחד ואחד מאיסורי הביאה בפני עצמו?
<b>אמר ליה:</b> – אמר לו: <b>לצורך יָצָאת</b> – נידה מן הכלל של איסורי הביאה, <b>לידון בערייה</b> (בקטע גניזה: 'בהערייה'. ובמקבילה: 'לידון בה את המערה כגומר') – ללמד על עצמה, שיש בה עונש כרת גם בהעראה בלבד, שכתוב באיסור הזה: "מקורה הערה"<b>.</b> - ומפרטים את החידוש בדבר זה: <b>שלא תאמר: הואיל ואין חייבין עליה אלא משום טומאת ערייה</b> (צריך לומר כמו במקבילה: 'אלא משם טומאה')<b>, לא נעשה בה את המערה כגומר</b> – הואיל ואין חייבים על הנידה משום קרבה כשאר כל העריות אלא משום טומאת נידה, אין למדים אותה משאר עריות לעניין העראה, ואין הבא עליה חייב אלא בגמר ביאה<b>, לפום</b> (בקטע גניזה: 'לפֵם') <b>כן צריך</b> (בקטע גניזה: 'צְרַך') <b>מימר</b> – לפיכך צרך לומר: (בקטע גניזה ובמקבילה נוסף 'חייב על כל אחת ואחת', ואין לגרוס את המילים האלו. וכן כתב ב"הירושלמי כפשוטו" עמוד 132. - מסתבר שיש כאן אשגרה מלעיל, וצריך לומר רק '<b>חייב</b>' או משהו דומה במקום 'חייב על כל אחת ואחת' ("הטרמינולוגיה של הירושלמי", עמוד 371, הערה 503)) – הקביעה, שהבא על הנידה חייב גם בהעראה, נחוצה כדי לשלול את הקביעה המנוגדת לה שאפשר היה לומר, שאינו חייב אלא בגמר ביאה<b>.</b><br>
ומציעים קושיה מפסוק: <b>והכתיב:</b> – והרי כתוב (בעונשים של בועלי בעילות אסורות): <b>"וְאִישׁ אֲשֶׁר יִשְׁכַּב אֶת דֹּדָתוֹ, עֶרְוַת דֹּדוֹ גִּלָּה</b>, חֶטְאָם יִשָּׂאוּ, עֲרִירִים יָמֻתוּ<b>"</b> (ויקרא כ,כ) – אדם שבא על אשת דודו (אשת אחי אביו), ייענשו וימותו חשׂוכי ילדים<b>!</b> – מדוע יצא איסור הביאה על אשת דוד מן הכלל של איסורי הביאה, והרי לפי רבי יוחנן למדנו מ'אחותו' שיש עונש כרת בכל אחד ואחד מאיסורי הביאה בפני עצמו?
<b>אמר ליה:</b> – אמר לו: <b>לצורך יָצָאת</b> – אשת דוד מן הכלל של איסורי הביאה, <b>לידון בערירי</b> – ללמד על עצמה, שיש בה עונש ערירות מלבד עונש הכרת<b>.</b><br>
<b>[</b>ומציעים קושיה מפסוק: <b>והכתיב:</b> – והרי כתוב (בעונשים של בועלי בעילות אסורות): <b>"וְאִישׁ אֲשֶׁר יִקַּח אֶת אֵשֶׁת אָחִיו, נִדָּה הִוא</b>, עֶרְוַת אָחִיו גִּלָּה, עֲרִירִים יִהְיוּ<b>"</b> (ויקרא כ,כא) – אדם שבא על אשת אחיו, מעשה כזה הוא תועבה, ולא יהיו להם ילדים<b>!</b> – מדוע יצא איסור הביאה על אשת אח מן הכלל של איסורי הביאה, והרי לפי רבי יוחנן למדנו מ'אחותו' שיש עונש כרת בכל אחד ואחד מאיסורי הביאה בפני עצמו?
<b>אמר ליה:</b> – אמר לו: <b>לצורך יָצָאת</b> – אשת אח מן הכלל של איסורי הביאה, <b>לידון בערירי</b> – ללמד על עצמה, שיש בה עונש ערירות מלבד עונש הכרת<b>.]</b> (המוסגר נשמט במסירה שלפנינו בשל הדומות והושלם על פי קטע גניזה והמקבילה. הפסוק הוא כמו במקבילה) <b>דאמר</b> – שאומר <b>רבי יודן</b> (אמורא ארץ ישראלי בדור הרביעי)<b>: כל אתר דת מר:</b> – כל מקום שאתה אומר: <b>"עֲרִירִים יִהְיוּ"</b> (ויקרא כ,כא) <b>- הוֹוִין בלא וולד</b> – לא יהיו להם ילדים, ונמצא שיהיו ערירים כל ימיהם<b>, וכל אתר דת מר:</b> – וכל מקום שאתה אומר: <b>"עֲרִירִים יָמֻתוּ"</b> (ויקרא כ,כ) <b>- קוברין את בניהן</b> – ילדים שיש להם ימותו בחייהם, ונמצא שימותו ערירים. - כיוון ששני אופני ערירות הן, לכן יצאו גם דודתו וגם אשת אחיו לידון בערירי<b>.</b><br><br><small>הקושיות מפסוקים שהציע רבי אלעזר הן עבירות המנויות בפרשת העונשים של בועלי בעילות אסורות (ויקרא פרק כ) שמפורש בהן עונש כרת (במזיד בלא התראה. אבל במזיד ובהתראה עונשן מלקות). שאר העבירות המנויות בפרשה זו נאמר בהן עונש מיתה (חז"ל למדו שעונשן סקילה במזיד ובהתראה. אבל במזיד בלא התראה עונשן כרת כמו שנאמר בכלל כל איסורי העריות (ויקרא פרק יח)).<br><br>ב<b>בבלי יבמות</b> נה,א אמרו: רבה רמי: כתיב: "ערירים יהיו" (ויקרא כ,כא), וכתיב: "ערירים ימותו" (ויקרא כ,כ), הא כיצד? יש לו בנים - קוברם, אין לו בנים - הולך ערירי.</small>
<b>אמר רבי יוסי</b> (מגדולי אמוראי ארץ ישראל בדור הרביעי)<b>: "דֹּדָתוֹ"</b> (ויקרא כ,כ) <b>לצורך יָצָאת</b> – מן הכלל של איסורי הביאה<b>, למעט את אשת אחיו</b> (צריך לומר: 'אשת <b>אחי אביו</b>' ("קורבן העדה" ו"שערי תורת ארץ ישראל")) <b>מאמו</b> – רק אשת אחי אביו מן האב, שאביו ואחי אביו הם בנים לאותו אב, אסורה לו מן התורה, אבל אשת אחי אביו מן האם בלבד, שאביו ואחי אביו הם בנים לאותה אם בלבד, אינה אסורה לו מן התורה אלא מדברי חכמים<b>. מה טעמא?</b> – מה הטעם? (במקבילה אין מונח זה) <b>נאמר כאן</b> – בעונש של הבא על אשת דודו<b>: "דֹּדָתוֹ"</b> (צריך לומר: '<b>"דֹּדוֹ"</b>') – "עֶרְוַת דֹּדוֹ גִּלָּה"<b>, ונאמר להלן</b> – בגאולת ישראל המוכר את עצמו לעבד לגוי<b>: "אוֹ דֹדוֹ אוֹ בֶן דֹּדוֹ יִגְאָלֶנּוּ"</b> (ויקרא כה,מט) – (אם אחיו לא יפדו אותו מידי הגוי) דודו או בן דודו חייבים לפדות אותו<b>. מה "דֹדוֹ" שנאמר להלן - באחי אביו מאביו הכתוב מדבר, אף "דֹּדָתוֹ"</b> (צריך לומר: '<b>"דֹּדוֹ"</b>') <b>שנאמר כאן - באשת אחי אביו מאביו הכתוב מדבר. אף אשת אחיו לימדה</b> (צריך לומר כמו בקטע גניזה ובמקבילה: '<b>למֵידה</b>') <b>מדודתו. מה "דֹּדָתוֹ" שנאמר להלן - באשת אחי אביו מאביו הכתוב מדבר, אף "אֵשֶׁת אָחִיו" שנאמר כאן</b> (ויקרא כ,כא) <b>- באשת אחיו מאביו הכתוב מדבר</b> – רק אשת אחיו מן האב, שהוא ואחיו הם בנים לאותו אב, אסורה לו מן התורה, אבל אשת אחיו מן האם בלבד, שהוא ואחיו הם בנים לאותה אם בלבד, אינה אסורה לו מן התורה אלא מדברי חכמים<b>.</b><br>
ומציעים שאלה: <b>עד כדון</b> – עד עכשיו, <b>כרבי עקיבה</b> (תנא בדור השלישי, מגדולי התנאים) – מקורו של הדין, שרק אשת אחיו מן האב אסורה לו מן התורה, ידוע לפי רבי עקיבה, שהוא לומד למד מן הלמד (דין אחד נלמד מדין אחר, אף על פי שגם הדין האחר אינו מקורי, אלא הוא עצמו נלמד מדין אחר. זהו אחד הכללים ללימוד דינים מן המקראות. לפי רבי עקיבה, דבר הנלמד בהיקש, או בגזירה שווה, או בקול וחומר, או בבניין אב, חוזר ומלמד במידה מן המידות הללו. וכן כאן, 'דודתו' נלמדת בגזירה שווה מ'דודו' וחוזרת ומלמדת על 'אשת אחיו', כמו שאמר רבי יוסי)<b>. כרבי ישמעאל</b> (מגדולי התנאים בדור השלישי)<b>?</b> – כיצד אפשר ללמוד דין זה לפי רבי ישמעאל, שגישתו שונה מגישת רבי עקיבא, ואינו לומד למד מן הלמד? (לשני החכמים כללי מדרש שונים)
ומשיבים בהצעת ברייתא המיוחסת לרבי ישמעאל: <b>תני</b> – שונה <b>רבי ישמעאל: נאמר כאן</b> – בפרשת איסורי ביאה<b>: "אשת אחיו"</b> (צריך לומר: '<b>"אשת אחיך"</b>') – "עֶרְוַת אֵשֶׁת אָחִיךָ לֹא תְגַלֵּה, עֶרְוַת אָחִיךָ הִוא" (ויקרא יח,טז) - אסור לבוא על אשת אח<b>, ונאמר להלן</b> – בעונשים של בועלי בעילות אסורות<b>: "וְאִישׁ אֲשֶׁר יִקַּח אֶת אֵשֶׁת אָחִיו, נִדָּה הִוא"</b> (ויקרא כ,כא)<b>. מה נדה - יש לה היתר לאחר איסורה</b> – אין איסור נידה חל כשנטהרה האישה מנידותה<b>, אף אשת אחיו [מאביו]</b> (נוסף על פי קטע גניזה והמקבילה) <b>- יש לה היתר [לאחר איסורה]</b> (נוסף על פי קטע גניזה והמקבילה) – אין איסור אשת אח חל כשמת האח ואין לו זרע, שבמקרה זה מוטלת על אחיו מצוות ייבום של אשתו. וכיוון שמצוות ייבום חלה רק באח מן האב, לכן הכתוב המשווה אשת אח לנידה מדבר באשת אחיו מאביו<b>. יָצָאת</b> – מן הכלל של איסור אשת אח, <b>אשת אחיו מאמו שאין לה היתר לאחר איסורה</b> – כיוון שמצוות ייבום אינה חלה באח מן האם, לכן אין הכתוב מדבר באשת אחיו מאימו. מכאן שרק אשת אחיו מן האב אסורה לו מן התורה (נכון יותר לגרוס: '<b>מה נדה - יש לה היתר לאחר איסורה, אף אשת אחיו - יש לה היתר לאחר איסורה. ואיזו היא אשת אחיו שיש לה היתר לאחר איסורה? זו אשת אחיו מאביו. יצאת אשת אחיו מאמו שאין לה היתר לאחר איסורה</b>')<b>.</b><br><br><small>ב<b>ספרא</b> "קדושים" פרשה י נאמר: "אשר ישכב את דודתו" - ...או אינו מדבר אלא באשת אחי אביו מאימו!... תלמוד לומר: "דודו". נאמר כאן "דודו", ונאמר להלן "דודו". מה "דודו" שנאמר להלן - במשפחת אביו הכתוב מדבר, אף "דודו" שנאמר כאן - במשפחת אביו הכתוב מדבר.<br>"אשר ייקח את אשת אחיו" - באשת אחיו מאביו הכתוב מדבר. או אינו אלא באשת אחיו אפילו מאימו!... תלמוד לומר: "נידה היא" - לא אמרתי אלא באשת אח שהיא כנידה. מה נידה - יש לה איסור ויש לה היתר, אף אשת אח - יש לה איסור ויש לה היתר. ואיזו היא אשת אח שיש לה איסור ויש לה היתר? זו אשת אחיו מאביו, אם יש לו בנים - אסורה, אם אין לו בנים - מותרת.<br><br>ב<b>בבלי יבמות</b> נד,ב אמרו: ודודתו דפשיטא ליה לתנא דמן האב ולא מן האם, מנא ליה? - אמר רבא: אתיא "דודו" "דודו". כתיב הכא: "ערוות דודו גילה" (ויקרא כ,כ), וכתיב התם: "או דודו או בן דודו יגאלנו" (ויקרא כה,מט). מה להלן - מן האב ולא מן האם, אף כאן - מן האב ולא מן האם. - והתם מנא לן? - אמר קרא: "ממשפחתו יגאלנו" - משפחת אב קרויה משפחה, משפחת אם אינה קרויה משפחה.</small>
ומציעים שאלה: <b>והא</b> (צריך לומר כמו במקבילה: 'הא') – הנה, <b>רבי יוחנן</b> (במקבילה: 'רבי ישמעאל'. וצריך לומר: '<b>רבי אלעזר</b>' ("הירושלמי כפשוטו", עמוד 132; "שערי תורת ארץ ישראל")) <b>מקשי לה</b> – מקשה אותה (הכוונה לקושיה שהועלתה בשלב קודם של הסוגיה ("הטרמינולוגיה של הירושלמי", עמוד 452))<b>, מנן תיתי ליה?</b> – מניין תבוא לו [ההלכה]? (הרי רבי אלעזר מקשה לעיל על הדרשה של רבי יוחנן שדרש לעיל: "אחותו בכלל היית, ויצאת מן הכלל לחלוק על הכלל", ומניין רבי אלעזר לומד את ההלכה שיש עונש כרת בכל אחד ואחד מאיסורי הביאה בפני עצמו?)<br>
ומשיבים: <b>רבי אבהו</b> (אמורא ארץ ישראלי בדור השלישי) אמר <b>בשם רבי לעזר</b> (אמורא בדור השני) שאמר <b>בשם רבי הושעיה</b> (מגדולי אמוראי ארץ ישראל בדור הראשון)<b>: שני לאוין וכרת אחד</b> – כשבאותה פרשה נאמרו שני לאווים נבדלים ונאמר עונש כרת אחד בלבד ביחס לשניהם, <b>-</b> ה<b>לאוין חולקין את ההִכָּרֵת</b> – יש עונש כרת בכל אחד מהלאווים בפני עצמו, שאם עבר על אחד מהם - חייב כרת, ואין אומרים שאינו חייב כרת אלא אם עבר על שניהם<b>. מה טעמא?</b> – מה הטעם? (מה המקור בכתוב לדבר זה?) - נאמר בשמן המשחה: <b>"עַל בְּשַׂר אָדָם לֹא יִיסָךְ, וּבְמַתְכֻּנְתּוֹ לֹא תַעֲשׂוּ כָּמֹהוּ"</b> (שמות ל,לב) – אסור לסוך בשמן המשחה את הגוף של כל אדם, ואסור לאדם פרטי להכין שמן אחר המורכב מאותם הבשמים ובאותם הכמויות של שמן המשחה<b>, וכתוב: "אִישׁ אֲשֶׁר יִרְקַח כָּמֹהוּ וַאֲשֶׁר יִתֵּן מִמֶּנּוּ עַל זָר, וְנִכְרַת מֵעַמָּיו"</b> (שמות ל,לג) – איש פרטי שיכין שמן בתהליך רקחות זהה לזה שבו מכינים את שמן המשחה, או שייתן משמן המשחה על אדם שאינו מיועד להיות הכוהן הגדול - ייענש בעונש כרת<b>. הרי</b> (בקטע גניזה ובמקבילה נוסף 'יש') <b>כאן שני לאוין וכרת אחד</b> – בפסוק הראשון נאמרו שני לאווים נבדלים, ובפסוק השני נאמר עונש כרת אחד בלבד ביחס לשניהם<b>,</b> ו<b>לאוין חולקין את ההכרת</b> – יש עונש כרת בכל אחד מהלאווים בפני עצמו. - כמו כן, רבי אלעזר לומד את ההלכה שיש עונש כרת בכל אחד ואחד מאיסורי הביאה בפני עצמו, מכיוון שגם שם הלאווים חולקים את הכרת, שכן יש שם לאווים נבדלים לכל האיסורים וכרת אחד (-"כִּי כָּל אֲשֶׁר יַעֲשֶׂה מִכֹּל הַתּוֹעֵבֹת הָאֵלֶּה, וְנִכְרְתוּ הַנְּפָשׁוֹת הָעֹשֹׂת מִקֶּרֶב עַמָּם" (ויקרא יח,כט))<b>.</b><br>
<b>[</b>ושואלים: <b>מה עבד לה רבי יוחנן?</b> – מה עושה אותה רבי יוחנן? (כיצד רבי יוחנן מתמודד עם המקור שממנו רבי אלעזר לומד את ההלכה שיש עונש כרת בכל אחד ואחד מאיסורי הביאה בפני עצמו?)
ומשיבים: <b>באנשים הכתוב מדבר, ובאת אחותו ללמד על כל הנשים</b> – גם רבי יוחנן לומד את ההלכה שיש עונש כרת בכל אחד ואחד מאיסורי הביאה בפני עצמו מהמקור שממנו רבי אלעזר לומד, אלא שהכתוב "כִּי כָּל אֲשֶׁר יַעֲשֶׂה מִכֹּל הַתּוֹעֵבֹת הָאֵלֶּה, וְנִכְרְתוּ הַנְּפָשׁוֹת הָעֹשֹׂת מִקֶּרֶב עַמָּם" (ויקרא יח,כט) מדבר באנשים הבועלים בעילות אסורות, שבהם יש חילוק כריתות, ובא הכתוב ב'אחותו' שדרש אותו רבי יוחנן ללמד על הנשים הנבעלות בעילות אסורות, שגם בהן יש חילוק כריתות<b>.</b>
ותמהים: <b>ולית לרבי אלעזר כן?!</b> (בתמיהה) – ואין לרבי אלעזר כך?! (כלום אין רבי אלעזר סובר כך (כמו שמשיבים לפי רבי יוחנן)?! ומדוע רבי אלעזר מקשה לעיל על הדרשה של רבי יוחנן שדרש מ'אחותו'?)
ומיישבים את התמיהה: <b>אית ליה</b> – יש לו (רבי אלעזר סובר)<b>, "</b>אִישׁ אִישׁ אֶל כָּל שְׁאֵר בְּשָׂרוֹ <b>לֹא תִקְרְבוּ</b> לְגַלּוֹת עֶרְוָה<b>"</b> (ויקרא יח,ו) <b>- אחד האיש ואחד האשה</b> – הכתוב הזה בפרשת איסורי ביאה מלמד שהפרשה מדברת גם באנשים וגם בנשים (נראה שיש לדרוש "איש איש" - לרבות את האישה, או שיש לדרוש "לא תקרבו" לשון רבים), ומכאן שגם בנשים יש חילוק כריתות כמו באנשים, ואין צורך שתבוא 'אחותו' ללמד על הנשים<b>.</b>
ושואלים: <b>ומה עבד לה רבי יוחנן?</b> – ומה עושה אותה רבי יוחנן? (כיצד רבי יוחנן מתמודד עם המקור שממנו רבי אלעזר לומד את ההלכה שגם בנשים יש חילוק כריתות?)
ומשיבים: <b>פתר לַהּ:</b> – (רבי יוחנן) פותר אותה (מפרש את הפסוק): <b>ואינו מחוור</b> – הכתוב "לא תקרבו" אינו מקור ברור ללמד שהפרשה מדברת גם בנשים ("איש איש... לא תקרבו" משמעו: כל אחד ואחד מן האנשים הרבים לא תקרבו), ולכן יש צורך שתבוא 'אחותו' ללמד על הנשים<b>.]</b> (הקטע המוסגר אינו בסנהדרין ונוסף על פי המקבילה בשבת)<br>
ומציעים מקור נוסף המסייע לאמור לפני כן: <b>ועוד מן הדא:</b> – ועוד מזאת (יש להביא ראיה נוספת משאלה ותשובה): <b>שמואל בר אבא</b> (אמורא ארץ ישראלי בדור השלישי) <b>בעא קומי</b> – שאל לפני <b>רבי זעורה</b> (רבי זירא, מגדולי אמוראי ארץ ישראל בדור השלישי)<b>: ויֵצאו שלמים ויחלקו</b> (במקבילה ובקטע גניזה נוסף 'לאוין') <b>על כל הקדשים בטומאה</b> (במקבילה: '<b>ל</b>טומאה')<b>!</b> – שלמים היו בכלל כל הקודשים, שכתוב: "כָּל אִישׁ אֲשֶׁר יִקְרַב מִכָּל זַרְעֲכֶם אֶל הַקֳּדָשִׁים אֲשֶׁר יַקְדִּישׁוּ בְנֵי יִשְׂרָאֵל לַה' וְטֻמְאָתוֹ עָלָיו, וְנִכְרְתָה הַנֶּפֶשׁ הַהִוא מִלְּפָנַי" (ויקרא כב,ג), ופירוש הכתוב שכוהן טמא שיאכל מן הקודשים ייענש בעונש כרת. ויצאו שלמים מכלל כל הקודשים, שכתוב: "וְהַנֶּפֶשׁ אֲשֶׁר תֹּאכַל בָּשָׂר מִזֶּבַח הַשְּׁלָמִים אֲשֶׁר לַה' וְטֻמְאָתוֹ עָלָיו, וְנִכְרְתָה הַנֶּפֶשׁ הַהִוא מֵעַמֶּיהָ" (ויקרא ז,כ). ויש לשאול: מדוע אין אומרים שייצאו שלמים מן הכלל וילמדו לחלק לאווים לכל הקודשים, שיש לאו בכל אחד ואחד מהקודשים בפני עצמו, שאם אכל בטומאה כזית מקורבן עולה וכזית מקורבן חטאת בהעלם אחד יהיה חייב קורבן על כל אחד ואחד?
<b>אמר ליה:</b> – אמר לו (רבי זעורה לשמואל בר אבא): <b>לצורך יצאו</b> – שלמים מן הכלל של כל הקודשים<b>, למעט קדשי בדק הבית</b> (בקטע גניזה נוסף בטעות 'למעילה') – ללמד על קודשי בדק הבית (קודשים שהוקדשו לבדק בית המקדש)<b>, שאין חייבין עליהן משום פיגול ונותר וטמא</b> – ורק קודשי המזבח (קודשים שהוקדשו למזבח, קורבנות) חייבים עליהם משום פיגול ונותר וטמא. ודבר שיצא לצורך אינו מלמד על הכלל לחלק, ולכן לא יצאו שלמים מן הכלל לחלק לאווים לכל הקודשים לטומאה. - מכאן סיוע לאמור לפני כן שדבר שיצא מן הכלל לצורך, כדי ללמד על עצמו, אינו מלמד על הכלל לחלק<b>.</b><br>
ומציעים משנה הסותרת את דברי האמורא שמואל בר אבא: <b>ולא מתניתא היא:</b> – ו(כי) לא משנה היא (משנה מעילה ד,א): <b>קדשי המזבח מצטרפין זה עם זה למעילה</b> – אם נהנה מכמה מינים של קודשי המזבח, מכל אחד בפחות משווה פרוטה - הרי הם מצטרפים לפרוטה להתחייב עליהם קורבן מעילה<b>, וחייבין</b> (בקטע גניזה ובמקבילה: 'ולחייב', וכן הוא בכתבי היד של המשנה) <b>עליהן משום פיגול ונותר וטמא</b> – כמה מיני קורבנות שהם פיגול או נותר או טמא מצטרפים לכזית לחייב את האוכל מהם משום אכילת פיגול או נותר או משום אכילת קודשים בטומאה (עד כאן המשנה)<b>. מה שאין כן בקדשי בדק הבית</b> (משפט זה מקורו במשנה תמורה ז,א, המפרטת דינים הנוהגים בקודשי מזבח ואינם נוהגים בקודשי בדק הבית) – שקודשי בדק הבית אין בהם משום פיגול ונותר וטמא (במשנה מעילה שנינו בהמשכה: "קודשי בדק הבית מצטרפין זה עם זה (למעילה)", ומהשוואת משפט זה למה ששנינו בתחילת המשנה בקודשי המזבח משמע שאין חייבים על קודשי בדק הבית משום פיגול ונותר וטמא)<b>?!</b> (בתמיהה) - ויש לתמוה: <b>מכיון שאינן</b> (בקטע גניזה ובמקבילה: '<b>שאין</b>' = שהן) <b>מצטרפין, (אינן)</b> (בקטע גניזה ובמקבילה אין מילה זו) <b>חולקין?!</b> (הסיפא בתמיהה) – מאחר ואם אכל הטמא חצי זית מקורבן עולה וחצי זית מקורבן שלמים - מצטרפים לחייבו קורבן, הרי זה מוכיח שהם מין אחד, ואיך עלה על דעתו של שמואל בר אבא לומר שייצאו שלמים ויחלקו לחייבו קורבן על כל קורבן וקורבן שאכל ממנו כזית בטומאה? (כך פירש ב"שערי תורת ארץ ישראל". וראה "אוצר לשונות ירושלמיים", עמוד 70, הערה 629)
ומתרצים: <b>אמר רבי חנינה: וכן</b> (הכן) <b>היא צריכה ליה:</b> – כך היא נצרכת לו: (כך הוא הספק שלו בעניין; זאת היתה שאלתו של שמואל בר אבא) (במקבילה: 'וכיני'. - נראה שהצורה 'וכיני' היא שיבוש, והגרסה הנכונה היא הגרסה כאן ("הטרמינולוגיה של הירושלמי", עמודים 275-276)) <b>ויחלקו ולא יצטרפו!</b> – הוא שאל, שייצאו שלמים ויחלקו לחייבו קורבן על כל קורבן וקורבן שאכל ממנו כזית בטומאה, וכיוון שיחלקו קורבנות, לא יצטרפו כמה מיני קורבנות לכזית לחייב את האוכל מהם בטומאה, שלא כדברי המשנה במעילה.<br>• • •
<b>דבר שהיה בכלל ויצא מהכלל ללמד (המשך)</b><br><b>כָּלַל בעשה ופָרַט בלא תעשה</b> – כשהכתוב אמר עשה בכלל, ואחר כך אמר לא תעשה בפרט שיצא מן הכלל, <b>-</b> יש להציע היסק ממקור אמוראי: <b>מילתיה דרבי לעזר</b> (אמורא בדור השני) <b>אמרה:</b> – דבריו של רבי לעזר אומרים: <b>כלל ופרט הוא</b> – דנים את הפרט במידת דבר שהיה בכלל ויצא מן הכלל ללמד על הכלל<b>.</b>
<small>כאן התחלת מקבילה גם בירושלמי כלאיים ח,א.</small>
ד<b>רבי לעזר אמר:</b> (במקבילה בשבת: 'דאמר רבי אלעזר:') <b>לוקין על ידי חרישה בשביעית</b> – החורש בשנת השמיטה נענש בעונש מלקות<b>. רבי יוחנן</b> (גדול אמוראי ארץ ישראל בדור השני) <b>אמר: אין לוקין על ידי חרישה בשביעית. -</b> ומציעים את טעמו של רבי לעזר: <b>מה טעמא דרבי לעזר?</b> – מה הטעם של רבי לעזר? (מה המקור בכתוב לקביעה של רבי לעזר?) נאמר בעניין שנת השמיטה: <b>"וְשָׁבְתָה הָאָרֶץ שַׁבָּת לַי'י"</b> (ויקרא כה,ב) – בשנה השביעית תשבות אדמת הארץ מכל העבודות החקלאיות לכבוד ה', <b>- כָּלַל</b> – הרי שהכתוב אמר עשה בכלל שכלולים בו כל העבודות החקלאיות<b>, "שָׂדְךָ לֹא תִזְרָע וְכַרְמְךָ לֹא תִזְמֹר"</b> (ויקרא כה,ד) – בשנה השביעית אסור לך לזרוע את השדה ואסור לך לזמור (לגזום) את עצי הכרם, <b>- פָּרַט</b> – הרי שהכתוב אמר לא תעשה בפרט שמפורטים בו שתי עבודות חקלאיות<b>. הזורע והזומר בכלל היו</b> – בכלל של העבודות האסורות בשביעית<b>, ולמה יצאו</b> – מן הכלל, שהוזכרו במיוחד בכתוב<b>? להקיש</b> (לדמות, להשוות) <b>אליהם, אלא</b> (הגרסה במקבילות: 'להקיש אליהן לומר לך'. שתי הגרסאות ישנן גם בכתבי היד של ספרא. - הלשון 'להקיש אליהם אלא' הוא לשון ארץ ישראלי, והלשון 'להקיש אליהם לומר לך' הוא לשון בבלי (על פי "תולדות נוסח המשנה", "ספרות חז"ל הארץ־ישראלית" כרך ראשון, עמודים 97-98)) <b>מה הזורע והזומר מיוחדין שהן עבודה בארץ ובאילן, אף אין לי אלא דבר שהוא עבודה בארץ ובאילן</b> – מכאן למדים שעבודות הדומות לזריעה ולזמירה, שהן עבודות בקרקע או באילן, אסורות בשביעית וחייבים עליהן מלקות. - הרי שכלל ופרט שבמקרא זה נדרש במידה "כל דבר שהיה בכלל ויצא מן הכלל, לא ללמד על עצמו יצא, אלא ללמד על הכלל כולו יצא", ולומדים מן הפרט, זריעה וזמירה, על הכלל, על כל העבודות שבקרקע או באילן, שלוקים עליהן, ועל פי זה מחייב רבי לעזר מלקות על החרישה<b>.</b><br>
ושואלים: <b>מה עבד לה רבי יוחנן?</b> – מה עושה אותה רבי יוחנן? (כיצד רבי יוחנן מתמודד עם המקור שממנו רבי אלעזר לומד שכלל ופרט נידון בדבר שיצאו מן הכלל ללמד על הכלל?)
ומשיבים: <b>שני דברים הן</b> – שיצאו מן הכלל, זריעה וזמירה<b>, ושני דברים שיצאו מן הכלל חולקין</b> (במקבילה בשבת: 'אינן חולקין'. אבל אין כאן כל משמעות האם חולקים או אינן חולקים, ולכן נראה שלשון זה הוא אשגרה מלעיל במקבילה בשבת, וצריך לומר: '<b>אינן מלמדין</b>') – רבי יוחנן סובר, ששני דברים שיצאו מן הכלל - אינם מלמדים על הכלל, ולכן אין לוקים על החרישה בשביעית (להלן חזרו ממה שאמרו כאן ואמרו, שרבי יוחנן סובר, שבכל מקום שני דברים שיצאו מן הכלל - מלמדים, אבל כאן אין מלמדים, מכיוון שהכלל הוא בעשה והפרטים שיצאו מן הכלל הם בלא תעשה, ואין לא תעשה מלמד על עשה)<b>.</b><br>
ומציעים קושיה: <b>על דעתיה דרבי אלעזר</b> – על דעתו של רבי אלעזר, האם שני דברים שיצאו מן הכלל <b>אינן חולקין?</b> (במקבילות: 'ולית ליה לרבי אלעזר: חולקין (צריך לומר: אינן חולקין)?!' (בתמיהה) - כלום אין רבי אלעזר סובר: אינם חולקים?! - וראה "אוצר לשונות ירושלמיים", עמוד 70, הערה 630. - שמא הלשון בסנהדרין 'על דעתיה דרבי אלעזר' הושפע מהמשך הסוגיה ואולי אף בא באשגרה משם ("הטרמינולוגיה של הירושלמי", עמוד 516, הערה 73))
ומתרצים: (<b>ו</b>)<b>אית ליה</b> – יש לו (הוא סובר)<b>, לחלוק - אינן חולקין, הא</b> – אבל <b>ללמד - מלמדין</b> – רבי לעזר סובר, ששני דברים שיצאו מן הכלל אינם חולקים את הכלל לחייב על כל אחד ואחד לחוד, אבל הם מלמדים על הכלל כולו שיהיה דומה להם<b>.</b>
ומציעים קושיה: <b>על דעתיה דרבי יוחנן</b> – על דעתו של רבי יוחנן, האם שני דברים שיצאו מן הכלל <b>אינן מלמדין?</b> (במקבילות: 'ולית ליה לרבי יוחנן: מלמדין?!' (בתמיהה) - כלום אין רבי יוחנן סובר: מלמדים?!) – ומדוע אמרו לעיל (לפי הגהתנו) שרבי יוחנן סובר, שזריעה וזמירה הם שני דברים שיצאו מן הכלל ואינם מלמדים על הכלל?
ומתרצים: <b>שנייה היא</b> – שונָה היא (שונֶה הוא הדבר, שיש להבחין בין העניין כאן ובין עניינים אחרים)<b>, שכַָּלַל בעשה ופָרַט בלא תעשה, ואין עשה מלמד על לא תעשה, ואין לא תעשה מלמד על עשה</b> – רבי יוחנן סובר, שבכל מקום שני דברים שיצאו מן הכלל - מלמדים, אבל כאן, מכיוון שהכלל הוא בעשה והפרטים שיצאו מן הכלל הם בלא תעשה, אין הפרטים, זריעה וזמירה, מלמדים על הכלל, כל העבודות שבארץ ובאילן, שלוקים עליהן, מפני שאין לא תעשה מלמד על עשה, ולכן לדעת רבי יוחנן אין לוקים על החרישה בשביעית<b>.</b>
ומעירים: <b>על דעתיה דרבי לעזר</b> – על דעתו של רבי אלעזר (במקבילה בשבת: 'אמר רבי אלעזר:')<b>, עשה מלמד</b> (צריך לומר: '<b>אינו מלמד</b>') <b>על לא תעשה, אבל לא תעשה אינו מלמד</b> (צריך לומר: '<b>מלמד</b>') <b>על עשה</b> (כך מגיה ב"שערי תורת ארץ ישראל" עמוד 169) – רבי לעזר סובר, שכשהכלל הוא בלא תעשה והפרטים הם בעשה, אין הפרטים מלמדים על הכלל, אבל כשהכלל הוא בעשה והפרטים הם בלא תעשה, הפרטים מלמדים על הכלל (במקבילה בכלאיים נשמט משפט זה)<b>.</b><br>
ומציעים בעיה לפי חכם אחד משני החכמים: <b>על דעתיה דרבי יוחנן</b> (צריך לומר: '<b>דרבי לעזר</b>') <b>ניחא</b> – על דעתו של רבי לעזר [הדבר] נוח (מובן הדין המפורט להלן)<b>, מותר לחפור בה</b> – בשנת השמיטה, <b>בורות שיחין ומערות</b> – שלדעת רבי לעזר, זריעה וזמירה שיצאו מן הכלל מלמדות שרק עבודות שהן לצורך השדה והאילן אסורות בשביעית, אבל חפירת בורות שאינה עבודה לצורך השדה מותרת<b>. על דעתיה דרבי לעזר</b> (צריך לומר: '<b>דרבי יוחנן</b>') – על דעתו של רבי יוחנן<b>, מהו לחפור בה בורות שיחין ומערות?</b> – האם לדעת רבי יוחנן, שזריעה וזמירה שיצאו מן הכלל אינן מלמדות על הכלל שרק עבודות שהן לצורך השדה והאילן אסורות בשביעית, חפירת בורות אסורה, או שמא היא מותרת?
ופושטים את הבעיה: <b>כשם שאין מלמדין לעניין איסור, כך לעניין היתר לא ילמדו</b> – לדעת רבי יוחנן, כמו שזריעה וזמירה שיצאו מן הכלל אינן מלמדות על הכלל לעניין המלאכות האסורות בשביעית, שאינן מלמדות שלוקים על החרישה בשביעית, כך גם אינן מלמדות לעניין המלאכות המותרות בשביעית, שאינן מלמדות שעבודות שאינן לצורך השדה והאילן מותרות בשביעית, ולכן חפירת בורות אסורה<b>.</b><br><br><small>ב<b>ספרא</b> "בהר" פרשה א נאמר: "ושבתה הארץ" - יכול מלחפור בורות ושיחים ומערות ומלתקן את המקוואות! תלמוד לומר: "שדך לא תזרע וכרמך לא תזמור". אין לי אלא לזרע ולזמיר. לחריש ולעידור ולניכוש ולכיסוח ולביקוע מניין? תלמוד לומר: "שדך לא" "וכרמך לא" - כל מלאכה שבשדך ושבכרמך... יכול לא יקשקש תחת הזיתים ולא ימלא את הנקעים שתחת הזיתים ולא יעשה עוגיות בין אילן לאילן חבירו! תלמוד לומר: "שדך לא תזרע וכרמך לא תזמור" - הזרע והזמיר בכלל היו, ולמה יצאו? להקיש אליהם אלא / להקיש אליהם לומר לך, מה זרע וזמיר מיוחדים שהם עבודה בארץ ובאילן, אף אין לי אלא דבר שהוא עבודה בארץ ובאילן.<br><br>מדרש תנאים זה בא לרבות מן הכתוב איסור מלאכות נוספות בשביעית. הוא מקיש לזריעה ולזמירה את החרישה ואת העבודות שבשדה ובכרם הדומות להן, ומחייב עליהן מלקות. קטע זה של הספרא משמש לירושלמי יסוד לביאור שיטתו של רבי אלעזר, המחייב מלקות את החורש בשביעית ("פרקים בהשתלשלות ההלכה", עמוד 266).<br><br>ב<b>בבלי מועד קטן</b> ג,א אמרו: איתמר: החורש בשביעית - רבי יוחנן ורבי אלעזר. חד אמר: לוקה, וחד אמר: אינו לוקה.<br>לימא בדרבי אבין אמר רבי אילעא קמיפלגי, דאמר רבי אבין אמר רבי אילעא: כל מקום שנאמר כלל בעשה ופרט בלא תעשה - אין דנין אותו בכלל ופרט (כך (ולא "בכלל ופרט וכלל") הגרסה ברבנו חננאל ובעוד ראשונים ובכתב יד מינכן ובעוד כמה כתבי יד של הבבלי. וכך ("בכלל ופרט") מובאים דברי רבי אבין אמר רבי אילעא בכל הנוסחאות בסנהדרין קיג,א). מאן דאמר לוקה - לית ליה דרבי אבין אמר רבי אילעא, ומאן דאמר אינו לוקה - אית ליה דרבי אבין אמר רבי אילעא!...<br><br>תסתיים מן הירושלמי שרבי אלעזר הוא האומר לוקה ורבי יוחנן סובר אינו לוקה. דעותיהם של רבי יוחנן ורבי אלעזר תלויות לדברי הבבלי בדרבי אבין, המוסר בשם רבי אילעא (תלמידו המובהק של רבי יוחנן). נראה כי דברי רבי אבין מתפרשים כפשוטם, בעקבות הירושלמי, כי דעת רבי אילעא כדעת רבו רבי יוחנן, שאם הכלל בעשה והפרט בלא תעשה אין דנים אותו במידה "דבר שהיה בכלל ויצא מן הכלל, לא ללמד על עצמו יצא, אלא ללמד על הכלל כולו יצא", ולפיכך אין לוקים על החרישה, ואילו רבי אלעזר סובר שגם במקרה כזה דנים במידה "דבר שהיה בכלל ויצא מן הכלל".<br>ברם, בבבלי נדרש כרגיל כלל ופרט במידה "אין בכלל אלא מה שבפרט", ומשום כך נתבארו דברי רבי אבין הנחותי, כשהובאו לבבל, בצורה שונה, הפוכה: כאשר הכלל בעשה והפרט בלא תעשה, אין דנים אותו, כמקובל, ב"אין בכלל אלא מה שבפרט". לפי זה, מאן דאמר לוקה אית ליה דרבי אבין, ומאן דאמר אינו לוקה לית ליה דרבי אבין (זו גרסת רבנו חננאל וכתב יד מינכן) ("פרקים בהשתלשלות ההלכה", עמודים 263-264).</small><br>
ומציעים את טעמו של רבי יוחנן: <b>אמר רבי בא קרתיגנאה</b> (אמורא ארץ ישראלי בדור השלישי או הרביעי)<b>: טעמא דרבי יוחנן</b> – הטעם של רבי יוחנן (המקור בכתוב לדעת רבי יוחנן שהחורש בשביעית אינו לוקה)<b>,</b> נאמר בעניין שנת השמיטה: <b>"שֵׁשׁ שָׁנִים תִּזְרַע שָׂדֶךָ"</b> (ויקרא כה,ג) – במשך שש שנים מותר לך לזרוע את השדה, <b>- לא בשביעית</b> – משמע מכאן שבשנת השמיטה אסור לך לזרוע, שמתוך הכתוב המנוסח באופן חיובי ניתן להסיק את האופן השלילי<b>, "וְשֵׁשׁ שָׁנִים תִּזְמֹר כַּרְמֶךָ"</b> (ויקרא כה,ג) – במשך שש שנים מותר לך לזמור את עצי הכרם, <b>- לא בשביעית</b> – משמע מכאן שבשנת השמיטה אסור לך לזמור<b>. כל לא תעשה שהוא בא מכח עשה</b> – איסור האמור בתורה שלא בצורה של לא תעשה, אלא נלמד מכלל עשה, <b>- עשה הוא ועובר בעשה</b> – הרי שהכלל הוא בעשה, וגם הפרטים, זריעה וזמירה, שיצאו מן הכלל, הם בעשה, והפרטים מלמדים על הכלל, כל העבודות שבארץ ובאילן, שהן אסורות בשביעית משום עשה, מפני שעשה מלמד על עשה. ולכן החורש בשביעית עובר על עשה ואינו לוקה, שאין לוקים על עשה (הטעם הזה של רבי יוחנן נוסף על הטעם לעיל, שכשהכלל בעשה והפרט בלא תעשה, אין הפרט מלמד על הכלל)<b>.</b><br>
<b>רבי ירמיה</b> (מגדולי אמוראי ארץ ישראל בדור השלישי והרביעי) <b>אמר: עובר בעשה</b> – החורש בשביעית עובר על עשה, כדעת רבי יוחנן<b>.</b>
<b>רבי יוסי</b> (מגדולי אמוראי ארץ ישראל בדור הרביעי) <b>אומר: אפילו בעשה</b> (במקבילות: 'עשה') <b>אין בו</b> – בחורש בשביעית, ששאר עבודות השדה והאילן אסורות בשביעית רק מדברי חכמים ולא מן התורה<b>.</b>
ושואלים: <b>והכתיב מלא:</b> (במקבילות: 'וליידא מילה כתיב:' - ולאיזה דבר כתוב; לעניין איזה דין נאמר. - נראה שהלשון 'והכתיב מלא' הוא סירוס ושיבוש של ביטוי זה, ויש להגיה: 'כתיב מילָּא' - כתוב דבר ("אוצר לשונות ירושלמיים", עמוד 508; עמוד 1032, הערה 1249)) <b>"וְשָׁבְתָה הָאָרֶץ שַׁבָּת לַי'י"</b> (ויקרא כה,ב)<b>!</b> – הרי שכל עבודות השדה והאילן אסורות בשביעית מן התורה ועוברים עליהן בעשה, שלא כדברי רבי יוסי!
ומשיבים: <b>לעניין לא תעשה שבו</b> – העשה של "ושבתה הארץ" נאמר רק לעניין העבודות המפורשות בתורה בצורה של לא תעשה, והן זריעה וזמירה (ויקרא כה,ד), שעוברים עליהן בעשה ובלא תעשה. אבל שאר עבודות השדה והאילן אינן אסורות בשביעית מן התורה<b>.</b>
ומביאים ברייתא: (צריך להוסיף כמו במקבילות: '<b>יכול</b>') <b>יהו לוקין על התוספת</b> – אולי יעלה על דעתך, שבשנת השמיטה חייבים מלקות על התוספת<b>!</b> (הירושלמי מביא כאן רק את תחילת הברייתא, ואינו מביא את המשכה שבו יש לימוד שאין לוקים על התוספת)
ומציעים פרשנות לברייתא (הפרשנות באה במסגרת מחלוקת רבי יוחנן ורבי אלעזר בעניין חרישה בשביעית): מהי התוספת שנזכרה בברייתא? - <b>רבי יוחנן פתר מתניתא</b> – פותר (מפרש) את המשנה (המקור התנאי, והוא הברייתא)<b>: יכול יהו לוקין על ידי</b> (במקבילה בכלאיים אין מילה זו) <b>חרישה בשביעית</b> – שהיא תוספת על איסורי שביעית המפורשים בתורה<b>!</b> – לפי פירוש זה, הברייתא פוטרת את החרישה בשביעית מעונש מלקות. רבי יוחנן מפרש את הברייתא לשיטתו שאין לוקים על החרישה בשביעית.
<b>(הרי)</b> (במקבילות אין מילה זו) [ו]<b>רבי לעזר פתר מתניתא</b> – פותר (מפרש) את המשנה (המקור התנאי, והוא הברייתא)<b>: יכול יהו לוקים על איסור שני פרקים הראשונים</b> – איסור החרישה בערב שביעית (בשנה השישית) בשני מועדים - בשדה הלבן (שדה המיועד לזריעת גידולי שדה) אחרי חג הפסח ובשדה האילן (שדה שגדלים בו עצים) אחרי חג השבועות (איסור זה מכונה תוספת שביעית)<b>!</b> – לפי פירוש זה, הברייתא פוטרת את החרישה בתוספת שביעית מעונש מלקות. רבי לעזר מפרש את הברייתא לשיטתו שלוקים על החרישה בשביעית.<br>
ומציעים גרסאות חלופיות עלומות שֵׁם של ברייתות של מדרשי הלכה: <b>אית תניי תני:</b> – יש תנא [ש]שונה: <b>"שֵׁשׁ שָׁנִים תִּזְרַע שָׂדֶךָ וְשֵׁשׁ שָׁנִים תִּזְמֹר כַּרְמֶךָ"</b> (ויקרא כה,ג) – התנא הזה לומד מהכתוב הזה, שלא אסרה התורה את עבודות השדה במשך כל שש השנים שלפני השנה השביעית, ומכאן שתוספת שביעית אינה מן התורה ואין לוקים עליה<b>. ואית תניי תני:</b> – ויש תנא [ש]שונה: <b>"שָׂדְךָ לֹא תִזְרָע</b> וְכַרְמְךָ לֹא תִזְמֹר<b>"</b> (ויקרא כה,ד) – התנא הזה לומד מהכתוב הזה, שלא אסרה התורה בשנה השביעית אלא זריעה וזמירה, ומכאן שחרישה בשביעית אינה אסורה מן התורה ואין לוקים עליה (כל אחת משתי הברייתות האלו היא המשכה של הברייתא לעיל: 'יכול יהו לוקין על התוספת!', וכל אחת מהן מפרשת את הברייתא לעיל פירוש שונה. ויש להוסיף את המילים "תלמוד לומר" לפני הכתובים שבשתי הברייתות)<b>.</b>
<b>מאן דמר:</b> – מי שאומר: <b>"שֵׁשׁ שָׁנִים</b> תִּזְרַע שָׂדֶךָ<b>" - מסייע לרבי יוחנן</b> (צריך לומר: '<b>לרבי לעזר</b>') – התנא הזה מסייע לדברי רבי לעזר שסובר שחרישה בתוספת שביעית אין לוקים עליה<b>, ומאן דמר:</b> – ומי שאומר: <b>"שָׂדְךָ לֹא תִזְרָע" - מסייע לרבי לעזר</b> (צריך לומר: '<b>לרבי יוחנן</b>') – התנא הזה מסייע לדברי רבי יוחנן שסובר שחרישה בשביעית אין לוקים עליה<b>.</b><br><br><small>ב<b>בבלי מועד קטן</b> ג,ב אמרו: כי אתא רב דימי אמר: יכול ילקה על תוספת? ונסיב לה תלמודא (לימוד מדרשה בברייתא) לפטורא, ולא ידענא מאי היא.<br>מאי תוספת? - רבי אלעזר אמר: חרישה (בשביעית), ורבי יוחנן אמר: ימים שלפני ראש השנה (של השביעית). - רבי אלעזר אמר: חרישה - הכי קאמר: יכול ילקה על חרישה, דאתיא מכלל ופרט (כך (ולא "מכלל ופרט וכלל") הגרסה בכתב יד מינכן ובעוד כמה כתבי יד של הבבלי), ונסיב ליה תלמודא לפטורא: אם כן (שאף על חרישה לוקים), כל הני פרטי (זריעה וזמירה) למה לי? (אלא מכאן שרק על פרטים אלה לוקים ועל מלאכות אחרות אין לוקים) ורבי יוחנן אמר: ימים שלפני ראש השנה - הכי קאמר: יכול ילקה על תוספת ראש השנה, דאתיא מ"בחריש ובקציר תשבות" (שמות לד,כא), ונסיב לה תלמודא לפטורא, כדבעינן למימר לקמן.<br><br>הברייתא המובאת בפי רב דימי מארץ ישראל "יכול ילקה על תוספת?" מבוארת בבבלי להיפך מן הירושלמי.<br><br>דברי רב דימי מסתיימים במילים "ולא ידענא מאי היא", והשאר הוא מסתמא דגמרא. הגמרא היא שמפרשת "מאי תוספת?" והיא שמשחזרת את לשון הברייתא "הכי קאמר...".<br>מכיוון שגם הירושלמי מביא את המחלוקת בפירוש הברייתא בשם רבי אלעזר ורבי יוחנן (אומנם מוחלפת - תופעה רגילה במסירת מחלוקות), נראה שהיתה מסורת שרבי אלעזר ורבי יוחנן חולקים בפירוש המילה "תוספת" שבברייתא ובטיב הדרשה, ושני התלמודים מצטטים את המסורת ההיא ("מקורות ומסורות", מועד ג, עמודים תקכא-תקכב).</small>
ומציעים מקור תנאי החולק על דעה אמוראית אחת ומסייע לדעה אמוראית שנייה המובאות לפני כן: <b>מתניתא מסייעא לרבי לעזר</b> (צריך לומר כמו במקבילות: '<b>מתניתא פליגא על</b> רבי לעזר' - המשנה (המקור התנאי, והוא ברייתא) חלוקה על רבי לעזר; או שצריך לומר: 'מתניתא מסייעא <b>לרבי יוחנן</b>' - המשנה מסייעת לרבי יוחנן. - אולי הגרסה 'מסייעא לרבי לעזר' כאן נובעת מאשגרה מלעיל 'מסייע לרבי לעזר')<b>:</b> כתוב: <b>"הִשָּׁמֶר לְךָ פֶּן תַּעֲלֶה עֹלֹתֶיךָ בְּכָל מָקוֹם אֲשֶׁר תִּרְאֶה"</b> (דברים יב,יג) - אסור להקריב עולות ושאר קורבנות בכל מקום שיהיה ישר בעיניך. ויש לדרוש את הכתוב: <b>"הִשָּׁמֶר" - בלא תעשה</b> – לשון זה הוא אזהרה שלא לעשות, והוא מצוות לא תעשה<b>, "פֶּן" -</b> ב<b>לא תעשה</b> – גם לשון זה הוא אזהרה שלא לעשות, והוא מצוות לא תעשה. מכאן שהמקריב חוץ למקדש עובר בשני לאווים, משום "הִשָּׁמֶר" ומשום "פֶּן"<b>. וכתוב: "</b>כִּי אִם בַּמָּקוֹם אֲשֶׁר יִבְחַר ה' בְּאַחַד שְׁבָטֶיךָ <b>שָׁם תַּעֲלֶה עֹלֹתֶיךָ וְשָׁם תַּעֲשֶׂה</b> כֹּל אֲשֶׁר אָנֹכִי מְצַוֶּךָּ<b>"</b> (דברים יב,יד) – יש להקריב קורבנות ולקיים את כל החוקים הקשורים בהקרבת קורבנות רק במקום שיבחר ה' בו<b>,</b> ויש לדרוש את הכתוב: <b>"שָׁם תַּעֲלֶה" - זו העלייה</b> (העלאה) – אבל אסור להעלות קורבנות חוץ למקדש, שמתוך הכתוב המנוסח באופן חיובי ניתן להסיק את האופן השלילי. ומכאן שהמקריב חוץ למקדש עובר בעשה, מפני שלא תעשה שהוא בא מכוח עשה הוא עשה<b>, "וְשָׁם תַּעֲשֶׂה" - זו</b> (<b>ה</b>)<b>שחיטה וזריקה</b> – אבל אסור לשחוט ולזרוק דם קורבנות חוץ למקדש. ומכאן שהשוחט והזורק דם חוץ למקדש עובר בעשה<b>. מה העלייה שהיא בעשה</b> – כמו שהמקריב חוץ למקדש שעובר בעשה (משום "שָׁם תַּעֲלֶה"), <b>- הרי היא בלא תעשה</b> – עובר גם בלא תעשה (משום "הִשָּׁמֶר לְךָ פֶּן תַּעֲלֶה")<b>, אף שחיטה וזריקה שהן בעשה</b> – כך גם השוחט והזורק חוץ למקדש שעובר בעשה (משום "וְשָׁם תַּעֲשֶׂה"), <b>- יהו בלא תעשה</b> – עובר גם בלא תעשה. כך יש ללמוד מהכתוב שמקיש שחיטה וזריקה להעלאה (עד כאן המקור התנאי)<b>.</b> - ויש לדייק מהמקור התנאי: <b>בגין דכתיב:</b> – לפי שכתוב: <b>"שָׁם תַּעֲלֶה" "וְשָׁם תַּעֲשֶׂה"</b> – משום שהכתוב מקיש שחיטה וזריקה להעלאה, לכן השוחט והזורק חוץ למקדש שעובר בעשה עובר גם בלא תעשה<b>, והא</b> (צריך לומר כמו במקבילות: '<b>הא</b>') <b>אִילּוּ לא</b> (צריך להוסיף כמו במקבילה בשבת: '<b>הוה</b>') <b>כתיב:</b> – אבל אילו לא היה כתוב: <b>"שָׁם תַּעֲלֶה" "וְשָׁם תַּעֲשֶׂה" - אין עשה מלמד על לא תעשה ואין לא תעשה מלמד על עשה</b> – אילו לא היה הכתוב מקיש שחיטה וזריקה להעלאה, לא היינו אומרים, שכמו שהמעלה חוץ למקדש שעובר בעשה עובר גם בלא תעשה, כך גם השוחט והזורק חוץ למקדש שעובר בעשה עובר גם בלא תעשה, מפני שאין לא תעשה מלמד על עשה. הרי שאין לא תעשה מלמד על עשה, כדעת רבי יוחנן לעיל, ושלא כדעת רבי לעזר לעיל שלא תעשה מלמד על עשה<b>.</b><br>
ושואלים: <b>מה עבד לה רבי יוחנן</b> (צריך לומר: '<b>רבי לעזר</b>')<b>?</b> – מה עושה אותה רבי לעזר? (כיצד רבי לעזר מתמודד עם המקור התנאי החולק עליו ומסייע לרבי יוחנן?)
ומשיבים: <b>שלא תאמר</b> – על ידי הצעת היסק המבוסס על השוואה בין מקרים<b>: כמה דת מר</b> – כמו שאתה אומר <b>גבי שבת: חפר חרץ</b> (עשה חריץ בקרקע) ו<b>נעץ</b> (תקע דבר חד בקרקע) – במקרה שעשה שלוש מלאכות אלו בשבת בשוגג בהעלם אחד, <b>- אינו חייב אלא אחת</b> – קורבן חטאת אחת בלבד, שמלאכות אלו הן בכלל חורש<b>, ודכוותה</b> – ושכמותה<b>: שחט</b> (צריך להוסיף כמו במקבילות: '<b>זרק</b>') <b>והעלה</b> – גם במקרה שעשה שלוש עבודות אלו חוץ למקדש בשוגג בהעלם אחד, <b>- לא יהא חייב אלא אחת</b> – קורבן חטאת אחת בלבד, שעבודות אלו הן בכלל מעלה בחוץ<b>. לפום כן צרך מימר:</b> – לפיכך צרך לומר: <b>חייב על כל אחת ואחת</b> – ההיקש של שחיטה וזריקה להעלאה מלמד שבמקרה שעשה עבודות אלו חוץ למקדש הוא חייב חטאת על כל אחת ואחת, והוא נחוץ כדי לשלול את מה שאפשר היה לחשוב, שאינו חייב אלא אחת. ואף אילו לא היה הכתוב מקיש שחיטה וזריקה להעלאה, היינו אומרים, שכמו שהמעלה חוץ למקדש שעובר בעשה עובר גם בלא תעשה, כך גם השוחט והזורק חוץ למקדש שעובר בעשה עובר גם בלא תעשה, מפני שלא תעשה מלמד על עשה<b>.</b><br><br><small>עד כאן המקבילה בירושלמי שבת.<br><br>מקור הסוגיה הוא בשבת.<br>הקטע האחרון 'רבי לעזר אמר: לוקין על ידי חרישה בשביעית' וכו' מצוטט בשבת ממקום אחר, וכן בכלאיים, והדעת נותנת שמקורו היה במסכת שביעית, אלא שבעריכה האחרונה נפקד מקומו שם ונותר כסוגיה מצוטטת בשבת ובסנהדרין ובכלאיים. ותופעה זו שכיחה גם בירושלמי גם בבבלי ("סוגיות מקבילות בירושלמי", עמוד 56).<br><br>ב<b>ספרי דברים</b> פסקה ע נאמר: "הישמר" - בלא תעשה. "פן" - בלא תעשה.<br><br>כאן התחלת מקבילה נוספת בירושלמי שבת ז,ב והמשך המקבילה בירושלמי כלאיים.</small>
<b>רבי זעירה</b> (רבי זירא, מגדולי אמוראי ארץ ישראל בדור השלישי) אמר בשם <b>רב חייה בר אשי</b> (אמורא בבלי בדור השני) שאמר <b>בשם כהנא</b> (רב כהנא השני, אמורא בבלי בדור השני)<b>: הנוטע בשבת</b> (צריך לומר: '<b>בשביעית</b>', שהרי ההמשך אינו מובן כלל בשבת: 'הכל היה בכלל זריעה, ויצאת זמירה' וכו', וכי בשבת נאמרו זריעה וזמירה?! ("סוגיות מקבילות בירושלמי", עמוד 57)) <b>- חייב משום זורע</b> – שכל המסייע לגידול צמחים חייב משום זורע<b>.</b>
<b>רבי זעורה אמר:</b> ה<b>זומר כנוטע</b> – וחייב משום זורע, מפני שהזומר מסייע לגידול אילנות<b>.</b><br>
ומפרטים את הדין החל במקרה מסוים לפי החכמים שנזכרו לפני כן: <b>נטע וזמר בשבת</b> – בשוגג בהעלם אחד, <b>- על דעתיה דכהנא</b> – על דעתו של כהנא, <b>חייב שתים</b> – שתי חטאות, מפני שלדעת כהנא הזומר אינו רק כנוטע אלא גם כקוצר, וחייב על הנטיעה משום זורע ועל הזמירה גם משום קוצר<b>, על דעתיה דרבי זעורה</b> – על דעתו של רבי זעורה, <b>אינו חייב אלא אחת</b> – חטאת אחת, מפני שלדעת רבי זעורה הזומר כנוטע, וחייב על הנטיעה ועל הזמירה משום זורע (הירושלמי מניח שרבי זעורה עצמו חולק על המימרה שהוא מסר בשם רב חייא בר אשי בשם כהנא, כפי שמצוי בירושלמי במקומות דומים אחרים)<b>.</b>
ודוחים: <b>כלום אמר רבי זעורה אלא</b> ה<b>זומר כנוטע?! דילמא</b> (במקבילה בכלאיים: 'שמא') – שמא ה<b>נוטע כזומר?!</b> (בתמיהה) – וכי לא אמר רבי זעורה שהזומר כנוטע?! וכי אמר שהנוטע כזומר?! הרי הוא אמר שהזומר כנוטע! (אילו אמר רבי זעורה שהנוטע כזומר, היה משמע שאין הזומר חייב אלא משום זורע ולא משום קוצר, שהרי הנוטע אי אפשר שיהיה חייב משום קוצר. אבל הרי רבי זעורה אמר שהזומר כנוטע, ומשמע שאף שהזומר חייב משום קוצר הוא חייב גם משום זורע כמו הנוטע) - ויש להוכיח מן הכתוב לגבי שביעית שהזומר חייב גם משום זורע: <b>הכל</b> – כל העבודות החקלאיות שהן כעין זריעה, <b>היה בכלל זריעה, ויָצָאת זמירה</b> – יצאה מן הכלל של זריעה, שכן נאמר בעניין שנת השמיטה: "וְכַרְמְךָ לֹא תִזְמֹר" (ויקרא כה,ד), <b>להחמיר על עצמה</b> – שאם זרע וזמר בשביעית חייב על הזמירה בפני עצמה<b>. מפני שיָצָאת זמירה להחמיר על עצמה, את</b> (אתה) <b>פוטרו</b> – את הזומר, <b>משום זורע?!</b> (בתמיהה) – וכי אפשר לומר שמפני שיצאה זמירה להחמיר על עצמה, לא יהיה חייב עליה גם משום זורע?! ולכן גם בשבת הזומר חייב גם משום זורע (שיטת הירושלמי היא שיש להשוות בין מובנה של מלאכה בשבת למובנה בשאר התורה). - ויש להציע מסקנה: <b>הוי</b> – הוֹוֶה (נמצא), <b>לא שנייא</b> – לא שונה (הדבר; אין הבדל בין שתי דעות החכמים שנזכרו לפני כן)<b>. נטע וזמר בשבת, בין על דעתיה דכהנא בין על דעתיה דרבי זעורה</b> – בין על דעתו של כהנא [ו]בין על דעתו של רבי זעורה, <b>חייב שתים</b> – שתי חטאות, אחת משום זורע ואחת משום קוצר<b>.</b><br><br><small>עד כאן המקבילות בירושלמי שבת וכלאיים.<br><br>סוגיה זו עיקרה במסכת שביעית, אלא שלא נשתמרה בה בעריכה האחרונה. באשר לטעם העברת סוגיה זו לשבת, הרי הדבר ברור, שהרי היא שנויה על פסקת "הזורע" שבמשנת שבת. ונראה שמכאן הועתקה לסנהדרין ולכלאיים, כמו הסוגיה שלפניה, ונשמטו סוגיות רבות בין שתי הסוגיות שהועתקו ("סוגיות מקבילות בירושלמי", עמוד 58).<br><br>ב<b>בבלי שבת</b> עג,ב אמרו: אמר רבי אבא אמר רב חייא בר אשי אמר רב: הזומר - חייב משום נוטע.<br><br>בבבלי נזכר רב חייא בר אשי בשלשלת המסירה של המימרה שהזומר חייב משום נוטע. ובירושלמי נזכר רב חייא בר אשי בשלשלת המסירה של המימרה שהנוטע חייב משום זורע.</small><br>• • •

Halakhah 6

<b>הבא על האם - חייב עליה משם אם ומשם אשת אב. רבי יהודה אומר: אינו חייב אלא משם האם בלבד.</b>
<b>הבא על אשת אב - חייב עליה משם אשת אב ומשם אשת איש, בין בחיי אביו, ובין לאחר מיתת אביו</b> – חייב עליה משום אשת אב. אבל משום אשת איש אינו חייב אלא בחיי אביו<b>, בין מן האירוסין</b> – שקידשה אביו ועדיין לא נשאה<b>, ובין מן הנישואין.</b>
<b>הבא על כלתו - חייב עליה משם כלתו ומשם אשת איש, בין בחיי בנו, ובין לאחר מיתת בנו</b> – חייב עליה משום כלתו. אבל משום אשת איש אינו חייב אלא בחיי בנו<b>, בין מן האירוסין, ובין מן הנישואין.</b>
<b>הבא על האם והבא על אשת אב</b><br>במשנה שנינו: <b>"הבא על האם</b> - חייב עליה משם אם ומשם אשת אב<b>", "הבא על אשת אב</b> - חייב עליה משם אשת אב ומשם אשת איש, בין בחיי אביו, ובין לאחר מיתת אביו, בין מן האירוסין, ובין מן הנישואין<b>".</b>
<b>אזהרה</b> (מצוות התורה שלא לעשות דבר האסור) <b>לבא על האם מניין?</b> - נאמר בפרשת איסורי ביאה: <b>"עֶרְוַת אִמְּךָ לֹא תְגַלֵּה"</b> (ויקרא יח,ז) – אסור לאדם לבוא על אימו<b>.</b>
<b>כרת</b> – לבא על האם במזיד, אם לא היתה התראה, <b>מניין? "כִּי כָּל אֲשֶׁר יַעֲשֶׂה מִכֹּל הַתּוֹעֵבֹת הָאֵלֶּה, וְנִכְרְתוּ הַנְּפָשׁוֹת הָעֹשֹׂת מִקֶּרֶב עַמָּם"</b> (ויקרא יח,כט) – כל אדם שיעשה אפילו אחת מכל התועבות האלה, ייענש בעונש כרת<b>.</b><br>
<b>אזהרה לבא על אשת אב מניין?</b> - נאמר בפרשת איסורי ביאה: <b>"עֶרְוַת אֵשֶׁת אָבִיךָ לֹא תְגַלֵּה"</b> (ויקרא יח,ח) – אסור לאדם לבוא על אשת אביו (אף שאינה אימו)<b>.</b>
<b>כרת</b> – לבא על אשת אב במזיד, אם לא היתה התראה, <b>מניין? "כִּי כָּל אֲשֶׁר יַעֲשֶׂה</b> מִכֹּל הַתּוֹעֵבֹת הָאֵלֶּה, וְנִכְרְתוּ הַנְּפָשׁוֹת הָעֹשֹׂת מִקֶּרֶב עַמָּם<b>"</b> (ויקרא יח,כט)<b>.</b>
<b>עונש</b> – מיתה, לבא על אשת אב במזיד והתראה, <b>מניין?</b> - נאמר בעונשים של בועלי בעילות אסורות: <b>"וְאִישׁ אֲשֶׁר יִשְׁכַּב אֶת אֵשֶׁת אָבִיו, עֶרְוַת אָבִיו גִּלָּה, מוֹת יוּמְתוּ שְׁנֵיהֶם</b>, דְּמֵיהֶם בָּם<b>"</b> (ויקרא כ,יא) – אדם שבא על אשת אביו (לרצונה), יומתו שניהם (בסקילה), והם בעצמם גרמו שהם חייבים מיתה (גם אימו במשמע, אף על פי שלא הזכיר אותה הכתוב בפירוש, שהרי גם היא אשת אביו)<b>.</b><br><br><small>הירושלמי בפרקנו מביא בכל אחד מהנסקלים את המקורות בתורה לאזהרה ולכרת ולעונש מיתה כפי שעולה מפשט הכתובים. הירושלמי להלן מביא את דרשות הכתובים שדרשו רבי עקיבה ורבי ישמעאל בעניין הבא על האם והבא על אשת אב.</small>
במשנה שנינו: <b>"הבא על כלתו</b> - חייב עליה משם כלתו ומשם אשת איש, בין בחיי בנו, ובין לאחר מיתת בנו, בין מן האירוסין, ובין מן הנישואין<b>".</b>
<b>אזהרה לבא על כלתו מניין?</b> - נאמר בפרשת איסורי ביאה: <b>"עֶרְוַת כַּלָּתְךָ לֹא תְגַלֵּה"</b> (ויקרא יח,טו) – אסור לאדם לבוא על אשת בנו<b>.</b>
<b>כרת</b> – לבא על כלתו במזיד, אם לא היתה התראה, <b>מניין? "כִּי כָּל אֲשֶׁר יַעֲשֶׂה מִכֹּל הַתּוֹעֵבֹת הָאֵלֶּה, וְנִכְרְתוּ</b> הַנְּפָשׁוֹת הָעֹשֹׂת מִקֶּרֶב עַמָּם<b>"</b> (ויקרא יח,כט)<b>.</b>
<b>עונש</b> – מיתה, לבא על כלתו במזיד והתראה, <b>מניין?</b> - נאמר בעונשים של בועלי בעילות אסורות: <b>"וְאִישׁ אֲשֶׁר יִשְׁכַּב אֶת כַּלָּתוֹ</b>, מוֹת יוּמְתוּ שְׁנֵיהֶם, תֶּבֶל עָשׂוּ, דְּמֵיהֶם בָּם<b>"</b> (ויקרא כ,יב) – אדם שבא על כלתו (לרצונה), יומתו שניהם (בסקילה), הם עשו מעשה תועבה, ולכן הם בעצמם גרמו שהם חייבים מיתה<b>.</b><br>
ב<b>משנה כריתות</b> ג,ה שנינו: "יש בא ביאה אחת וחייב עליה שש חטאות..." (המשנה שם מביאה כמה דוגמאות של הבא ביאה אחת וחייב עליה כמה חטאות).
<b>תניתֵהּ הכא, תניתֵהּ בכריתות</b> – שנה אותו כאן (במסכת סנהדרין), [ו]שנה אותו ב[מסכת] כריתות (גם כאן וגם שם שנינו שיש שהבא ביאה אסורה אחת חייב משום כמה שמות (לאווים))<b>.</b>
ומציעים קושיה: <b>ניחא</b> – [הדבר] נוח (מובן) <b>בכריתות, שהוא מביא קרבן וחוזר ומביא קרבן</b> – שם מדובר בקורבן חטאת על עבירה בשוגג, ולכן אפשר לשנות שם שיש מקרים שאדם עושה עבירה אחת והוא חייב עליה כמה חטאות, שכן אדם יכול להביא קורבן כמה פעמים<b>. אית לך מימר</b> – (וכי) יש לך לומר <b>בסנהדרין, שהוא נסקל וחוזר ונסקל?!</b> – הרי כאן מדובר בעונש מיתה על עבירה במזיד, ואי אפשר לשנות כאן שיש מקרים שאדם עושה עבירה אחת והוא חייב עליה כמה מיתות, שכן אדם אינו יכול להיסקל כמה פעמים אלא פעם אחת בלבד!
ומתרצים את הקושיה: <b>אמר רבי יודן</b> (אמורא ארץ ישראלי בדור הרביעי) <b>אבוי ד-</b> – אביו של <b>רבי מתנייה: להתרייה איתאמרת</b> – נאמרה (הדברים כאן נאמרו לעניין התראה במקרים שאדם עומד לעשות במזיד עבירה אחת שעוברים עליה משום כמה שמות)<b>, שאם התרו בו</b> – באדם הבא על אימו במזיד, <b>משום אשת אב</b> – ולא משום אֵם, <b>- לוקה</b> – נענש בעונש מיתה ונסקל<b>,</b> התרו בו <b>משום אֵם</b> – ולא משום אשת אב, <b>- לוקה</b> – ואין צריך להתרות בו משום כל השמות (הלשון 'לוקה' הוא אשגרה מתירוץ דומה בירושלמי סנהדרין ט,א ויבמות יא,א: 'להתרייה, שאם התרו בו משום אשת אב - לוקה, משום כנף אב - לוקה'. ב"שערי תורת ארץ ישראל" מגיה כאן 'נסקל' במקום 'לוקה')<b>.</b>
ומקשים: <b>ויתרו בו משום אשת איש!</b> – מדוע לא נאמר במשנה, שהבא על האם - חייב עליה גם משם אשת איש, שאם התרו בו משום אשת איש - מיתתו בחנק?
ומתרצים את הקושיה בהצעת פרשנות למשנה: <b>אמר רבי אבון</b> (מגדולי אמוראי ארץ ישראל בדור החמישי)<b>: תיפתר</b> – תתפרש (המשנה), <b>בפנויה</b> – במקרה שבא על האם כשהיא פנויה, שמת אביו, ולכן אינו חייב עליה משם אשת איש (משום אשת אב חייב עליה אף לאחר מיתת אביו, אבל משום אשת איש אינו חייב עליה אלא בחיי אביו)<b>.</b>
ההגהות והפירוש של סוגיה זו הם על פי "לפירושה של סוגיא אחת בירושלמי סנהדרין", "סיני" צט, עמודים קי-קכז.
מציעים ברייתא: <b>תמן תנינן:</b> – שם (במקום אחר) שנינו: (ב"מבוא לנוסח המשנה" עמוד 150 מגיה: 'תמן <b>תניין</b>' - שם (בבבל) שונים (ברייתא). והיא ברייתא בבלית, והביאוה בבבלי סנהדרין נג,א. ועל פיו מגיה ב"אוצר לשונות ירושלמיים". - ברם קשה לנו לקבל הגהה זו, כיוון שאין בירושלמי מונח זה. אבל המונח 'תמן תנינן', שמציע בדרך כלל משניות, מציע לעיתים ברייתות. ראה "הטרמינולוגיה של הירושלמי", עמוד 582 והערה 88) <b>רבי יהודה</b> (בר אלעאי, מגדולי התנאים בדור הרביעי) <b>אומר: אם לא היתה אמו ראויה לאביו</b> – שהיתה אימו אסורה להינשא לאביו, כגון שהיתה אימו אלמנה ואביו כוהן גדול, או שהיתה אימו גרושה וחלוצה ואביו כוהן הדיוט (חייבי לאווים), או שהיתה אימו אחת מכל העריות האסורות לאביו (חייבי כריתות וחייבי מיתות בית דין), <b>- אינו חייב</b> – הבן הבא על אימו, <b>אלא אחת</b> – משום אם בלבד, שהרי מכל מקום אימו היא, ואינו חייב משום אשת אב, משום שאין קידושי אביו תופסים בה ואינה אשת אביו<b>.</b>
ומציעים דיוק: <b>הא</b> – אבל <b>אם היתה אמו ראויה לאביו</b> – שהיתה אימו מותרת להינשא לאביו, <b>- חייב שתים</b> – אפילו לרבי יהודה<b>.</b>
ושוללים את הדיוק: <b>רבי אבהו</b> (אמורא ארץ ישראלי בדור השלישי) אמר <b>בשם רבי יוחנן</b> (גדול אמוראי ארץ ישראל בדור השני)<b>: לא שנייא</b> – לא שונָה (לא שונֶה הדבר)<b>, בין שהיתה אמו ראויה לאביו בין שאין אמו ראויה לאביו - אינו חייב אלא אחת</b> – לרבי יהודה<b>.</b>
ומציעים את טעמו של רבי יהודה לפי רבי יוחנן: <b>טעמא דרבי יוחנן</b> (צריך לומר: 'דרבי <b>יהודה</b>')<b>:</b> – הטעם של רבי יהודה (המקור בכתוב לדעת רבי יהודה): נאמר בפרשת איסורי ביאה: <b>"</b>עֶרְוַת אָבִיךָ וְעֶרְוַת אִמְּךָ לֹא תְגַלֵּה, <b>אִמְּךָ הִוא"</b> (ויקרא יח,ז) – אסור לאדם לבוא על אשת אביו שהיא אימו, כי היא אימו; ויש ללמוד מהכתוב היתר "אימך היא": <b>- משום אמו אתה מחייבו</b> – ואין אתה מחייבו משום אשת אב<b>. ערה</b> (דיבק, חיבר, שִייך) <b>את כל הפרשה לאם</b> – שיתחייב משום אם בלבד (הלשון 'כל הפרשה', למרות שאין כאן אלא פסוק אחד, הוא באשגרת מינוח מן הלשון הנוהגת בדרש זה. הלשון במקומות אחרים מקורית, כי בהם מדובר בפרשת ייבום, שפחה חרופה ופרשת נחלות)<b>.</b><br><br><small>ב<b>תוספתא סנהדרין</b> י,ב שנו: הבא על האם (שהיא אשת אביו), אלמנה לכוהן גדול, גרושה וחלוצה לכוהן הדיוט, או שהיתה אנוסתו ומפותתו של אביו (שיטת רבי יהודה שאדם אסור באנוסת אביו ובמפותת אביו, משנה יבמות יא,א), או שהיתה אחת מכל עריות לאביו - חייב (משום אם בלבד, ולא משום אשת אב). הבא על אשת אב (שאינה אימו), אלמנה לכוהן גדול, גרושה וחלוצה לכוהן הדיוט, היתה אנוסתו ומפותתו של אביו, או שהיתה אחת מכל עריות לאביו - פטור (משום אשת אב).<br><br>הרישא דנה באימו שהיא אשת אביו, והיא לפי רבי יהודה. אנוסתו ומפותתו של אביו אינה אשת אביו, ובערווה (חייבי כריתות וחייבי מיתות בית דין) גם חכמים מודים שאין קידושין תופסים בה. נמצא שכל המחלוקת שבינם לבין רבי יהודה אינה אלא בחייבי לאווים בלבד, וכמסקנת הבבלי סנהדרין נג,א (לרבי יהודה אין קידושין תופסים בחייבי לאווים, ולכן אישה זו שהיא אימו אינה נחשבת אשת אביו, ולחכמים קידושין תופסים בחייבי לאווים, ולכן אשת אביו היא, וחייב אף משום אשת אב).<br>הסיפא דנה באשת אביו בלבד. בסיפא שנו "אנוסתו ומפותתו של אביו" אגב הרישא, שהרי אם היא אנוסה ומפותה, אינה אשת אב ("לפירושה של סוגיא אחת בירושלמי סנהדרין", "סיני" צט, עמוד קיב).<br><br>ב<b>בבלי סנהדרין</b> נג,א-ב אמרו: תניא: רבי יהודה אומר: אם לא היתה אימו ראויה לאביו - אינו חייב אלא משום האם בלבד.<br>כי אתא רבי יצחק תני כדתנן: רבי יהודה אומר: אינו חייב אלא משום האם בלבד (גם אם היתה ראויה לאביו). - וטעמא מאי? - אמר אביי: דאמר קרא: "אימך היא" - משום אימו אתה מחייבו, ואי אתה מחייבו משום אשת אב.<br><br>ברייתא בבלית זו ("תניא") מובאת גם בירושלמי. רבי יוחנן חולק על הברייתא הבבלית ומקיים את משנתנו. הברייתא שהביא רבי יצחק מארץ ישראל ("כי אתא רבי יצחק תני") הסכימה למשנתנו, בניגוד לברייתא הבבלית שבבבלי ושבירושלמי, והסכימה לדעת רבי יוחנן ("מבוא לנוסח המשנה", עמודים 150-151).</small><br>
ומציעים שאלה: <b>רבי בון בר חייה</b> (אמורא ארץ ישראלי בדור השלישי) <b>בעא קומי</b> – שאל לפני <b>רבי זעירא</b> (רבי זירא, מגדולי אמוראי ארץ ישראל בדור השלישי)<b>: מה ראה רבי יוחנן</b> (צריך לומר: 'רבי <b>יהודה</b>') <b>לתפוש את האם ולהניח</b> (לעזוב) <b>את אשת האב?</b> – הרי שני פסוקים הם באזהרות: הראשון (ויקרא יח,ז) מזהיר על האם, בין אם היא אשת אביו בין אם לאו, והשני (ויקרא יח,ח) על אשת האב, בין שהיא אימו בין שאיננה. נמצא שבאימו שהיא אשת אביו יש שני לאווים נפרדים ושתי חטאות. ומה ראה רבי יהודה לתפוש את האם בלבד?
ומשיבים: <b>אמר ליה:</b> – אמר לו (רבי זעירא): <b>דהוא סבר</b> – שהוא (רבי יהודה) סובר <b>כרבי ישמעאל</b> (מגדולי התנאים בדור השלישי) – לשיטת רבי ישמעאל ישנו לאו אחד בלבד באימו שהיא אשת אביו, כמו באימו שאינה אשת אביו ובאשת אביו שאינה אימו, ואינו עובר עליה אלא משום אם בלבד. והיא דעת רבי יהודה (עד כאן תשובתו של רבי זעירא. ומכאן ואילך הביא התלמוד את הברייתא המציעה את מחלוקת רבי עקיבה ורבי ישמעאל. ולמדנו מדברי רבי זעירא שמחלוקת תנא קמא ורבי יהודה שבמשנתנו כבר נחלקו בה רבי עקיבה ורבי ישמעאל, תנא קמא כרבי עקיבה, ואילו רבי יהודה עזב כאן את שיטת רבו ונקט בשיטת רבי ישמעאל)<b>.</b><br><br><small>משאלת רבי בון בר חייה ומתשובת רבי זעירא יוצא, שלא הכירו את דרשת רבי יוחנן לעיל, שלפיה גזירת הכתוב היא. נמצא שעניין לנו כאן עם שיטה שנייה בפירוש טעמו של רבי יהודה. והן סוגיות חלוקות ("לפירושה של סוגיא אחת בירושלמי סנהדרין", "סיני" צט, עמוד קטו).</small><br>• • •<br><b>הבא על האם והבא על אשת אב (המשך)</b><br><b>"עֶרְוַת אָבִיךָ וְעֶרְוַת אִמְּךָ לֹא תְגַלֵּה, אִמְּךָ הִוא, לֹא תְגַלֶּה עֶרְוָתָהּ" (ויקרא יח,ז).</b>
<b>"עֶרְוַת אֵשֶׁת אָבִיךָ לֹא תְגַלֵּה, עֶרְוַת אָבִיךָ הִוא" (ויקרא יח,ח).</b><br>
דרשת רבי עקיבא
<b>דרבי ישמעאל דרש</b> (צריך לומר: '<b>דרבי עקיבה</b> (תנא בדור השלישי, מגדולי התנאים) דרש') – דורש<b>:</b> (ולהלן צריך לומר: 'רבי ישמעאל דרש'. ונתחלפו השמות על ידי סופר טועה, שסבר שדברי רבי ישמעאל באים סמוכים ל'כרבי ישמעאל' שבתשובת רבי זעורא. ואין זה כך. אלא שראה התלמוד להביא את מחלוקתם של רבי עקיבה ורבי ישמעאל בשלמותה, והקדים את רבי עקיבה לרבי ישמעאל כדרכו. וזכר לגרסה המקורית נשתמר פעמיים להלן: 'מה עבד לה רבי ישמעאל?... ולית לרבי עקיבה כן?!') <b>"עֶרְוַת אָבִיךָ</b>... לֹא תְגַלֵּה<b>"</b> (ויקרא יח,ז) <b>- בזכור הכתוב מדבר</b> – הכתוב הזה מזהיר את הבן על משכב זכור עם אביו (כרת אמור בו בסוף הפרשה (ויקרא יח,כט), ועונש מן הפסוק: "וְאִישׁ אֲשֶׁר יִשְׁכַּב אֶת זָכָר... מוֹת יוּמָתוּ, דְּמֵיהֶם בָּם" (ויקרא כ,יג), ואביו בכלל הזכר)<b>.</b><br>
ומפסיקים את דרשת רבי עקיבא ושואלים: <b>ואין אביו בכלל הזכור?!</b> – הרי אביו בכלל האזהרה על הזכור: "וְאֶת זָכָר לֹא תִשְׁכַּב מִשְׁכְּבֵי אִשָּׁה" (ויקרא יח,כב), ומדוע נצרך הכתוב "עֶרְוַת אָבִיךָ... לֹא תְגַלֵּה" להזהיר את הבן על משכב זכור עם אביו?
ומשיבים: <b>אלא לחייבו שתים</b> – הכתוב נצרך כדי לחייב את הבן שתי חטאות, משום שנאמרו בו שני לאווים: "וְאֶת זָכָר לֹא תִשְׁכַּב מִשְׁכְּבֵי אִשָּׁה" ו"עֶרְוַת אָבִיךָ... לֹא תְגַלֵּה"<b>.</b>
ומציעים ברייתא המסייעת לאמור לפני כן: <b>דתני:</b> (צריך לומר: '<b>ותני</b>:' - ושונה [התנא]: / '<b>ותני כן</b>' - ושונה [התנא] כך:) <b>הבא על אביו - חייב עליו שתים.</b>
ומציעים קושיה: <b>וניתני:</b> – ונשְׁנה (במשנה כריתות א,א): <b>שלשים ושבע כריתות בתורה!</b> – המשנה שם, הפותחת: "שלושים ושש כריתות בתורה", ונמנו בה שלושים ושש עבירות שהעובר על אחת מהן במזיד בלא התראה חייב כרת, היתה צריכה לשנות "שלושים ושבע כריתות" ולמנות עבירה נוספת, שכן היתה צריכה למנות גם את הבא על אביו מלבד הבא על הזכור!
ומתרצים את הקושיה: <b>רבי מנא</b> (השני, מגדולי אמוראי ארץ ישראל בדור החמישי) <b>אמר: כל שֵׁם זכור אחד</b> – משנת כריתות ששנתה "הבא על הזכור", כללה כל הביאות ממין זה, עם הכריתות השייכים להן, תחת שם אחד. ואף על פי שבאביו הם שני כריתות, לא יצא מכלל ביאה על הזכר, וכבר נמנה הזכר, ולא ירד התנא למנות כמה כריתות יש בו. אבל אימו ואשת אביו הן שני שמות, שיש אם שאינה אשת אב, ואשת אב שאינה אם, ולכן ביאה על האם ועל אשת אב נמנו שם בשניים<b>.</b><br>
וממשיכים את דרשת רבי עקיבא: <b>"עֶרְוַת אֵשֶׁת אָבִיךָ</b> לֹא תְגַלֵּה<b>"</b> (ויקרא יח,ח) <b>- באשת אב הכתוב מדבר</b> – בין שהיא אימו בין שאיננה<b>. "עֶרְוַת אִמְּךָ</b> לֹא תְגַלֵּה<b>"</b> (ויקרא יח,ז) <b>- זו אמו שהיא אשת אביו</b> – משום כך, לרבי עקיבה יש שני לאווים באימו שהיא אשת אביו, משום אימו ומשום אשת אב<b>. אמו שאינה אשת אביו מניין</b> – שעובר עליה<b>? "אִמְּךָ הִוא, לֹא תְגַלֶּה עֶרְוָתָהּ"</b> (ויקרא יח,ז)<b>.</b><br>
(<b>מה עבד לה רבי ישמעאל? - פתר לַהּ, לאחר מיתה. - ולית לרבי עקיבה כן?! - "ערות אביך היא" - לא שנייא בין בחייה בין לאחר מיתה.</b>) (להלן הקטע הזה כפול וקטוע בסופו, וכאן אין גורסים אותו, והוא באשגרה מלהלן.)<br>
דרשת רבי ישמעאל
<b>רבי עקיבה דרש</b> (צריך לומר: '<b>רבי ישמעאל</b> דרש') – דורש<b>: "עֶרְוַת אָבִיךָ</b>... לֹא תְגַלֵּה<b>"</b> (ויקרא יח,ז) <b>- באשת אב הכתוב מדבר</b> – באשת אביו שאינה אימו, שלרבי יהודה הדורש כרבי ישמעאל אין שֵׁם אשת אביו באימו שהיא אשת אביו<b>. "עֶרְוַת אִמְּךָ</b> לֹא תְגַלֵּה<b>"</b> (ויקרא יח,ז) <b>- זו אמו שהיא אשת אביו. אמו שאינה אשת אביו מניין</b> – שעובר עליה<b>? "אִמְּךָ הִוא, לֹא תְגַלֶּה עֶרְוָתָהּ"</b> (ויקרא יח,ז)<b>.</b><br><br><small>ב<b>ספרא</b> "קדושים" פרשה י נאמר: "ערוות אביך וערוות אימך לא תגלה" (ויקרא יח,ז). "ערוות אביך" - זו אשת אביך. אתה אומר: זו אשת אביך, או "ערוות אביך" כשמועו! הרי אתה דן: נאמר כאן: "ערוות אביך", ונאמר להלן: "ערוות אביך" (ויקרא יח,ח). מה "ערוות אביך" שנאמר להלן - באשת אביך הכתוב מדבר, אף "ערוות אביך" שנאמר כאן - באשת אביך הכתוב מדבר. אימו שהיא אשת אביו מניין? תלמוד לומר: "ערוות אימך לא תגלה". אימו שאינה אשת אביו מניין? תלמוד לומר: "אימך היא" מכל מקום.<br><br>דרשה זו (בירושלמי) של רבי ישמעאל בפירוש "ערוות אביך", לפי מה שהיגהנו, מובאת בסתם במכילתא דעריות בספרא, ומכילתא דעריות היא דבי רבי ישמעאל ("לפירושה של סוגיא אחת בירושלמי סנהדרין", "סיני" צט, עמוד קטו).</small><br>
חסר כאן, ויש להשלים: ושואלים: [<b>והכתיב:</b> – והרי כתוב: <b>"עֶרְוַת אֵשֶׁת אָבִיךָ</b> לֹא תְגַלֵּה<b>"</b> (ויקרא יח,ח)<b>!</b>] <b>מה עבד לה</b> – מה עושה אותה <b>רבי ישמעאל?</b> – כיצד רבי ישמעאל, שדורש את הכתוב "עֶרְוַת אָבִיךָ... לֹא תְגַלֵּה" - באשת אב הכתוב מדבר, מפרש את הכתוב "עֶרְוַת אֵשֶׁת אָבִיךָ לֹא תְגַלֵּה" כדי שלא יסתור את דבריו?
ומשיבים: <b>פתר לַהּ</b> – פותר אותה (רבי ישמעאל מפרש את הכתוב "עֶרְוַת אֵשֶׁת אָבִיךָ לֹא תְגַלֵּה")<b>, לאחר מיתה</b> – באשת אב לאחר שמת אביו. ובאשת אביו שאינה אימו, שאף על פי שהיא מותרת לאחרים משום אשת איש, הריהי עומדת באיסורה לחורגה (והוא הדין לאשת אב לאחר שנתגרשה מאביו. אבל באימו בלבד אין צורך לרבות לאחר מיתת אביו, כי מה לי אביו בחיים מה לי איננו, מכל מקום אימו היא. ובאימו שהיא אשת אביו אין מקום לריבוי לאחר מיתה משום אשת אב לרבי ישמעאל, שאם בחיי האב נאסרה רק משום אם, קול וחומר לאחר מיתה)<b>.</b>
ומקשים: <b>ולית ליה לרבי עקיבה כן?!</b> (בתמיהה) – ואין לו לרבי עקיבה כך?! (כלום הוא לא סובר כך?!)
חסר כאן, ויש להשלים את התשובה מלעיל: ומשיבים: <b>["עֶרְוַת אָבִיךָ הִוא"</b> (ויקרא יח,ח) <b>- לא שנייא</b> – לא שונה [הדבר] <b>בין בחייה</b> (צריך לומר: '<b>בחיים</b>') <b>בין לאחר מיתה</b> – אין הבדל בין אשת אב בחיי האב ובין אשת אב לאחר שמת. ורבי עקיבה לשיטתו מרבה גם את אשת אביו בלבד גם את אשת אביו שהיא אימו לאחר מיתה כמו בחיים<b>].</b><br><br><small>רבי ישמעאל סבור ש"עֶרְוַת אָבִיךָ הִוא" מופנה לגזירה שווה, ללמד עונש לבא על אימו, בין שהיא אשת אביו בין שאיננה, כמו שמבואר בהמשך הסוגיה.</small><br>
ומביאים ברייתא: <b>"עֶרְוַת אָבִיךָ</b> הִוא<b>"</b> (ויקרא יח,ח) – כך נאמר באזהרה על אשת אב, <b>"עֶרְוַת אִמְּךָ</b> לֹא תְגַלֵּה<b>"</b> (ויקרא יח,ז) – כך נאמר באזהרה על אם, <b>-</b> יש לדרוש גזירה שווה "עֶרְוַת" "עֶרְוַת": <b>מה "אָבִיךָ" - כל שהוא אביך בין לעונש בין לאזהרה</b> – מה אביך הדין בו: כל שהוא אביך, לאזהרה ולעונש (כמו שאשת אביך שאינה אימך אתה חייב עליה בכל אופן, בין שאביך הוא אביך מנישואיו עם אימך, בין מאונס ופיתוי, בין לעונש בין לאזהרה. - הדין "כל שהוא אביך" הוא ממשמעות "אביך", שהרי מכל מקום הוא אביו, ואין צורך בריבוי מיוחד. האזהרה מפורשת בכתוב "עֶרְוַת אָבִיךָ... לֹא תְגַלֵּה" (ויקרא יח,ז), וכבר פירשו לעיל: 'באשת אב הכתוב מדבר', והעונש נתפרש: "וְאִישׁ אֲשֶׁר יִשְׁכַּב אֶת אֵשֶׁת אָבִיו, עֶרְוַת אָבִיו גִּלָּה, מוֹת יוּמְתוּ שְׁנֵיהֶם, דְּמֵיהֶם בָּם" (ויקרא כ,יא))<b>, אף "אִמְּךָ" - כל שהיא אמך בין לעונש בין לאזהרה</b> – אף אימך הדין בה כך גם לעונש (גם אימך אתה חייב עליה בין שהיא אשת אביך, בין שלא נישאה אלא אנס ופיתה אותה, בין לעונש בין לאזהרה, כמו שיפורש להלן. - "כל שהיא אימך" כבר למדוה רבי עקיבה ורבי ישמעאל מ"ערוות אימך" ומ"אימך היא", ורבי יהודה כרבי ישמעאל)<b>.</b>
ומסבירים מי דרש את הדרשה ומה סיבת הדרשה: <b>לא מסתברא דדריש אהן קרייא</b> – לא מסתבר שדורש את הפסוק הזה ("עֶרְוַת אָבִיךָ הִוא") <b>אלא רבי יודה, דלית ליה</b> – שאין לו (הוא לא סובר), <b>אמו שהיא אשת אביו</b> – רבי יהודה אין לו שני חיובים באימו שהיא אשת אביו, משום אם ומשום אשת אב, אלא משום אם בלבד, נמצא שלא נתפרש באם אלא אזהרה בלבד ולא עונש, שכן בעונש נאמר: "וְאִישׁ אֲשֶׁר יִשְׁכַּב אֶת אֵשֶׁת אָבִיו, עֶרְוַת אָבִיו גִּלָּה, מוֹת יוּמְתוּ שְׁנֵיהֶם, דְּמֵיהֶם בָּם" (ויקרא כ,יא), ושֵׁם זה אינו שייך באימו לשיטת רבי יהודה<b>, צריך מידרוש</b> – (לכן רבי יהודה) צריך לדרוש<b>: "עֶרְוַת אָבִיךָ" ו"עֶרְוַת אִמְּךָ" - מה "אָבִיךָ" - כל שהוא אביך בין לעונש בין לאזהרה, אף "אִמְּךָ" - כל שהיא אמך בין לעונש בין לאזהרה</b> – יש צורך בגזירה שווה זו לרבי יהודה ללמד עונש לבא על אימו, ואפילו היא אשת אביו<b>.</b><br><br><small>ויש לשאול: מאחר שנתבאר לעיל שרבי יהודה סובר כרבי ישמעאל, מדוע אמרו כאן "אלא רבי יהודה"?. ויש להשיב: אפשר שיש כאן תלמוד עצמאי שלא הכיר את דברי רבי זעירא לעיל, אלא רק את שיטת רבי יוחנן. ואף על פי שרבי זעירא עצמו מתייחס לברייתא זו בהמשך, תלמוד זה קדם לו ("לפירושה של סוגיא אחת בירושלמי סנהדרין", "סיני" צט, עמוד קכ).</small><br>
ומציעים היסק מן האמור לפני כן: <b>אמר רבי זעירה</b> (רבי זירא, מגדולי אמוראי ארץ ישראל בדור השלישי)<b>: הדא אמרה:</b> – זאת אומרת: <b>למידין מגזירה שוה, אפילו מופנָה מצד אחד</b> – שהרי "עֶרְוַת אָבִיךָ הִוא" מופנה לגזירה שווה (לרבי ישמעאל, כמו שפירשנו לעיל. אבל "ערוות אימך" צריך לגופו, לאזהרה על אימו שהיא אשת אביו, ואין צורך בהפניה משני צדדים. ופירוש "למידין" - למדים ואין משיבים. - גזירה שווה מופנה משני צדדים היא גזירה שווה ששני הפסוקים שדורשים אותה מהם, הפסוק המלמד והפסוק הנלמד, פנויים לדרשה זו ואינם נדרשים לאף עניין אחר. גזירה שווה מופנה מצד אחד היא גזירה שווה שרק פסוק אחד שדורשים אותה ממנו פנוי לדרשה זו בעוד שהפסוק השני כבר נדרש לעניין מסוים)<b>.</b>
<b>אמר ליה</b> – אמר לו <b>רבי יודן</b> (אמורא ארץ ישראלי בדור הרביעי)<b>: לית דא פשיטא על דרבי עקיבה</b> – אין זאת פשוטה על שיטת (וכי אין דבר זה פשוט לשיטת) רבי עקיבה<b>, דרבי עקיבה אמר:</b> למידין מ<b>גזירה שוה, אף על פי שאינו</b> (צריך לומר: 'שאינה') <b>מופנָה?!</b> (בתמיהה) – הרי רבי יהודה הוא תלמידו של רבי עקיבה, ואף על פי שחלק על רבו בדין אימו שהיא אשת אביו והלך בשיטת רבי ישמעאל (לשיטת רבי זעירא, שהוא בעל המימרה כאן), לא יחלוק עליו בכלל שיטתו המדרשית! (רבי עקיבה לומד גזירה שווה אף על פי שאינה מופנה משום צד. אבל רבי ישמעאל אינו לומד גזירה שווה אלא אם כן היא מופנה מצד אחד)<b>.</b><br><br><small>כסגנון זה נמצא בירושלמי יומא ח,ג: "אמר רבי זעורה: הדא אמרה: למידין גזירה שוה אפילו מופנה מצד אחד. אמר רבי יודן: ולא דרבי עקיבה היא?! דרבי עקיבה אמר: למידין מגזירה שוה אף על פי שאינה מופנה". ויש לשאול כאן שתי שאלות: אחת - איזו סוגיה נאמרה תחילה, האם זו שלנו או אותה של יומא? שנית - מאחר שהשיב רבי יודן על דברי רבי זעירא פעם אחת, מדוע חזר רבי זעירא ודייק אותו דיוק פעם שנייה? וכי נעלם ממנו שהברייתא היא לפי רבי עקיבה?<br>והנה כשאנו יוצאים ובודקים את מאמרי רבי יודן בירושלמי בקשר עם רבי זעירא, אנו מוצאים את רבי יודן מפרש את דברי רבי זעירא, מעיר עליהם ומסייע להם. הוא גם דן בסוגיות שבהן משתתף רבי זעירא. אבל מעולם לא מצאנו אותו מדבר עימו פנים בפנים. ועוד, קשה לומר, שרבי יודן בן הדור הרביעי ידבר עם רבי זעירא בן הדור השלישי בסגנון תקיף כזה. משום כך נראה שיש להגיה כאן: "אמר רבי יודן" בלי "ליה", וכמו שהוא ביומא. היוצא מזה, שרבי זעירא אמר את דבריו פעמיים, כאן וביומא, כל אחת במקומה, כדי לחזק את מסקנתו. ואין אנו יודעים איזו נאמרה תחילה, ואין לכך כל חשיבות. ואילו רבי יודן, שהגיעו אליו שתי שמועותיו של רבי זעירא, אחרי פטירתו כנראה, השיג על שתיהן מה שהשיג.<br>ויש הבדל דק בין שתי תמיהותיו של רבי יודן. כאן הוא משיג על עצם מסקנתו של רבי זעירא, שפשוטה היא ואין בה כל חידוש, ואדרבה גדולה ממנה אמר רבי עקיבה. ואילו ביומא הוא משיג על הדיוק היוצא מדבריו, שמכלל דבריו יוצא שבשאינה מופנה כלל אין למדים ממנה, והרי זה בניגוד לשיטת רבי עקיבה. אלא שכאן בברייתא אירע שהגזירה השווה מופנה מצד אחד. ושתי התמיהות, כאן וביומא עלו בקשיא ("לפירושה של סוגיא אחת בירושלמי סנהדרין", "סיני" צט, עמודים קכא-קכג).</small>
ומציעים בעיה: <b>רבי ירמיה</b> (מגדולי אמוראי ארץ ישראל בדור השלישי והרביעי) <b>בעי</b> – שאל (הסתפק)<b>: הבא על אמו</b> – הנשואה לאביו, שלא נתגרשה ממנו ולא נתאלמנה, או הנשואה לאיש אחר<b>, מהו שהוא</b> (צריך לומר: '<b>שיהא</b>') <b>חייב עליה משם אשת איש?</b> (הבעיה היא לשיטת רבי יהודה. אבל לשיטת החכמים, כבר אמרו למעלה בתחילת הסוגיה: "ויתרו בו משום אשת איש! - אמר רבי אבון: תיפתר בפנויה". מכלל, שאם אינה פנויה, עובר עליה גם משום אשת איש. וטעם השאלה, ששֵׁם אשת אביו נתמעט מגזירת הכתוב או מדרשה כמו שנתפרש לעיל בדברי רבי יוחנן ורבי זעירא רבו של רבי ירמיה, אבל בשם אשת איש שלא נתמעט בפירוש יש מקום לספק)
ופושטים את הבעיה בהצעת היסק בתמיהה: <b>תא חמי:</b> – בוא [וראה]: <b>אִילּוּ בא אחר עליה</b> – אילו בא אדם אחר על אימו הנשואה של הבן, <b>- חייב משום אשת איש, בנה</b> – הבן הבא על אימו הנשואה, <b>- לא כל שכן?!</b> (בתמיהה) – יש להסיק מקול וחומר שבן הבא על אימו הנשואה חייב גם משום אשת איש.
ודוחים את פשיטת הבעיה בהצעת קושיה: <b>התיב</b> – השיב (הקשה) <b>רבי יוסי</b> (מגדולי אמוראי ארץ ישראל בדור הרביעי)<b>: הרי חורגה</b> – בן אביו מאישה אחרת, שהוא הבן החורג של אימו, שבא עליה, <b>הרי הוא חייב עליה משום אשת איש</b> (צריך לומר: '<b>אשת אב</b>')<b>, ובנה</b> – שבא עליה, <b>אינו חייב עליה משום אשת איש</b> (צריך לומר: '<b>אשת אב</b>')<b>!</b> – אף אתה אל תתמה על כך, שאחֵר חייב עליה משום אשת איש, ובנה פטור עליה משום אשת איש<b>.</b><br>
ומציעים ברייתא המסייעת לאמור לפני כן: <b>דתני:</b> (צריך לומר: 'ותני:' או 'ותני כן:') <b>אף בשאר כל העריות כן</b> – הבא על אישה האסורה לו משום ערווה שהיא נשואה - אינו עובר עליה גם משום אשת איש (הברייתא היא לפי רבי יהודה. ונראה שהברייתא נמשכת למחלוקת רבי יהודה במשנתנו באימו, וסברה הברייתא לדעתו שאינו עובר עליה גם משום אשת איש)<b>. חמותו ואשת איש</b> – הבא על חמותו שהיא אשת איש, שלא מת חמיו ולא גירשה, או שנישאה לאיש אחר, <b>- את</b> (אתה) <b>תופשו משום חמותו</b> – אינו עובר עליה גם משום אשת איש<b>. כלתו ואשת איש - את</b> (אתה) <b>תופסו משום כלתו</b> – בניגוד למשנתנו ששנתה: "הבא על כלתו - חייב עליה משם כלתו ומשם אשת איש"<b>. אחותו ואשת איש - את</b> (אתה) <b>תופסו משום אחותו.</b><br>
ומקשים (על דברי הברייתא באחותו): <b>מבריחו מן החמורה ומקנתרו בקלה?!</b> (בתמיהה) – הרי באחותו עונשו בכרת ובאשת איש עונשו בחנק, ואיך אתה תופסו משום אחותו ולא משום אשת איש, שהרי עונש כרת קל מעונש חנק? (כסגנון זה בירושלמי סוטה א,ד וכתובות יג,א: "אמר רבי תנחומא: הדא היא דו מקנתר (נוזף, גוער) לון: "למה תבעטו בזבחי ובמנחתי?" - אין תימר: עבירה חמורה יש כאן - מבריחן מן החמורה ומקנתרן בקלה?!". כלומר, אם אמנם חטאו בני עלי בניאוף, וכפשוטו של מקרא, וזהו חטא חמור, מדוע איפוא איש אלוהים שנתגלה לעלי אינו מוכיח אותו על חטא חמור זה שבניו חטאו, אלא על בזיון קודשי שמים. מכאן אתה למד כי בני עלי לא שכבו עם נשים, ומה שנראה לך כפשוטו של מקרא נדחה מכול וכול על ידי רבי תנחומא)
ומתרצים את הקושיה: <b>לית יכיל דתני:</b> (אולי צריך לומר: 'לית לך אלא כהדא דתני:' - אין לך אלא כמו [ההלכה] הזאת ששונה [התנא]: - "הטרמינולוגיה של הירושלמי", עמוד 352, הערה 362: הגהה זו אינה מוכרחת) <b>הבא על אחותו - חייב עליה משום אחותו ומשום בת אשת אביו</b> – שבאחותו נאמרו שתי אזהרות: "עֶרְוַת אֲחוֹתְךָ בַת אָבִיךָ אוֹ בַת אִמֶּךָ מוֹלֶדֶת בַּיִת אוֹ מוֹלֶדֶת חוּץ, לֹא תְגַלֶּה עֶרְוָתָן" (ויקרא יח,ט), "עֶרְוַת בַּת אֵשֶׁת אָבִיךָ מוֹלֶדֶת אָבִיךָ אֲחוֹתְךָ הִוא, לֹא תְגַלֶּה עֶרְוָתָהּ" (ויקרא יח,יא))<b>. רבי יוסי בירבי יודה</b> (תנא בדור החמישי) <b>אומר: הבא על אחותו - אינו חייב עליה אלא משום שם אחד בלבד</b> – משום אחותו, ולא משום בת אשת אביו<b>. וכן הבא על כלתו</b> – חייב עליה משום כלתו, ולא משום אשת בנו (אולי היה תנא ששנה, שהבא על כלתו חייב עליה שתיים, משום כלתו ומשום אשת בנו, כמו באחותו לדעת תנא קמא כאן, ובא רבי יוסי בירבי יהודה וחלק עליו. - בכלתו נאמרו שתי אזהרות: "עֶרְוַת כַּלָּתְךָ לֹא תְגַלֵּה" (ויקרא יח,טו), "אֵשֶׁת בִּנְךָ הִוא, לֹא תְגַלֶּה עֶרְוָתָהּ" (שם)). - והתירוץ לקושיה הוא, שבאחותו שהיא אשת איש, ודאי דנים אותו בחנק. אבל אם שנו משהו בברייתא לעיל באחותו, הרי הוא כברייתא זו, ויש לשְׁנות בה: אחותו ובת אשת אביו - את תופסו משום אחותו<b>.</b><br>
ומציעים קשר בין דברי תנאים: <b>רבי ירמיה</b> (מגדולי אמוראי ארץ ישראל בדור השלישי והרביעי) אמר בשם <b>רבי אבהו</b> (אמורא ארץ ישראלי בדור השלישי) שאמר <b>בשם רבי יוחנן</b> (גדול אמוראי ארץ ישראל בדור השני)<b>: אתייא דרבי יוסי בירבי יודה בשיטת רבי יודה אביו</b> – באה (הולכת) [שיטתו] של רבי יוסי בירבי יהודה בשיטת רבי יהודה אביו<b>. כמה ד-</b> – כמו ש- <b>רבי יודה תופש שם ראשון</b> (יש להגיה: 'שם <b>אחד</b>'. והיה כתוב: א' = אחד, ופתר הסופר בטעות: ראשון. והוא הוא לשונו של רבי יוסי בירבי יודה לעיל בברייתא: 'אלא משום שם אחד בלבד')<b>, כן</b> – כך <b>רבי יוסי בירבי יודה תופש שם ראשון</b> (יש להגיה: 'שם <b>אחד</b>')<b>.</b>
ודוחים את הקשר בין דברי תנאים: <b>חזר רבי ירמיה</b> ואמר בשם <b>רבי אבהו</b> שאמר <b>בשם רבי יוחנן: לית לרבי</b> (צריך לומר: '<b>רבי</b>' או '<b>דרבי</b>') <b>יוסי בירבי יודה כשיטת רבי יודה אביו</b> – אין רבי יוסי בירבי יהודה (או שיטתו של רבי יוסי בירבי יהודה) כשיטת רבי יהודה אביו<b>. תמן</b> – שם (הבא על אימו), <b>- אמו בלא אשת אביו</b> – אימו שאינה אשת אביו, <b>- חייב, אשת אביו בלא אמו</b> – אשת אביו שאינה אימו, <b>- חייב</b> – לכן באימו שהיא אשת אביו יש בה שני חיובים עצמאיים שווים, ולכן אינך יכול לתפוס רק אחד מהם, וייתכן שרבי יוסי בירבי יהודה חולק על אביו באימו שהיא אשת אביו ומחייב בה שתיים, שבכל שם ישנו חיוב בפני עצמו<b>. ברם הכא</b> – אבל כאן (הבא על אחותו), <b>- מצינו בת אשת אביו בלא אחותו</b> – בת אשת אביו מאיש אחר שאינה אחותו, <b>- הוא מותר בה</b> – לכן באחותו אין בשם בת אשת אביו כשלעצמו שום חיוב, ולכן סביר להניח שיהיה חייב משום שם אחד בלבד (אפילו לחזרה זו, רבי יהודה יש לו כרבי יוסי בנו, והדברים קול וחומר, שאם במקום שיש שני שמות ושני חיובים אינו חייב אלא משום שם אחד - אימו, קול וחומר באחותו)<b>.</b><br><br><small>ב<b>תוספתא סנהדרין</b> י,ב שנו: הבא על אחותו - חייב משום אחותו ומשום בת אשת אב. רבי יוסי בירבי יהודה אומר: אינו חייב אלא משום אחותו בלבד. וכן הבא על כלתו.<br><br>ב<b>בבלי יבמות</b> כב,ב אמרו: תנו רבנן: הבא על אחותו והיא בת אשת אביו - חייב משום אחותו ומשום בת אשת אביו. רבי יוסי בן יהודה אומר: אינו חייב אלא משום אחותו בלבד, ולא מפני בת אשת אביו.</small><br>• • •

Halakhah 7

<b>הבא על הזכור ועל הבהמה, והאשה המביאה את הבהמה - אם אדם חטא, מה חטאת</b> (חטאה) <b>הבהמה?</b> – ולמה אמרה התורה שהיא נהרגת? <b>אלא לפי שבאת</b> (באה) <b>לאדם תקלה</b> (מכשול, עבירה) <b>על ידיה, לפיכך אמר הכתוב: תיסקל. דבר אחר</b> – טעם אחר לסקילת הבהמה<b>: שלא תהא הבהמה עוברת בשוק ויאמרו: זו היא שנסקל איש פלוני על ידיה</b> – וחס הקב"ה על כבודו של החוטא, שלא יהיו הבריות מספרות בגנותו<b>.</b>
<b>הבא על הזכור</b><br>במשנה שנינו: <b>"הבא על הזכור".</b>
<b>אזהרה לבא על הזכור מניין?</b> - נאמר בפרשת איסורי ביאה: <b>"וְאֶת זָכָר לֹא תִשְׁכַּב מִשְׁכְּבֵי אִשָּׁה</b>, תּוֹעֵבָה הִוא<b>"</b> (ויקרא יח,כב) – אסור לאדם לשכב עם זכר כדרך שגבר שוכב עם אישה, כי זה מעשה מתועב<b>.</b>
<b>כרת</b> – לבא על הזכור במזיד, אם לא היתה התראה, <b>מניין? "כִּי כָּל אֲשֶׁר יַעֲשֶׂה מִכֹּל הַתּוֹעֵבֹת הָאֵלֶּה, וְנִכְרְתוּ</b> הַנְּפָשׁוֹת הָעֹשֹׂת מִקֶּרֶב עַמָּם<b>"</b> (ויקרא יח,כט) – כל אדם שיעשה אפילו אחת מכל התועבות האלה, ייענש בעונש כרת<b>.</b>
<b>עונש</b> – מיתה לבא על הזכור, במזיד והתראה, <b>מניין?</b> - נאמר בעונשים של בועלי בעילות אסורות: <b>"וְאִישׁ אֲשֶׁר יִשְׁכַּב אֶת זָכָר מִשְׁכְּבֵי אִשָּׁה, תּוֹעֵבָה עָשׂוּ שְׁנֵיהֶם, מוֹת יוּמָתוּ, דְּמֵיהֶם בָּם"</b> (ויקרא כ,יג) – אדם ששכב עם זכר (לרצונו) כדרך שגבר שוכב עם אישה, עשו מעשה מתועב, ולכן יומתו (בסקילה), והם בעצמם גרמו שהם חייבים מיתה<b>.</b>
ומניין שהבא על הזכור מיתתו בסקילה? - <b>את יליף</b> – אתה לומד (בגזירה שווה), <b>"דְּמֵיהֶם בָּם" מ"</b>וְאִישׁ אוֹ אִשָּׁה כִּי יִהְיֶה בָהֶם אוֹב אוֹ יִדְּעֹנִי מוֹת יוּמָתוּ, בָּאֶבֶן יִרְגְּמוּ אֹתָם, <b>דְּמֵיהֶם בָּם"</b> (ויקרא כ,כז) – אדם שיעשה מעשה של אוב או ידעוני חייב מיתה בסקילה. - נאמר כאן "דמיהם בם", ונאמר באוב וידעוני "דמיהם בם". מן הביטוי "בָּאֶבֶן יִרְגְּמוּ אֹתָם, דְּמֵיהֶם בָּם" שנאמר באוב וידעוני יש ללמוד שבכל מקום שכתוב "דמיהם בם" (או "דמיו בו") הכוונה למיתה בסקילה<b>.</b><br>
ומציעים שאלה: <b>עד כדון</b> – עד עכשיו, <b>- לשוכב</b> – מקורה של האזהרה לשוכב עם זכר הנזכר לפני כן הוא פשוט<b>. לנשכב מניין?</b> – מה מקורה של האזהרה לנשכב עם זכר (המביא את הזכר עליו)?
ומשיבים: <b>"וְאֶת זָכָר לֹא תִשְׁכַּב מִשְׁכְּבֵי אִשָּׁה"</b> (ויקרא יח,כב) <b>- קרי ביה:</b> – קְרא בו (בפסוק): <b>'לא תִישָּׁכֵב'</b> – בבניין נפעל (השורש 'שכב' בבניין זה משמש בעיקר למעשי זימה)<b>.</b>
ומציעים שאלה: <b>עד כדון</b> – עד עכשיו, <b>כרבי עקיבה</b> (תנא בדור השלישי, מגדולי התנאים) – מקורה של האזהרה לנשכב ידוע לפי רבי עקיבה<b>. כרבי ישמעאל</b> (מגדולי התנאים בדור השלישי)<b>?</b> – כיצד אפשר ללמוד אזהרה לנשכב לפי רבי ישמעאל, שגישתו שונה מגישת רבי עקיבא? (בין שני החכמים האלה ישנם הבדלים יסודיים בדרכי מדרש ההלכה של כל אחד ואחד. רבי עקיבה דורש יִטְמָא - יְטַמֵּא, תִשְׁכַּב - תִישָּׁכֵב, ורבי ישמעאל חולק ומוצא לו דרשות פשוטות יותר ("מבואות לספרות התנאים", עמודים 521-522))
ומשיבים: <b>"</b>וְ<b>לֹא יִהְיֶה קָדֵשׁ מִבְּנֵי יִשְׂרָאֵל"</b> (דברים כג,יח) – אסור לאיש ישראלי להקדיש עצמו למעשי זנות ומשכב זכור לשם פולחן האלילים. וכוונת הכתוב הזה אף לנשכב עם זכר. מכאן אזהרה לנשכב לפי רבי ישמעאל<b>.</b>
ושואלים: <b>כרת לנשכב כרבי ישמעאל מניין?</b> – מאיפה למדים לפי רבי ישמעאל שהנשכב עם זכר נענש בעונש כרת? (שהרי לרבי ישמעאל, האזהרה לנשכב אינה מן הכתוב הנאמר בפרשת איסורי ביאה, ולכן עונש כרת הנאמר בפרשה זו אינו מתייחס לנשכב. אבל עונש מיתה לנשכב מפורש בכתוב שנאמר בעונשים של בועלי בעילות אסורות: "תּוֹעֵבָה עָשׂוּ שְׁנֵיהֶם (השוכב והנשכב), מוֹת יוּמָתוּ, דְּמֵיהֶם בָּם" (ויקרא כ,יג))
ומשיבים: <b>רבי ירמיה</b> (מגדולי אמוראי ארץ ישראל בדור השלישי והרביעי) אמר <b>בשם רבי אבהו</b> (אמורא ארץ ישראלי בדור השלישי)<b>: נאמר כאן</b> – באזהרה לנשכב לפי רבי ישמעאל<b>: "קָדֵשׁ"</b> – "וְלֹא יִהְיֶה קָדֵשׁ מִבְּנֵי יִשְׂרָאֵל" (דברים כג,יח)<b>, ונאמר להלן</b> – בחטאות אנשי ממלכת יהודה בימי רחבעם המלך<b>: "וְגַם קָדֵשׁ הָיָה בָאָרֶץ</b>, עָשׂוּ כְּכֹל <b>הַתּוֹעֲבֹת</b> הַגּוֹיִם אֲשֶׁר הוֹרִישׁ ה' מִפְּנֵי בְּנֵי יִשְׂרָאֵל<b>"</b> (מלכים א יד,כד) – היו קְדֵשים וקְדֵשות בארץ יהודה, ועשו כל התועבות שעשו הגויים שישבו בארץ לפני הכיבוש<b>. את</b> (אתה) <b>למד</b> – בגזירה שווה, <b>"קָדֵשׁ" מ"קָדֵשׁ"</b> – כמו ש"קדש" שנאמר להלן יש בו תועבה ("עָשׂוּ כְּכֹל הַתּוֹעֲבֹת הַגּוֹיִם"), כך "קדש" שנאמר כאן יש בו תועבה, <b>ו"קָדֵשׁ" מ'תועבה'</b> – כמו ש"תועבות" שנאמר בפרשת איסורי ביאה יש בו עונש כרת ("כִּי כָּל אֲשֶׁר יַעֲשֶׂה מִכֹּל הַתּוֹעֵבֹת הָאֵלֶּה, וְנִכְרְתוּ הַנְּפָשׁוֹת הָעֹשֹׂת מִקֶּרֶב עַמָּם" (ויקרא יח,כט)), כך "קדש" שנאמר כאן שיש בו תועבה (משום שאתה למד "קדש" מ"קדש") יש בו עונש כרת. מכאן עונש כרת לנשכב<b>.</b>
ומשיבים עוד: <b>רבי חייה בר אדא</b> (השני, אמורא ארץ ישראלי בדור החמישי) אמר <b>בשם רבי חנינה: "תּוֹעֵבָה" מ'תועיבה'</b> – אתה למד בגזירה שווה, שכמו ש"תועבות" שנאמר בפרשת איסורי ביאה יש בו עונש כרת ("כִּי כָּל אֲשֶׁר יַעֲשֶׂה מִכֹּל הַתּוֹעֵבֹת הָאֵלֶּה, וְנִכְרְתוּ הַנְּפָשׁוֹת הָעֹשֹׂת מִקֶּרֶב עַמָּם" (ויקרא יח,כט)), כך "תועבה" שנאמר בבא על הזכור ("תּוֹעֵבָה עָשׂוּ שְׁנֵיהֶם (השוכב והנשכב), מוֹת יוּמָתוּ, דְּמֵיהֶם בָּם" (ויקרא כ,יג)) יש בו עונש כרת אף לנשכב<b>.</b>
ומציעים ברייתא הסותרת את הדברים שנאמרו לפני כן: <b>אמר רבי יוסי בירבי בון</b> (מגדולי אמוראי ארץ ישראל בדור החמישי)<b>: מתניתא אמרה כן:</b> (נראה שצריך לומר: 'מתניתא <b>לא</b> אמרה כן:') – המשנה (המקור התנאי, והוא הברייתא שלהלן) לא אומרת כך: <b>"</b>וְאִישׁ אֲשֶׁר יִשְׁכַּב אֶת זָכָר מִשְׁכְּבֵי אִשָּׁה, <b>תּוֹעֵבָה עָשׂוּ שְׁנֵיהֶם</b>, מוֹת יוּמָתוּ, דְּמֵיהֶם בָּם<b>"</b> (ויקרא כ,יג) <b>- שניהם בסקילה, שניהם באזהרה, שניהן בהכרת</b> – יש ללמוד מהמילה "שניהם" שהשוכב והנשכב שווים, ששניהם במיתת סקילה ושניהם באזהרה ושניהם בעונש כרת. - הרי שהברייתא מציעה מקור אחר לעונש כרת אף לנשכב, שלא כמו שאמרו האמוראים לפני כן (מופע דומה של המונח 'מתניתא אמרה כן', המציע ברייתא שבה דרשת כתוב שלא כמו שאמר אמורא לפני כן, יש בירושלמי פסחים ח,ד, ושם הגיהו ב"שערי תורת ארץ ישראל" וב"אוצר לשונות ירושלמיים": 'מתניתא <b>לא</b> אמרה כן')<b>.</b><br><br><small>ב<b>בבלי סנהדרין</b> נד,א-ב אמרו: תנו רבנן: ..."מות יומתו" (ויקרא כ,יג) - בסקילה. אתה אומר בסקילה, או אינו אלא באחת מכל מיתות האמורות בתורה? נאמר כאן: "דמיהם בם", ונאמר באוב וידעוני: "דמיהם בם" (ויקרא כ,כז). מה להלן - בסקילה, אף כאן - בסקילה. עונש שמענו, אזהרה מניין? תלמוד לומר: "ואת זכר לא תשכב משכבי אישה, תועבה היא" (ויקרא יח,כב). למדנו אזהרה לשוכב, אזהרה לנשכב מניין? תלמוד לומר: "ולא יהיה קדש מבני ישראל" (דברים כג,יח), ואומר (כדי לבאר מהו עניינו של קדש): "וגם קדש היה בארץ, עשו ככל התועבות הגויים אשר הוריש ה' מפני בני ישראל" (מלכים א יד,כד); דברי רבי ישמעאל. רבי עקיבא אומר: אינו צריך, הרי הוא אומר: "ואת זכר לא תשכב משכבי אישה" - לא תישכב.</small><br>• • •
<b>הבא על הבהמה</b><br>במשנה שנינו: "הבא... על הבהמה".
<b>אזהרה לבא על הבהמה מניין?</b> - נאמר בפרשת איסורי ביאה: <b>"וּבְכָל בְּהֵמָה לֹא תִתֵּן שְׁכָבְתְּךָ לְטָמְאָה בָהּ"</b> (ויקרא יח,כג) – אסור לגבר להכניס את שכבת זרעו לתוך גוף של בהמה נקבה, שעל ידי כך תהיה טמא (טומאה מוסרית)<b>.</b>
<b>כרת</b> – לבא על הבהמה במזיד, אם לא היתה התראה, <b>מניין? "כִּי כָּל אֲשֶׁר יַעֲשֶׂה מִכֹּל הַתּוֹעֵבֹת הָאֵלֶּה, וְנִכְרְתוּ</b> הַנְּפָשׁוֹת הָעֹשֹׂת מִקֶּרֶב עַמָּם<b>"</b> (ויקרא יח,כט) – כל אדם שיעשה אפילו אחת מכל התועבות האלה, ייענש בעונש כרת<b>.</b>
<b>עונש</b> – מיתה לבא על הבהמה, במזיד והתראה, <b>מניין?</b> - נאמר בעונשים של בועלי בעילות אסורות: <b>"וְאִישׁ אֲשֶׁר יִתֵּן שְׁכָבְתּוֹ בִּבְהֵמָה מוֹת יוּמָת</b>, וְאֶת הַבְּהֵמָה תַּהֲרֹגוּ<b>"</b> (ויקרא כ,טו) – גבר שיכניס את שכבת זרעו לתוך גוף של בהמה נקבה יומת (בסקילה), וגם הבהמה תומת (בסקילה)<b>.</b>
ומניין שהבא על הבהמה מיתתו בסקילה? - <b>את יליף</b> – אתה לומד (בגזירה שווה), <b>"דמיהם בם" מ"דמיהם בם"</b> (צריך לומר: '<b>הריגה מהריגה, דמיהם בם מדמיהם בם</b>'. - למשפט הזה יש מקבילה בסוגיה הבאה, ונוסחי שני המשפטים כאן ולהלן כפי שהם לפנינו נתחלפו זה בזה) – נאמר בבא על הבהמה: "וְאֶת הַבְּהֵמָה תַּהֲרֹגוּ", ונאמר באישה המביאה את הבהמה עליה: "וְאִשָּׁה אֲשֶׁר תִּקְרַב אֶל כָּל בְּהֵמָה לְרִבְעָה אֹתָהּ, וְהָרַגְתָּ אֶת הָאִשָּׁה וְאֶת הַבְּהֵמָה" (ויקרא כ,טז). וכמו שבאישה המביאה את הבהמה עליה - האישה והבהמה מיתתם בסקילה, משום שנאמר בהם: "דְּמֵיהֶם בָּם" (שם), ונאמר באוב ובידעוני: "בָּאֶבֶן יִרְגְּמוּ אֹתָם, דְּמֵיהֶם בָּם" (ויקרא כ,כז), כך גם בבא על הבהמה - האיש והבהמה מיתתם בסקילה<b>.</b><br>
ומציעים שאלה: <b>עד כדון</b> – עד עכשיו, <b>כרבי עקיבה</b> (תנא בדור השלישי, מגדולי התנאים) – מקורו של הדין, שהבא על הבהמה מיתתו בסקילה, ידוע לפי רבי עקיבה, שהוא לומד למד מן הלמד (דבר הלמד בהיקש, או בגזירה שווה, או בקול וחומר, או בבניין אב, חוזר ומלמד במידה מן המידות הללו. וכן כאן, אישה המביאה את הבהמה עליה למידה בגזירה שווה מאוב וידעוני שמיתתה בסקילה וחוזרת ומלמדת על הבא על הבהמה)<b>. כרבי ישמעאל</b> (מגדולי התנאים בדור השלישי)<b>?</b> – כיצד אפשר ללמוד דין זה לפי רבי ישמעאל, שגישתו שונה מגישת רבי עקיבא, ואינו לומד למד מן הלמד?
חסר כאן, ויש להשלים: [ומשיבים: <b>הריגה מהריגה</b> – לפי רבי ישמעאל יש ללמוד בגזירה שווה אחרת: נאמר בבא על הבהמה: "וְאֶת הַבְּהֵמָה תַּהֲרֹגוּ", ונאמר במסית לעבוד עבודה זרה: "כִּי הָרֹג תַּהַרְגֶנּוּ" (דברים יג,י). וכמו שבמסית - מיתתו בסקילה, משום שנאמר בו: "וּסְקַלְתּוֹ בָאֲבָנִים וָמֵת" (דברים יג,יא), כך גם בבא על הבהמה - האיש והבהמה מיתתם בסקילה] (כך השלים ב"שיירי קורבן", והוא על פי מכילתא דרבי ישמעאל והבבלי סנהדרין נד,ב המובאים להלן)<br>
חסר כאן, ויש להשלים: [ומציעים שאלה: <b>עד כדון</b> – עד עכשיו, <b>- לשוכב</b> – מקורה של האזהרה לשוכב עם בהמה הנזכר לפני כן הוא פשוט<b>. לנשכב מניין?</b> – מה מקורה של האזהרה לנשכב מן הבהמה (המביא את הבהמה עליו)?]
ומשיבים: <b>רבי ישמעאל מן אתריה ורבי עקיבה מן אתריה</b> – רבי ישמעאל ממקומו, ורבי עקיבה ממקומו (כל חכם לומד מאותו מקום, מאותו פסוק שממנו למד כבר מה שלמד. רבי ישמעאל לומד אזהרה לנשכב מן הבהמה מהכתוב "וְלֹא יִהְיֶה קָדֵשׁ מִבְּנֵי יִשְׂרָאֵל" (דברים כג,יח), שממנו למד לעיל אזהרה לנשכב עם זכר. ורבי עקיבה לומד אזהרה לנשכב מן הבהמה מהכתוב "לֹא תִתֵּן שְׁכָבְתְּךָ" (ויקרא יח,כג) - קְרא בו: 'לֹא תִתֵּן שכיבתך', בדומה לאופן שבו למד לעיל אזהרה לנשכב עם זכר. - כך למדו לדעת שני התנאים בבבלי סנהדרין נד,ב)<b>.</b>
<b>כרת לנשכב - על דרבי ישמעאל לית</b> (=לית את) <b>משכח</b> – על (דעתו) של רבי ישמעאל אין אתה מוצא (לדעת רבי ישמעאל אין אתה מוצא כרת לנשכב מפורש בתורה, אבל למדים מדרשה כאמור להלן. ואילו לדעת רבי עקיבה האזהרה לנשכב היא מן הכתוב הנאמר בפרשת איסורי ביאה, ולכן עונש כרת הנאמר בפרשה זו מתייחס גם לנשכב)<b>. עונש</b> – מיתה, <b>לנשכב - בין על דרבי ישמעאל בין על דרבי עקיבה לית</b> (=לית את) <b>משכח</b> – בין על [דעתו] של רבי ישמעאל [ו]בין על [דעתו] של רבי עקיבה אין אתה מוצא (לדעת רבי ישמעאל אין אתה מוצא כרת לנשכב מפורש בתורה, אבל למדים מדרשה כאמור להלן)<b>.</b>
<b>וכתוב: "זֹבֵחַ לָאֱלֹהִים יָחֳרָם"</b> (שמות כב,יט) (נראה שבמקום כתוב זה צריך לומר: <b>"כָּל שֹׁכֵב עִם בְּהֵמָה מוֹת יוּמָת"</b> (שמות כב,יח), והובא בטעות הכתוב שאחריו) – הכתוב "כל שוכב עם בהמה" מיותר, שהרי כבר נאמר: "וְאִישׁ אֲשֶׁר יִתֵּן שְׁכָבְתּוֹ בִּבְהֵמָה מוֹת יוּמָת" (ויקרא כ,טו), ולכן יש לומר שהכתוב "כל שוכב עם בהמה" מדבר בנשכב מן הבהמה, וקרא לו הכתוב "שוכב" כדי להקיש נשכב לשוכב<b>. מה זה</b> – כמו שהשוכב עם בהמה, <b>בסקילה וכרת, אף זה</b> – כך גם הנשכב מן הבהמה, <b>בסקילה וכרת</b> – כך דרשו את הכתוב הזה במכילתא דרבי ישמעאל. מכאן למדים כרת וסקילה לנשכב (כרת לדעת רבי ישמעאל, וסקילה בין לדעת רבי ישמעאל ובין לדעת רבי עקיבה)<b>.</b><br><br><small>ב<b>מכילתא דרבי ישמעאל</b> מסכתא דנזיקין פרשה יז נאמר: "כל שוכב עם בהמה מות יומת" (שמות כב,יח). - למה נאמר? לפי שהוא אומר: "ואיש אשר ייתן שכבתו בבהמה מות יומת" (ויקרא כ,טו) - בסקילה. אתה אומר: בסקילה, או אינו אלא באחת מכל מיתות האמורות בתורה? תלמוד לומר: "ואת הבהמה תהרוגו" (ויקרא כ,טו) - נאמר כאן הריגה, ונאמר להלן (במסית) הריגה. מה להלן - בסקילה, אף כאן - בסקילה. עונש שמענו, אזהרה מניין? תלמוד לומר: "ובכל בהמה לא תיתן שכבתך" (ויקרא יח,כג) - אין לי אלא עונש ואזהרה לשוכב, עונש לנשכב מניין? תלמוד לומר: "כל שוכב עם בהמה מות יומת" - קרא הכתוב לנשכב כשוכב. מה זה - בסקילה, אף זה - בסקילה. עונש שמענו, אזהרה לא שמענו. תלמוד לומר: "ולא יהיה קדש מבני ישראל" (דברים כג,יח), ואומר: "וגם קדש היה בארץ, עשו מכל תועבות הגויים אשר הוריש י'י" (מלכים א יד,כד).<br><br>ב<b>בבלי סנהדרין</b> נד,ב אמרו: תנו רבנן: ..."מות יומת" (ויקרא כ,טו) - בסקילה. אתה אומר בסקילה, או אינו אלא באחת מכל מיתות האמורות בתורה? נאמר כאן: "תהרוגו", ונאמר להלן (במסית): "כי הרוג תהרגנו" (דברים יג,י). מה להלן - בסקילה, אף כאן - בסקילה. למדנו עונש לשוכב, עונש לנשכב מניין? תלמוד לומר: "כל שוכב עם בהמה מות יומת" (שמות כב,יח), אם אינו עניין לשוכב (שנאמר דינו במפורש בכתוב אחר), תנהו עניין לנשכב. למדנו עונש בין לשוכב בין לנשכב, אזהרה מניין? - תלמוד לומר: "ובכל בהמה לא תיתן שכבתך" (ויקרא יח,כג). למדנו אזהרה לשוכב, לנשכב מניין? תלמוד לומר: "ולא יהיה קדש מבני ישראל" (דברים כג,יח), ואומר: "וגם קדש היה בארץ" (מלכים א יד,כד); דברי רבי ישמעאל. - רבי עקיבא אומר: אינו צריך, הרי הוא אומר: "לא תיתן שכבתך" - לא תיתן שכיבתך.</small><br>
ומציעים מקרי נפקות בין שתי הדעות התנאיות בעניין הבא על הזכור ועל הבהמה: <b>מה מפקא מביניהון?</b> – מה יוצא מביניהם?
<b>שכב את הזכור ונשכב ממנו</b> – בשוגג בהעלם אחד, <b>- על דעתיה דרבי ישמעאל</b> (צריך לומר: '<b>דרבי עקיבה</b>') – על דעתו של רבי עקיבה, <b>אינו חייב אלא אחת</b> – חטאת אחת, משום שלדעתו האזהרה לשוכב והאזהרה לנשכב הן מאותו הכתוב: "וְאֶת זָכָר לֹא תִשְׁכַּב מִשְׁכְּבֵי אִשָּׁה" (ויקרא יח,כב) - קְרא בו: 'לא תִישָּׁכֵב'<b>, על דעתיה דרבי עקיבה</b> (צריך לומר: '<b>דרבי ישמעאל</b>') – על דעתו של רבי ישמעאל, <b>חייב שתים</b> – שתי חטאות, משום שלדעתו האזהרה לשוכב היא מהכתוב: "וְאֶת זָכָר לֹא תִשְׁכַּב מִשְׁכְּבֵי אִשָּׁה" (ויקרא יח,כב) והאזהרה לנשכב היא מהכתוב: "וְלֹא יִהְיֶה קָדֵשׁ מִבְּנֵי יִשְׂרָאֵל" (דברים כג,יח)<b>.</b>
<b>שכב את הבהמה ונשכב הימינה - בין על דעתיה דרבי עקיבה בין על דעתיה דרבי ישמעאל חייב שתים</b> (צריך לומר: '<b>על דעתיה דרבי עקיבה אינו חייב אלא אחת, על דעתיה דרבי ישמעאל חייב שתים</b>') – משום שלדעת רבי עקיבה האזהרה לשוכב והאזהרה לנשכב הן מאותו הכתוב: "וּבְכָל בְּהֵמָה לֹא תִתֵּן שְׁכָבְתְּךָ" (ויקרא יח,כג) - קְרא בו: 'לא תִתֵּן שכיבתך', ולדעת רבי ישמעאל האזהרה לשוכב היא מהכתוב: "וּבְכָל בְּהֵמָה לֹא תִתֵּן שְׁכָבְתְּךָ" (ויקרא יח,כג) והאזהרה לנשכב היא מהכתוב: "וְלֹא יִהְיֶה קָדֵשׁ מִבְּנֵי יִשְׂרָאֵל" (דברים כג,יח)<b>.</b>
<b>שכב את הזכור ואת הבהמה -</b> (צריך להוסיף: '<b>בין על דעתיה דרבי עקיבה בין על דעתיה דרבי ישמעאל</b>' – בין על דעתו של רבי ישמעאל [ו]בין על דעתו של רבי עקיבה) <b>חייב שתים</b> – משום ששתי אזהרות הן, אחת לשוכב עם הזכר (ויקרא יח,כב) ואחת לשוכב עם הבהמה (ויקרא יח,כג)<b>.</b>
<b>נשכב מן הזכור ומן הבהמה - חייב שתים</b> (צריך לומר: '<b>על דעתיה דרבי עקיבה חייב שתים, על דעתיה דרבי ישמעאל אינו חייב אלא אחת</b>') – משום שלדעת רבי עקיבה שתי אזהרות הן, אחת לנשכב מן הזכר (ויקרא יח,כב) ואחת לנשכב מן הבהמה (ויקרא יח,כג), ולדעת רבי ישמעאל האזהרה לנשכב מן הזכור ומן הבהמה היא מאותו הכתוב: "וְלֹא יִהְיֶה קָדֵשׁ מִבְּנֵי יִשְׂרָאֵל" (דברים כג,יח) (כל ההגהות בקטע זה הן על פי "שערי תורת ארץ ישראל")<b>.</b>
<b>שכב שני זכרים כאחת</b> – בהעלם אחד, <b>- מאחר שמתחייבין על ידו שנים</b> – שני הנשכבים ממנו, <b>חייב שתים</b> – הואיל והוא גרם לכל אחד מהם להביא חטאת<b>.</b>
<b>נשכב משני זכרים כאחת</b> – בהעלם אחד, <b>- מאחר שמתחייבין על ידו שנים</b> – שני השוכבים עימו, <b>חייב שתים.</b><br><br><small>ב<b>בבלי סנהדרין</b> נד,ב אמרו: הבא על הזכור והביא זכור עליו (בהעלם אחד) - אמר רבי אבהו: לדברי רבי ישמעאל חייב שתיים, חדא משום "לא תשכב" וחדא משום "ולא יהיה קדש". לדברי רבי עקיבא אינו חייב אלא אחת, "לא תשכב" ו'לא תישכב' חדא היא.<br>הבא על הבהמה והביא בהמה עליו - אמר רבי אבהו: לדברי רבי ישמעאל חייב שתיים, חדא מ"לא תיתן שכבתך" וחדא מ"לא יהיה קדש". לדברי רבי עקיבא אינו חייב אלא אחת, "שכבתך" ו'שכיבתך' חדא היא.<br>הנרבע לזכור והנרבע לבהמה - אמר רבי אבהו: לדברי רבי עקיבא חייב שתיים, חדא מ"לא תשכב" וחדא מ"לא תיתן שכבתך". לדברי רבי ישמעאל אינו חייב אלא אחת, אידי ואידי "לא יהיה קדש" הוא.<br>אבל הבא על הזכור והביא זכור עליו והבא על הבהמה והביא בהמה עליו - לרבי ישמעאל חייב שלוש, לרבי עקיבא חייב שתיים.<br><br>רבי אבהו בבבלי כסתם הירושלמי לפי הגהותינו.</small><br>
ומציעים ברייתא: <b>תני:</b> – שונה [התנא]: <b>הזכור לא עשו בו את הקטון כגדול</b> – הבא על הזכר חייב אם הזכר גדול בשנים, אבל אם הזכר קטן בשנים - פטור<b>, והבהמה עשה בה את הקטנה כגדולה</b> – הבא על הבהמה חייב, בין שהבהמה גדולה בשנים בין שהבהמה קטנה בשנים<b>.</b>
<b>אמר רבי לעזר</b> (אמורא בדור השני)<b>: לעולם אינו מתחייב עליה</b> – על ביאה על הזכר, <b>עד שתהא בת</b> (לשון נקבה זה הוא באשגרה מהביטוי הרגיל בעניין ביאה 'בת שלוש שנים ויום אחד', וכאן צריך לומר בלשון זכר: 'ש<b>י</b>הא <b>בן</b>') <b>שלש שנים ויום אחד</b> – הבא על הזכר חייב, אם הזכר הוא למעלה מבן שלוש שנים, מפני שדינו של זכר הנבעל כדין אישה, וכמו שאישה נחשבת ראויה לביאה מגיל שלוש שנים, כך גם זכר הנבעל<b>.</b><br><br><small>ב<b>בבלי סנהדרין</b> נד,ב אמרו: תנו רבנן: זכור לא עשה בו קטן כגדול, בהמה עשה בה קטנה כגדולה. - מאי לא עשה בו קטן כגדול? - אמר רב: לא עשו ביאת פחות מבן תשע כבן תשע. ושמואל אמר: לא עשו ביאת פחות מבן שלוש כבן שלוש.<br><br>רבי אלעזר בירושלמי כשמואל בבבלי.</small>
ומציעים שאלה: <b>רבי בון בר חייה</b> (אמורא ארץ ישראלי בדור השלישי) <b>בעא</b> – שאל <b>מרבי זעירא</b> (רבי זירא, מגדולי אמוראי ארץ ישראל בדור השלישי)<b>: מה ראה רבי ישמעאל ורבי עקיבה ליחלק בזכור ובבהמה, ובשאר כל העריות לא נחלקו?</b> – מדוע באיסורי הביאה של זכור ושל בהמה חלקו שני התנאים ונצרכו ללמוד אזהרות ועונשים לנשכב מהם מלבד האזהרות והעונשים לשוכב עימם, אבל באיסורי הביאה של שאר העריות לא חלקו שני התנאים ולא נצרכו ללמוד אזהרות ועונשים לאישה הנשכבת מלבד האזהרות והעונשים לאיש השוכב, אלא היה פשוט להם שהאזהרות והעונשים לשוכב הם גם האזהרות והעונשים לנשכבת?
ומשיבים: <b>אמר ליה:</b> – אמר לו (רבי זעירא): <b>שבכל העריות כתוב בהן 'שאר בשר'</b> – בפתיחה לפרשת איסורי ביאה נאמר: "אִישׁ אִישׁ אֶל כָּל שְׁאֵר בְּשָׂרוֹ לֹא תִקְרְבוּ לְגַלּוֹת עֶרְוָה" (ויקרא יח,ו) - אסור לכל אדם לבוא על קרובי משפחתו ולהזדווג עימם; ואיסור כללי זה הוא הן לאיש השוכב והן לאישה הנשכבת, וכיוון שהאיסור הכללי מתייחס לאיסורי ביאה של קרובי משפחה בלבד, הרי שהאיסורים המפורטים של כל העריות, חוץ מהזכור ומהבהמה, חלים הן על השוכב והן על הנשכבת, ולכן בשאר העריות לא חלקו שני התנאים ולא נצרכו ללמוד אזהרות ועונשים לנשכבת מלבד האזהרות והעונשים לשוכב<b>, ואֵילּוּ אין כתוב בהן 'שאר בשר'</b> – כיוון שהאיסור הכללי אינו מתייחס לאיסורי הביאה של הזכור ושל הבהמה, משום שאינם איסורי ביאה של קרובי משפחה, הרי שהאיסורים של הזכור ושל הבהמה חלים רק על השוכב, ולכן בזכור ובבהמה חלקו שני התנאים ונצרכו ללמוד אזהרות ועונשים לנשכב מלבד האזהרות והעונשים לשוכב<b>.</b>
ומציעים קושיה כדי לפרוך את תשובת רבי זעירא: <b>התיבון:</b> – השיבו (הקשו): <b>הרי נידה אין כתוב בה 'שאר בשר' ונחלקו</b> (צריך לומר: '<b>ולא</b> נחלקו') <b>עליה!</b> – הרי האיסור הכללי אינו מתייחס לאיסור הביאה של נידה, משום שאינו איסורי ביאה של קרובי משפחה, ואף על פי כן בנידה לא חלקו שני התנאים ולא נצרכו ללמוד אזהרות ועונשים לנשכבת מלבד האזהרות והעונשים לשוכב!
ומתרצים: <b>רבי ירמיה</b> (מגדולי אמוראי ארץ ישראל בדור השלישי והרביעי) אמר <b>בשם רבי אבהו</b> (אמורא ארץ ישראלי בדור השלישי)<b>: מכיון דכתיב</b> – מכיוון שכתוב <b>קריבה</b> – בפתיחה לפרשת איסורי ביאה נאמר: "אִישׁ אִישׁ אֶל כָּל שְׁאֵר בְּשָׂרוֹ לֹא <b>תִקְרְבוּ</b> לְגַלּוֹת עֶרְוָה" (ויקרא יח,ו), <b>קריבה</b> – באיסור ביאה על נידה נאמר: "וְאֶל אִשָּׁה בְּנִדַּת טֻמְאָתָהּ לֹא <b>תִקְרַב</b> לְגַלּוֹת עֶרְוָתָהּ" (ויקרא יח,יט)<b>, כמי שכולהם</b> (שכולם) <b>כאן וכולהם</b> (וכולם) <b>כאן</b> – כאילו שהאזהרות והעונשים לנשכב מלבד האזהרות והעונשים לשוכב כתובים גם בנידה וגם בשאר העריות, ולכן בנידה לא חלקו שני התנאים ולא נצרכו ללמוד אזהרות ועונשים לנשכבת מלבד האזהרות והעונשים לשוכב<b>.</b>
ומקשים: <b>רבי חייה בר אדא</b> (השני, אמורא ארץ ישראלי בדור החמישי) אמר <b>בשם רבי חנינה: "וְאֶל אִשָּׁה בְּנִדַּת טֻמְאָתָהּ לֹא תִקְרַב לְגַלּוֹת עֶרְוָתָהּ"</b> (ויקרא יח,יט)<b>!</b> – כתוב זה האוסר לבוא על הנידה אומר "לא תקרב" ואינו אומר "לא תגלה ערווה" כמו בשאר העריות, ומשום כך אין להשוות נידה לשאר העריות!
ומתרצים: <b>אמר רבי יוסי בירבי בון</b> (מגדולי אמוראי ארץ ישראל בדור החמישי)<b>: היא 'בל תקרב', היא 'בל תגלה'</b> – משמעות הלשונות "לא תקרב" ו"לא תגלה ערווה" שווה, ומשום כך יש להשוות נידה לשאר העריות<b>.</b><br>• • •
<b>אישה המביאה את הבהמה עליה</b><br>במשנה שנינו: "והאשה המביאה את הבהמה".
<b>אזהרה לאשה המביאה את הבהמה עליה מניין?</b> - נאמר בפרשת איסורי ביאה: <b>"וְאִשָּׁה לֹא תַעֲמֹד לִפְנֵי בְהֵמָה לְרִבְעָהּ, תֶּבֶל הוּא"</b> (ויקרא יח,כג) – אסור לאישה לעמוד לפני בהמה לגרות אותה כדי שהבהמה תרבע את האישה (תזדווג עימה), כי הדבר מושחת ומתועב<b>.</b>
<b>כרת</b> – לאישה המביאה את הבהמה עליה במזיד, אם לא היתה התראה, <b>מניין? "כִּי כָּל אֲשֶׁר יַעֲשֶׂה מִכֹּל הַתּוֹעֵבֹת הָאֵלֶּה, וְנִכְרְתוּ</b> הַנְּפָשׁוֹת הָעֹשֹׂת מִקֶּרֶב עַמָּם<b>"</b> (ויקרא יח,כט) – כל אדם שיעשה אפילו אחת מכל התועבות האלה, ייענש בעונש כרת<b>.</b>
<b>עונש</b> – מיתה לאישה המביאה את הבהמה עליה, במזיד והתראה, <b>מניין?</b> - נאמר בעונשים של בועלי בעילות אסורות: <b>"וְאִשָּׁה אֲשֶׁר תִּקְרַב אֶל כָּל בְּהֵמָה לְרִבְעָה אֹתָהּ, וְהָרַגְתָּ אֶת הָאִשָּׁה וְאֶת הַבְּהֵמָה, מוֹת יוּמָתוּ, דְּמֵיהֶם בָּם"</b> (ויקרא כ,טז) – אישה שתיגש אל בהמה כדי שהבהמה תרבע את האישה, חייבים להרוג את האישה ואת הבהמה ולהמית אותן (בסקילה), והאישה בעצמה גרמה שהיא חייבת מיתה<b>.</b>
ומניין שאישה המביאה את הבהמה עליה מיתתה בסקילה? - <b>את יליף</b> – אתה לומד (בגזירה שווה), <b>הריגה מהריגה, סקילה מסקילה, "דמיהם בם" מ"דמיהם בם"</b> (צריך לומר רק: '<b>דמיהם בם מדמיהם בם</b>', ויש למחוק את שאר המילים 'הריגה מהריגה, סקילה מסקילה'. - למשפט הזה יש מקבילה בסוגיה הקודמת, ונוסחי שני המשפטים כאן ולעיל כפי שהם לפנינו נתחלפו זה בזה) – נאמר כאן "דמיהם בם", ונאמר באוב וידעוני "דמיהם בם" ("וְאִישׁ אוֹ אִשָּׁה כִּי יִהְיֶה בָהֶם אוֹב אוֹ יִדְּעֹנִי מוֹת יוּמָתוּ, בָּאֶבֶן יִרְגְּמוּ אֹתָם, דְּמֵיהֶם בָּם" (ויקרא כ,כז)). מן הביטוי "בָּאֶבֶן יִרְגְּמוּ אֹתָם, דְּמֵיהֶם בָּם" שנאמר באוב וידעוני יש ללמוד שבכל מקום שכתוב "דמיהם בם" (או "דמיו בו") הכוונה למיתה בסקילה<b>.</b><br>• • •
<b>אם אדם חטא, מה חטאה הבהמה?</b><br>במשנה שנינו: "הבא על הזכור ועל הבהמה, והאשה המביאה את הבהמה - אם אדם חטא, מה חטאת הבהמה? אלא לפי שבאת לאדם תקלה על ידיה, לפיכך אמר הכתוב: תיסקל".
מציעים קושיה על המשנה מהמקרה המוצע: <b>רבי בא בר ממל</b> (אמורא ארץ ישראלי בדור השני והשלישי) <b>בעי</b> – שואל (מקשה)<b>: הגע עצמך</b> – שער בנפשך, <b>שבא עליה</b> – על הבהמה, <b>שוגג. הרי היא נסקלת על ידיו והוא פטור!</b> – מדוע במקרה זה הבהמה נסקלת, והרי לא באה לאדם הבא עליה תקלה על ידיה, שכן הוא פטור ממיתה לפי שהיה שוגג? הרי שיש לפרוך את דברי המשנה שהבהמה נסקלת לפי שבאה לאדם תקלה על ידיה!
ומציעים קושיה שנייה על המשנה מהמקרה המוצע: <b>רבי שמעון</b> (אולי צריך לומר: 'רבי <b>סימון</b>' - רבי שמעון בן פזי, אמורא ארץ ישראלי בדור השני והשלישי. ואולי הוא אמורא אחר ונשמט ייחוסו או תוארו) <b>בעי</b> – שואל (מקשה)<b>: הגע עצמך</b> – שער בנפשך, <b>שחרש בה</b> – בבהמה, <b>בשבת</b> – במזיד והתראה<b>. הרי הוא נסקל על ידה והיא פטורה!</b> – מדוע במקרה זה אין הבהמה נסקלת, והרי באה לאדם שחרש בה תקלה על ידיה, שכן הוא חייב מיתה? הרי שיש לפרוך את דברי המשנה שהבהמה נסקלת לפי שבאה לאדם תקלה על ידיה!
ומתרצים את הקושיות: <b>לית לך אלא כהדא דמר</b> – אין לך אלא כ[מימרה] הזאת שאומר <b>רבי שמואל בר רב יצחק</b> (אמורא בדור השלישי)<b>: "כַּסְפָּם וּזְהָבָם עָשׂוּ לָהֶם עֲצַבִּים</b>, לְמַעַן יִכָּרֵת<b>"</b> (הושע ח,ד) – ישראל עשו מכספם ומזהבם פסילים, והתוצאה היא שהם יישמדו<b>. 'למען יכרתון'</b> – בלשון רבים, בהתאמה למה שאומר: "עשו להם", <b>אין כתוב כאן</b> – שהיה משמעו שייכרתו עושי הפסילים או שייכרתו הפסילים<b>, אלא "לְמַעַן יִכָּרֵת"</b> – בלשון יחיד, שמשמעו שייכרת כספם וזהבם שעל ידו עשו להם פסילים (כולל את הכסף והזהב בסוג אחד). הרי שהנביא מקלל את הכסף והזהב שגרם להם לחטוא<b>.</b> - ומציעים מימרה עממית מסייעת: <b>כאינש דמר:</b> – כאדם שאומר: <b>שחיק טימייה</b> (צריך לומר: 'טמייה') <b>דפלן</b> – יישחקו עצמותיו של פלוני (דיבור של קללה על רשע)<b>, דאפיק בריה</b> (צריך לומר: '<b>ברי</b>') <b>לעבדא בישא</b> – שהוציא את בני למעשה רע (האב מקלל את פלוני שגרם לבנו לחטוא, ואינו מקלל את בנו שחטא. וכן כאן, הורגים את הבהמה שגרמה לאדם לחטוא, ולא הורגים את האדם שחטא. ולכן במקרה שבא על הבהמה אפילו בשוגג - היא נסקלת, כיוון שהיתה לאדם למכשול עוון, אבל במקרה שחרש בבהמה בשבת אפילו במזיד - אינה נסקלת, כיוון שלא היתה לאדם למכשול עוון, מפני שהיה יכול לחרוש בלא הבהמה. - ההנחה בקושיות היתה שהתקלה לאדם הנזכרת במשנה היא המיתה שהתחייב, וההסבר בתירוץ הוא שהתקלה לאדם היא החטא שחטא)<b>.</b><br><br><small>במשנה נזכר טעם שני לסקילת הבהמה: "שלא תהא הבהמה עוברת בשוק ויאמרו: זו היא שנסקל איש פלוני על ידיה". שתי הקושיות שבירושלמי על הטעם הראשון במשנה (לפי פירושנו) מתאימות גם לטעם השני, ברם התירוץ שבירושלמי אינו מתאים לטעם השני, שנאמר בו במפורש "שנסקל איש פלוני על ידיה" ולא "שחטא על ידיה".<br>לכן נראה שבמשנה שלפני הירושלמי לא היה הטעם השני אלא הטעם הראשון בלבד. גם בספרא נזכר הטעם הראשון בלבד. אבל במשנה שלפני הבבלי נזכר הטעם השני, שכן הבבלי דן בשני הטעמים. הטעם השני נזכר גם במדרשי אגדה.<br><br>ב<b>ספרא</b> "קדושים" פרשה י נאמר: "והרגת את האישה ואת הבהמה" - אם אדם חטא, מה חטאה בהמה? אלא לפי שבאה לאדם תקלה על ידיה, לפיכך אמר הכתוב תיסקל. והרי דברים קול וחומר: ומה אם בהמה שאינה יודעת להבחין בין טוב לרע - על שבאת תקלה על ידה לאדם אמר הכתוב תיסקל, אדם שגורם לחבירו להטותו מדרך החיים לדרך המוות - על אחת כמה וכמה שיעבירנו המקום מן העולם.<br><br>בספרא, כמו בתירוץ שבירושלמי, השוו בין בהמה שגרמה לאדם לחטוא ובין אדם שגרם לחבירו לחטוא, ששניהם ראויים למיתה.<br><br>ב<b>בראשית רבה</b> כח,ז נאמר: "כספם וזהבם עשו להם עצבים" וגו' (הושע ח,ד) - רבי הונא, רבי ירמיה בשם רבי שמואל בר רב יצחק: 'למען ייכרתו' אין כתוב כאן, אלא "למען ייכרת" - כאינש דאמר: אימחיק שמיה דפלן, דאפיק ברי לתרבות בישא (יימחק שמו של פלוני, שהוציא את בני לתרבות רעה) / דאפיל ברי בגו אשא.<br>וב<b>דברים רבה</b> (ליברמן) פרשת "דברים" נאמר: "כספם וזהבם עשו להם עצבים למען ייכרת" (הושע ח,ד) - מהו "למען ייכרת"? רבי פינחס ורבי ירמיה בשם רבי שמואל בר יצחק: כאיניש דאמר: ישתחק שמיה דפלן, דאפיק לברי לתרבות בישא.</small><br>• • •

Halakhah 8

<strong><big>משנה</big></strong><br><b>המגדף</b> – את שם ה', שנשנה בהלכה ד שהוא חייב סקילה, <b>אינו חייב עד שיפרש את השם</b> – עד שיהגה את שם הוויה ככתבו<b>.</b>
<b>אמר רבי יהושע בן קרחה</b> (תנא בדור הרביעי)<b>: בכל יום דנים את העדים</b> – נושאים ונותנים בבדיקת העדים, <b>בכינוי:</b> – במקום קללת השם מכנים ואומרים: <b>יכה יוסה את יוסה</b> – שאינו חייב עד שיקלל שם ה' בשם ה' ('יוסה' הוא כינוי לשם ה'. גם 'יכה' הוא בכלל הכינוי, והוא כינוי לקללה)<b>. נגמר הדין</b> – והסכימו דיינים לחייבו<b>, לא היו הורגים בכינוי</b> – לא היו רשאים להורגו על פי עדות זו, שלא אמרו העדים את השם כפי ששמעוהו מפורש, שמא אף המקלל לא קילל אלא בכינוי<b>, אלא מוציאין את כל האדם לחוץ</b> – שלא ישמעו קללת השם, <b>ומשיירים את הגדול שבהן</b> – שבעדים, <b>ואומרים לו: אמור מה ששמעת בפירוש. והוא אומר, והדיינים עומדין על רגליהם, וקורעין</b> – את בגדיהם, <b>ולא מאחים</b> – לא מחברים לעולם את הקרע בתפירה יפה<b>. והשני אומר: אף אני כמוהו</b> – שמעתי. ואין העד השני אומר את הקללה בפירוש<b>, והשלישי</b> – אם יש עד שלישי, <b>אומר: אף אני כמוהו.</b><br>• • •
<strong><big>תלמוד</big></strong><br><b>המגדף</b><br>במשנה שנינו: <b>"המגדף אינו חייב</b> עד שיפרש את השם<b>".</b>
<b>אזהרה</b> (מצוות התורה שלא לעשות דבר האסור) <b>למגדף מניין? "אֱלֹהִים לֹא תְקַלֵּל"</b> (שמות כב,כז) – אסור לקלל את שם ה'<b>.</b>
<b>כרת</b> – למגדף במזיד, אם לא היתה התראה, <b>מניין?</b> - נאמר בעניין קללת ה' ועונשה: <b>"אִישׁ אִישׁ כִּי יְקַלֵּל אֱלֹהָיו וְנָשָׂא חֶטְאוֹ"</b> (ויקרא כד,טו) – כל איש שיקלל את שם ה' ייענש על ידי ה'. ולפי מסורת חז"ל, העונש הוא כרת (בספרא "אמור" פרשה יד נאמר: "ונשא חטאו" - רבי יהודה אומר: נאמר כאן נשיאות חטא, ונאמר להלן (בבא על אשת אחי אביו - ויקרא כ,כ, ובפסח שני - במדבר ט,יג) נשיאות חטא. מה נשיאות חטא האמור להלן - כרת, אף כאן - כרת)<b>.</b>
<b>עונש</b> – מיתה, למגדף במזיד והתראה, <b>מניין? "וְנֹקֵב שֵׁם י'י מוֹת יוּמָת</b>, רָגוֹם יִרְגְּמוּ בוֹ כָּל הָעֵדָה<b>"</b> (ויקרא כד,טז) – מי שמקלל את שם ה' חייב מיתה בסקילה<b>.</b><br>
ומציינים: <b>וכרבי ישמעאל</b> (מגדולי התנאים בדור השלישי) – לפי רבי ישמעאל (שדורש את הכתובים בדרך שונה מרבי עקיבה)<b>, דרבי ישמעאל אמר: בדיינים הכתוב מדבר</b> – הכתוב "אלוהים לא תקלל" הוא אזהרה למקלל דיין ("אלוהים" = דיינים), ואינו אזהרה למגדף את ה' (כך לפי רבי עקיבה, ראה מכילתא), ולדברי רבי ישמעאל יש ללמוד אזהרה למגדף מקול וחומר: <b>- אם על הדיינים הוא</b> – הכתוב "אלוהים לא תקלל", <b>מזהיר</b> – שלא לקלל אותם<b>, לא כל שכן על הכינויים?!</b> (בתמיהה) – בוודאי ובוודאי שהכתוב הזה מזהיר שלא לקלל את שם ה' אפילו באחד מהכינויים של ה' (כגון: רחום, חנון, ארך אפיים) ולא רק בשם המיוחד של ה'! - וכמו כן: <b>אם על הכינויים הוא</b> – הכתוב "אִישׁ אִישׁ כִּי יְקַלֵּל אֱלֹהָיו", <b>עונש כרת</b> – למי שמקלל את שם ה' באחד מהכינויים של ה' (משום שנאמר בכתוב זה "אֱלֹהָיו" ולא נאמר "שם ה'")<b>, לא כל שכן על שם המיוחד?!</b> (בתמיהה) – בוודאי ובוודאי שהכתוב הזה מעניש כרת למי שמקלל את שם ה' בשם המיוחד של ה'!<br><br><small>ב<b>מכילתא דרבי ישמעאל</b> מסכתא דכספא פרשה יט נאמר: "אלוהים לא תקלל" - למה נאמר? לפי שהוא אומר: "ונוקב שם י'י מות יומת" (ויקרא כד,טז), עונש שמענו, אזהרה לא שמענו, לכך נאמר: "אלוהים לא תקלל"; דברי רבי עקיבא. - רבי ישמעאל אומר: בדיינים הכתוב מדבר, שנאמר: "עד האלוהים יבוא דבר שניהם".</small><br>
ומציעים גרסאות חלופיות עלומות שֵׁם של מקורות תנאיים: <b>אית תניי תני:</b> – יש תנא [ש]שונה: <b>על הכינויים באזהרה וכרת</b> – אזהרה וכרת נאמרו בתורה על קללת שם ה' בכינויים, וקול וחומר לקללת שם ה' בשם המיוחד<b>, על שם המיוחד במיתה</b> – מיתה נאמרה בתורה רק על קללת שם ה' בשם המיוחד<b>. אית תניי תני:</b> – [ו]יש תנא [ש]שונה: <b>על הכינויים באזהרה</b> – אזהרה נאמרה בתורה על קללת שם ה' בכינויים, וקול וחומר לקללת שם ה' בשם המיוחד<b>, ועל שם המיוחד במיתה וכרת</b> – מיתה וכרת נאמרו בתורה רק על קללת שם ה' בשם המיוחד. - שני המקורות חלוקים בכרת על הכינויים<b>.</b>
ומציעים מקורות למקורות התנאיים החולקים: <b>מאן דמר:</b> – מי שאומר: <b>על הכינויים באזהרה וכרת - "אֱלֹהִים לֹא תְקַלֵּל"</b> (שמות כב,כז) – הרי אזהרה על קללת שם ה' בכינויים (משום שנאמר בכתוב זה "אֱלֹהִים" ולא נאמר "שם ה'")<b>, ועוד "אִישׁ אִישׁ כִּי יְקַלֵּל אֱלֹהָיו וְנָשָׂא חֶטְאוֹ"</b> (ויקרא כד,טו) <b>- בכרת</b> – הרי כרת על קללת שם ה' בכינויים (משום שנאמר בכתוב זה "אֱלֹהָיו" ולא נאמר "שם ה'")<b>, ועל שם המיוחד במיתה - "וְנֹקֵב שֵׁם י'י מוֹת יוּמָת"</b> (ויקרא כד,טז) – הרי מיתה על קללת שם ה' בשם המיוחד (משום שנאמר בכתוב זה "שם ה'")<b>. ומאן דמר:</b> – ומי שאומר: <b>על הכינויין באזהרה - "אֱלֹהִים לֹא תְקַלֵּל"</b> (שמות כב,כז) – הרי אזהרה<b>, ועל שם המיוחד במיתה וכרת - "וְנֹקֵב שֵׁם י'י מוֹת יוּמָת"</b> (ויקרא כד,טז) – הרי מיתה<b>, ו"אִישׁ אִישׁ כִּי יְקַלֵּל אֱלֹהָיו</b> וְנָשָׂא חֶטְאוֹ<b>"</b> (ויקרא כד,טו) – הרי כרת<b>.</b><br><br><small>בספרא "אמור" פרשה יד ובבבלי סנהדרין נו,א מחלוקת אחרת, שלדעת רבי מאיר אף על הכינויים חייבים מיתה, ולדעת חכמים על שם המיוחד - במיתה, ועל הכינויים - באזהרה. דעת רבי מאיר חלוקה על שני המקורות התנאיים שבירושלמי, ודעת חכמים מוסכמת על שני המקורות התנאיים שבירושלמי.</small><br>• • •
<b>דנים מספק</b><br>במשנה שנינו: "אמר רבי יהושע בן קרחה: בכל יום דנים את העדים בכינוי".
מציעים היסק מהמשנה: <b>רבי ירמיה</b> (מגדולי אמוראי ארץ ישראל בדור השלישי והרביעי) אמר <b>בשם רבי שמואל בר רב יצחק</b> (אמורא בדור השלישי)<b>: זאת אומרת</b> – יש להסיק מהמשנה האומרת, שהדיינים דנים את דינו של המגדף על פי עדותם של העדים שמזכירים את דברי המגדף בכינוי, כאילו שמעו מפיהם את דברי המגדף המפורשים, אף שייתכן שלא קילל אלא בכינוי כמו שהעידו ואינו חייב מיתה<b>, שדנין מספק</b> – הדיינים דנים דין אף במצב של חוסר ודאות, ורק גומרים את הדין במצב של ודאות, ואין אומרים שאין דנים אלא במצב של ודאות<b>.</b>
וממחישים את ההיסק שלפני כן על ידי מתן דוגמה: <b>היך עבידא?</b> – איך עשוי [הדבר]? (כיצד דנים מספק?) <b>פלוני הרג את הנפש, יהא נידון</b> – בבית דין, <b>עד שיבואו עדיו</b> – אם אמרו על אדם שהרג את הנפש, הדיינים תופשים (אוסרים) אותו ודנים אותו על פי השמועה שיצאה עליו, אף שעדיין לא באו עדים והעידו עליו בפני הדיינים שהרג את הנפש, וכשיבואו עדים ויעידו עליו יגמרו את הדין<b>.</b>
ומקשים על האמור לפני כן ומציעים גרסה שונה של דברים אלה: <b>אמר ליה</b> – אמר לו (לרבי ירמיה) <b>רבי יוסי</b> (מגדולי אמוראי ארץ ישראל בדור הרביעי)<b>: ותפשין בר נשא בשוקא ומבזין ליה?!</b> – ותופשים (בכוח) בן אדם בשוק ומבזים אותו (כשדנים אותו על פי השמועה בלבד)?! <b>אלא כיני:</b> – אלא כך היא (כך יש להמחיש את ההיסק שלפני כן): <b>פלוני הרג את הנפש והרי עידיו שהרג את הנפש, יהא תפוש</b> (תפוס, חבוש) <b>עד שיבואו עידיו</b> – אם אמרו על אדם שהרג את הנפש, ובאו עדים שהרג את הנפש, הדיינים תופשים (אוסרים) אותו ודנים אותו, אף שעדיין לא העידו העדים עליו בפני הדיינים שהרג את הנפש, שכיוון שבאו עדים שהרג את הנפש אינם מבזים אותו כשדנים אותו (כמו במשנה, שבאו עדים שהמגדף קילל את השם והדיינים דנים אותו, אף שעדיין לא אמרו העדים בפני הדיינים את דברי המגדף המפורשים)<b>.</b><br>• • •
<b>גמר הדין במגדף</b><br>במשנה שנינו: "נגמר הדין, לא היו הורגים בכינוי, אלא מוציאין את כל האדם לחוץ ומשיירים את הגדול שבהן ואומרים לו: אמור מה ששמעת בפירוש. והוא אומר, והדיינים עומדין על רגליהם, וקורעין ולא מאחים. והשני אומר: אף אני כמוהו, והשלישי אומר: אף אני כמוהו".
מקשים: <b>ואמרין ליה:</b> – ו(כי) אומרים לו: <b>גדף?!</b> – כיצד הדיינים אומרים לגדול שבעדים שיאמר את דבריו המפורשים של המגדף, והרי הם גורמים שהעד יגדף את שם ה'?
ומתרצים: <b>אלא: אותו השם שאמרתי לפניכם, אותו קילל ובו קילל</b> – העד אינו מגדף את שם ה' כמו שאמר המגדף, אלא הוא אומר את שם ה' שהזכיר המגדף, ואומר שהמגדף קילל את השם הזה וקילל בשם הזה, שכן המגדף אינו חייב עד שיקלל את שם ה' בשם ה'. הרי שהעד אינו מגדף את שם ה'<b>.</b><br>
ומביאים ברייתא: <b>ואין העדים</b> – העד השני והעד השלישי, <b>צריכין לקרוע</b> – את בגדיהם, כששומעים את קללת השם מפיו של הגדול שבעדים<b>, שכבר קרעו בשעה ששמעו</b> – את קללת השם מפיו של המגדף (ברייתא זו ישנה בספרא "אמור" פרשה יד בסיום דברי רבי יהושע בן קרחה ששנויים גם במשנה)<b>.</b>
<b>רבי שמעון בן לקיש</b> (מגדולי אמוראי ארץ ישראל בדור השני) <b>אמר: מיכן לדיינים שקיבלו עדות עומדין שדינן דין</b> – ממה ששנינו במשנה שהדיינים עומדים על רגליהם כשהגדול שבעדים אומר את מה ששמע בפירוש מפיו של המגדף, יש ללמוד שאם הדיינים עמדו בשעת קבלת עדות העדים - דינם שדנו על פי עדות זו הוא דין, אף על פי שלכתחילה הדיינים צריכים לשבת בשעת קבלת העדות, שכן למדים מן הכתוב "וְעָמְדוּ שְׁנֵי הָאֲנָשִׁים אֲשֶׁר לָהֶם הָרִיב לִפְנֵי ה' לִפְנֵי הַכֹּהֲנִים וְהַשֹּׁפְטִים" (דברים יט,יז) ששני העדים עומדים כשהם מעידים לפני הדיינים היושבים<b>.</b><br>
ומציעים סדרה של היסקים מהמשנה: <b>את שמע מינה שית</b> – אתה שומע (לומד) ממנה שישה (דברים)<b>.</b>
<b>את שמע מינה</b> – אתה שומע (לומד) ממנה (מהמשנה), <b>כהיא דאמר</b> – כמו [המימרה] ההיא שאומר <b>רבי שמואל בר רב יצחק</b> – שדנים מספק (כך הסיק רבי שמואל בר רב יצחק בסוגיה הקודמת ממה ששנינו במשנה: "בכל יום דנים את העדים בכינוי")<b>.</b>
<b>ואת שמע מינה</b> – ואתה שומע (לומד) ממנה, <b>כהיא דאמר</b> – כמו [המימרה] ההיא שאומר <b>רבי שמעון בן לקיש</b> – שדיינים שקיבלו עדות עומדים - דינם דין (כך הסיק רבי שמעון בן לקיש לעיל ממה ששנינו במשנה: "והוא (העד) אומר, והדיינים עומדים על רגליהם")<b>.</b>
<b>ואת שמע מינה:</b> – ואתה שומע (לומד) ממנה: <b>שומע מפי שומע</b> – השומע קללת השם מפיו של אדם ששמע מפיו של אדם אחר, <b>- חייב לקרוע</b> – את בגדיו (כך יש להסיק ממה ששנינו במשנה, שהדיינים ששומעים את קללת השם מפיו של העד ששמע מפיו של המגדף קורעים)<b>.</b>
<b>ואת שמע מינה:</b> – ואתה שומע (לומד) ממנה: <b>מיכן לעד שהעיד עדותו</b> – בכל עניין שהוא<b>, השיני אומר: אף אני כמוהו</b> – ראיתי או שמעתי כמו שהעיד העד הראשון<b>, והשלישי אומר: אף אני כמוהו</b> – ועל פי עדותם זו בית דין דנים וגומרים את הדין, ואין העד השני והעד השלישי צריכים לחזור על הדברים שאמר העד הראשון (כך יש להסיק ממה ששנינו במשנה: "והשני אומר: אף אני כמוהו, והשלישי אומר: אף אני כמוהו", ועל פי עדותם זו בית דין גומרים את דינו של המגדף ומוציאים אותו לסקילה)<b>.</b>
<b>ואת שמע מינה</b> – ואתה שומע (לומד) ממנה<b>, שהוא</b> – הקריעה על שמיעת קללת השם, <b>אחד מן הקרעים שאין מתאחין</b> (נתפרים) – שיש עשרה דברים שצריך לקרוע עליהם ואסור לחבר ולתפור את הקרע לעולם (כך יש להסיק ממה ששנינו במשנה: "וקורעים ולא מאחים". - הקרעים שאין מתאחים נמנים בברייתא בירושלמי מועד קטן ג,ז)<b>.</b>
<b>ואת שמע מינה:</b> – ואתה שומע (לומד) ממנה: <b>מכיון שהיו יודעין משעה הראשונה שהוא שם המיוחד</b> – מכיוון שהדיינים יודעים מתחילה שהעד יאמר את השם המיוחד שהמגדף קילל<b>, שהוא צריך</b> (צריך לומר: '<b>שהם צריכים</b>') <b>לקרוע</b> – כך יש להסיק ממה ששנינו במשנה, שהדיינים אומרים לעד: אמור מה ששמעת בפירוש, והעד אומר לדיינים את השם המיוחד ששמע מפי המגדף, שאותו קילל ובו קילל, והדיינים עומדים על רגליהם וקורעים; ומשמע שהדיינים קורעים מיד כשעומדים, ומאחר שהם עומדים קודם שהעד אומר מה ששמע, הם גם קורעים קודם שהעד אומר מה ששמע (כך פירש ריצ"ד. - הדיינים עומדים מפני כבוד השם המיוחד שהעד מזכיר אותו, ולכן הם עומדים לפני שהם שומעים את הזכרת השם מפי העד. ראה בבלי סנהדרין ס,א)<b>.</b>
ומציעים שאלה: <b>רבי חייה</b> (בר אבא, אמורא ארץ ישראלי בדור השלישי) <b>אמר: רבי יסא</b> (רבי אסי, אמורא ארץ ישראלי בדור השלישי) <b>מקשי</b> – מקשה (שואל ומסתפק)<b>: תנינן:</b> – שנינו (משנה סנהדרין ו,א): <b>הכרוז</b> (אדם המשמיע בקול הודעה שנועדה לפרסום בציבור) <b>יוצא לפניו</b> – לפני היוצא להיסקל ומכריז<b>: איש פלוני בן איש פלוני יוצא ליסקל על שעבר עבירה פלונית, ופלוני ופלוני עדיו. כל מי שהוא יודע לו זכות יבוא וילמד</b> – וכיוון שאמרנו ששומע קללת השם מפי שומע חייב לקרוע, אם כן, יש להסתפק האם השומעים את הכרוז אומר שאיש פלוני גידף את השם המיוחד צריכים לקרוע כדין שומע מפי שומע? (הכרוז אינו מגדף את שם ה' כמו שאמר המגדף, אלא הוא אומר את שם ה' שהזכיר המגדף, ואומר שהמגדף קילל את השם הזה וקילל בשם הזה, כמו שאמרו לעיל בעניין הגדול שבעדים)<b>.</b>
ופושטים את השאלה: <b>שמענו</b> – למדנו<b>: שומע מפי שומע - צריך לקרוע. שמעינן</b> (צריך לומר על פי לשון הרישא: '<b>שמענו</b>') – (וכי) למדנו<b>: שומע מפי שומע ושומע מפי שומע - צריך לקרוע?!</b> (בתמיהה) – לא למדנו מהמשנה שצריך לקרוע אלא בשומע ששמע מפי השומע את המגדף, אבל לא בשומע מפי השומע ששמע מפי השומע את המגדף. וכיוון שהכרוז שמע מפי העד ששמע את המגדף, אין השומעים את הכרוז צריכים לקרוע.
<b>קריעה על קללת השם</b><br><small>כאן התחלת מקבילה בירושלמי מועד קטן ג,ז.</small>
שואלים: <b>מהו לקרוע</b> (צריך לומר על פי המקבילה: '<b>מניין לקריעה</b>') <b>על קיללת השם?</b> – מאיפה למדים שחובה לקרוע על קללת השם? (אין לשאול 'מהו לקרוע?', שהרי פשוט שחובה לקרוע על קללת השם. הלשון 'מהו לקרוע?' הוא העתקה בטעות מהלשון הזה שלהלן)
ומשיבים: <b>נישמעינה מן הדא:</b> – נשמע (נלמד) אותה מזאת: (מונח זה מוצע כאן בטעות בשל מונח השאלה המוטעה 'מהו' המוצע לפני כן. אחרי 'מניין' אין צורך במונח להצעת פסוק כשהוא מוצע על ידי סתם התלמוד. בשני מקומות בא אחרי 'מניין' המונח 'מן הדא' להצעת פסוק. - בדרך כלל השאלות הבאות לפני 'נישמעינה מן הדא' מוצעות על ידי מונחי השאלה המקובלים בירושלמי: 'מהו', 'עד כדון', וכדומה. אבל השאלות הבאות לפני 'נישמעינה מן הדא' אינן מוצעות על ידי 'מניין'. כיוון שהשאלה כאן מוצעת על ידי 'מניין' כמו שהיגהנו, אין לגרוס 'נישמעינה מן הדא'. ההיקרות היחידה של 'מניין' לפני 'נישמעינה מן הדא' היא במגילה א,י, והיקרות זו חריגה בשל הדיון הארוך שמציעה פשיטת השאלה שם ובשל פתיחתה של פשיטת השאלה במילה 'מניין'. בזה אני מבקש לתקן את האמור ב"טרמינולוגיה של הירושלמי" עמוד 493, שהשאלות הבאות לפני 'נישמעינה מן הדא' מוצעות בדרך כלל גם על ידי 'מניין') נאמר (בתגובת חזקיהו המלך לדברי רבשקה אל העם): <b>"וַיְהִי כִּשְׁמֹעַ הַמֶּלֶךְ חִזְקִיָּהוּ (את דברי רבשקה</b> (מילים אלו אינן בכתוב)<b>) וַיִּקְרַע אֶת בְּגָדָיו"</b> (מלכים ב יט,א וישעיהו לז,א) – חזקיהו קרע את בגדיו כששמע מפי שריו את דברי הגידוף כלפי ה' שאמר רבשקה, שנשלח אליו על ידי סנחריב מלך אשור. ומכאן שחובה לקרוע על קללת השם<b>.</b><br>
ומציעים שאלה: <b>מהו לקרוע על קיללת הגוי?</b> – האם חובה לקרוע כששומע גוי שמקלל את שם ה'?
ופושטים את השאלה בפירוט עמדותיהם של שתי דעות חלוקות: <b>מאן דאמר:</b> – מי שאומר: <b>רבשקה גוי היה - קורעין</b> – יש ללמוד מחזקיהו שקרע על דברי רבשקה, שחובה לקרוע כששומע גוי שמקלל את שם ה'<b>. מאן דמר:</b> – [ו]מי שאומר: <b>ישראל</b> (יהודי) <b>היה - אין קורעין</b> – אין ללמוד מחזקיהו שקרע על דברי רבשקה, שחובה לקרוע כששומע גוי שמקלל את שם ה' (לא הובאה מחלוקת מפורשת בעניין רבשקה בסוגייתנו או במקום אחר. ברם, ייתכן שאין כאן שתי דעות חולקות אלא שתי אפשרויות מנוגדות, שכן מהכתובים עולה שרבשקה היה שר אשורי שידע לדבר יהודית (שפת ארץ יהודה), ולכן אפשר שהיה גוי ואפשר שהיה יהודי)<b>.</b><br>
ומציעים ברייתא: <b>תני</b> – שונה <b>רבי הושעיה</b> (מגדולי אמוראי ארץ ישראל בדור הראשון)<b>: אחד השומע קללת השם מישראל ואחד השומע מפי הגוי</b> – גם זה וגם זה, <b>- חייב לקרוע</b> – הרי לקרוע כששומע גוי שמקלל את שם ה'<b>.</b>
ומציעים פסוק כמקור לקביעה: <b>מה טעמא?</b> – מה הטעם? (מה המקור בכתוב לדבר זה, שחובה לקרוע גם כששומע גוי שמקלל את שם ה'?) - נאמר (בתשובת ה' לירמיהו על תפילתו לאחר קניין השדה): <b>"הִנֵּה אֲנִי י'י אֱלֹהֵי כָּל בָּשָׂר, הֲמִמֶּנִּי יִפָּלֵא כָּל דָּבָר?"</b> (ירמיהו לב,כז) – ה', שהוא אלוהי כל בני האדם, אין דבר שלא יוכל לעשותו או שיהיה נסתר ממנו. - הרי שה' הוא גם אלוהי הגויים ואינו רק אלוהי ישראל, ולכן חובה לקרוע כששומע גוי שמקלל את שם ה', כשם שחובה לקרוע כששומע ישראל שמקלל את שם ה'<b>.</b>
ומציעים שאלה: <b>מהו לקרוע בזמן הזה?</b> – האם חובה לקרוע על קללת השם בזמן הזה?
ופושטים את השאלה: <b>רבי יוסה</b> (מגדולי אמוראי ארץ ישראל בדור הרביעי) אמר בשם <b>רבי ירמיה</b> (מגדולי אמוראי ארץ ישראל בדור השלישי והרביעי) שאמר <b>בשם רבי חייה בר בא</b> (אמורא ארץ ישראלי בדור השלישי)<b>; רבי חזקיה</b> (אמורא ארץ ישראלי בדור הרביעי) אמר בשם <b>רבי ירמיה</b> שאמר <b>בשם רבי יוחנן</b> (גדול אמוראי ארץ ישראל בדור השני)<b>: משרבו הגודפנים</b> – מזמן שהמגדפים את שם ה' היו מרובים, <b>פסקו מלקרוע</b> – חדלו מלקרוע על קללת השם<b>.</b><br><br><small>המשפט "משרבו הגודפנים, פסקו מלקרוע" מקביל למשפטים "משרבו הרצחנים, בטלה עגלה ערופה. משרבו המנאפים, פסקו המים המרים" (משנה סוטה ט,ט; תוספתא סוטה יד,א-ב).<br>בכל המקרים האלה, חיזוקן וגידולן של תופעות מגונות אצל יהודים גרמו לחכמים להקל ולהתאים את ההלכה למציאות החדשה, כיוון שהתברר שאין באיסורים ובמערכת ההרתעה ההלכתית כדי למנוע תופעות שליליות ההולכות וגוברות.<br>בבבלי סנהדרין ס,א אמרו, שבזמן הזה רבו גויים המגדפים, שכן "אילימא מישראל - מי פקירי כולי האי?". אבל פשוטם של דברים שרבו יהודים המגדפים.<br>הבדל זה בין התלמודים מקביל להבדל אחר ביניהם: ממקורות ארץ ישראליים עולה שבימי המשנה והתלמוד יהודים עבדו עבודה זרה בארץ ישראל, בעוד שלפי מקורות בבליים יהודי ארץ ישראל חדלו לסגוד לאלילים בראשית תקופת בית שני (ראה "יהודים עובדי עבודה זרה בארץ ישראל בתקופת המשנה והתלמוד", "דברי הקונגרס העולמי למדעי היהדות" יב-ב, עמודים 21-44; "עיונים היסטוריים בשאלת ההתמודדות ההלכתית של החכמים עם תרבות יוון ורומא בארץ ישראל בימי המשנה והתלמוד", AJS 33:2, עמודים א-יח).<br><br>ב<b>שיר השירים רבה</b> א [ו] א נאמר (תרגום): רבי אבהו וריש לקיש היו נכנסים לאותה העיר של קיסריה. אמר לו רבי אבהו לרבי שמעון בן לקיש: למה זה נכנסים אנו לעיר של חירופים וגידופים? (בקיסריה היו רבים מן היהודים מתיוונים) ירד לו ריש לקיש מחמורו ולקח חול ונתן בפיו (של רבי אבהו). אמר לו (רבי אבהו): מהו כן? אמר לו (ריש לקיש): אין הקב"ה רוצה במי שאומר דילטורייא על ישראל.<br><br>עולה מסיפור זה שהמחרפים והמגדפים הינם יהודי קיסריה כפי שמוכח מתשובת ריש לקיש בסוף.</small><br>
ומציעים שאלה: <b>מהו לקרוע על הכינויין בזמן הזה?</b> (במקבילה אין שתי המילים האחרונות, והן העתקה בטעות מהשאלה הקודמת) – האם חובה לקרוע על קללת השם, כשהמגדף מקלל את אחד מהכינויים של ה' (כגון: רחום, חנון, ארך אפיים) ולא את השם המיוחד של ה'?
ופושטים את השאלה: <b>נישמעינה מהדא:</b> – נשמע (נלמד) אותה מזאת (מהמעשה שלהלן): <b>רבי שמעון בן לקיש</b> (מגדולי אמוראי ארץ ישראל בדור השני) <b>הוה מהלך באיסרטא</b> (באסטרטא) – היה מהלך בדרך<b>. פגע ביה חד כותיי</b> – פגע (פגש) בו כותי (שומרוני) אחד<b>, והוה מגדף והוא קרע, מגדף והוא קרע</b> – והיה (הכותי) מגדף (מקלל את אחד מהכינויים של ה') והוא (רבי שמעון בן לקיש) קורע, (ושוב היה הכותי) מגדף והוא (רבי שמעון בן לקיש) קורע<b>. נחת ליה מן חמרא ויהב ליה מרתוקא גו ליביה</b> – ירד לו (רבי שמעון בן לקיש) מן החמור ונתן לו (לכותי) מכת אגרוף בליבו<b>. אמר ליה:</b> – אמר לו (רבי שמעון בן לקיש לכותי): <b>בר כותיי</b> – בן כותי<b>, אית לאימך מאנין מספקא לי?</b> – (וכי) יש לאימך בגדים לספק (לתת די הצורך) לי (תמורת אלה שקרעתי בגללך)? - <b>הדא אמרה</b> – זאת אומרת<b>, שקורעין על הכינויין, ושקורעין בזמן הזה</b> – יש להסיק מהמעשה הזה, שיש חובה לקרוע על קללת השם, כשהמגדף מקלל את אחד מהכינויים של ה', שהרי הכותי הזה גידף את אחד מהכינויים של ה', ורבי שמעון בן לקיש קרע עליו. וכן יש להסיק מהמעשה הזה, שיש חובה לקרוע על קללת השם בזמן הזה. רבי שמעון בן לקיש חלוק על האמוראים שאמרו לעיל שאין חובה לקרוע על קללת השם בזמן הזה (בהבאת הירושלמי בר"מ המאירי: 'מילתיה אמרה שקורעין בזמן הזה, מילתיה אמרה שקורעין על הכינויים'. - מגיה הוסיף במסירה שלפנינו את המילה 'מילתיה' לפני 'הדא', כלומר, 'מילתיה אמרה' תחת 'הדא אמרה', והמדפיס הדפיס את שתי הלשונות יחד: 'מילתיה הדא אמרה' ("אוצר לשונות ירושלמיים", עמוד קמד). - שתי הגרסאות (הדא אמרה' / 'מילתיה אמרה') נראות מקוריות באותה מידה ("כפלי גרסה בירושלמי", "תרביץ" סו, עמוד 214, הערה 203))<b>.</b><br><br><small>עד כאן המקבילה בירושלמי מועד קטן.<br><br>ב<b>בבלי סנהדרין</b> ס,א אמרו: "קורעים" - מנא לן? - דכתיב: "ויבוא אליקים בן חלקיהו אשר על הבית ושבנא הספר ויואח בן אסף המזכיר אל חזקיהו קרועי בגדים ויגידו לו את דברי רבשקה" (מלכים ב יח,לז).<br>תנו רבנן: אחד השומע, ואחד השומע מפי השומע - חייב לקרוע. והעדים אינם חייבים לקרוע, שכבר קרעו בשעה ששמעו (מפי המקלל).<br>וכי קרעו בשעה ששמעו מאי הווי? הא קא שמעי השתא (מפי עצמם)! - לא סלקא דעתך, דכתיב: "ויהי כשמוע המלך חזקיהו (מפי שריו את דברי רבשקה) ויקרע את בגדיו" (מלכים ב יט,א) - המלך קרע, והם (שרי חזקיהו שכבר קרעו בשעה ששמעו) לא קרעו (שנית).<br>אמר רב יהודה אמר שמואל: השומע אזכרה (של השם בדרך גידוף) מפי הגוי - אינו חייב לקרוע. ואם תאמר: רבשקה (כששמעו שרי חזקיהו מפי רבשקה קרעו) - ישראל משומד הווה. - ואמר רב יהודה אמר שמואל: אין קורעים אלא על שם המיוחד בלבד, לאפוקי בכינוי - דלא.<br>ופליגא דרבי חייא בתרווייהו. דאמר רבי חייא: השומע אזכרה בזמן הזה - אינו חייב לקרוע, שאם אי אתה אומר כן - נתמלא כל הבגד כולו קרעים. ממאן (ממי הוא שומע אזכרות שנתמלא כל הבגד קרעים)? אילימא מישראל - מי פקירי כולי האי (לבזות את ה')? אלא פשיטא מגוי, ואי בשם המיוחד - מי גמירי (שֵׁם זה)? אלא לאו בכינוי, ושמע מינה: בזמן הזה הוא דאינו חייב לקרוע, אבל מעיקרא - חייב לקרוע, שמע מינה (שלדעת רבי חייא קורעים על אזכרה מפי גוי ועל אזכרה בכינוי).<br>"והשני אומר: אף אני כמוהו". - אמר ריש לקיש: שמע מינה: "אף אני כמוהו" - כשר (לעדות מן התורה) בדיני ממונות ובדיני נפשות, ומעלה הוא דעבוד רבנן (שתיקנו שצריך כל עד לומר את עדותו בפירוט), והכא כיוון דלא אפשר (שאין ראוי לחזור על דברי הגידוף פעמים אחדות) אוקמוה רבנן אדאורייתא. דאי סלקא דעתך פסול (מן התורה) - הכא משום דלא אפשר קטלינן ליה לגברא (בלא עדות גמורה)?!<br><br>בבבלי למדים שקורעים על קללת השם מהכתוב במלכים ב יח,לז. ובירושלמי למדים מהכתוב במלכים ב יט,א, שממנו למדים בבבלי שהעדים אינם חייבים לקרוע שכבר קרעו בשעה ששמעו.<br>בבבלי אמרו, שרבשקה היה ישראל משומד. אבל בירושלמי הסתפקו האם היה גוי או שהיה ישראל.<br>בבבלי אמרו, שבזמן הזה, משרבו הגויים המגדפים את השם, אין קורעים על קללת השם מפי גוי; ונחלקו אמוראים האם בתחילה, קודם שרבו הגויים המגדפים את השם, קורעים על קללת השם מפי גוי וקורעים על הכינויים. אבל בירושלמי אמרו, שקורעים על קללת השם מפי גוי, ונחלקו אמוראים האם בזמן הזה קורעים על קללת השם, ולמדו מהמעשה של רבי שמעון בן לקיש שקורעים על הכינויים.<br>בשני התלמודים למדו מהמשנה שעד האומר "אף אני כמוהו" - עדותו כשרה.</small><br>• • •

Halakhah 9

<strong><big>משנה</big></strong><br><b>העובד עבודה זרה</b> – שנשנה בהלכה ד שדינו בסקילה, <b>- אחד העובד</b> – בין שהוא עובד את האליל בדבר שדרך עבודתו בכך<b>, ואחד המזבח, ואחד המקטר, ואחד המנסך, ואחד המשתחוה</b> – בין שהוא זובח קורבן לאליל, ובין שהוא מקטר קטורת, ובין שהוא מנסך יין, ובין שהוא משתחווה לאליל, אפילו אין דרך עבודת האליל בכך<b>, והמקבלו עליו לאלוה</b> – שמקבל עליו את האליל שיהא לו אלוהות<b>, והאומר לו: אלי אתה</b> – לשון המקרא: "לְפִסְלוֹ יִסְגָּד לוֹ וְיִשְׁתַּחוּ וְיִתְפַּלֵּל אֵלָיו וְיֹאמַר: הַצִּילֵנִי כִּי אֵלִי אָתָּה" (ישעיהו מד,יז)<b>.</b>
<b>אבל המגפף</b> – המחבק את פסל האליל, <b>והמנשק והמכבד</b> – המטאטא לפניו, <b>והמחבק</b> (מילה זו ישנה בשני כתבי יד של המשנה, אך אינה בכתב יד אחר של המשנה. אין לגרוס 'והמחבק', ונראה שנכתב תחילה על הגיליון כפירוש ל'המגפף' ואחר כך נכנס לתוך נוסח המשנה בין 'המכבד' ו'המרבץ' שבאים בכל מקום יחד) <b>והמרבץ</b> – המזלף מים לפניו<b>, המרחיץ, הסך, המלביש והמנעיל - עובר בלא תעשה</b> – שנאמר: "ולא תעבדם" (שמות כ,ה)<b>. הנודר בשמו והמקיים</b> – הנשבע <b>בשמו - עובר בלא תעשה</b> – שנאמר: "ושם אלוהים אחרים לא תזכירו" (שמות כג,יג)<b>.</b>
<b>הפוער עצמו לבעל פעור</b> – המגלה את עצמו, שעומד ערום לפניו ועושה צרכיו בפניו, אף על פי שדרך ביזיון הוא, <b>- זו היא עבודתו</b> – וחייב סקילה<b>. והזורק אבן במרקוליס</b> – באליל מרקוריוס, <b>- זו היא עבודתו</b> – שהיו מעמידים את פסלו בצידי הדרכים על עמוד של אבן ומצידו מצבה, לפי שהיה נחשב למגן הדרכים והמסחר, ומי שהיה עובר על יד הפסל היה נותן אבן על המצבה<b>.</b><br>• • •
<strong><big>תלמוד</big></strong><br><b>העובד עבודה זרה</b><br>במשנה שנינו: <b>"העובד עבודה זרה</b> - אחד העובד, ואחד המזבח, ואחד המקטר, ואחד המנסך, ואחד המשתחוה<b>".</b>
<b>אזהרה</b> (מצוות התורה שלא לעשות דבר האסור) <b>לעובד עבודה זרה מניין?</b> - נאמר בעשרת הדיברות: <b>"</b>וְ<b>לֹא תָעָבְדֵם"</b> (שמות כ,ה) – אסור לעבוד את הפסלים של אלוהים אחרים<b>.</b>
<b>כרת</b> – לעובד עבודה זרה במזיד, אם לא היתה התראה, <b>מניין? "</b>וְהַנֶּפֶשׁ אֲשֶׁר תַּעֲשֶׂה בְּיָד רָמָה... <b>אֶת י'י הוּא מְגַדֵּף וְנִכְרְתָה</b> הַנֶּפֶשׁ הַהִוא מִקֶּרֶב עַמָּהּ<b>"</b> (במדבר טו,ל) – אדם שחטא במזיד מגדף במעשהו את ה', והוא ייענש בעונש כרת (הכתוב מדבר בעבודה זרה, כאמור להלן)<b>.</b>
ותמהים: <b>ולא "מגדף" כתוב?!</b> (בתמיהה) – וכי לא כתוב בפסוק זה "מגדף"?! הרי כתוב בפסוק זה "מגדף" שהוא המקלל את שם ה', ואיך למדים מפסוק זה כרת לעובד עבודה זרה?
ומתרצים: <b>כאדם שהוא אומר לחבירו: גידפתה</b> (גירפת וקינחת) <b>את כל הקערה ולא שיירתה בה כלום</b> ('גדף' בארמית מנדעית משמעו: לשפשף, לקרצף, לנקות, לגרד) – שמהלכות דרך ארץ שיש לשייר משהו בקערה ולא לאכול כל מה שבתוכה (בבבלי עירובין נג,ב אמרו: "אמרו חכמים: משיירים פאה בקערה". ובמסכת דרך ארץ ד,א נאמר: "מי שהוא תלמיד חכם ...לא יקנח את הקערה"). והוא משל לעובד עבודה זרה שהוא כופר בה' ובכל התורה כולה. ולכן הכתוב שנאמר בו "מגדף" מדבר בעבודה זרה<b>.</b>
ומביאים ברייתא: <b>משל</b> (נראה שמילה זו נכתבה תחילה על הגיליון כהוספה לפני המילה 'לשנים' להלן, ואחר כך נכנסה המילה לתוך נוסח הירושלמי שלא במקומה. אלא שאין צורך במילה זו, שכן הסגנון ברוב המקומות הוא לפתוח משל ב-ל' השימוש בלי המילה 'משל' לפני כן) <b>רבי שמעון בן לעזר</b> (תנא בדור החמישי) <b>אומר: לשנים שהיו יושבין וקערה של גריסין ביניהון</b> – ביניהם<b>. פשט אחד את ידו וגידף</b> (גירף וקינח) <b>את כל הקערה ולא שייר בה כלום</b> – אכל את כל הגריסים שבקערה ולא השאיר בה כלום לחברו (הקערה שימשה ככלי סעודה שאכלו מתוכה, ובית קיבולה הספיק לשניים שלושה בני אדם)<b>. כך</b> (דיבור הצעה לנמשל) <b>המגדף והעובד עבודה זרה אינו משייר לאחריו מצוה</b> (נראה שצריך לומר: 'כך <b>העובד עבודה זרה</b> אינו משייר לאחריו מצוה'. לשון יחיד שבסיום המשפט מחייב הזכרת דבר אחד בלבד בתחילתו, וכיוון שבעובד עבודה זרה עסוקים אנו, הרי שהוא זה הנזכר במשפט הזה, ואותו המשילו למי שגידף את כל הקערה ולא שייר בה כלום, כמו במשל הקודם שמובא כאן. נראה ש"המגדף" נוסף כאן בטעות, בשל הבנה מוטעית של הלשון "חיסרתה" שבמשל המקביל שבבבלי בעניין המברך את השם, שהתפרש "לא שיירת בה כלום" כלשון שבמשל שבירושלמי) – העובד עבודה זרה אינו מותיר אחריו שום מצווה, משום שהוא כופר בה' ובכל התורה כולה. ולכן הכתוב שנאמר בו "מגדף" מדבר בעבודה זרה<b>.</b>
<b>עונש</b> – מיתה, לעובד עבודה זרה במזיד והתראה, <b>מניין?</b> - נאמר בעונש עבודה זרה: <b>"וְהוֹצֵאתָ אֶת הָאִישׁ הַהוּא אוֹ אֶת הָאִשָּׁה הַהִוא אֲשֶׁר עָשׂוּ אֶת הַדָּבָר הָרָע הַזֶּה אֶל שְׁעָרֶיךָ, אֶת הָאִישׁ אוֹ אֶת הָאִשָּׁה, וּסְקַלְתָּם בָּאֲבָנִים וָמֵתוּ"</b> (דברים יז,ה) – יש להוציא את העובד עבודה זרה אל שער העיר ולסקול אותו באבנים עד שימות<b>.</b><br><br><small>ב<b>ספרי במדבר</b> פסקה קיב נאמר: "את ה' הוא מגדף" - רבי אלעזר בן עזריה אומר: כאדם שאומר לחבירו: גידפת מן הקערה וחיסרת (נטלת מקצת). איסי בן עקביא אומר: כאדם שאומר לחבירו: גידפת את כל הקערה כולה ולא שיירת ממנה כלום.<br>וב<b>ספרי זוטא</b> טו,ל נאמר: "את ה' הוא מגדף" - למה עובדי עבודה זרה דומים? לאחד שנטל קערה וגידפה ולא שייר הימנה כלום.<br><br>ב<b>בבלי כריתות</b> ז,ב אמרו: תנו רבנן: "את ה' הוא מגדף" (במדבר טו,ל) - איסי בן יהודה אומר: כאדם האומר לחבירו: גידפתה את הקערה וחיסרתה (שלא נטלת כל מה שבתוכה). - קסבר: "מגדף" היינו מברך את השם. - רבי אלעזר בן עזריה אומר: כאדם האומר לחבירו: גידפתה את הקערה ולא חיסרתה (שנטלת כל מה שבתוכה). - קסבר: "מגדף" היינו עובד עבודה זרה.<br><br>פירוש הלשון "ולא חיסרת" שבמשל שבבבלי בעניין עובד עבודה זרה הוא "ולא שיירת בה כלום" כלשון שבמשל שבירושלמי ובספרי זוטא בעניין זה.<br>לפי זה יש לפרש בספרי, שרבי אלעזר בן עזריה אומר משל בעניין מברך את ה', כאיסי בן יהודה בבבלי, ואיסי בן עקביא אומר משל בעניין עובד עבודה זרה, כרבי אלעזר בן עזריה בבבלי. אפשר שחילוף שמות התנאים בבבלי (איסי ורבי אלעזר בן עזריה) נגרם בשל הבנה מוטעית של הלשונות "חיסרתה" ו"לא חיסרתה" שבמשלים שבבבלי ("חיסרתה" התפרש "לא שיירת בה כלום", ו"לא חיסרתה" התפרש "שיירת בה כלום", אך הפירוש הנכון הפוך).<br>לפי הבבלי פסחים קיג,ב, איסי בן עקביא הוא איסי בן יהודה.</small>
ומביאים מדרש הלכה: נאמר בעשרת הדיברות: <b>"</b>וְ<b>לֹא תָעָבְדֵם"</b> (שמות כ,ה) – אסור לעבוד את הפסלים של אלוהים אחרים, <b>- הייתי אומר: עד שיעבוד כל עבודה זרה</b> (אין לגרוס 'זרה', וכן הגיה ב"קורבן העדה") <b>שבעולם</b> – אינו חייב קורבן חטאת אלא אם כן עבד בשוגג לעבודה זרה בכל סוגי העבודות שבעולם בהעלם אחד, אבל אם לא עבד אלא עבודה אחת - אינו חייב<b>! - תלמוד לומר</b> (הכתוב מלמד לומר)<b>:</b> – למד את הדבר (התשובה על שאלתך) מן הכתוב: <b>"לֹא תִשְׁתַּחֲוֶה לָהֶם"</b> (שם) – אסור להשתחוות לפסלים של אלוהים אחרים, <b>- השתחויה בכלל היתה</b> – בכלל של העבודות האסורות לעבודה זרה<b>, ולמה יָצָאת</b> (יצאה) – מן הכלל של העבודות, שהוזכרה בכתוב מיוחד<b>? להקיש</b> (לדמות, להשוות) <b>אליה, אלא מה השתחויה מיוחדת מעשה יחיד וחייבין עליה בפני עצמה, אף אני ארבה כל מעשה ומעשה שיש בה חייבין</b> (צריך לומר: '<b>לחייב</b>') <b>עליו בפני עצמו</b> – כמו שהעובד בשוגג לעבודה זרה בהשתחוויה, שהיא עבודה אחת לעבודה זרה וחייבים קורבן חטאת עליה בפני עצמה, כך גם העובד בשוגג לעבודה זרה בכל עבודה ועבודה - חייב קורבן חטאת על כל עבודה בפני עצמה. מכאן שאם עבד בשוגג לעבודה זרה בכמה סוגי עבודות בהעלם אחד - חייב על כל אחת ואחת (מדרש זה מיוסד על המידה: כל דבר שהיה בכלל ויצא מן הכלל ללמד, לא ללמד על עצמו יצא, אלא ללמד על הכלל כולו יצא)<b>.</b><br><br><small>כאן התחלת מקבילה בירושלמי להלן ז,ז.</small>
במקבילה: '<b>אמר רבי תנחום בר יודן:</b>' (אמורא ארץ ישראלי, שקשה לקבוע את זמנו) <b>אף על גב דרבי שמעון בן אלעזר</b> (במקבילה: 'דרבי לעזר בירבי שמעון') <b>אמר: זיבח וקיטר וניסך</b> – לעבודה זרה בשוגג, <b>בהעלם אחד</b> – שלא נודע לו בין עבודה לעבודה איסורן של עבודות אלו, <b>- אינו חייב אלא אחת</b> – קורבן חטאת אחד<b>, מודה שאם עבדה בעבודתה בעבודת הגבוה בעבודת השתחויה</b> (ארבע המילים האחרונות הן אשגרה מהירושלמי שבת ז,א ואין לגרוס אותן כאן (ריצ"ד)) <b>שהוא חייב על כל אחת ואחת</b> – אם עבד בשוגג לעבודה זרה בעבודות שהדרך לעבוד אותה בה בהעלם אחד, חייב קורבן חטאת על כל עבודה ועבודה (בעניין זה ראה ירושלמי שבת ז,א, ועל פי הסוגיה שם אפשר לפרש כאן. ובעניין זיבח וקיטר וניסך בהעלם אחד ראה ירושלמי שבת ז,ב ומקבילה בנזיר ו,א, וכן ראה בבלי סנהדרין סב,א-סג,א)<b>.</b><br>
<b>כדמר</b> (מילה זו אינה במקבילה, ונראה שאין לגרוס אותה) <b>רבי שמואל</b> (אמורא ארץ ישראלי בדור הרביעי) <b>בשם רבי זעירא</b> (רבי זירא, מגדולי אמוראי ארץ ישראל בדור השלישי)<b>:</b> נאמר באיסור הקרבת קורבנות מחוץ למקדש: <b>"וְלֹא יִזְבְּחוּ עוֹד אֶת זִבְחֵיהֶם לַשְּׂעִירִם</b> אֲשֶׁר הֵם זֹנִים אַחֲרֵיהֶם<b>"</b> (ויקרא יז,ז) – אסור להקריב קורבנות מחוץ למקדש כדי למנוע מבני ישראל מלזבוח קורבנות לאלוהים אחרים בדמות שעירים שהם רגילים לזנות אחריהם. - ויש ללמוד מכאן אזהרה לעובד עבודה זרה<b>.</b>
<b>אמרון</b> (במסירה שלפנינו: 'אמ'') <b>ליה:</b> – אמרו לו (לרבי שמואל): <b>מטי תנה</b> (צריך לומר: '<b>מטינתה</b>' - הגענו אותו) <b>לקדשים</b> – דרשנו את הפסוק הזה בעניין אחר, בעניין הנוהג בקודשים ("אוצר לשונות ירושלמיים", עמוד 1007, הערה 1011), כלומר, בשוחט קודשים מחוץ למקדש. ולכן אין ללמוד מכאן אזהרה לעובד עבודה זרה<b>.</b><br><br><small>ב<b>בבלי זבחים</b> קו,א אמרו: "השוחט והמעלה בחוץ - חייב על השחיטה וחייב על העלייה". - בשלמא העלאה (בחוץ), כתיב עונש וכתיב אזהרה... אלא שחיטה, בשלמא עונש כתיב: "ואל פתח אוהל מועד לא הביאו... ונכרת האיש ההוא מקרב עמו" (ויקרא יז,ד), אלא אזהרה מנלן? - אמר קרא: "ולא יזבחו עוד את זבחיהם לשעירים" (ויקרא יז,ז).<br>והאי מיבעי ליה (מקרא זה נצרך לו) לכדרבי אלעזר, דאמר רבי אלעזר: מניין לזובח בהמה למרקוליס שהוא חייב (אף על פי שאין דרך עבודתה של עבודה זרה זו בזביחה)? שנאמר: "ולא יזבחו עוד את זבחיהם לשעירים" (ויקרא יז,ז) - אם אינו עניין לכדרכה (לעבודה שדרכה של עבודה זרה זו לעבוד אותה בה), דנפקא ליה מ"איכה יעבדו הגויים האלה את אלוהיהם, ואעשה כן גם אני" (דברים יב,ל), תנהו עניין לשלא כדרכה (לעבודה שאין דרכה של עבודה זרה זו לעבוד אותה בה)!<br>אמר רבא: קרי ביה (קרא בו במקרא זה) 'ולא יזבחו', וקרי ביה 'ולא עוד' (יש ללמוד מן הביטוי "ולא יזבחו עוד" שני עניינים: איסור שחיטת קודשים בחוץ, ואיסור זביחה לעבודה זרה אפילו שלא כדרך עבודתה).<br><br>רבי אלעזר בבבלי ורבי שמואל בשם רבי זעירא בירושלמי למדו מהכתוב "ולא יזבחו עוד את זבחיהם לשעירים" אזהרה לעובד עבודה זרה.<br>בשני התלמודים אמרו שהכתוב הזה נצרך לאזהרה לשוחט קודשים מחוץ למקדש. בבבלי אמרו שניתן ללמוד את שני העניינים מהכתוב הזה, ואילו בירושלמי לא אמרו כך.</small>
<b>רבי יסא</b> (רבי אסי, אמורא ארץ ישראלי בדור השלישי) אמר <b>בשם רבי יוחנן</b> (גדול אמוראי ארץ ישראל בדור השני)<b>: זיבח לה</b> – לעבודה זרה בשוגג, <b>טלה בעל מום - חייב</b> (צריך לומר: '<b>פטור</b>', וכן הגיהו ב"קורבן העדה" וב"יפה עיניים" בבלי עבודה זרה נא,א) – מקורבן חטאת<b>.</b>
ומסבירים את טעמה של הקביעה: <b>מאי כדון?</b> – מה היא עכשיו? (מה המקור בכתוב, שאם זיבח לה טלה בעל מום - פטור? (בכמה מקומות 'מיי כדון' מסביר את טעמה של קביעה מסוימת, ובמקומות כאלה הוא מתפרש כמו 'מה טעמא' ("הטרמינולוגיה של הירושלמי", עמוד 429)) - ומציעים מימרה אמוראית המציעה מקור למה שנאמר לפני כן: <b>כיי דמר</b> – כמו [המימרה] ההיא שאומר <b>רבי הילא</b> (רבי אלעאי, אמורא ארץ ישראלי בדור השלישי)<b>: "לֹא תַעֲשׂוּן כֵּן לַי'י אֱלֹהֵיכֶם"</b> (דברים יב,ד) – לא תעשו לשם ה' מה שהגויים נוהגים לעשות לעבודה זרה, כגון שלא תקריבו קורבנות לה' בכל מקום שתרצו; ויש ללמוד מהכתוב הזה המשווה בין עבודת ה' ובין עבודה זרה: <b>- כל לה' אלהיכם לא תעשון כן</b> – כל דבר שאתם מקריבים לה', אתם אסורים מלהקריב לעבודה זרה. ומכאן שאין אסור לזבוח לעבודה זרה אלא בהמה תמימה, אבל לא בהמה בעל מום, שאינה ראויה להקרבה לה' (משמעה הפשוט של דרשה זו מוכיח את נכונות ההגהה 'פטור' במקום 'חייב')<b>.</b><br><br><small>עד כאן המקבילה בירושלמי להלן.<br><br>ב<b>בבלי עבודה זרה</b> נא,א אמרו: אמר רבי אבהו אמר רבי יוחנן: מניין לזובח בהמה בעלת מום לעבודה זרה שהוא פטור? שנאמר: "זובח לאלוהים יחרם, בלתי לה' לבדו" (שמות כב,יט) - לא אסרה תורה אלא כעין פנים (והרי אין להקריב בהמה בעלת מום לגבוה).<br>הווי בה רבא: במאי? (באיזה מום מדובר?) אילימא בדוקים (כתמים) שבעין - השתא לבני נח חזיא לגבוה בבמה דידהו (מותר להם להקריב קורבנות לה' במום זה), לעבודה זרה מיבעיא (נצרכה לומר שחייב אם הקריב אותה)? אלא במחוסר אבר (פטור אם הקריב אותה לעבודה זרה).<br><br>בשני התלמודים (על פי ההגהה בירושלמי) אמרו בשם רבי יוחנן שהזובח בהמה בעלת מום לעבודה זרה פטור. בתלמודים נאמרו מקורות שונים בכתוב כטעם לקביעה זו.<br>לפי רבא בבבלי, מה שאין ראוי להקרבה לה' על ידי בן נח, ישראל פטור אם הקריב אותו לעבודה זרה. והוא מעין הדרשה בירושלמי מהכתוב "לא תעשון כן לה' אלוהיכם".<br>לפי הירושלמי עבודה זרה א,ה, היו הגויים מקריבים לפעמים חסר (בעל מום) לעבודה זרה. ברם, כיוון שאין דרכם להקריב חסר לעבודה זרה (משנה שם), ישראל שהקריב חסר לעבודה זרה - פטור.</small>
<b>רבי בון בר חייה</b> (אמורא ארץ ישראלי בדור השלישי) <b>בעא קומי</b> – שאל (הקשה) לפני <b>רבי זעירה</b> (רבי זירא, מגדולי אמוראי ארץ ישראל בדור השלישי)<b>: "</b>וְ<b>לֹא תָעָבְדֵם"</b> (שמות כ,ה) <b>- כָּלַל</b> – האיסור הזה כולל כל העבודות הנעשות לעבודה זרה<b>, "לֹא תִשְׁתַּחֲוֶה לָהֶם"</b> (שם) <b>- פָּרַט</b> – האיסור הזה הוא פרט מכלל העבודות<b>, "כִּי לֹא תִשְׁתַּחֲוֶה לְאֵל אַחֵר"</b> (שמות לד,יד) <b>- חזר וְכָלַל</b> (אין לגרוס 'כי לא תשתחוה... - חזר וכלל' ("פני משה"). - הגרסה שלפנינו משובשת, משום ש'כי לא תשתחוה' אינו כלל אלא פרט (ריצ"ד). - אפשר שהגרסה המשובשת שלפנינו נוצרה כך: תחילה נכתב הפסוק 'כי לא תשתחוה לאל אחר' על הגיליון כהצעה לפרט חלופי לפסוק 'לא תשתחוה להם', וזה על פי הסוגיה בירושלמי שבת ז,ב ומקבילה בנזיר ו,א, ששם אמרו שהכלל 'לא תעבדם' הוא כלל שהוא בצד הפרט אם הפרט הוא 'לא תשתחוה להם', והכלל הזה הוא כלל במקום אחד ופרט במקום אחר אם הפרט הוא 'לא תשתחוה לאל אחר'. אחר כך נכנס הפסוק 'כי לא תשתחוה לאל אחר' לתוך נוסח הירושלמי, וכיוון שהדבר לא הובן, נוספו המילים 'חזר וכלל')<b>. כָּלַל וּפָרַט וְכָלַל</b> (אין לגרוס 'וכלל') <b>- אין בכלל אלא מה שבפרט!</b> – הרי שלפי מידת כלל ופרט, יש לדרוש שרק השתחוויה לעבודה זרה אסורה, אבל שאר העבודות אינן אסורות! (לשון הכלל בדרך כלל בירושלמי: 'כָּלַל וּפָרַט - אין בכלל אלא מה שבפרט'. והסוגיה כאן טעונה הגהה. ולקושיה דומה בפי רבי בון בר חייה לפני רבי זעירה ראה ירושלמי סוטה ט,ה (בעניין עגלה ערופה: '"אֲשֶׁר לֹא עֻבַּד בָּהּ" (דברים כא,ג) - כלל, "אֲשֶׁר לֹא מָשְׁכָה בְּעֹל" (שם) - פרט. כלל ופרט - אין בכלל אלא מה שבפרט!") ("אוצר לשונות ירושלמיים", עמוד 1561, הערה 126). - אפשר שהתשובה של רבי זעירה לשאלה נשמטה בירושלמי שלפנינו)<br><br><small>אף על פי שהכלל "לא תעבדם" כתוב לאחר הפרט "לא תשתחווה להם", אין הקפדה על הסדר בפסוק ככלל ופרט.</small><br>
<b>רבי בון בר כהנא</b> (אמורא ארץ ישראלי בדור השלישי) <b>בעא קומי</b> – שאל (הקשה) לפני <b>רבי הילא</b> (רבי אלעאי, אמורא ארץ ישראלי בדור השלישי)<b>: "לֹא תַעֲשׂוּן כֵּן</b> לַי'י אֱלֹהֵיכֶם<b>"</b> (דברים יב,ד) <b>- כָּלַל</b> (אין לגרוס 'לא תעשון כן - כלל' ("שערי תורת ארץ ישראל" וריצ"ד). - הגרסה המשובשת שלפנינו נוצרה בשל אשגרה מלעיל: '...רבי הילא: לא תעשון כן' (ריצ"ד))<b>, "זֹבֵחַ לָאֱלֹהִים יָחֳרָם"</b> (שמות כב,יט) – הזובח קורבנות לאלוהים אחרים - חייב מיתה, <b>- פָּרַט</b> – שזביחה היא פרט מכלל העבודות הנעשות לעבודה זרה<b>, "בִּלְתִּי לַי'י לְבַדּוֹ"</b> (שם) – רק לה' לבדו יש להקריב קורבנות; ומשמע מכאן שאסור להקריב לעבודה זרה, <b>- חזר וְכָלַל</b> – האיסור הזה כולל כל העבודות הנעשות לעבודה זרה<b>. כָּלַל וּפָרַט</b> (אין לגרוס 'כלל ו-' אלא רק '<b>פָּרַט</b>') <b>וְכָלַל והכל בכלל, וריבה את המגפף והמנשק!</b> – הרי שלפי מידת פרט וכלל, יש לדרוש שכל העבודות הנעשות לעבודה זרה חייבים עליהן מיתה, ולכן יש לומר שריבה הכתוב את המגפף והמנשק, ומדוע שנינו במשנה שהמגפף והמנשק עובר בלא תעשה אבל אינו חייב מיתה! (ללשון דומה ראה ירושלמי שבועות ג,ה: '"להרע או להיטיב" - פרט, "לכל אשר יבטא" - כלל, פרט וכלל והכל בכלל, וריבה דברים שהן לשעבר')
<b>אמר ליה:</b> – אמר לו (השיב רבי הילא לרבי בון בר כהנא): <b>לאי זה דבר נאמר השתחויה? לא ללמד על עצמו</b> (צריך לומר: 'עצמ<b>ה</b>') <b>שהוא</b> (צריך לומר: '<b>שאינה</b>' ("שערי תורת ארץ ישראל" וריצ"ד)) <b>מעשה?!</b> (בתמיהה) – הרי השתחוויה יצאה מן הכלל של העבודות הנעשות לעבודה זרה כדי ללמד על עצמה שחייבים עליה מיתה אף על פי שאינה מעשה, שלא כשאר העבודות שחייבים עליהן מיתה שהן מעשה (רבי הילא דורש את הכתוב "לא תשתחווה להם ולא תעבדם" - השתחוויה בכלל היתה, ולמה יצאת? ללמד על עצמה שאינה מעשה. דרשה כזו יש בירושלמי שבת ז,ב ומקבילה בנזיר ו,א. - השתחוויה היא כפיפת קומה שאינה נחשבת מעשה). <b>המגפף והמשתחוה</b> (צריך לומר: '<b>והמנשק</b>' ("קורבן העדה")) (<b>ש</b>)<b>אינן מעשה</b> – ולכן המגפף והמנשק אינו חייב מיתה (הלשון '<b>והמשתחוה ש</b>אינן מעשה' הוא אשגרה בטעות מהלשון בסוף הסוגיה הבאה)<b>.</b><br>• • •
<b>העובד עבודה זרה (המשך)</b><br>במשנה שנינו: "העובד עבודה זרה - אחד העובד, ואחד המזבח, ואחד המקטר, ואחד המנסך, ואחד המשתחוה, והמקבלו עליו לאלוה, והאומר לו: אלי אתה".
שואלים: <b>מניין לאומר לו: אלי אתה?</b> – מאיפה למדים שהאומר לאליל "אלי אתה" הריהו כעובד עבודה זרה?
ומשיבים: <b>רב אבון</b> (רבין, אמורא בדור השלישי והרביעי) אמר <b>בשם רבנין דתמן</b> – בשם החכמים של שָׁם (חכמי בבל)<b>:</b> נאמר בחטא העגל: <b>"</b>עָשׂוּ לָהֶם עֵגֶל מַסֵּכָה, <b>וַיִּשְׁתַּחֲווּ לוֹ וַיִּזְבְּחוּ לוֹ וַיֹּאמְרוּ: אֵלֶּה אֱלֹהֶיךָ, יִשְׂרָאֵל</b>, אֲשֶׁר הֶעֱלוּךָ מֵאֶרֶץ מִצְרָיִם<b>"</b> (שמות לב,ח) – בני ישראל עשו צורה של עגל מותך באש, והשתחוו לו והקריבו לו קורבנות ואמרו לו שהוא מסמל את האלוהים שהוציא אותם ממצרים. מכאן למדים שהאומר לאליל "אלי אתה" הריהו כמשתחווה לעבודה זרה וכזובח לה<b>.</b>
ומציעים קושיה: <b>מעתה</b> – אם הדברים שלפני כן נכונים, שלמדים מהכתוב שנאמר בחטא העגל שהאומר לאליל "אלי אתה" הריהו כעובד עבודה זרה<b>, אינו מתחייב עד שיזבח ויקטר ויאמר</b> – יש ללמוד שהאומר לאליל "אלי אתה" חייב רק אם עשה את כל האמור בכתוב הזה, שזבח או קיטר לעבודה זרה וגם אמר "אלי אתה", אבל אם אמר ולא זבח או קיטר - אינו חייב<b>!</b>
ומביאים דרשה לפסוק זה: <b>אמר רבי יוסי</b> (מגדולי אמוראי ארץ ישראל בדור הרביעי)<b>: לא בא הכתוב להזכיר אלא גניין</b> (גנאי שלהם) <b>של ישראל</b> – הכתוב הזה שנאמר בחטא העגל בא לציין לגנאי את בני ישראל, ולכן הכתוב אומר "לו" בכל אחד מהמעשים שעשו, כמבואר להלן<b>. "וַיִּשְׁתַּחֲווּ לוֹ" - לא לגבוה</b> – ישראל השתחוו לעגל, ולא השתחוו לה' כפי שהיה ראוי להם לעשות<b>, "וַיִּזְבְּחוּ לוֹ" - לא לגבוה, "וַיֹּאמְרוּ לו</b>: אֵלֶּה אֱלֹהֶיךָ, יִשְׂרָאֵל<b>" - לא לגבוה</b> (בנוסח המסורה של המקרא אין תיבת "לו" אחרי "ויאמרו". - מימרה זו אינה באה לתרץ את הקושיה, כמו שמוכח מן ההמשך, אלא הובאה כדרשה לפסוק זה)<b>.</b>
ומציעים תירוץ לקושיה שלא ניתרצה: <b>מאי כדון?</b> – מה היא עכשיו? (כיוון שנדחה הלימוד מהכתוב שנאמר בחטא העגל, מאיפה למדים שהאומר לאליל "אלי אתה" הריהו כעובד עבודה זרה?) <b>- נאמר כאן</b> – בחטא העגל, <b>אמירה</b> – "<b>וַיֹּאמְרוּ</b>: אֵלֶּה אֱלֹהֶיךָ, יִשְׂרָאֵל"<b>, ונאמר אמירה במסית</b> – באדם המסית את חברו לעבוד עבודה זרה: "כִּי יְסִיתְךָ... <b>לֵאמֹר</b>: נֵלְכָה וְנַעַבְדָה אֱלֹהִים אֲחֵרִים" (דברים יג,ז)<b>. מה אמירה האמורה במסית - עשה בה אמירה כמעשה</b> – הכתוב דן את אמירתו כעבודה לעבודה זרה, שהרי המסית מתחייב מיתת סקילה על אמירתו<b>, אף אמירה האמורה כאן - נַעֲשֶׂה בה אמירה כמעשה</b> – גם האומר לאליל "אלי אתה" - נדון את אמירתו כעבודה לעבודה זרה. מכאן למדים שהאומר לאליל "אלי אתה" הריהו כעובד עבודה זרה<b>.</b>
<b>כתוב</b> – בעניין עונש מוות לעובד עבודה זרה<b>: "וַיֵּלֶךְ וַיַּעֲבֹד אֱלֹהִים אֲחֵרִים וַיִּשְׁתַּחוּ לָהֶם, וְלַשֶּׁמֶשׁ אוֹ לַיָּרֵחַ"</b> (דברים יז,ג) – עבד לאלילים והשתחווה להם, או שעבד לשמש או לירח והשתחווה להם, <b>- אמר רבי זעורה</b> (רבי זירא, מגדולי אמוראי ארץ ישראל בדור השלישי)<b>: 'לשמש'</b> – בלא וי"ו בראש המילה, <b>אין כתוב כאן</b> – אילו היה כתוב 'לשמש', היה משמעו שהוא פירוש ל"אלוהים אחרים", והיה לנו לדרוש את הכתוב במידת כלל ופרט: "וַיַּעֲבֹד אֱלֹהִים אֲחֵרִים וַיִּשְׁתַּחוּ לָהֶם" - כלל, "לשמש או לירח" - פרט, כלל ופרט - אין בכלל אלא מה שבפרט, ולפי מידה זו היינו למדים שרק עבודה זרה לשמש או לירח אסורה, אבל עבודה זרה לדברים אחרים אינה אסורה<b>, אלא "ולשמש"</b> – בוי"ו בראש המילה כתוב כאן, שמשמעו 'או לשמש'<b>. אין כאן כלל ופרט אלא ריבויים</b> – יש לדרוש את הכתוב הזה במידת ריבה ומיעט, ויש לרבות מהמילים "וַיַּעֲבֹד אֱלֹהִים אֲחֵרִים וַיִּשְׁתַּחוּ לָהֶם" שעבודה זרה לכל הדברים אסורה<b>.</b><br><br><small>הלשון 'אין כאן כלל ופרט אלא ריבויים' מובאת בפי רבי זעורה בהקשר אחר גם ב<b>ירושלמי סוטה</b> ט,ה: רבי בון בר חייה בעא קומי רבי זעירא: "אֲשֶׁר לֹא עֻבַּד בָּהּ" (דברים כא,ג) - כלל, "אֲשֶׁר לֹא מָשְׁכָה בְּעֹל" (שם) - פרט. כלל ופרט - אין בכלל אלא מה שבפרט! - אמר ליה: אילו הוה כתיב: 'אשר לא עובדה ואשר לא משכה' - יאות. לית כתיב אלא "אֲשֶׁר לֹא עֻבַּד בָּהּ". אין כאן כלל ופרט אלא ריבויין.</small><br>
ומציעים קושיה: <b>התיב</b> – השיב (הקשה) <b>רבי אבא בר זמינא</b> (אמורא ארץ ישראלי בדור הרביעי) <b>קומי</b> – לפני <b>רבי זעורה: והא כתיב:</b> – והרי כתוב (בעניין בעלי החיים המותרים והאסורים באכילה): <b>"</b>אֶת זֶה תֹּאכְלוּ מִכֹּל אֲשֶׁר בַּמָּיִם: <b>כֹּל אֲשֶׁר לוֹ סְנַפִּיר וְקַשְׂקֶשֶׂת</b> בַּמַּיִם, בַּיַּמִּים וּבַנְּחָלִים, אֹתָם תֹּאכֵלוּ<b>"</b> (ויקרא יא,ט) – כל בעלי החיים שבמים שיש להם סנפירים וקשקשים מותרים באכילה, <b>"וְכֹל אֲשֶׁר אֵין לוֹ סְנַפִּיר וְקַשְׂקֶשֶׂת</b> בַּיַּמִּים וּבַנְּחָלִים מִכֹּל שֶׁרֶץ הַמַּיִם וּמִכֹּל נֶפֶשׁ הַחַיָּה אֲשֶׁר בַּמָּיִם, שֶׁקֶץ הֵם לָכֶם<b>"</b> (ויקרא יא,י) – כל בעלי החיים שבמים שאין להם סנפירים וקשקשים אסורים באכילה (הפסוק השני מיותר)<b>! מעתה</b> – אם הדברים שאמר רבי זעורה לפני כן נכונים, מתעורר קושי כמוצע בהמשך<b>, אין כאן כלל ופרט אלא ריבויים, אלא</b> (אין לגרוס מילה זו, וכן הגיה ב"קורבן העדה") <b>בגין דכתיב</b> – לפי שכתוב <b>וי'ו</b> – בנוסח המקרא שהיה לפני רבי אבא בר זמינא היה כתוב: "כֹּל אֲשֶׁר לוֹ סְנַפִּיר וְקַשְׂקֶשֶׂת בַּמַּיִם <b>וּ</b>בַיַּמִּים וּבַנְּחָלִים אֹתָם תֹּאכֵלוּ" - בוי"ו בראש המילה "בימים", והרי לפי רבי זעורה, כיוון שהפרט הראשון "לשמש" הסמוך לכלל "וַיַּעֲבֹד אֱלֹהִים אֲחֵרִים וַיִּשְׁתַּחוּ לָהֶם" כתוב בוי"ו בראש המילה, אין לדרוש את הכתוב הזה במידת כלל ופרט אלא במידת ריבה ומיעט, ואם כן, כיוון שהפרט הראשון "בימים" הסמוך לכלל "במים" כתוב בוי"ו בראש המילה, אין לדרוש את הכתוב הזה במידת כלל ופרט ("בַּמַּיִם" - כלל, "בַּיַּמִּים וּבַנְּחָלִים" - פרט), אלא יש לדרוש את הכתוב הזה במידת ריבה ומיעט (על פי "שיירי קורבן")<b>!</b> – והרי אנו דורשים את הכתוב הזה במידת כלל ופרט, ולכן יש לפרוך את דברי רבי זעורה! (אם דורשים את הכתוב הזה במידת כלל ופרט, למדים שבעלי החיים המצויים במים שבחריצים ובנעיצים (בריכות ותעלות) וכן בבורות ובשיחים ובמערות מותרים באכילה אף אם אין להם סנפירים וקשקשים. ואם דורשים את הכתוב הזה במידת ריבה ומיעט, למדים שבעלי החיים המצויים במים שבחריצים ובנעיצים אסורים באכילה אם אין להם סנפירים וקשקשים, אבל בעלי החיים המצויים במים שבבורות ובשיחים ובמערות מותרים באכילה אף אם אין להם סנפירים וקשקשים. ראה בבלי חולין סו,ב-סז,א, ושם דנים בדרשת הכתוב "בַּמַּיִם בַּיַּמִּים וּבַנְּחָלִים" במידת כלל ופרט ובמידת ריבה ומיעט. - רבי זעורה אינו משיב לקושיה של רבי אבא בר זמינא)
<b>אמר רב</b>י <b>יוחנן בר מרייא</b> (אמורא ארץ ישראלי בדור החמישי)<b>: כל הן דאנא משכח וי'ו, אנא מחיק ליה</b> – כל היכן (כל ספר) שאני מוצא וי"ו (במילה "בימים" שבכתוב הזה), אני מוחק אותו (ולכן יש לדרוש את הכתוב הזה במידת כלל ופרט. - כך פירש ב"שיירי קורבן" את הקושיה של רבי אבא בר זמינא ואת המאמר של רבי יוחנן בר מרייא. - מאמר של רבי חגיי הזהה למאמר של רבי יוחנן בר מרייא יש בירושלמי שבת ט,ב ובמקבילה כלאיים ג,א על מילה אחרת במקרא)<b>.</b><br>
<b>אמר רבי שמואל בר אבודמא</b> (אמורא ארץ ישראלי בדור החמישי)<b>: הייתי אומר: מה שבימים</b> – הדגים שבימים, שאין להם סנפירים וקשקשים, <b>יהו</b> (יהיו) <b>אסורין, ומה שבגיגיות</b> (גיגית היא כלי מחרס, צרה למטה בשוליה והולכת ומתרחבת כלפי פיה שלמעלה) <b>ושבביברים</b> (מכלאות, גני חיות (מקור המילה ביוונית ובלטינית)) – הדגים שבמים שבגיגיות ושבביברים, שאין להם סנפירים וקשקשים, <b>יהו</b> (יהיו) <b>מותרין! - תלמוד לומר</b> (הכתוב מלמד לומר)<b>:</b> – למד את הדבר (התשובה על שאלתך) מן הכתוב: <b>"</b>אֶת זֶה תֹּאכְלוּ מִ<b>כֹּל אֲשֶׁר בַּמָּיִם"</b> (ויקרא יא,ט) <b>- ריבה</b> – גם הדגים שבמים שבגיגיות ושבביברים, שאין להם סנפירים וקשקשים - אסורים (בגיגיות ובביברים גידלו דגים ובעלי חיים אחרים)<b>.</b><br><br><small>ב<b>ספרא</b> "שמיני" פרשה ג נאמר: אין לי אלא ימים ונחלים שהם מושכים בימות הגשמים ומושכים בימות החמה. מניין לרבות שאר ימים ונחלים שהם מושכים בימות הגשמים ואינם מושכים בימות החמה, עד שתהא מרבה את המים שבביברים? תלמוד לומר: "במים".</small>
<b>רבי שמואל בר נחמני</b> (אמורא ארץ ישראלי בדור השני והשלישי) אמר <b>בשם רבי הושעיה</b> (מגדולי אמוראי ארץ ישראל בדור הראשון)<b>: האומר לו</b> – לאליל בשוגג<b>:</b> "<b>אלי אתה</b>" <b>- מחלוקת רבי [עקיבה]</b> (כך יש לגרוס על פי הבבלי, וכן הגיהו "קורבן העדה" ו"מראה הפנים") <b>וחכמים</b> – דינו של מקרה זה נתון במחלוקת תנאים, שלדעת רבי עקיבה הוא חייב קורבן חטאת, ולדעת החכמים החלוקים על רבי עקיבה הוא פטור מקורבן חטאת (רבי עקיבה והחכמים נחלקו במגדף, שלרבי עקיבה עקימת שפתיו כשהוא מגדף נחשבת מעשה, ולחכמים עקימת שפתיו כשהוא מגדף אינה נחשבת מעשה, ומכאן שנחלקו גם באומר לאליל "אלי אתה", כמו שאמרו בבבלי סנהדרין סג,א)<b>.</b><br>
ומציעים שאלה: <b>השתחוה לה</b> – לעבודה זרה בשוגג<b>, מהו?</b> – מה הדין? האם גם במקרה זה מחלוקת רבי עקיבה וחכמים, כמו במקרה של האומר לאליל בשוגג "אלי אתה", שלרבי עקיבה כפיפת קומתו כשהוא משתחווה נחשבת מעשה, ולחכמים כפיפת קומתו כשהוא משתחווה אינה נחשבת מעשה; או שמא במקרה זה אף החכמים מודים שכפיפת קומתו כשהוא משתחווה נחשבת מעשה?
ופושטים את השאלה בהצעת מחלוקת אמוראים: <b>רבי יוחנן</b> (גדול אמוראי ארץ ישראל בדור השני) <b>אמר: דברי</b> (אין לגרוס מילה זו ("שערי תורת ארץ ישראל")) <b>הכל מודין בכפיפת קומה שהוא חייב</b> – במקרה זה אף החכמים מודים שהוא חייב קורבן חטאת, כי כפיפת קומתו כשהוא משתחווה נחשבת מעשה<b>. מה בין המעלה והמוריד קומתו, מה בין המעלה והמוריד שפתותיו?</b> (אין לגרוס משפט זה כאן בדברי רבי יוחנן אלא להלן בדברי ריש לקיש)
<b>רבי יוחנן אמר: כמחלוקת.</b> (אין לגרוס משפט זה)
<b>וריש לקיש</b> (רבי שמעון בן לקיש, מגדולי אמוראי ארץ ישראל בדור השני) <b>אמר: כמחלוקת</b> (צריך לומר: '<b>ב</b>מחלוקת') – במקרה זה מחלוקת רבי עקיבה וחכמים<b>.</b> [יש להוסיף כאן את המשפט שלעיל: <b>מה בין המעלה והמוריד קומתו, מה בין המעלה והמוריד שפתותיו?</b> – כמו שרבי עקיבה והחכמים נחלקו במגדף, שלרבי עקיבה העלאה והורדת שפתיו כשהוא מגדף נחשבת מעשה, ולחכמים העלאה והורדת שפתיו כשהוא מגדף אינה נחשבת מעשה, כך נחלקו במשתחווה לעבודה זרה, שלרבי עקיבה העלאה והורדת קומתו כשהוא משתחווה נחשבת מעשה, ולחכמים העלאה והורדת קומתו כשהוא משתחווה אינה נחשבת מעשה] (ההגהות בקטע הזה הן כמו ב"שערי תורת ארץ ישראל" ובריצ"ד)<br>
ומציעים סיוע מפסוק ודרשתו לדעה אמוראית הנתונה מחלוקת: <b>אמר רבי זעירא</b> (רבי זירא, מגדולי אמוראי ארץ ישראל בדור השלישי)<b>: קרייא מסייע</b> – הפסוק מסייע <b>לריש לקיש: "</b>הָאֶזְרָח בִּבְנֵי יִשְׂרָאֵל וְלַגֵּר הַגָּר בְּתוֹכָם, <b>תּוֹרָה אַחַת יִהְיֶה לָכֶם לָעֹשֶׂה בִּשְׁגָגָה"</b> (במדבר טו,כט) – תורת הקורבנות עבור יחיד החוטא בשוגג תהיה זהה לאזרח ולגר (הכתוב מדבר בחוטא בשגגה בעבודה זרה); ויש לדרוש את הכתוב: <b>- אין לי אלא דבר שהוא מעשה</b> – רק העושה מעשה בידיים חייב קורבן חטאת<b>. המגדף והמשתחוה שאינן מעשה</b> – שאינם עושים מעשה בידיים<b>, מניין</b> – שיהיו חייבים קורבן חטאת<b>?</b> – מכתוב זה למדו החכמים במשנה כריתות א,ב, שהמגדף בשוגג אינו מביא קורבן חטאת, משום שאינו עושה מעשה. וכמו כן יש ללמוד מכתוב זה שגם המשתחווה לעבודה זרה בשוגג אינו מביא קורבן חטאת לדעת החכמים, משום שאינו עושה מעשה. מכאן סיוע לדעת ריש לקיש שרבי עקיבה והחכמים נחלקו גם במשתחווה לעבודה זרה.<br><br><small>ב<b>בבלי סנהדרין</b> סה,א אמרו: תניא: אינו חייב (קורבן בעבודה זרה) אלא על דבר שיש בו מעשה, כגון: זיבוח וקיטור וניסוך והשתחואה. - ואמר ריש לקיש: מאן תנא השתחוואה? (מי הוא התנא הסובר שחייבים קורבן על השתחוואה?) - רבי עקיבא היא, דאמר: לא בעינן מעשה (של ממש, וגם על מעשה כלשהו - חייב. אבל חכמים החולקים על רבי עקיבא סבורים שצריכים מעשה של ממש, והשתחוואה אינה נחשבת מעשה). ורבי יוחנן אמר: כפיפת קומתו (השתחוואה) לרבנן הווי מעשה.<br><br>מחלוקת רבי יוחנן וריש לקיש באה בשני התלמודים.</small><br>• • •

Halakhah 10

<strong><big>משנה</big></strong><br><b>הנותן מזרעו למולך</b> – שנשנה בהלכה ד שהוא חייב סקילה, <b>- אינו חייב עד שימסור למולך ויעביר באש</b> – שימסור את אחד מזרעו לידי הכמרים של המולך ויעבירנו באש (מולך הוא אליל שהכנענים היו מקריבים לו את בניהם בהעבירם אותם באש)<b>. מסר למולך ולא העביר באש, העביר באש ולא מסר למולך - אינו חייב עד שימסור למולך ויעביר באש.</b>
<b>ובעל אוב</b> – שנשנה בהלכה ד שהוא חייב סקילה<b>, זה הפיתום</b> (מכשף מנבא. מקור המילה ביוונית) – שיש בכוחו להעלות רוחות המתים, ורוח המת שוכן בתוכו, <b>והמדבר משיחיו</b> – שקול דיבורו נשמע כאילו יוצא מתחת שחיו (הוי"ו של 'והמדבר' היא וי"ו הפירוש ("מבוא לנוסח המשנה", עמוד 1088). - אוב זו רוח המת, והמעלה את רוח המת נקרא בעל אוב)<b>; וידעוני</b> – שנשנה בהלכה ד שהוא חייב סקילה<b>, זה המדבר בפיו</b> – שקול דיבורו יוצא מפיו, <b>- הרי אלו</b> – בעל אוב וידעוני, העושים מעשה, <b>בסקילה, והנשאל בהם</b> – השואל מהם עתידות, <b>באזהרה</b> – עובר בלאו<b>.</b><br><br><small><b>מולך</b><br>אין התנאים רואים בהעברת הבנים באש הריגה. פולחן העברת הבנים באש היה רק סמל של קורבן, מעין הקדשה או מעין מבחן. הסבורים כך מביאים ראיה מן הלשון 'להעביר באש', שאין פירושה שרפה אלא מעין מעשה טיהור (השווה במדבר לא,כג), ולא נאסרה העברת הבנים אלא משום שהיא דומה לכישוף, ונאסרה בדברים יח,י עם מעשי כישוף אחרים. ונראה לומר שהכתובים הנוקטים בלשונות שרפה והריגה ניכרת בהם מעין גוזמה, ואילו הכתובים המגדירים את עיקרו של האיסור נוקטים בלשון העברה בלבד. ייתכן שהעברה באש שלא היתה בה מיתת הילד היתה מעין סמל של קרבן או תמורה לשרפה ממש, ומטעם זה כמה כתובים מדברים עליה כאילו היא שרפה ממש, כלומר: כתובים אלה באים להוכיח את העם על כוונתם אף על פי שלא קיימו ממנה אלא מקצתה (העברת הבנים באש) ולא קיימו את כולה (שרפת הבנים) (עיין דברים יב,לא; ירמיהו ז,לא; יט,ה; יחזקאל טז,כא; כג,לז). ועוד: הפועל "העביר" משמש גם במשמעות "הקדיש", ואין עמו שום זכר להעברה באש או למולך (שמות יב,יב). נמצא שיש איזו שייכות, שאין אנו יכולים לעמוד על טיבה, בין העברה באש למולך ובין הקדשת הבכורות (פטר רחם) ("אנציקלופדיה מקראית" ד, עמוד 1114).<br><br><b>אוב וידעוני</b><br>מעשה הדרישה באוב מתואר בפרטות בשמואל א כח,ז-טו. אך בכל הדברים האלה, המעידים על הדרישה באוב וידעוני להעלאת רוח המת, אין רמז למעשים שעשו הקוסמים כדי ליצור את הרושם כאילו עלה באמת רוח המת ומדבר אל הדורש. במקומות שונים מתארים חז"ל את בעל האוב כרמאי (משנה סנהדרין ז,ז; תוספתא סנהדרין י,ו; בבלי סנהדרין סה,א, ועוד: 'בעל אוב זה פיתום המדבר בשחיו', וכדומה). וכן דברי התרגומים הקדומים, כגון השבעים והתרגום הארמי (בידין, בדאים), רומזים לרמאות מבלי להביע את עצם הרעיון שנתן למושג זה את שמו. המילה אוב באה גם במשמעות נאד יין או מים. נאדות כאלה יכלו לשמש אמצעים מאגיים, שבהם הושקה כאילו רוח המת והועלה לחיים חדשים. להבנה זו ולשימוש זה של המלה אוב כנאד מתאימה גם המלה זכור, משביע המתים, על פי קרבתה אל זכרה בערבית (והשווה תוספתא סנהדרין י,ז ומקומות מקבילים: 'המעלה בזכורו') שפירושה נאד, ולמילה האכדית זַקִקֻ, משביע מתים, הקרובה גם היא אל זִקֻּ במשמעות נאד.<br>מצד אחר היתה כבר בתקופה הקדומה למילה אוב (מן השורש אוב, שבערבית פירושה שב, חזר) ההוראה של רוח המת החוזר לחיים, הקם לתחייה.<br>למילה אוב מצורפת בלשון המקרא המילה ידעוני, כזוג של מילים. חכמי התלמוד ראו בידעוני סוג אחר של קוסם, שהשתמש בעצם (כנראה, בעיקר, מעצמות מת) ושם אותה בפיו, ליצור את הרושם שהמת מדבר כביכול מתוך עצם זו. במקרא אין סמך לתפיסה כזאת, וחכמי התלמוד למדו אותה, כנראה, מדרכי הכישוף בימיהם. יש לראות בשם ידעוני כינוי המיוחס בעיקר לרוח המת השב לתחייה ויודע צפונות העתיד, או גם לקוסם החכם, היודע להעלות את המת, מבלי שיהיה בשם כל תיאור מיוחד לדרך הכישוף המשמשת למטרה זו ("אנציקלופדיה מקראית" א, עמודים 135-137).<br>האוב הוא, כפי שהתברר לאחרונה מתעודה חיתית, הבור שממנו עולה רוח המת, או רוח המת העולה מן הבור (השווה: והיה כאוב מארץ קולך ומעפר אמרתך תצפצף (ישעיהו כט,ד)). ידעוני הוא כנראה שם נרדף לבעל האוב, על שום ידיעתו להעלות את הרוח או על שום ידיעתו את העתיד, ולפיכך הוזכר לרוב עם אוב (בהוראת בעל אוב). אבל אפשר שהוא מכוון לבעל שיטה מסוימת של הגדת עתידות ונעלם ממנו מובן השם ("אנציקלופדיה מקראית" ו, עמוד 418).</small><br>• • •
<strong><big>תלמוד</big></strong><br><b>הנותן מזרעו למולך</b><br>במשנה שנינו: <b>"הנותן מזרעו למולך</b> - אינו חייב עד שימסור למולך ויעביר באש. מסר למולך ולא העביר באש, העביר באש ולא מסר למולך - אינו חייב עד שימסור למולך ויעביר באש<b>".</b>
<b>אזהרה</b> (מצוות התורה שלא לעשות דבר האסור) <b>לנותן מזרעו למולך מניין? "וּמִזַּרְעֲךָ לֹא תִתֵּן לְהַעֲבִיר לַמֹּלֶךְ"</b> (ויקרא יח,כא) – אסור לתת לעובדי האליל מולך את בנך כדי שיעבירו אותו באש ויקריבו לעבודה זרה<b>.</b>
<b>כרת</b> – לנותן מזרעו למולך במזיד, אם לא היתה התראה, <b>מניין?</b> - נאמר בעונשים של הנותן מזרעו למולך: <b>"</b>וַאֲנִי אֶתֵּן אֶת פָּנַי בָּאִישׁ הַהוּא וְהִכְרַתִּי אֹתוֹ מִקֶּרֶב עַמּוֹ, <b>כִּי מִזַּרְעוֹ נָתַן לַמֹּלֶךְ"</b> (ויקרא כ,ג) – אני ה' אעניש בעונש כרת את האדם שנותן מזרעו למולך<b>.</b>
<b>עונש</b> – מיתה, לנותן מזרעו למולך במזיד והתראה, <b>מניין? "אִישׁ אִישׁ מִבְּנֵי יִשְׂרָאֵל וּמִן הַגֵּר הַגָּר בְּיִשְׂרָאֵל אֲשֶׁר יִתֵּן מִזַּרְעוֹ לַמֹּלֶךְ מוֹת יוּמָת, עַם הָאָרֶץ יִרְגְּמֻהוּ בָאָבֶן"</b> (ויקרא כ,ב) – מי שייתן מזרעו למולך - חייב מיתה, וחייבים להרוג אותו בסקילה<b>.</b><br>
ומביאים מדרש הלכה: <b>"וּמִזַּרְעֲךָ לֹא תִתֵּן"</b> (ויקרא יח,כא) <b>- יכול אפילו מסר ולא העביר - יהא חייב!</b> – אולי יעלה על דעתך, שהנותן מזרעו למולך חייב סקילה אפילו מסר לכומרי המולך ולא העביר! <b>- תלמוד לומר</b> (הכתוב מלמד לומר)<b>:</b> – למד את הדבר (התשובה על שאלתך) מן הכתוב: <b>"וּמִזַּרְעֲךָ לֹא תִתֵּן לְהַעֲבִיר"</b> – אסור למסור ולבוא לכלל העברה, ומכאן שאם מסר ולא העביר - פטור<b>. יכול אפילו מסר והעביר שלא למולך - יהא חייב!</b> – אולי יעלה על דעתך, שהנותן מזרעו למולך חייב סקילה אפילו מסר לכומרי המולך והעביר שלא למולך אלא לעבודה זרה אחרת! <b>- תלמוד לומר: "וּמִזַּרְעֲךָ לֹא תִתֵּן לְהַעֲבִיר לַמֹּלֶךְ"</b> – אסור למסור כדי להעביר למולך, ומכאן שאם מסר והעביר שלא למולך - פטור<b>. יכול אפילו מסר והעביר למולך שלא באש - יהא חייב!</b> – אולי יעלה על דעתך, שהנותן מזרעו למולך חייב סקילה אפילו מסר לכומרי המולך והעביר למולך, אך לא העביר באש! <b>- תלמוד לומר: "לֹא יִמָּצֵא בְךָ מַעֲבִיר בְּנוֹ וּבִתּוֹ בָּאֵשׁ"</b> (דברים יח,י) – למולך, <b>- עברה עברה</b> (העברה העברה) <b>לגזירה שוה</b> – יש ללמוד בדרך של גזירה שווה<b>. מה העברה שנאמר להלן</b> – בדברים יח,י, <b>- באש</b> – דווקא, כמפורש שם<b>, אף</b> העברה שנאמר <b>כאן</b> – בויקרא יח,כא, <b>- באש. נמצאתה אומר:</b> – מכאן תסיק: <b>לעולם אינו חייב עד שימסור ויעביר באש למולך</b> – כמו ששנינו במשנה<b>.</b><br>
<b>רבי נסה</b> (אמורא ארץ ישראלי בדור הרביעי) אמר <b>בשם רבי לעזר</b> (אמורא בדור השני)<b>: לעולם אינו מתחייב</b> – הנותן מזרעו למולך, <b>עד שימסרנו לכומרים</b> (כוהנים לאלילים) – לרשותם של כומרי המולך, <b>ויטלינו</b> – מהכומרים, <b>ויעבירנו</b> – באש, שהאב שמוסר לכומרים נוטל לאחר מכן את בנו מידם ומעביר אותו באש בעצמו. אבל אם העבירוהו הכומרים - אינו חייב<b>.</b><br><br><small>ב<b>תוספתא סנהדרין</b> י,ד שנו: הנותן מזרעו למולך אינו חייב עד שימסור למולך ויעביר באש. מסר למולך ולא העביר באש, העביר באש ולא מסר למולך - אינו חייב, עד שימסור למולך ויעביר באש.<br><br>ב<b>ספרא קדושים</b> פרשה י נאמר: "אשר ייתן מזרעו למולך" - מה תלמוד לומר? לפי שנאמר: "ומזרעך לא תיתן", יכול אפילו מסר ולא העביר - יהא חייב! - תלמוד לומר: "ומזרעך לא תיתן להעביר". יכול אפילו מסר והעביר שלא למולך - יהא חייב! - תלמוד לומר: "ומזרעך לא תיתן להעביר למולך". יכול אפילו מסר והעביר למולך שלא באש - יהא חייב! - תלמוד לומר: "לא יימצא בך מעביר בנו ובתו באש" - העברה העברה לגזירה שווה. מה העברה האמורה להלן - באש, אף העברה האמורה כאן - באש. מה העברה האמורה כאן - למולך, אף העברה האמורה להלן - למולך. נמצאתה אומר: עד שימסור ויעביר באש למולך.<br><br>ב<b>בבלי סנהדרין</b> סד,ב אמרו: אמר רבי ינאי: אינו חייב עד שימסרנו לכומרים, שנאמר: "ומזרעך לא תיתן להעביר למולך" (ויקרא יח,כא).<br>תניא נמי הכי: יכול העביר (באש) ולא מסר - יהא חייב! - תלמוד לומר: "לא תיתן" (נתינה מעכבת). מסר למולך ולא העביר, יכול יהא חייב! - תלמוד לומר: "להעביר" (אף העברה מעכבת). מסר והעביר שלא למולך, יכול יהא חייב! - תלמוד לומר: "למולך". מסר והעביר למולך ולא באש, יכול יהא חייב! - נאמר כאן: "להעביר", ונאמר להלן: "לא יימצא בך מעביר בנו ובתו באש" (דברים יח,י). מה להלן - באש, אף כאן - באש. ומה כאן - למולך, אף להלן - למולך.</small><br>
<b>העבירו כדרכו, מהו? - תני: היה מושכו ומעבירו.</b> (אין מובן לקטע זה, ונראה שיש לגרוס: '<b>העבירו ברגלו, מהו?</b>' – מה הדין? אם העביר את בנו, כשבנו הולך ברגליו - האם חייב או פטור?)<br>
ומציעים ברייתא: <b>תני:</b> – שונה [התנא]: <b>העבירו ברגלו</b> – העביר את בנו, כשבנו הולך ברגליו, <b>- פטור.</b> [נראה שצריך להשלים: '<b>רבי לעזר בירבי שמעון מחייב</b>'. - במסירה שלפנינו נשמט בשל הדמיון חלקה השני של ההלכה הזו וחלקה הראשון של ההלכה הבאה]
[צריך להשלים כמו בתוספתא: '<b>העביר את עצמו</b> – למולך, <b>- פטור.</b>'] <b>רבי לעזר בירבי שמעון</b> (תנא בדור החמישי) <b>מחייב</b> – כשהעביר את עצמו<b>.</b>
<b>אחד המולך ואחד שאר עבודה זרה</b> – גם המעביר למולך, וגם המעביר לעבודה זרה אחרת - חייב<b>. רבי לעזר בירבי שמעון אומר: אינו חייב אלא למולך בלבד</b> – רק המעביר למולך - חייב<b>.</b>
<b>אינו חייב אלא על יוצאי יריכו</b> (צאצאיו, זרעו) – רק אם העביר את בנו או את בתו או את בן בנו או את בן בתו - חייב. אבל אם העביר את אביו או את אימו או את אחיו או את אחותו - פטור, מפני שאינם מזרעו<b>.</b><br>
בברייתא שונה התנא: העביר את עצמו - פטור. רבי לעזר בירבי שמעון מחייב.
<b>אמר רבי יוחנן</b> (גדול אמוראי ארץ ישראל בדור השני)<b>: טעמא דרבי לעזר בירבי שמעון מהכא:</b> – הטעם (המקור בכתוב) של רבי לעזר בירבי שמעון (שהוא מחייב את המעביר את עצמו) מכאן: <b>"לֹא יִמָּצֵא בְךָ</b> מַעֲבִיר בְּנוֹ וּבִתּוֹ בָּאֵשׁ<b>"</b> (דברים יח,י) <b>- בגופך לא ימצא מעביר</b> – יש לדרוש כאילו כתוב: 'לא יימצא מעביר בך', שלא תימצא מעביר את עצמך למולך<b>.</b><br>
בברייתא שונה התנא: אחד המולך ואחד שאר עבודה זרה.
ומביאים מדרש הלכה: נאמר בעונשים של הנותן מזרעו למולך: <b>"</b>וַאֲנִי אֶתֵּן אֶת פָּנַי בָּאִישׁ הַהוּא <b>וְהִכְרַתִּי אֹתוֹ מִקֶּרֶב עַמּוֹ</b>, כִּי מִזַּרְעוֹ נָתַן לַמֹּלֶךְ<b>"</b> (ויקרא כ,ג), ונאמר שם עוד: "וְשַׂמְתִּי אֲנִי אֶת פָּנַי בָּאִישׁ הַהוּא וּבְמִשְׁפַּחְתּוֹ, <b>וְהִכְרַתִּי אֹתוֹ</b> וְאֵת כָּל הַזֹּנִים אַחֲרָיו לִזְנוֹת אַחֲרֵי הַמֹּלֶךְ <b>מִקֶּרֶב עַמָּם</b>" (ויקרא כ,ה) <b>- לרבות שאר עבודה זרה בהיכרת</b> – מכאן למדים שגם המעביר מזרעו באש לכל עבודה זרה שבעולם ולא רק למולך - חייב כרת, כדעת התנא החולק על רבי לעזר בירבי שמעון (בספרא למדו כך מהכתוב השני. אפשר שלמדו כך מייתור הכתוב השני, שכן כבר נאמר עונש כרת בכתוב הראשון. ואפשר שלמדו כך מן הלשון זנות שבכתוב השני. השווה ספרא "אחרי מות" פרשה ו: "אשר הם זונים אחריהם" (ויקרא יז,ז) - לרבות שאר עבודה זרה)<b>. עונש</b> – מיתה, למעביר מזרעו באש לעבודה זרה אחרת במזיד והתראה, <b>מניין? "</b>אֲשֶׁר <b>יִתֵּן מִזַּרְעוֹ לַמֹּלֶךְ מוֹת יוּמָת"</b> (ויקרא כ,ב) (אפשר שלמדו כך מכפל הלשון "מות יומת")<b>.</b><br><br><small>ב<b>ספרא</b> "קדושים" פרשה י נאמר: "והכרתי אותו ואת כל הזונים אחריו לזנות אחרי המולך" (ויקרא כ,ה) - לרבות שאר עבודה זרה בהיכרת.</small><br>
<b>והוא שהעביר עצמו. לא ברגלו הוא עובר?!</b> (בתמיהה) (אין מובן לקטע זה)<br>
בברייתא שונה התנא: העבירו ברגלו - פטור.
<b>מפני שהעביר את עצמו</b> – העבירו ברגלו - פטור, מפני שבנו העביר את עצמו, ולא הוא העביר את בנו<b>, אבל אם היה מושך בו ומעבירו</b> – אם משך האב את בנו והעביר אותו, אף שבנו הלך ברגליו, <b>- חייב</b> – מפני שנחשב שהאב העביר אותו, שהרי משך אותו<b>.</b><br>
ושואלים: <b>מה היא דאמר</b> – מה היא שאומר <b>רבי לעזר בירבי שמעון: העבירו ברגלו - פטור</b> (נראה שצריך לומר: '<b>חייב</b>', וכפי שהיגהנו בברייתא לעיל. משאלה זו מוכח שהברייתא לעיל הביאה את דעתו של רבי לעזר בירבי שמעון בעניין העבירו ברגלו, אלא שנשמט במסירה שלפנינו)<b>?</b> – מדוע העבירו ברגלו - חייב לדעת רבי לעזר בירבי שמעון, והרי בנו העביר את עצמו, ולא הוא העביר את בנו?
ומשיבים: <b>בהוא דאעבריה מזקר</b> – באותו [אדם] שהעביר אותו (את בנו למולך) קופץ (שהאב העביר את בנו כשבנו קופץ ברגליו, ולא כשבנו הולך ברגליו, ולכן אין זה נחשב שבנו העביר את עצמו)<b>.</b><br><br><small>ב<b>תוספתא סנהדרין</b> י,ד-ה שנו: העבירו ברגלו - פטור.<br>ואינו חייב אלא על יוצאי יריכו.<br>המעביר את עצמו - פטור. רבי אלעזר ברבי שמעון מחייב.<br>אחד מולך ואחד שאר עבודה זרה - חייב. ורבי אלעזר ברבי שמעון אומר: אינו חייב אלא משום מולך בלבד.<br><br>ב<b>בבלי סנהדרין</b> סד,ב אמרו: תניא: העבירו ברגל - פטור.<br>ואינו חייב אלא על יוצאי יריכו.<br>העביר עצמו - פטור, ורבי אלעזר ברבי שמעון מחייב.<br>אחד למולך ואחד לשאר עבודה זרה - חייב. רבי אלעזר ברבי שמעון אומר: למולך - חייב, ושלא למולך - פטור.<br>אמר עולא: מאי טעמיה דרבי אלעזר ברבי שמעון (המחייב את המעביר את עצמו)? אמר קרא: "לא יימצא בך" - בעצמך.<br><br>מאמרו של עולא בבבלי הוא מאמרו של רבי יוחנן בירושלמי.</small>
ומציעים שאלה: <b>רבי בון בר חייה</b> (אמורא ארץ ישראלי בדור השלישי) <b>בעא קומי</b> – שאל לפני <b>רבי זעירא</b> (רבי זירא, מגדולי אמוראי ארץ ישראל בדור השלישי)<b>: מסר</b> – מזרעו לכומרי המולך, <b>ולא העביר</b> – אותו באש, <b>- תפלוגתא דחזקיה ודרבי יוחנן</b> – מחלוקת חזקיה ורבי יוחנן<b>?</b> – האם דינו של העניין שנזכר לפני כן נתון במחלוקת אמוראים המפורטת להלן?
ומפרטים את המחלוקת שנזכרה לעיל: <b>דאיתפלגון:</b> – שנחלקו: <b>טבח</b> (צריך לומר: '<b>גנב</b>' ("נועם ירושלמי", "שערי תורת ארץ ישראל")) <b>ולא מכר</b> – גנב נפש מישראל ולא מכרו, שאינו חייב מיתה עד שימכרנו, <b>- חזקיה</b> (אמורא ארץ ישראלי בדור הראשון, בנו של רבי חייא) <b>אמר: חייב</b> – מלקות, כיוון שעבר על "לא תגנוב"<b>, ורבי יוחנן</b> (גדול אמוראי ארץ ישראל בדור השני) <b>אמר: פטור</b> – ממלקות, כיוון ש"לא תגנוב" הוא לאו שניתן לאזהרת מיתת בית דין (מצוות לא תעשה שיש עליה עונש של מיתת בית דין) ואין לוקים עליו. - וכן מסר למולך ולא העביר באש, שאינו חייב מיתה עד שיעבירנו, האם לדעת חזקיה חייב מלקות, כיוון שעבר על "ומזרעך לא תיתן", ולדעת רבי יוחנן פטור ממלקות, כיוון ש"לא תיתן" הוא לאו שניתן לאזהרת מיתת בית דין, שאם העביר אחר כך - חייב מיתה? - אין פושטים את השאלה (בבבלי סנהדרין פו,ב נחלקו חזקיה ורבי יוחנן בעדי גניבה בנפש שהוזמו, ומחלוקתם שם היא כמחלוקתם בירושלמי כאן)<b>.</b>
<b>רבי בא</b> (רבי אבא, אמורא בדור השלישי) אמר בשם <b>רבי חייה</b> (בר אבא, אמורא ארץ ישראלי בדור השלישי) שאמר <b>בשם רבי יוחנן: רְאֵה לשון</b> – התבונן בלשון, <b>שלימדתך התורה: 'מולך' - כל שתמליכהו עליך</b> – כל דבר שתקרא לו מולך<b>, אפילו קיסם, אפילו צרור</b> – אם מסר מזרעו והעביר לו באש, כדרך עבודת המולך - חייב מיתה<b>.</b><br><br><small>ב<b>מכילתא דרבי ישמעאל</b> מסכתא ד"בחודש" פרשה ו נאמר: רבי חנינא בן אנטיגנוס אומר: בוא וראה לשון שתפסה תורה למולך - כל שתמליכנו עליך, אפילו קיסם אחד או חרס.<br>וב<b>ספרי דברים</b> פסקה מג נאמר: רבי חנינא בן אנטיגנוס אומר: צא וראה לשון שתפסה תורה: 'מולך' - כל שתמליכהו עליך, אפילו שעה אחת.<br>וב<b>בבלי סנהדרין</b> סד,א אמרו: תניא: רבי חנינא בן אנטיגנוס אומר: מפני מה תפסה תורה לשון 'מולך'? - כל שתמליכו עליך, אפילו צרור, אפילו קיסם.<br><br>דברי רבי יוחנן בירושלמי הם ברייתא. - רבי יוחנן היה שונה ברייתות ("מבוא לנוסח המשנה", עמוד 239).</small><br>
בברייתא לעיל שונה התנא: אחד המולך ואחד שאר עבודה זרה.
מביאים מדרש הלכה: נאמר בעונשים של הנותן מזרעו למולך: <b>"</b>וַאֲנִי אֶתֵּן אֶת פָּנַי בָּאִישׁ הַהוּא <b>וְהִכְרַתִּי אֹתוֹ מִקֶּרֶב עַמּוֹ</b>, כִּי מִזַּרְעוֹ נָתַן לַמֹּלֶךְ<b>"</b> (ויקרא כ,ג) <b>- לרבות שאר עבודה זרה בהיכרת</b> – מכאן למדים שגם המעביר מזרעו באש לכל עבודה זרה שבעולם ולא רק למולך - חייב כרת, כדעת התנא החולק לעיל על רבי לעזר בירבי שמעון (מדרש הלכה זה מובא לעיל)<b>.</b>
<b>רבי נסה</b> (אמורא ארץ ישראלי בדור הרביעי) אמר <b>בשם רבי לעזר</b> (אמורא בדור השני)<b>: לרבות שאר עבודה זרה לבנים ולבנות</b> – מדרש ההלכה בא ללמד שגם המעביר את בנו או את בתו באש לכל עבודה זרה שבעולם ולא רק למולך - חייב<b>.</b>
ומציעים מקור תנאי המסייע לקביעה שלפני כן: <b>דתני:</b> – ששונה [התנא]: <b>אחד המולך ואחד שאר עבודה זרה</b> – גם המעביר באש למולך, וגם המעביר באש לכל עבודה זרה שבעולם<b>, בין שעבדה בבנים ובבנות בין שעבדה באבות ובאמהות</b> – המעביר באש לכל עבודה זרה שבעולם, גם אם מעביר את בנו או את בתו, וגם אם מעביר את אביו או את אימו, <b>- חייב</b> – אבל המעביר באש למולך חייב רק אם מעביר את בנו או את בתו (יוצאי יריכו)<b>.</b><br>
<b>אמר רבי זעירה</b> (רבי זירא, מגדולי אמוראי ארץ ישראל בדור השלישי)<b>: בשאין עבודתה לכן</b> – המעביר באש לכל עבודה זרה שבעולם - חייב בין שעבדה בבנים ובבנות בין שעבדה באבות ובאימהות, רק אם אין דרך עבודתה של העבודה הזרה בהעברה באש לפניה<b>, אבל אם היתה עבודתה לכן</b> – אם דרך עבודתה של העבודה הזרה בהעברה באש לפניה, ועבדה באבות ובאימהות, <b>- פטור</b> – משום העברה למולך, כמו מולך עצמו שאינו חייב אלא על יוצאי יריכו, אבל חייב משום עבודה לעבודה זרה, שכן עבודתה בכך<b>.</b>
<b>אמר רבי הילא</b> (רבי אלעאי, אמורא ארץ ישראלי בדור השלישי)<b>: אפילו עבודתה לכן</b> – אם דרך עבודתה של העבודה הזרה בהעברה באש לפניה, ועבדה באבות ובאימהות, <b>- חייב שתים</b> – חייב משום העברה למולך, שרק מולך עצמו אינו חייב אלא על יוצאי יריכו, וחייב גם משום עבודה לעבודה זרה (רבי הילא חולק על רבי זעירה במקרה שעבודתה בכך)<b>.</b>
ומציעים מקור תנאי המסייע לדברי אמורא המופיעים לפני כן: <b>מתניתא מסייעא</b> – המשנה מסייעת <b>לרבי הילא: מולך בכלל עובדי עבודה זרה היה, ויָצָא</b> – מן הכלל, <b>לידון להקל עליו שלא יהא חייב אלא על יוצאי יריכו</b> – אבל כל עבודה זרה שבעולם שדרך עבודתה בהעברה באש לפניה - חייב משום העברה למולך בין שעבדה בבנים ובבנות בין שעבדה באבות ובאימהות, כדברי רבי הילא<b>.</b><br>
בברייתא לעיל שונה התנא: אחד המולך ואחד שאר עבודה זרה. רבי לעזר בירבי שמעון אומר: אינו חייב אלא למולך בלבד.
<b>אמר רבי תנחום בר ירמיה</b> (אמורא ארץ ישראלי בדור החמישי)<b>: אתייא דרבי לעזר בירבי שמעון</b> (תנא בדור החמישי) – באה (הולכת) שיטתו של רבי לעזר בירבי שמעון <b>כשיטת רבי שמעון אביו</b> (בן יוחאי, תנא בדור הרביעי)<b>. כמה דרבי שמעון אמר:</b> – כמו שרבי שמעון אומר: <b>מולך בכלל עובדי עבודה זרה היה, יצא</b> – מן הכלל, <b>לידון להקל עליו שלא יהא חייב אלא על יוצאי יריכו, כן רבי לעזר בירבי שמעון אמר:</b> – כך רבי לעזר בירבי שמעון אומר: מולך <b>בכלל עובדי עבודה זרה היה, יצא לידון להקל עליו שלא יהא חייב אלא על יוצאי יריכו</b> – שכוונת דברי רבי לעזר בירבי שמעון בברייתא לעיל שאומר: אינו חייב אלא למולך בלבד, שרק מולך עצמו אינו חייב אלא על יוצאי יריכו, אבל כל עבודה זרה שבעולם שדרך עבודתה בהעברה באש לפניה - חייב משום העברה למולך בין שעבדה בבנים ובבנות בין שעבדה באבות ובאימהות<b>.</b><br><br><small>כאן התחלת מקבילה בירושלמי לעיל ז,ו.</small>
<b>אמר רבי תנחום בר יודן</b> (אמורא ארץ ישראלי, שקשה לקבוע את זמנו)<b>: אף על גב דרבי לעזר בירבי שמעון אמר:</b> – אף על פי שרבי לעזר בירבי שמעון אומר: <b>זיבח וקיטר ניסך</b> – לעבודה זרה בשוגג, <b>בהעלם אחד</b> – שלא נודע לו בין עבודה לעבודה איסורן של עבודות אלו, <b>- אינו חייב אלא אחת</b> – קורבן חטאת אחד<b>, מודה שאם עבדה בעבודתה כעבודת הגבוה בעבודת השתחויה</b> (ארבע המילים האחרונות הן אשגרה מהירושלמי שבת ז,א ואין לגרוס אותן כאן (ריצ"ד)) <b>שהוא חייב על כל אחת ואחת</b> – אם עבד בשוגג בהעלם אחד לעבודה זרה בעבודות שהדרך לעבוד אותה בה - חייב קורבן חטאת על כל עבודה ועבודה (בעניין זה ראה ירושלמי שבת ז,א, ועל פי הסוגיה שם אפשר לפרש כאן. ובעניין זיבח וקיטר וניסך בהעלם אחד ראה ירושלמי שבת ז,ב ומקבילה בנזיר ו,א, וכן ראה בבלי סנהדרין סב,א-סג,א)<b>.</b><br>
<b>מניין שאם עבדה בעבודתה בעבודת גבוה בעבודת השתחויה שהוא חייב על כל אחת ואחת?</b> (משפט זה אינו במקבילה, ונראה שאין לגרוס אותו. גם אין בלימוד מהכתוב שבסמוך שום ראיה שהוא חייב על כל אחת ואחת, שלא כבמקומות אחרים שבהם למדים מהכתוב שהוא חייב על כל אחת ואחת)
<b>רבי שמואל</b> (אמורא ארץ ישראלי בדור הרביעי) אמר <b>בשם רבי זעורה</b> (רבי זירא, מגדולי אמוראי ארץ ישראל בדור השלישי)<b>:</b> נאמר באיסור הקרבת קורבנות מחוץ למקדש: <b>"וְלֹא יִזְבְּחוּ עוֹד אֶת זִבְחֵיהֶם לַשְּׂעִירִם</b> אֲשֶׁר הֵם זֹנִים אַחֲרֵיהֶם<b>"</b> (ויקרא יז,ז) – אסור להקריב קורבנות מחוץ למקדש כדי למנוע מבני ישראל מלזבוח קורבנות לאלוהים אחרים בדמות שעירים שהם רגילים לזנות אחריהם. - ויש ללמוד מכאן אזהרה לעובד עבודה זרה<b>.</b>
<b>אמרון</b> (במסירה שלפנינו: 'אמ'') <b>ליה:</b> – אמרו לו (לרבי שמואל): <b>מטיתנה</b> (צריך לומר: '<b>מטינתה</b>' - הגענו אותו) <b>לקדשים</b> – דרשנו את הפסוק הזה בעניין אחר, בעניין הנוהג בקודשים ("אוצר לשונות ירושלמיים", עמוד 1007, הערה 1011), כלומר, בשוחט קודשים מחוץ למקדש. ולכן אין ללמוד מכאן אזהרה לעובד עבודה זרה<b>.</b>
<b>רבי יסא</b> (רבי אסי, אמורא ארץ ישראלי בדור השלישי) אמר <b>בשם רבי יוחנן</b> (גדול אמוראי ארץ ישראל בדור השני)<b>: זיבח לה</b> – לעבודה זרה בשוגג, <b>טלה אחד בעל מום - חייב</b> (צריך לומר: '<b>פטור</b>', וכן הגיהו ב"קורבן העדה" וב"יפה עיניים" בבלי עבודה זרה נא,א) – מקורבן חטאת<b>.</b>
ומסבירים את טעמה של הקביעה: <b>מאי כדון?</b> – מה היא עכשיו? (מה המקור בכתוב, שאם זיבח לה טלה בעל מום - פטור? (בכמה מקומות 'מיי כדון' מסביר את טעמה של קביעה מסוימת, ובמקומות כאלה הוא מתפרש כמו 'מה טעמא' ("הטרמינולוגיה של הירושלמי", עמוד 429)) - ומציעים מימרה אמוראית המציעה מקור למה שנאמר לפני כן: <b>כדאמר</b> (צריך לומר כמו במקבילה: '<b>כיי דמר</b>' - כמו [המימרה] ההיא שאומר) <b>רבי הילא</b> (רבי אלעאי, אמורא ארץ ישראלי בדור השלישי)<b>: "לֹא תַעֲשׂוּן כֵּן לַי'י אֱלֹהֵיכֶם"</b> (דברים יב,ד) – לא תעשו לשם ה' מה שהגויים נוהגים לעשות לעבודה זרה, כגון שלא תקריבו קורבנות לה' בכל מקום שתרצו; ויש ללמוד מהכתוב הזה המשווה בין עבודת ה' ובין עבודה זרה: <b>- כלי'י</b> (צריך לומר כמו במקבילה: '<b>כל לי'י</b>') <b>אלהיכם לא תעשון כן</b> – כל דבר שאתם מקריבים לה', אתם אסורים מלהקריב לעבודה זרה. ומכאן שאין אסור לזבוח לעבודה זרה אלא בהמה תמימה, אבל לא בהמה בעל מום, שאינה ראויה להקרבה לה' (משמעה הפשוט של דרשה זו מוכיח את נכונות ההגהה 'פטור' במקום 'חייב')<b>.</b><br><br><small>עד כאן המקבילה בירושלמי לעיל.<br><br>נראה שהמקבילה הועתקה לכאן בטעות, משום שנזכר בתחילתה רבי לעזר בירבי שמעון שנזכר גם בסוגייתנו, אך סוגייתנו והסוגיה לעיל עוסקות בעניינים שונים.</small>
<b>אמר רבי פינחס</b> (אמורא ארץ ישראלי בדור הרביעי) <b>קומי</b> – לפני <b>רבי יוסה</b> (מגדולי אמוראי ארץ ישראל בדור הרביעי) <b>בשם רב חסדא</b> (מגדולי אמוראי בבל בדור השני והשלישי)<b>: היתה עבודתה בבנים ובבנות ועבדה באבות ובאמהות</b> – אם דרך עבודתה של העבודה הזרה בהעברה באש לפניה של בנו ובתו, והעביר לפניה את אביו ואימו, <b>- חייב שתים</b> – משום העברה למולך, וגם משום עבודה לעבודה זרה<b>.</b>
<b>והוה</b> – והיה <b>רבי זעורה</b> (צריך לומר: '<b>רבי יוסה</b>'. והלשון כאן הוא באשגרה מיומא ה,ו ועבודה זרה ב,ג ("עוד לבעיית עריכתה של מסכת נזיקין ירושלמי", "תרביץ" פא, עמוד 206, הערה 95)) <b>חדי בה</b> – שמח בה (במימרה שאמר רבי פינחס)<b>. סבר מימר:</b> – סבר (רבי יוסה) לומר: <b>בשיטת רבי הילא רביה איתאמרת</b> – בשיטת רבי הילא רבו נאמרה (רב חסדא אמר את דבריו בשיטת רבי הילא לעיל, ולכן שמח רבי יוסה, כיוון שדעתו של רבי הילא הוּכחה ואוּמתה. - רבו המובהק של רבי יוסי היה רבי אילא, כפי שמעידים מפורשות כמה מקומות בירושלמי. וכן מעידות על כך מסירותיו הרבות של רבי יוסי בשמו של רבי אילא בכל הירושלמי (שם, עמוד 206))<b>, ועל דרבי לעזר בירבי שמעון איתאמרת</b> – ועל [שיטתו] של רבי לעזר בירבי שמעון נאמרה (רב חסדא אמר את דבריו בשיטת רבי לעזר בירבי שמעון בברייתא לעיל, ששיטתו היא, שאף שמולך עצמו אינו חייב אלא על יוצאי יריכו, אבל כל עבודה זרה שבעולם שדרך עבודתה בהעברה באש לפניה - חייב משום העברה למולך בין שעבדה בבנים ובבנות בין שעבדה באבות ובאימהות)<b>.</b>
<b>אמר ליה:</b> – אמר לו (רבי פינחס לרבי יוסה): <b>ומה בידך?</b> – ומה העלית בידך? לא הרווחת כלום! <b>ועל דרבנין איתאמרת</b> – על [דעתם] של החכמים נאמרה (רב חסדא לא אמר את דבריו בשיטת רבי לעזר בירבי שמעון אלא בשיטת התנא הראשון בברייתא לעיל, ששיטתו היא, שאחד המולך ואחד שאר עבודה זרה - חייב משום העברה למולך בין שעבדה בבנים ובבנות בין שעבדה באבות ובאימהות).
<b>אמר ליה:</b> – אמר לו רבי יוסה לרבי פינחס): <b>ולהדא צורכת?!</b> (בתמיהה) – ולזאת נצרכתי?! (אם רב חסדא אמר את דבריו בשיטת התנא הראשון בברייתא לעיל, אין בדבריו כל חידוש, שפשוט הוא שכך הוא הדין לפי התנא הראשון. - פירשנו את הסוגיה בעניין שאר עבודה זרה, גם חלק הסוגיה שלפני המקבילה וגם חלקה שאחרי המקבילה, לפי "נועם ירושלמי")<br>• • •
<b>בעל אוב וידעוני</b><br>במשנה שנינו: "ובעל אוב, זה הפיתום והמדבר משיחיו; וידעוני, זה המדבר בפיו - הרי אלו בסקילה, והנשאל בהם באזהרה".
<b>אזהרה</b> (מצוות התורה שלא לעשות דבר האסור) <b>לבעל אוב</b> – לנשאל בבעל אוב או בידעוני, <b>מניין?</b> - נאמר באיסור אוב וידעוני: <b>"אַל תִּפְנוּ אֶל הָאֹבֹת</b> וְאֶל הַיִּדְּעֹנִים<b>"</b> (ויקרא יט,לא) – אל תבואו אליהם להימלך בהם<b>.</b>
<b>כרת</b> – לנשאל בבעל אוב או בידעוני במזיד, אם לא היתה התראה, <b>מניין?</b> נאמר בעונש של הפונה אל אוב וידעוני: <b>"וְהַנֶּפֶשׁ אֲשֶׁר תִּפְנֶה אֶל הָאֹבֹת וְאֶל הַיִּדְּעֹנִים</b> לִזְנֹת אַחֲרֵיהֶם, וְנָתַתִּי אֶת פָּנַי בַּנֶּפֶשׁ הַהִוא וְהִכְרַתִּי אֹתוֹ מִקֶּרֶב עַמּוֹ<b>"</b> (ויקרא כ,ו) – אדם הפונה אל אוב או אל ידעוני מתוך כוונה ללכת אחרי עצתם - ה' יעניש אותו בעונש כרת<b>.</b>
<b>עונש</b> – מיתה, לבעל אוב או לידעוני במזיד והתראה, <b>מניין? "וְאִישׁ אוֹ אִשָּׁה כִּי יִהְיֶה בָהֶם אוֹב אוֹ יִדְּעֹנִי מוֹת יוּמָתוּ</b>, בָּאֶבֶן יִרְגְּמוּ אֹתָם, דְּמֵיהֶם בָּם<b>"</b> (ויקרא כ,כז) – אדם שיעשה מעשה של אוב או של ידעוני - חייב מיתה בסקילה<b>.</b><br>
ומציעים קושיה: <b>ולמה לא תנינן ידעוני בכריתות?</b> – ולמה לא שנינו ידעוני ב[מסכת] כריתות? (למה לא שנה התנא של המשנה פרט נוסף זה של ידעוני במשנה בכריתות, שלכאורה ראוי היה להזכירו שם כמו שהוזכר במשנה כאן? - במשנה כריתות א,א נמנו שלושים ושש כריתות בתורה, ובהן החייבים סקילה ששנינו בסנהדרין בפרק זה, ושם נזכר בעל אוב ולא נזכר ידעוני)
ומתרצים את הקושיה: <b>רבי חזקיה</b> (אמורא ארץ ישראלי בדור הרביעי) אמר <b>בשם ריש לקיש</b> (רבי שמעון בן לקיש, מגדולי אמוראי ארץ ישראל בדור השני)<b>: מפני שנכללו כולם בלאו אחד</b> – בעל אוב וידעוני נאמרו בלאו אחד<b>: "אַל תִּפְנוּ אֶל הָאֹבֹת</b> וְאֶל הַיִּדְּעֹנִים<b>"</b> (ויקרא יט,לא) – וכיוון ששניהם כלולים באיסור אחד, אין מקום לחייב אדם שהוא גם בעל אוב וגם ידעוני בשני קורבנות חטאת, והרי רשימת הכריתות במשנה שם נאמרה כדי לחייב בקורבן חטאת מי ששגג בעבירה שחייבים עליה כרת אם נעשתה במזיד. והתנא של המשנה שם תפס את הראשון שהוא בעל אוב, אבל הוא הדין גם ידעוני<b>.</b>
ומתרצים עוד את הקושיה: <b>רבי יסא</b> (נראה שצריך לומר: '<b>רבי יוסי</b>' - מגדולי אמוראי ארץ ישראלי בדור הרביעי) אמר <b>בשם ריש לקיש: שהוא בלא תעשה שהוא בא מכח עשה</b> (ב"קורבן העדה" וב"שערי תורת ארץ ישראל" הגיהו: 'שהוא בלא תעשה שאינו בא מכח מעשה', אבל אין לשון זה בשום מקום. ונראה שצריך לומר: 'שהוא בלא תעשה <b>שאין בו מעשה</b>', כלשון בירושלמי שבועות ג,ז ו-ד,יג) – ידעוני לא נמנה ברשימת הכריתות במשנה שם לפי שאין בו מעשה, שאינו אלא מדבר בפיו, ועל לאו שאין בו מעשה אין מביאים קורבן חטאת (בעל אוב יש בו מעשה, שהוא מקיש זרועותיו זו בזו כדי להשמיע קול או שהוא מקטר לשד. ראה בבלי סנהדרין סה,א)<b>.</b><br><br><small>ב<b>בבלי סנהדרין</b> סה,א אמרו: מאי שנא הכא דקתני בעל אוב וידעוני, ומאי שנא גבי כריתות דקתני בעל אוב ושייריה לידעוני? - רבי יוחנן אמר: הואיל ושניהם בלאו אחד נאמרו. וריש לקיש אמר: ידעוני - לפי שאין בו מעשה. - ורבי יוחנן, מאי שנא בעל אוב דנקט? - משום דפתח ביה קרא.<br><br>התירוץ של רבי יוחנן בבבלי מובא בירושלמי על ידי רבי חזקיה בשם ריש לקיש, והתירוץ של ריש לקיש בבבלי מובא בירושלמי על ידי רבי יוסי בשם ריש לקיש.</small><br>
<b>אמר רבי זעורה</b> (רבי זירא, מגדולי אמוראי ארץ ישראל בדור השלישי) <b>קומי</b> – לפני <b>רבי יסא</b> (רבי אסי, אמורא ארץ ישראלי בדור השלישי)<b>: הכן?!</b> – כך?! <b>לא אתא מתני</b> (אין לגרוס מילה זו) <b>בר נש מתני ידעוני בכריתות אלא את?!</b> (בתמיהה) – לא בא אדם לִשְׁנוֹת ידעוני ב[מסכת] כריתות אלא אתה?! (רבי יסא היה היחיד ששנה במשנה בכריתות אוב וידעוני, שלא כנוסח המשנה המקובל)
<b>אמר ליה:</b> – אמר לו (רבי יסא לרבי זעורה): <b>כמה דאישתעי קרייא, אישתעיית מתניתא</b> – כמו שדיבר הפסוק, [כך] דיברה המשנה (כמו שבפסוק נזכרו אוב וידעוני, כך גם במשנה בכריתות נזכרו שניהם)<b>.</b>
ומביאים מדרש הלכה: <b>"אוֹב אוֹ יִדְּעֹנִי"</b> (ויקרא כ,כז) <b>- "או[ב]", זה פיתום</b> – שיש בכוחו להעלות רוחות המתים, ורוח המת שוכן בתוכו, <b>המדבר משיחיו</b> – שקול דיבורו נשמע כאילו יוצא מתחת שחיו<b>; "וידעוני", זה המדבר בפיו</b> – שקול דיבורו יוצא מפיו, <b>- הרי אֵילּוּ</b> – בעל אוב וידעוני, העושים מעשה, <b>בסקילה</b>, <b>והנשאל בהן</b> – השואל מהם עתידות, <b>באזהרה</b> – עובר בלאו<b>.</b><br>
ומציעים גרסאות חלופיות עלומות שֵׁם של מקורות תנאיים: נאמר באיסור כשפים: <b>"</b>לֹא יִמָּצֵא בְךָ... <b>וְדֹרֵשׁ אֶל הַמֵּתִים"</b> (דברים יח,י-יא) – אדם המעלה רוחות מתים מן השאול כדי להגיד עתידות, <b>- אית תניי תני:</b> – יש תנא [ש]שונה: <b>זה הנשאל בגולגולת</b> – השואל ממת עתידות באמצעות גולגולת של אדם מת<b>. אית תניי תני:</b> – [ו]יש תנא [ש]שונה: <b>זה הנשאל</b> (צריך לומר כמו להלן ובמקבילות: '<b>המעלה</b>') <b>בזכורו</b> – המעלה את רוח המת (בתרגומי המקרא מתורגם 'ידעוני' - זכורו / מסקי זכורו / מסקי זכורון. - הפועל 'זכר' בארמית סורית משמעו להעלות רוחות מתים לצורך הגדת עתידות)<b>.</b>
ומביאים ברייתא: <b>מה בין הנשאל בגולגולת למעלה בזכורו? שהנשאל בגולגולת עולה</b> – המת, <b>כדרכו</b> – רגליו למטה וראשו למעלה, <b>ועולה בשבת</b> – אף בשבת, <b>וההדיוט</b> (אדם פשוט. מקור המילה ביוונית) <b>מעלה את המלך</b> – את רוחו של מלך מת<b>, והמעלה בזכורו אינו עולה כדרכו</b> – אלא ראשו למטה ורגליו למעלה, <b>ואינו עולה בשבת</b> – אי אפשר בשבת להעלות את המת באמצעות מעלה בזכורו, <b>ואין ההדיוט מעלה את המלך.</b><br><br><small>ב<b>תוספתא סנהדרין</b> י,ו-ז שנו: בעל אוב, זה הפיתום המדבר מבין פרקיו ומבין אצילי ידיו; ידעוני, זה שעצם של ידעוני בפיו - הרי אלו בסקילה והנשאל בהם באזהרה.<br>"דורש אל המתים" - זה המעלה בזכורו. אחד המעלה בזכורו ואחד הנשאל בגולגולת. מה בין מעלה בזכורו לנשאל בגולגולת? שהמעלה בזכורו אינו עולה כדרכו ואינו עולה בשבת, והנשאל בגולגולת עולה כדרכו ועולה בשבת.<br><br>ב<b>ספרי דברים</b> פסקה קעב נאמר: "ושואל אוב", זה פיתום המדבר משחיו; "ידעוני", זה המדבר בפיו - הם עצמם בסקילה והנשאל בהם באזהרה.<br>"ודורש אל המתים", אחד המעלה בזכורו ואחד הנשאל בגולגולת. מה בין מעלה בזכורו לנשאל בגולגולת? המעלה בזכורו אין עולה כדרכו ואין נשאל בשבת, והנשאל בגולגולת עולה כדרכו ונשאל בשבת.<br><br>ב<b>ספרא</b> "קדושים" פרשה ג נאמר: "אל תפנו אל האובות ואל הידעונים" - אוב, זה פיתום המדבר משיחיו; וידעוני, המדבר בפיו - הרי אלו בסקילה והנשאל בהם באזהרה.<br>ו<b>שם</b> פרשה י נאמר: אוב, זה פיתום המדבר משיחיו; וידעוני, המדבר בפיו - הרי אלו בסקילה והנשאל בהם באזהרה.<br><br>ב<b>בבלי סנהדרין</b> סה,ב אמרו: תנו רבנן: בעל אוב - זה המדבר מבין הפרקים ומבין אצילי ידיו. ידעוני - זה המניח עצם ידוע בפיו, והוא מדבר מאליו.<br>תנו רבנן: בעל אוב - אחד המעלה בזכורו ואחד הנשאל בגולגולת. מה בין מעלה בזכורו לנשאל בגולגולת? מעלה בזכורו - אינו עולה כדרכו ואינו עולה בשבת. נשאל בגולגולת - עולה כדרכו ועולה בשבת.<br>תניא: "ודורש אל המתים" - זה המרעיב עצמו והולך ולן בבית הקברות כדי שתשרה עליו רוח טומאה.<br><br>במקבילות שבספרי ובתוספתא ובירושלמי מובאים שני הסברים למונח 'דורש אל המתים', ואילו בבבלי מובאים שני הסברים אלה למונח 'בעל אוב'. שני ההסברים שבירושלמי מובאים בצירוף המונח 'אית תניי תני'. סדר העניינים שבירושלמי ('נשאל בגולגולת', 'נשאל בזכורו') הפוך מסדר העניינים שבשאר המקבילות, וכן ההבדל אם ההדיוט מעלה את המלך או לא איננו מופיע בשאר המקבילות. נראה לאור המינוח 'אית תניי תני' וכן משינוי סדר העניינים, כי לפנינו עיבוד של הברייתא בירושלמי ("דרכיהן והתהוותן של סוגיות הירושלמי הדנות במשנה במסכת סנהדרין", עמודים 97-98).</small>
ומציעים סיוע מפסוק לדעה הנתונה במחלוקת: <b>אמר רבי הונא</b> (אמורא ארץ ישראלי בדור הרביעי)<b>: קרייא מסייע למאן דאמר:</b> – הפסוק מסייע למי שאומר: <b>אוב זה המעלה בזכורון</b> – המעלה את רוח המת (רבי הונא היה בבלי ועלה לארץ ישראל. דבריו של רבי הונא, שיש פסוק המסייע לכך שאוב הוא המעלה בזכורו, הם לפי המסורת בבבלי המזהה את המעלה בזכורו עם בעל אוב, ולא לפי הירושלמי לעיל הקושר את המעלה בזכורו לדורש אל המתים)<b>. מה טעמא?</b> – מה הטעם? (מה הפסוק המסייע למי שאומר כך?) - נאמר בפרשת שאול ובעלת האוב: <b>"קָסֳמִי נָא לִי בָּאוֹב, וְהַעֲלִי לִי אֵת אֲשֶׁר אֹמַר אֵלָיִךָ"</b> (שמואל א כח,ח) – שאול המלך ביקש מאשת בעלת אוב שתעלה לו את רוחו של שמואל הנביא כדי לשאול אותו מה יקרה<b>.</b>
ושואלים: <b>מה את שמע מינה?</b> – מה אתה שומע (לומד) ממנה? (כיצד אפשר לסייע מהפסוק לדעה שאוב זה המעלה בזכורו?)
ומביאים דרשה לפסוק זה: <b>אמר רבי מנא</b> (השני, מגדולי אמוראי ארץ ישראל בדור החמישי)<b>: מיכן דהות ידעה מילין מילין סגין</b> – מכאן שהיתה (בעלת האוב) יודעת דברים רבים (אפשר שהכוונה לנאמר בויקרא רבה כו,ז: "וַתֵּרֶא הָאִשָּׁה אֶת שְׁמוּאֵל וַתִּזְעַק בְּקוֹל גָּדוֹל, וַתֹּאמֶר הָאִשָּׁה אֶל שָׁאוּל לֵאמֹר: לָמָּה רִמִּיתָנִי, וְאַתָּה שָׁאוּל?" (שמואל א כח,יב) - מנא ידעא בההיא שעתא דהוא שאול? אלא אמרו: לא כשהוא עולה להדיוט עולה למלך, להדיוט עולה ראשו למטה ורגליו למעלה, למלך רגליו למטה וראשו למעלה) (מימרה זו אינה באה להשיב על השאלה, כמו שמוכח מן ההמשך, אלא הובאה כדרשה לפסוק זה)<b>.</b>
ומציעים תשובה לשאלה שלא הושבה: <b>מאי כדון?</b> – מה היא עכשיו? (כיצד אפשר לסייע מהפסוק לדעה שאוב זה המעלה בזכורו?) <b>- "וְהָיָה כְּאוֹב מֵאֶרֶץ קוֹלֵךְ"</b> (ישעיהו כט,ד) – הנביא משווה את קול העם המדוכא והיושב במצור לקול האוב: קולך יהיה כקולו של האוב העולה מן הארץ, שקולו נשמע לשואלים באוב כקול דק וחלש (האוב הוא רוח המת, והאוב הוא העולה מן הארץ, והקול יוצא מפי האוב). - מכאן שבעל אוב זה המעלה בזכורו, המעלה את רוח המת מן הארץ, ולא הנשאל בגולגולת<b>.</b>
ומציעים דבריהם של חכמים המסייעים לדברי אמורא המופיעים לפני כן: <b>מיליהון דרבנין מסייען</b> – דבריהם של החכמים מסייעים <b>לרבי יסא</b> (נראה שצריך לומר: '<b>רבי יוסי</b>', כמו שהיגהנו לעיל) – שאמר לעיל בשם ריש לקיש, שידעוני אין בו מעשה, שלא כבעל אוב שיש בו מעשה<b>, דאמר רבי יסא</b> (רבי אסי, אמורא ארץ ישראלי בדור השלישי) <b>בשם רבנין</b> – בשם החכמים<b>: מפני שהן מקטירין לשדים</b> – בעלי אוב יש בהם מעשה מפני שהם מקטירים לשדים, ולכן אם שגגו - חייבים קורבן חטאת (בבבלי סנהדרין סה,א אמר עולא שבעל אוב יש בו מעשה במקטר לשד)<b>.</b>
<b>רבי הילא</b> (רבי אלעאי, אמורא ארץ ישראלי בדור השלישי) אמר <b>בשם רבי יסא</b> (רבי אסי, אמורא ארץ ישראלי בדור השלישי)<b>: מפני שנכללו כולן על ידי מעשה</b> – בעל אוב וידעוני נאמרו במעשה אחד: "וְשֹׁאֵל אוֹב וְיִדְּעֹנִי" (דברים יח,יא) - הפועל "ושואל" מוסב על אוב ועל ידעוני כאחד. וכן נאמר במנשה מלך יהודה: "וְעָשָׂה אוֹב וְיִדְּעוֹנִי" (מלכים ב כא,ו; דברי הימים ב לג,ו) - הפועל "ועשה" מוסב על אוב ועל ידעוני כאחד. - מאמר זה בא לתרץ את הקושיה לעיל: 'ולמה לא תנינן ידעוני בכריתות?', ומשמעות התירוץ הזה כמשמעות התירוץ הראשון לעיל שאמר רבי חזקיה בשם ריש לקיש. - מקומם של שני המשפטים הבאים בסוף הסוגיה היה צריך להיות בתחילת הסוגיה לאחר שני התירוצים לקושיה לעיל<b>.</b><br>• • •

Halakhah 11

<strong><big>משנה</big></strong><br><b>המחלל את השבת</b> – שנשנה בהלכה ד שהוא חייב סקילה, <b>- בדבר שחייבין על זדונו כרת ועל שגגתו חטאת</b> – כשהתרו בו חייב סקילה, אם עשה מלאכה שכשעשאה במזיד ולא התרו בו חייב כרת בידי שמים וכשעשאה בשוגג חייב קורבן חטאת<b>.</b>
<b>והמקלל אביו ואמו</b> – או אימו, <b>אינו חייב</b> – סקילה, <b>עד שיקללם בשם</b> – המיוחד<b>. קיללם בכינוי - רבי מאיר מחייב, וחכמים פוטרין.</b><br>• • •<br><strong><big>משנה</big></strong><br><b>הבא על נערה מאורסה</b> – שנשנה בהלכה ד שהוא חייב סקילה, <b>- אינו חייב עד שתהא נערה</b> – שכבר הביאה סימני נערות, שהם שתי שערות, והיא משתים עשרה שנה ויום אחד עד שתים עשרה שנה ושישה חודשים ויום אחד, <b>בתולה</b> – ולא בעולה, <b>מאורסה</b> – ולא נשואה, <b>בבית אביה</b> – שעודה ברשות אביה (בפחות משתים עשרה שנה ויום אחד היא קטנה, וביותר משתים עשרה שנה ושישה חודשים ויום אחד היא בוגרת. והבא על הקטנה המאורסה או על הבוגרת המאורסה אינו חייב סקילה אלא חנק)<b>.</b>
<b>באו עליה</b> – על נערה מאורסה, <b>שנים - הראשון בסקילה</b> – שהרי בא על נערה בתולה<b>, והשני בחנק</b> – שהרי בא על בעולה ודינה כאשת איש, אף על פי שלא נבעלה מבעלה<b>.</b><br>• • •
<strong><big>תלמוד</big></strong><br><b>המחלל את השבת</b><br>במשנה שנינו: <b>"המחלל את השבת" כול'.</b>
<b>אזהרה</b> (מצוות התורה שלא לעשות דבר האסור) <b>למחלל</b> – את השבת, <b>מניין?</b> - נאמר בעשרת הדיברות: <b>"</b>וְיוֹם הַשְּׁבִיעִי שַׁבָּת לַה' אֱלֹהֶיךָ, <b>לֹא תַעֲשֶׂה כָל מְלָאכָה"</b> (שמות כ,י) – אסור לעשות כל מלאכה בשבת<b>.</b>
<b>כרת</b> – למחלל את השבת במזיד, אם לא היתה התראה, <b>מניין?</b> - נאמר בעניין שמירת השבת: <b>"כִּי כָּל הָעֹשֶׂה בָהּ מְלָאכָה וְנִכְרְתָה</b> הַנֶּפֶשׁ הַהִוא מִקֶּרֶב עַמֶּיהָ<b>"</b> (שמות לא,יד) – העושה מלאכה בשבת - ייענש בעונש כרת<b>.</b>
<b>עונש</b> – מיתה, למחלל את השבת במזיד והתראה, <b>מניין?</b> - נאמר בעניין שמירת השבת: <b>"מְחַלְלֶיהָ מוֹת יוּמָת"</b> (שמות לא,יד) – המחלל את קדושת השבת ועושה בה מלאכה - חייב מיתה בסקילה (עיין במדבר טו,לה)<b>.</b><br>
ומציעים קושיה: <b>וניתני:</b> – ונשְׁנה (במשנה כריתות א,א): <b>שלשים ושבע כריתות בתורה</b> (לשון זו היא אשגרה מקושיה דומה בסוגיה לעיל בעניין הבא על האם והבא על אשת אב, וכאן צריך לומר: '<b>שבעים וארבע</b> כריתות בתורה'. וכן הגיה ב"קורבן העדה")<b>!</b> – המשנה שם, הפותחת: "שלושים ושש כריתות בתורה", ונמנו בה שלושים ושש עבירות שהעובר על אחת מהן במזיד בלא התראה חייב כרת, היתה צריכה לשנות "שבעים וארבע כריתות", שכן היתה צריכה למנות את שלושים ותשע המלאכות האסורות בשבת שהעושה אותן במזיד בלא התראה חייב כרת, ולא היתה צריכה לכלול את כולן בעבירה אחת של "המחלל את השבת"! (שלושים וחמש כריתות, חוץ מהמחלל את השבת, ושלושים ותשע כריתות למחלל את השבת בכל אחת ממלאכות שבת הן שבעים וארבע כריתות)
ומתרצים את הקושיה: <b>אמר רבי יוסי בירבי בון</b> (מגדולי אמוראי ארץ ישראל בדור החמישי)<b>: שאם עשה כולן בזדון שבת</b> (צריך לומר: '<b>בשגגת</b> שבת') <b>ובזדון מלאכה, שהוא חייב על כל אחת ואחת</b> (צריך לומר: '<b>שאינו חייב אלא אחת</b>'. וכן הגיה ב"קורבן העדה") – רשימת הכריתות במשנה שם נאמרה כדי לחייב בקורבן חטאת מי ששגג בעבירה שחייבים עליה כרת אם נעשתה במזיד. וכיוון שאם עשה את כל המלאכות בשגגת שבת ובזדון מלאכה, שלא ידע שהוא שבת אבל ידע שמלאכות אלו אסורות בשבת, אינו חייב אלא קורבן חטאת אחד על שגגת שבת בלבד, לכן המשנה שם כללה את כל המלאכות בעבירה אחת של "המחלל את השבת"<b>.</b><br><br><small>ב<b>בבלי כריתות</b> ג,א אמרו: "המחלל את השבת". - אמרי: שבת - ארבעים חסר אחת הוויין (ומתחייב חטאת על כל אחת ואחת מהן)! - אמר רבי יוחנן: תנא תנא שגגת שבת וזדון מלאכות, דלא מחייב אלא חדא (חטאת אחת)... - וניתני זדון שבת ושגגת מלאכות, דמחייב ארבעים חסר אחת (חטאות)...! - תנא - שגגת שבת וזדון מלאכות עדיפא ליה (לשנות), דמחטאת מיהא לא מיפטר (שבמקרה ששגג בשבת לא נפטר על כל פנים מחטאת אחת).<br><br>קושיית הבבלי היא הקושייה בירושלמי, ותירוצו של רבי יוחנן בבבלי הוא תירוצו של רבי יוסי בירבי בון בירושלמי.</small><br>• • •
<b>המקלל אביו ואימו</b><br>במשנה שנינו: "והמקלל אביו ואמו" כול'.
<b>אזהרה למקלל אביו ואמו מניין? "אִישׁ אִמּוֹ וְאָבִיו תִּירָאוּ"</b> (ויקרא יט,ג) – כל אדם חייב להתנהג ביראה כלפי אביו ואימו. ומשמע מזה שאסור לקללם (בבבלי סנהדרין סו,א למדו אזהרה למקלל אביו ואימו מהאזהרות למקלל דיין ונשיא וחרש בדרך של הצד השווה)<b>.</b>
<b>עונש</b> – מיתה, למקלל אביו ואימו במזיד והתראה, <b>וכרת</b> (מילה זו היא אשגרה מהסוגיות לעיל שאמרו בכל אחד מהנסקלים "כרת מניין?", ואין לגרוס מילה זו, כי במקלל אביו ואמו אין כרת) <b>מניין? "וּמְקַלֵּל אָבִיו וְאִמּוֹ מוֹת יוּמָת"</b> (שמות כא,יז) – חייב מיתה בסקילה; שכן נאמר בויקרא כ,ט: "כִּי אִישׁ אִישׁ אֲשֶׁר יְקַלֵּל אֶת אָבִיו וְאֶת אִמּוֹ מוֹת יוּמָת, אָבִיו וְאִמּוֹ קִלֵּל, דָּמָיו בּוֹ", ולפי מסורת חז"ל, בכל מקום שנמצא הביטוי "דמיו בו", הכוונה היא למיתה בסקילה<b>, ואומר</b> – הפסוק<b>: "כִּי כָּל אֲשֶׁר יַעֲשֶׂה מִכֹּל הַתּוֹעֵבֹת הָאֵלֶּה, וְנִכְרְתוּ</b> הַנְּפָשׁוֹת הָעֹשֹׂת מִקֶּרֶב עַמָּם<b>"</b> (ויקרא יח,כט) (אין לגרוס "ואומר ...ונכרתו", כי הפסוק הזה נאמר בפרשת איסורי ביאה, ומקלל אביו ואימו לא נאמר בפרשה זו ואין בו כרת. וכן הגיה ב"קורבן העדה")<b>.</b><br>• • •
<strong><big>תלמוד</big></strong><br><b>הבא על נערה המאורסה</b><br>במשנה שנינו: <b>"הבא על נערה המאורסה</b> - אינו חייב עד שתהא נערה בתולה מאורסה בבית אביה<b>".</b>
<small>כאן התחלת מקבילה בירושלמי כתובות ג,ח.</small>
מזהים את החכם ששיטתו מתאימה לקביעה במשנה: <b>רבי יסא</b> (רבי אסי, אמורא ארץ ישראלי בדור השלישי) אמר <b>בשם רבי יוחנן</b> (גדול אמוראי ארץ ישראל בדור השני)<b>, רבי חייה</b> (בר אבא, אמורא ארץ ישראלי בדור השלישי) אמר <b>בשם רבי לעזר</b> (אמורא בדור השני)<b>: דרבי מאיר</b> (גדול התנאים בדור הרביעי) <b>היא</b> – של רבי מאיר היא (המשנה, שקבעה שרק הבא על נערה מאורסה חייב סקילה, היא דעת רבי מאיר)<b>, ברם לרבנין</b> (במקבילה: 'ברם <b>כ</b>רבנין', והוא הלשון הרגיל) – אבל כחכמים, <b>- אפילו קטנה</b> – החכמים החלוקים על רבי מאיר סוברים, שאף הבא על קטנה מאורסה חייב סקילה<b>.</b>
ומציעים את מקורה של הקביעה של החכמים: <b>מה טעמא דרבי מאיר</b> (צריך לומר: 'מה טעמון <b>דרבנין</b>' ("קורבן העדה"). - ההגהה על פי גליונות הרש"ל ("אוצר לשונות ירושלמיים", עמוד 955, הערה 571))<b>?</b> – מה טעמם של החכמים? (מה המקור בכתוב של החכמים הסוברים, שאף הבא על קטנה מאורסה חייב סקילה?) <b>"נער" חסר</b> – בכתיב חסר, <b>אָמוּר</b> (במקבילה: 'כתוב') <b>בפרשה</b> – של דיני אישות (דברים כב ,יג-כט), העוסקת במוציא שם רע (שם, יג-כא), באשת איש המזנה (שם, כב), בנערה מאורסה המזנה מרצון (שם, כג-כד), בנערה מאורסה שנאנסה (שם, כה-כז), ובנערה שאינה מאורסה שנאנסה (שם, כח-כט). וכיוון שבכל הפרשה כתוב "נערה" חסר ה"א, לכן אפילו קטנה במשמע<b>.</b>
ושואלים: <b>מה מקיימין רבנ</b>י<b>ן</b> (צריך לומר: 'מה מקיים <b>רבי מאיר</b>' ("קורבן העדה"). - ההגהה על פי גליונות הרש"ל ("אוצר לשונות ירושלמיים", עמוד 961, הערה 630). וכן הוא בהבאת הירושלמי ברמב"ן) <b>"נער"?</b> – כיצד רבי מאיר מיישב ומפרש את המקור בכתוב המסייע לחכמים החלוקים עליו?
ומשיבים: <b>רבי אבהו</b> (אמורא ארץ ישראלי בדור השלישי) אמר <b>בשם ריש לקיש</b> (רבי שמעון בן לקיש, מגדולי אמוראי ארץ ישראל בדור השני)<b>: 'נערה' אחת שלימה</b> – מליאה, בכתיב מלא, <b>אמורה</b> (במקבילה: 'כתובה') <b>בפרשה</b> (דברים כב,יט) <b>ולימדה על כל הפרשה כולה שהיא גדולה</b> – כיוון שבמקום אחד בפרשה כתוב "נערה" מלא ה"א, לכן בכל הפרשה, אף במקום שכתוב חסר, גדולה דווקא, ולא קטנה<b>.</b>
ומציעים קושיה: <b>מתיב רבי מאיר לרבנין:</b> – משיב רבי מאיר (תשובה במשא ומתן) את החכמים: <b>הרי המוציא שם רע</b> (דברים כב,יג-כא) – אדם המוציא שם רע על אשתו בטענה שבעודה נערה המאורסה לו נבעלה לאדם אחר, שאם מתברר ששיקר - משלם קנס לאבי הנערה, ואם מתברר שדיבר אמת וזינתה כשהיא ארוסה - דינה בסקילה<b>, הרי אין כתוב בו אלא "נער"</b> – "וְאִם אֱמֶת הָיָה הַדָּבָר הַזֶּה לֹא נִמְצְאוּ בְתוּלִים לַנַּעֲרָ, וְהוֹצִיאוּ אֶת הַנַּעֲרָ אֶל פֶּתַח בֵּית אָבִיהָ וּסְקָלוּהָ אַנְשֵׁי עִירָהּ בָּאֲבָנִים וָמֵתָה" (דברים כב,כ-כא)<b>, והיא גדולה, שאין קטנה נסקלת</b> – הרי מדובר בגדולה דווקא ולא בקטנה, אף על פי שכתוב "נערה" חסר ה"א, לפי שקטנה אין דינה בסקילה<b>!</b> – מכאן יש ללמוד שבכל הפרשה, אף במקום שכתוב חסר, גדולה דווקא, ולא קטנה, שלא כדעתם של החכמים! (לפעמים 'מתיב' / 'מתיבין' מציע משא ומתן משוחזר בין תנאים, שבו מושמים טיעונים בפי חכמים אלה, שאותם יכלו לטעון בעד עמדתם או נגד עמדתם של בני המחלוקת שלהם ("הטרמינולוגיה של הירושלמי", עמוד 218)) - ויש לשאול: <b>מה עבדין לה רבנין?</b> – מה עושים אותה החכמים? (כיצד החכמים מתמודדים עם המקור בכתוב שלכאורה סותר את דעתם?)
ומתרצים את הקושיה בהצעת פרשנות למקור שממנו הקשו: <b>אמר רבי אבין</b> (מגדולי אמוראי ארץ ישראל בדור החמישי)<b>: תיפתר</b> – תתפרש (הפרשה)<b>, שבא עליה דרך זכרות</b> – קרה שהנערה המאורסה נבעלה לאדם אחר שלא כדרכה, שבא עליה כדרך שבאים על הזכר, ואף על פי כן דינה בסקילה, ולכן במוציא שם רע כתוב "נער" בלשון זכר, ואין ללמוד מכאן שבכל הפרשה, אף במקום שכתוב חסר, גדולה דווקא (בספרי דברים פסקה רלט נאמר: "ואם אמת היה הדבר" - אין לי אלא כדרכה. שלא כדרכה מניין? תלמוד לומר: "היה")<b>.</b><br>
<b>רבי</b> (במקבילה אין מילה זו) <b>יעקב בר אבא</b> (אמורא בדור השני) <b>בעא קומי</b> – שאל לפני <b>רב</b> (אמורא בבלי בדור הראשון, מגדולי האמוראים)<b>: הבא על הקטנה, מהו?</b> – מה הדין להלכה של הבא על הקטנה המאורסה, חייב סקילה כחכמים, או פטור מסקילה כרבי מאיר?
<b>אמר ליה:</b> – אמר לו (רב): <b>בסקילה</b> – חייב סקילה כחכמים<b>.</b>
שאל עוד יעקב בר אבא את רב: <b>הבא על הבוגרת, מהו?</b> – מה הדין להלכה של הבא על הבוגרת המאורסה? חייב סקילה, או פטור מסקילה?
<b>אמר ליה:</b> – אמר לו (רב): <b>אני אקרא "נערה" ולא בוגרת</b> – הכתוב ממעט בוגרת, ולכן הבא על הבוגרת המאורסה פטור מסקילה (אבל חייב בחנק כדין הבא על אשת איש)<b>.</b>
אמר יעקב בר אבא לרב: <b>וּקְרָא</b> – במקרא, <b>"נערה" ולא קטנה!</b> – אם אתה לומד מהכתוב למעט בוגרת, יש לך ללמוד מהכתוב למעט גם קטנה, ומדוע אמרת שהבא על הקטנה המאורסה חייב סקילה?
אמר רב ליעקב בר אבא: <b>ולית את מודה לי</b> – ואין אתה מודה לי, <b>שהיא בקנס?!</b> (בתמיהה) – הרי לדעת החכמים, אדם שאנס קטנה חייב לשלם קנס כדין מי שאנס נערה (ברייתא בתוספתא כתובות ג,ח ובבבלי כתובות מ,ב. בירושלמי כתובות ג,ח נשתבשה ברייתא זו מאוד ותוקנה לנכון על ידי המפרשים על פי התוספתא והבבלי), ואם כן, אין ללמוד מהכתוב למעט גם קטנה, ולכן הבא על הקטנה המאורסה חייב סקילה! (במקבילה אין משפט זה, ונראה שנשמט שם בטעות)
נראה שנשמט כאן ובמקבילה מה שאמר יעקב בר אבא לרב.
<b>אמר ליה:</b> – אמר לו (רב ליעקב בר אבא): נאמר בנערה שאינה מאורסה שנאנסה: <b>"</b>וְנָתַן הָאִישׁ הַשֹּׁכֵב עִמָּהּ לַאֲבִי הַנַּעֲרָ חֲמִשִּׁים כָּסֶף, וְלוֹ תִהְיֶה לְאִשָּׁה <b>תַּחַת אֲשֶׁר עִנָּהּ"</b> (דברים כב,כט) <b>- לרבות את הקטנה לקנס</b> – האונס חייב קנס של חמישים שקל כסף, ועליו לשאת אותה לאישה, אם היא חפצה בכך, ודבר זה נחשב כעונש בשבילו על שבא עליה באונס. ויש ללמוד מכתוב זה, שגם אדם שאנס קטנה חייב לשלם קנס, שהרי עינה אותה. וכמו כן, גם הבא על הקטנה המאורסה חייב סקילה<b>.</b>
אמר לו יעקב בר אבא לרב: <b>וּקְרָא</b> – במקרא, <b>"תַּחַת אֲשֶׁר עִנָּהּ" - לרבות את הבוגרת בקנס</b> (במקבילה: 'לקנס')<b>!</b> – אם אתה לומד מכתוב זה שיש קנס לקטנה, יש לך ללמוד מכתוב זה שגם אדם שאנס בוגרת חייב לשלם קנס, והרי אין קנס לבוגרת!
<b>אמר רב: אף על גב דנצחי רבי</b> (במקבילה אין מילה זו) <b>יעקב בר אבא בדינא</b> – אף על פי שניצח אותי יעקב בר אבא בדין (במשא ומתן, שהרי רב לא השיב לו על שאלתו האחרונה)<b>, הלכה: הבא על הקטנה בסקילה</b> – חייב סקילה, <b>והיא פטורה</b> – שאין קטנה נסקלת<b>.</b><br>
<b>רבי אבון</b> אמר <b>בשם רבי שמואל</b> (צריך לומר כמו במקבילה: 'בשם <b>שמואל</b>' - מגדולי אמוראי בבל בדור הראשון)<b>: ולמה לא פתר ליה</b> (במקבילה: 'שמע לה') <b>מן הדא:</b> – ולמה לא פתר לו מן [הברייתא] הזאת? נאמר בנערה מאורסה שנאנסה: <b>"</b>וְאִם בַּשָּׂדֶה יִמְצָא הָאִישׁ אֶת הַנַּעֲרָ הַמְאֹרָשָׂה וְהֶחֱזִיק בָּהּ הָאִישׁ וְשָׁכַב עִמָּהּ, <b>וּמֵת הָאִישׁ אֲשֶׁר שָׁכַב עִמָּהּ לְבַדּוֹ"</b> (דברים כב,כה) – אם הנערה נאנסה במקום שאין אנשים מצויים, רק האיש האונס ייענש בעונש מיתה<b>? וכי אין אנו יודעין שאין לנערה חט מות</b> – שהרי הכתוב אומר שרק האיש האונס ייענש בעונש מיתה<b>, ומה תלמוד לומר:</b> – מה יש ללמוד מהכתוב: <b>"וְלַנַּעֲרָ לֹא תַעֲשֶׂה דָבָר, אֵין לַנַּעֲרָ חֵטְא מָוֶת"</b> (דברים כב,כו) – הנערה שנאנסה אינה נענשת בעונש מיתה<b>? אלא מיכן הבא על הקטנה</b> (במקבילה נוסף: 'מאורסה') <b>בסקילה והיא פטורה</b> – הכתוב המיותר הזה בא ללמד, שגם במקרה של הבא על קטנה מאורסה, הוא חייב סקילה והיא פטורה, ולא רק במקרה של הבא על נערה מאורסה<b>.</b><br><br><small>עד כאן המקבילה בירושלמי כתובות.<br><br>מקורה של המקבילה בסנהדרין והועתקה לכתובות, כיוון ששנינו במשנה שם ג,ח: "כל מקום שיש מכר אין קנס, וכל מקום שיש קנס אין מכר. קטנה יש לה מכר ואין לה קנס, נערה יש לה קנס ואין לה מכר, הבוגרת אין לה לא מכר ולא קנס", ואמרו בירושלמי שם: "רבי חייה בשם רבי יוחנן: דרבי מאיר היא, ברם כרבנין - יש מכר וקנס כאחת", מעין מה שאמרו בירושלמי כאן על המשנה כאן.<br><br>ב<b>בבלי סנהדרין</b> סו,ב אמרו: אמר רב יהודה אמר רב: זו (משנתנו) דברי רבי מאיר (שממעט קטנה), אבל חכמים אומרים: נערה המאורסה - אפילו קטנה במשמע.<br>בעא מיניה רבי יעקב בר אבא מרב: בא על קטנה מאורסה לרבי מאיר, מהו? לגמרי ממעיט ליה (ממעט אותו גם מחנק והוא פטור לגמרי) או מסקילה ממעיט ליה (ממעט אותו מסקילה אבל חייב חנק כבא על אשת איש)? - אמר ליה: חייב (חנק). - והכתיב: "כִּי יִמָּצֵא אִישׁ שֹׁכֵב עִם אִשָּׁה בְעֻלַת בַּעַל, וּמֵתוּ גַּם שְׁנֵיהֶם, הָאִישׁ הַשֹּׁכֵב עִם הָאִשָּׁה וְהָאִשָּׁה" (דברים כב,כב)! (ולכן הבא על קטנה מאורסה, כיוון שהיא פטורה, שהרי היא קטנה, גם הוא פטור) - שתיק רב.<br>אמר שמואל: מאי טעמא שתיק רב? ונימא ליה: "וְאִם בַּשָּׂדֶה יִמְצָא הָאִישׁ אֶת הַנַּעֲרָ הַמְאֹרָשָׂה וְהֶחֱזִיק בָּהּ הָאִישׁ וְשָׁכַב עִמָּהּ, וּמֵת הָאִישׁ אֲשֶׁר שָׁכַב עִמָּהּ לְבַדּוֹ" (דברים כב,כה) ("לבדו" מיותר, שכן יודעים אנו שהיא פטורה, שכבר נאמר "ולנערה לא תעשה דבר", אלא בא הכתוב לחייב חנק לבא על הקטנה, ואף שהיא פטורה הוא חייב).<br><br>בירושלמי הובאה בעיה זו של רבי יעקב בר אבא באופן אחר. לכאורה, אפשר לקיים את שתיהן ולומר ששתי שאלות שאל רבי יעקב בר אבא מרב. אחת כמו שהובאה בבבלי, והשאלה השנייה שנשאל רב היא כמו שהובאה בירושלמי. אף על פי כן נראה שהשאלה בירושלמי היא המקורית, וזו של הבבלי נסתעפה ממנה, שכן יש בה כמה דיחוקים.<br>לא מסתבר שרבי יעקב בר אבא חשב שהבא על הקטנה פטור לגמרי. משנה מפורשת היא בנידה (ה,ד) שחייבים על בת שלוש שנים ויום אחד משום אשת איש, ולא מצינו מי שחולק על משנה זאת. וקשה יותר הראיה ששמואל מביא לרב לפי נוסח הבבלי מן הפסוק "לבדו": הפסוק מחייב אותו סקילה, ואילו לרב פטור מסקילה וחייב רק חנק. ברם לפי הירושלמי שמואל הביא ראיה מן הפסוק למה שאמר רב שהלכה כחכמים וחייב סקילה. ואולי שינו בבבל את השאלה של רבי יעקב בר אבא בירושלמי, משום שלהם לא היה ספק שההלכה היא כחכמים, שכן אמר רב יהודה אמר רב: "זו דברי רבי מאיר, אבל חכמים אומרים...", ורבי יעקב בר אבא לא היה שואל הלכה כמי ("מקורות ומסורות", סנהדרין, עמודים 122-123).</small><br>• • •

Halakhah 12

<strong><big>משנה</big></strong><br><b>המסית</b> – שנשנה בהלכה ד שהוא חייב סקילה, <b>- זה הדיוט</b> (אדם פשוט. מקור המילה ביוונית) <b>המסית את ההדיוט</b> – אדם סתם המסית בסתר את חברו שהוא הדיוט כמותו לעבוד עבודה זרה<b>, אמר</b> – המסית<b>: יש יראה</b> (כינוי לאליל) <b>במקום פלוני, כך אוכלת, כך שותה, כך מטיבה</b> – עושה טובה לעובדיה<b>, כך מריעה</b> – עושה רעה לבוזיה, לפיכך נלך ונעבדנה (על פי הכתוב במסית: "כִּי יְסִיתְךָ אָחִיךָ בֶן אִמֶּךָ אוֹ בִנְךָ אוֹ בִתְּךָ אוֹ אֵשֶׁת חֵיקֶךָ אוֹ רֵעֲךָ אֲשֶׁר כְּנַפְשְׁךָ בַּסֵּתֶר לֵאמֹר: נֵלְכָה וְנַעַבְדָה אֱלֹהִים אֲחֵרִים אֲשֶׁר לֹא יָדַעְתָּ אַתָּה וַאֲבֹתֶיךָ מֵאֱלֹהֵי הָעַמִּים אֲשֶׁר סְבִיבֹתֵיכֶם הַקְּרֹבִים אֵלֶיךָ אוֹ הָרְחֹקִים מִמֶּךָּ מִקְצֵה הָאָרֶץ וְעַד קְצֵה הָאָרֶץ" (דברים יג,ז-ח))<b>.</b>
<b>כל חייבי מיתות שבתורה אין מכמינין עליהן</b> – אין מטמינים להם עדים במארב, שיראו האם הם חוטאים, כדי שיוכלו להעיד עליהם בבית דין<b>, חוץ מזו</b> – מן המיתה של המסית, שמכמינים לו עדים כדי לחייבו מיתה, כמפורש להלן<b>. אמר</b> – המסית, <b>לשנים</b> – יש יראה במקום פלוני וכו'<b>, והן עדיו</b> – אותם שניים נעשים עדים עליו, <b>- מביאין אותו לבית דין וסוקלין אותו</b> – על פי עדותם<b>. אמר</b> – המסית, <b>לאחד</b> – יש יראה במקום פלוני וכו', והרי אין ממיתים אדם על פי עד אחד<b>, הוא</b> – האחד הניסת, <b>אומר לו</b> – למסית<b>: יש לי חבירים רוצין בכך</b> – לעבוד עבודה זרה, בוא ואמור את דבריך בפני כולם<b>. אם היה</b> – המסית, <b>ערום ואינו יכול לדבר בפניהן</b> – שהוא אומר שאינו יכול לדבר בפני רבים, מפני שהוא מתיירא מפניהם שיעידו עליו בבית דין, <b>- מכמינין</b> – לו עדים, <b>לאחורי הגדר, והוא</b> – הניסת, <b>אומר לו</b> – למסית<b>: אמור מה שאמרת לי</b> – חזור על הדברים שאמרת לי מקודם, <b>בייחוד</b> – ביחידות, שאין איש עימנו<b>, והוא</b> – המסית, <b>אומר</b> – מה שאמר<b>, והלה</b> – הניסת, <b>אומר לו</b> – למסית, בניסיון לשכנעו לחזור בו מדבריו<b>: היאך נניח את אלהינו שבשמים ונלך ונעבוד עצים ואבנים? אם חזר בו</b> – המסית, <b>- מוטב</b> – אין מביאים אותו לבית דין, שפטור הוא<b>, ואם אמר</b> – המסית<b>: כך היא חובתינו וכן יפה לנו - העומדין מאחורי הגדר מביאין אותו לבית דין וסוקלין אותו</b> – על פי עדותם<b>.</b>
<b>האומר</b> – בינו לבין עצמו באחד מן הלשונות הללו<b>: אעבוד, אלך ואעבוד, נלך ונעבוד, אזבח, אלך ואזבח, נלך ונזבח, אקטר, אלך ואקטר, נלך ונקטר, אנסך, אלך ואנסך, נלך וננסך, אשתחוה, אלך ואשתחוה, נלך ונשתחוה</b> – חייב סקילה על דיבורו כאילו עבד עבודה זרה בפועל (אין מדובר בפסקה זו של המשנה במסית ובמדיח. פסקה זו מקורה בספרי דברים פסקה צא. ראה "משנה ראשונה בתלמודם של תנאים אחרונים", עמודים 277-282)<b>.</b>
<b>המדיח</b> – שנשנה בהלכה ד שהוא חייב סקילה, <b>- זה הוא האומר:</b> – שמכריז בפרהסיה ואומר לרבים: <b>נלך ונעבוד עבודה זרה.</b><br>• • •
<strong><big>תלמוד</big></strong><br><b>המסית והמדיח</b><br>במשנה שנינו: <b>"המסית - זה ההדיוט</b> המסית את ההדיוט<b>".</b>
<small>כאן התחלת מקבילה בירושלמי יבמות טז,ו.</small>
ומציעים דיוק בתמיהה: <b>הא</b> – אבל <b>חכם - לא?!</b> (בתמיהה) – יש לדייק מלשון המשנה, שרק אם המסית הדיוט וגם הניסת הדיוט - המסית חייב, אבל אם המסית חכם או אם הניסת חכם - המסית פטור. ויש לתמוה על כך, שכן אין חילוק בין הדיוט וחכם בעניין עונש על הסתה! (הירושלמי דקדק בלשון המשנה שנקטה הן ביחס למסית והן ביחס לניסת בשם הדיוט ולא בשם אחר. הירושלמי הבין שהשם הדיוט בא בניגוד למי שאינו הדיוט, אך אף ניגוד להדיוט שנמצא בספרות חז"ל אינו מתאים לכאן. חכם בניגוד להדיוט נמצא בספרות חז"ל רק בתמיהה כאן וכן בבבלי שבת מו,ב בעניין התרת נדרים על ידי חכם או שלושה הדיוטות)
ומתרצים את התמיהה: <b>מכיון שהוא מסית, אין זה חכם. מכיון שהוא ניסת, אין זה חכם</b> – אין לדייק מלשון המשנה, שאם המסית חכם או אם הניסת חכם - המסית פטור, משום שמי שמסית או ניסת לעבוד עבודה זרה, אף אם הוא חכם, אינו ראוי להיקרא חכם אלא הדיוט. הרי שהשם הדיוט כאן לא בא בניגוד לחכם (בבבלי סנהדרין סז,א מדייקים מהמשנה שהמסית הוא הדיוט ולא נביא, שנביא שמסית מיתתו בחנק, וכן מדייקים שהניסת הוא יחיד ולא רבים, שהמסית רבים מיתתו בחנק. בבבלי סנהדרין פד,א ו-פט,ב אמרו על נביא: "כיוון שהדיח, אין לך הדיוט גדול מזה")<b>.</b><br>
ומביאים ברייתא (בעניין הכמנת עדים למסית): <b>כיצד עושין לו</b> – למסית, <b>להערים עליו</b> – שלא יחשוש מלחזור על דבריו שאמר לניסת<b>? מכמינין</b> (מושיבים במקום סתר) <b>עליו עדים בבית</b> – בחדר <b>הפנימי ומושיבין אותו בבית</b> – בחדר <b>החיצון ומדליקין את הנר על גביו, כדי שיהו</b> – העדים <b>רואין אותו ושומעין את קולו</b> – אבל המסית אינו רואה את העדים, שכן הוא במקום מואר והם במקום אפל<b>. כך עשו לבן סוטדה</b> (במקבילה: 'סטרא') <b>בלוד</b> (זיהויו של בן סטרא אינו ודאי. רבי אליעזר מזהה אותו כמכשף (ירושלמי שבת יב,ד ובבלי שבת קד,ב). רב חסדא קושר דמות זו עם ישו (בבלי שבת שם וסנהדרין סז,א). - הגרסה המקורית היא 'סטרא', ואילו 'סטדא' היא שיבוש של מעתיקים. 'סטרא' הוא תעתיק של מילה יוונית שפירושה צלב. פירוש הביטוי 'בן סטרא' הוא בן הצלב ("בן סטרא בן פנטירא הוא", "תרביץ" לט, עמודים 15-17))<b>, והכמינו עליו שני תלמידי חכמים</b> – שהעידו עליו שהסית לעבוד עבודה זרה, <b>והביאוהו לבית דין וסקלוהו.</b><br><br><small>ב<b>משנה יבמות</b> טז,ו שנינו: משיאין על פי בת קול (אף על פי שלא שמעו את הקול יוצא מפי אדם, אלא שמעו קול הברה בלבד שפלוני מת, מתירים את אשתו להינשא, כמפורש במעשה המובא להלן). מעשה באחד שעמד על ראש ההר ואמר: 'איש פלוני בן פלוני ממקום פלוני מת' - הלכו ולא מצאו שם אדם, והשיאו את אשתו. ושוב מעשה בצלמון (עיר בגליל התחתון) באחד שאמר: 'אני, איש פלוני בן איש פלוני, נשכני נחש, והרי אני מת' - והלכו ולא הכירוהו, והשיאו את אשתו.</small>
ומציעים סתירה בין מקורות תנאיים: <b>וכא את אמר הכן?!</b> (בתמיהה) – וכאן אתה אומר כך?! (לפי המשנה ביבמות, בעדות מיתה משיאים את האישה על פי דברים ששמעו מפי אדם, אף על פי שלא ראו את האדם שאמר את הדברים, ואילו לפי הברייתא לעיל, בעדות על הסתה סוקלים את המסית על פי עדים שלא רק שמעו את דבריו אלא גם ראו אותו כשאמר את הדברים!)
ומציעים תירוץ לסתירה בהצעת הבחנה בין העניינים שהושוו: <b>שנייא היא</b> – שונָה היא (שונֶה הוא הדבר)<b>, דאמר: אני</b> – במשנה ביבמות אמר האדם: "אני, איש פלוני בן איש פלוני...", ולכן סומכים על הדברים ששמעו ממנו, אף על פי שלא ראו אותו<b>.</b>
ומציעים קושיה: <b>ואמר אוף הכא:</b> – ואמור גם כאן: <b>אני!</b> – מדוע לא נאמר גם בברייתא לעיל כמו שאמרו לפני כן, שיאמר המסית: "אני, איש פלוני בן איש פלוני, יש יראה במקום פלוני...", ויסמכו על הדברים ששמעו העדים ממנו, אף על פי שלא ראו אותו, ולא יצטרכו להדליק נר על גביו כדי לראות אותו!
ומתרצים את הקושיה: <b>שלא יערים</b> (אינו במקבילה) – אם נקפיד שהמסית יאמר: "אני, איש פלוני בן איש פלוני", יש לחשוש שמא ירגיש המסית בדבר ויערים וישתוק<b>.</b>
ומקשים: <b>ויערים!</b> (אינו במקבילה) – ומה בכך שהמסית יערים?
ומתרצים את הקושיה: <b>שלא ילך</b> (במקבילה: 'שלא יברח וילך לו וילך') <b>ויסית עצמו ויסית אחרים עמו</b> – יש לחשוש שמא ירגיש המסית בדבר ויברח מכאן ויילך למקום אחר ויסית את עצמו לעבוד עבודה זרה ויסית גם אנשים אחרים לעבוד עבודה זרה, ולכן צריך להשתדל למנוע שירגיש המסית בדבר כדי שיביאוהו לבית דין ויסקלוהו ולא יוכל עוד להסית<b>.</b><br><br><small>עד כאן המקבילה בירושלמי יבמות.<br><br>ביבמות אמרו: 'תמן (משנה סנהדרין ז,י) תנינן:... וכא את אמר הכן?!', אבל כאן חסר 'תמן תנינן:'. ניתן לשער שבתחילה הובאה כאן המשנה ביבמות, ובהמשך היא נשמטה מסיבה כל שהיא. השאלה 'ואמר אוף הכא!' ('הכא' = סנהדרין) הובאה בלשון זו גם ביבמות. ביבמות מובא בהעתקת יתר הקטע שבתחילת הסוגיה: 'הא חכם - לא?! - מכיון... מכיון...', שאין לו שייכות לסתירה משם לכאן.<br><br>ב<b>תוספתא סנהדרין</b> י,יא שנו: כל חייבי מיתות שבתורה - אין מכמינים עליהם, חוץ מן המסית. כיצד עושים לו? כונסים לו שני תלמידי חכמים לבית הפנימי והוא יושב בבית החיצון ומדליקין לו את הנר, כדי שיהו רואין אותו ושומעין את קולו. וכן עשו לבן סטדא בלוד, כמנו עליו שני תלמידי חכמים והביאוהו לבית דין וסקלוהו.<br><br>ב<b>בבלי סנהדרין</b> סז,א אמרו: תניא: שאר כל חייבי מיתות שבתורה אין מכמינים עליהם, חוץ מזה. כיצד עושים לו? מדליקים לו את הנר בבית הפנימי, ומושיבים לו עדים בבית החיצון, כדי שיהו רואים אותו ושומעים את קולו, והוא אינו רואה אותם. והלה אומר לו: אמור מה שאמרת לי בייחוד! והוא אומר לו. והלה אומר לו: היאך נניח את אלוהינו שבשמים ונלך ונעבוד עבודה זרה? אם חזר בו - מוטב. ואם אמר: כך היא חובתנו וכך יפה לנו - העדים ששומעים מבחוץ מביאים אותו לבית דין וסוקלים אותו. וכן עשו לבן סטדא / סטרא בלוד, ותלאוהו בערב הפסח.<br><br>לפי הברייתא שבתוספתא מכמינים למסית שני תלמידי חכמים שישמשו עדים. בברייתא שבבבלי נוסף השיח שבין הניסת והמסית שנאמר במשנה.<br>לפי הברייתא שבתוספתא ובירושלמי בן סטדא נסקל, ולפי הברייתא שבבבלי הוא נתלה בערב הפסח. לפי התוספתא והירושלמי הוא היה מסית שנסקל, ואילו בבבלי סברו שמדובר בישו, ולכן אמרו עליו שנתלה בערב הפסח, כי ישו לא נסקל בלוד.</small>
ומביאים ברייתא (בעניין ההבדלים שבין המסית ובין המדיח): <b>מסית אומר בלשון גבוה</b> – בשפה מליצית ("יוונית ויוונות בארץ ישראל", עמוד 106 והערה 170)<b>, והמדיח אומר בלשון נמוך</b> – בשפה פשוטה<b>. מסית שאמר בלשון נמוך - נעשה מדיח</b> – ואינו חייב עד שידיח את הרבים לעבוד עבודה זרה<b>, ומדיח שאמר בלשון גבוה - נעשה מסית</b> – וחייב אף אם הסית את היחיד לעבוד עבודה זרה<b>. מסית אומר בלשון הקודש</b> – הלשון העברית שכתובים בה כתבי הקודש<b>, ומדיח אומר בלשון הדיוט</b> – הלשון המדוברת בפי הבריות בחיי יום יום<b>. מסית שאמר בלשון הדיוט - נעשה מדיח, ומדיח שאמר בלשון הקודש - נעשה מסית</b> (ב"שערי תורת ארץ ישראל" הופך את הדברים)<b>.</b><br><br><small>המדיח מכריז ברבים, כנגד הדיוט המסית, שהוא מסית בסתר, אבל המדיח את הרבים הוא נואם ומנהיג. ומפורש כן בירושלמי, אלא שיש להפוך שם את הדברים: "מסית אומר בלשון נמוך, ומדיח אומר בלשון גבוה. מסית שאמר בלשון גבוה נעשה מדיח" וכו' "מסית אומר בלשון הדיוט, ומדיח אומר בלשון הקודש" וכו'. לפי זה אין הבדל ביניהם אלא בלשון שזה נקרא מסית וזה מדיח, אבל בהלכה אין ביניהם כלום ("ששה סדרי משנה", סדר נזיקין, עמוד 450).<br><br>נראה שלשון גבוה ונמוך אינו עניין לתוכן האמירה, אלא רק לדרך ביטויה, ונמצא שלירושלמי אין הבדל בתוכן הדברים בין המסית למדיח ("משנה ראשונה בתלמודם של תנאים אחרונים", עמודים 278-279).</small><br>• • •

Halakhah 13

<strong><big>משנה</big></strong><br><b>המכשף</b> – שנשנה בהלכה ד שהוא חייב סקילה, <b>- העושה מעשה</b> – של ממש וגורם שינוי במציאות<b>, לא האוחז את העינים</b> (עושה מעשה כישוף המיוסד על הטעיית חוש הראייה) – שנראה לבני אדם כאילו הוא עושה ואינו עושה כלום ('האוחז' - הסוגר)<b>. רבי עקיבה</b> (תנא בדור השלישי, מגדולי התנאים) <b>אומר משם רבי יהושע</b> (בן חנניה, מגדולי התנאים בדור השני)<b>: שנים לוקטין</b> – בכישוף, <b>קישואין, אחד לוקט - פטור, ואחד לוקט - חייב:</b> – יש שאחד לוקט והוא פטור, ואחד לוקט וחייב, כיצד? <b>העושה מעשה - חייב, והאוחז את העינים - פטור</b> – הלוקט ממש - חייב סקילה, וזה שאינו אלא מראה כאילו הוא לוקט - פטור מסקילה<b>.</b><br>• • •
<strong><big>תלמוד</big></strong><br><b>המכשף</b><br>במשנה שנינו: <b>"המכשף - העושה מעשה" כול'.</b>
<b>"מְכַשֵּׁפָה לֹא תְחַיֶּה"</b> (שמות כב,יז) – לא תשאיר בחיים אישה העושה מעשי כישוף, <b>- אחד האיש ואחד האשה</b> – האיסור והעונש כוללים גם אנשים וגם נשים<b>, אלא שלימדתך התורה דרך ארץ, מפני שרוב הנשים כשפניות</b> – בתורה נאמר "מכשפה" בלשון נקבה, ולא נאמר "מכשף" בלשון זכר (כבשאר מצוותיה של התורה שנאמרו בלשון זכר), כי בתורה נכתבו הדברים על פי דרכו של עולם, ולפי המצוי רוב הנשים היו עוסקות בכשפים<b>.</b><br><br><small>ב<b>מכילתא דרבי שמעון בר יוחאי</b> כב,יז נאמר: "מכשף" (דברים יח,י), "מכשפה" (שמות כב,יז) - משמע תפס את הזכר ותפס את הנקבה (הכתוב הזכיר הן את הזכר הן את הנקבה). ומפני מה נקראו כשפים על שום נשים? (מדוע הקפיד הכתוב לתפוס כאן לשון נקבה ולא להסתפק בלשון זכר כבשאר מצוותיה של תורה?) לפי שרוב כשפים בנשים (רוב הכשפים נעשים על ידי הנשים).<br><br>ב<b>בבלי סנהדרין</b> סז,א אמרו: תנו רבנן: "מכשפה" - אחד האיש ואחד האישה. ומה תלמוד לומר: "מכשפה"? מפני שרוב נשים מצויות בכשפים.<br><br>הדיבור במכילתא "לפי שרוב כשפים בנשים" היה נראה סתום ממבט ראשון. הן הבבלי הן הירושלמי התייחסו לסתמיות סגנונית זו כל אחד כדרכו, ופישטו ואמרו: "מפני שרוב נשים מצויות בכשפים", "מפני שרוב הנשים כשפניות" ("מעשה באחיזת עיניים", "דרכי דניאל: מחקרים במדעי היהדות", עמוד 124).</small><br>
מביאים מחלוקת תנאים בעניין מיתתו של המכשף.
<b>אמר רבי לעזר: מכשף בסקילה.</b>
<b>מה טעמא דרבי לעזר?</b> – מה הטעם של רבי לעזר (שמיתתו של המכשף בסקילה)? <b>נאמר כאן: "מְכַשֵּׁפָה לֹא תְחַיֶּה"</b> (שמות כב,יז)<b>, ונאמר להלן</b> – במעמד הר סיני<b>: "</b>לֹא תִגַּע בּוֹ יָד, כִּי סָקוֹל יִסָּקֵל אוֹ יָרֹה יִיָּרֶה, <b>אִם בְּהֵמָה אִם אִישׁ לֹא יִחְיֶה"</b> (שמות יט,יג) – אסור לאדם או לבהמה לנגוע בהר סיני אפילו בידו, והעובר על האיסור יומת ברגימת אבנים או ביריית חיצים, ובין בהמה ובין אדם חייבים מיתה<b>. מה "לֹא יִחְיֶה" שנאמר להלן - בסקילה, אף כאן</b> – אף "לא תחיה" שנאמר כאן, <b>- בסקילה</b> (במקבילות שבמדרשי ההלכה ובבבלי מובאת דעה זו וטעמה בשמו של רבי עקיבא. אפשר שהשם רבי לעזר שנזכר בירושלמי הוא שיבוש של שם התנא רבי אליעזר)<b>.</b><br>
<b>מה טעמון דרבנין?</b> – מה טעמם של החכמים (שמיתתו של המכשף בסייף)? <b>נאמר כאן: "מְכַשֵּׁפָה לֹא תְחַיֶּה"</b> (שמות כב,יז)<b>, ונאמר להלן</b> – בדיני מלחמה בערי האויב<b>: "לֹא תְחַיֶּה כָּל נְשָׁמָה"</b> (דברים כ,טז) – כל התושבים משבעת העמים בארץ כנען שציווה ה' להשמידם - חייבים מיתה<b>. מה "לֹא תְחַיֶּה" שנאמר להלן - מיתה בחרב</b> – בהרג בסייף (ראה דברים כ,יג: "וְהִכִּיתָ אֶת כָּל זְכוּרָהּ (הזכרים שבעיר שכבשת) לְפִי חָרֶב")<b>, אף "לֹא תְחַיֶּה" שנאמר כאן - מיתה בחרב</b> – ולא בסקילה (במקבילות שבמדרשי ההלכה ובבבלי מובאת דעה זו וטעמה בשמו של רבי ישמעאל או בשמו של רבי יוסי הגלילי)<b>.</b><br>
<b>אמר רבי עקיבה</b> (תנא בדור השלישי, מגדולי התנאים)<b>: מן הדבר הזה</b> – שלהלן, <b>אני מכריעו</b> – אני מנצח את רבי לעזר, שאמר שמכשף בסקילה<b>. מוטב שילמד "לֹא תְחַיֶּה" מ"לֹא תְחַיֶּה"</b> – מוטב ללמוד גזירה שווה ממילים שוות לגמרי<b>, ואל יוכיח "לֹא יִחְיֶה"</b> – אין ללמוד "לא תחיה" מ"לא יחיה", שאין המילים שוות לגמרי<b>.</b><br>
<b>מה טעמא דרבי יהודה</b> (בר אלעאי, מגדולי התנאים בדור הרביעי)<b>?</b> – מה הטעם של רבי יהודה (שמיתתו של המכשף בסקילה)? <b>נאמר כאן: "מְכַשֵּׁפָה לֹא תְחַיֶּה"</b> (שמות כב,יז)<b>, ונאמר להלן</b> – בסמוך לכתוב בעניין מכשף<b>: "כָּל שֹׁכֵב עִם בְּהֵמָה מוֹת יוּמָת"</b> (שמות כב,יח) – השוכב עם בהמה - חייב מיתה. שאין - ויש ללמוד מסמיכות הכתובים, אף קשר ביניהם<b>. מה מיתת הבהמה - בסקילה</b> – השוכב עם בהמה דינו בסקילה (ראה ירושלמי לעיל ז,ד)<b>, אף כאן - בסקילה</b> – המכשף דינו בסקילה (במקבילות שבמדרשי ההלכה ובבבלי מובאת דעה זו וטעמה בשמו של רבי יוסי הגלילי או בשמו של בן עזאי)<b>.</b><br><br><small>אף על פי שסתם התלמוד מציע את הדברים ב"מה טעמא דרבי לעזר", ב"מה טעמון דרבנין" וב"מה טעמא דרבי יהודה", נראה מאריכות הדברים ומדברי רבי עקיבא שבאמצעם, שיש כאן ברייתא שהתלמוד השגיר בה את המונחים שלו. לברייתא זו ישנן שתי מקבילות בלשונות אחרים בשתי המכילתות ("אוצר לשונות ירושלמיים", עמודים מו-מז).<br><br>ב<b>מכילתא דרבי ישמעאל</b> מסכתא דנזיקין פרשה יז נאמר: "מכשפה לא תחיה" - אחד איש ואחד אישה.<br>רבי ישמעאל אומר: נאמר כאן: "לא תחיה", ונאמר להלן: "לא תחיה כל נשמה" (דברים כ,טז). מה להלן - בסייף, אף כאן - בסייף.<br>רבי עקיבא אומר: נאמר כאן: "לא תחיה", ונאמר להלן: "אם בהמה אם איש לא יחיה" (שמות יט,יג). מה להלן - בסקילה, אף כאן - בסקילה.<br>אמר לו רבי ישמעאל: אני דן "לא תחיה" מ"לא תחיה", ואתה משיבני מ"לא יחיה" על "לא תחיה"!<br>רבי יוסי הגלילי אומר: נאמר: "מכשפה לא תחיה", ונאמר: "כל שוכב עם בהמה מות יומת" (שמות כב,יח). סמכו לו, מה זה - בסקילה, אף זה - בסקילה.<br>רבי יהודה בן בתירה אומר: הרי הוא אומר: "ואיש או אישה כי יהיה בהם אוב או ידעוני מות יומתו, באבן ירגמו אותם" (ויקרא כ כז) - והלא אוב וידעוני בכלל מכשפים היו, ולמה יצאו? להקיש אליהם ולומר לך: מה אלו - בסקילה, אף כל מכשפים - בסקילה.<br><br>דעת רבי לעזר בירושלמי היא דעת רבי עקיבא במכילתא דרבי ישמעאל.<br>דעת החכמים בירושלמי היא דעת רבי ישמעאל במכילתא דרבי ישמעאל.<br>דעת רבי יהודה בירושלמי היא דעת רבי יוסי הגלילי במכילתא דרבי ישמעאל.<br><br>ב<b>מכילתא דרבי שמעון בר יוחאי</b> כב,יז נאמר: "לא תחיה" - רבי יוסי הגלילי אומר: נאמר כאן: "לא תחיה", ונאמר להלן: "לא תחיה כל נשמה" (דברים כ,טז). מה "לא תחיה" האמור להלן - בסייף, אף כאן - בסייף.<br>ורבי עקיבה אומר: נאמר כאן: "לא תחיה", ונאמר להלן: "אם בהמה אם איש לא יחיה" (שמות יט,יג). מה "לא יחיה" האמור להלן: סקילה, אף כאן - סקילה.<br>אמר לו רבי יוסי הגלילי: עקיבה, אני דן "לא תחיה" מ"לא תחיה", ואתה דן "לא תחיה" מ"לא יחיה"!<br>אמר לו: אתה דנו מן הגויים שאין להם מיתה אלא בסייף, ואני דנו מישראל שיש להם מיתות הרבה.<br>בן עזאי אומר: "כל שוכב עם בהמה מות יומת" (שמות כב,יח) - נתנו עניין לו, מה זה - בסקילה, אף זה - בסקילה.<br>רבי יהודה בן בתירה אומר: הרי הוא אומר: "ואיש או אישה כי יהיה בהם אוב או ידעוני מות יומתו, באבן ירגמו אותם" (ויקרא כ כז) - והלא אף זה בכלל מכשף היה, ולמה יצא? להקיש אליו: מה זה - בסקילה, אף זה - בסקילה.<br><br>ב<b>בבלי סנהדרין</b> סז,א-ב אמרו: תנו רבנן: רבי יוסי הגלילי אומר: נאמר כאן: "מכשפה לא תחיה", ונאמר להלן: "לא תחיה כל נשמה" (דברים כ,טז). מה להלן - בסייף, אף כאן - בסייף.<br>רבי עקיבא אומר: נאמר כאן: "מכשפה לא תחיה", ונאמר להלן: "אם בהמה אם איש לא יחיה" (שמות יט,יג). מה להלן - בסקילה, אף כאן - בסקילה.<br>אמר לו רבי יוסי הגלילי: אני דנתי "לא תחיה" מ"לא תחיה", ואתה דנת "לא תחיה" מ"לא יחיה"!<br>אמר לו רבי עקיבא: אני דנתי ישראל מישראל, שריבה בהם הכתוב מיתות הרבה, ואתה דנת ישראל מגויים, שלא ריבה בהם הכתוב אלא מיתה אחת (בסייף).<br>בן עזאי אומר: נאמר: "מכשפה לא תחיה", ונאמר: "כל שוכב עם בהמה מות יומת" (שמות כב,יח). סמכו עניין לו, מה שוכב עם בהמה - בסקילה, אף מכשף - בסקילה.<br>אמר לו רבי יהודה: וכי מפני שסמכו עניין לו אתה מוציא זה לסקילה? אלא אוב וידעוני בכלל מכשפים היו, ולמה יצאו? להקיש אליהם לומר לך: מה אוב וידעוני - בסקילה, אף מכשף - בסקילה.<br><br>דעת רבי לעזר בירושלמי היא דעת רבי עקיבא במכילתא דרבי שמעון בר יוחאי ובבבלי.<br>דעת החכמים בירושלמי היא דעת רבי יוסי הגלילי במכילתא דרבי שמעון בר יוחאי ובבבלי.<br>דעת רבי יהודה בירושלמי היא דעת בן עזאי במכילתא דרבי שמעון בר יוחאי ובבבלי.<br><br>הירושלמי שואל "מה טעמון דרבנין?" מבלי שהוזכרה דעה זו של חכמים החולקים על רבי אלעזר (=רבי אליעזר?). שתי הדעות הללו הן כנראה מחכמי דור רבותיו של רבי עקיבא (רבי אליעזר ורבי יהושע), ורבי עקיבא מכריע כאחרון. הושמט הדו-שיח המאפיין את דיוני התנאים: אני דנתי, אתה דנת. הדעה האחרונה (הראיה מאוב וידעוני) הושמטה; רבי יהודה ולא רבי יהודה בן בתירה; 'חרב' ולא 'סייף' ("מעשה באחיזת עיניים", "דרכי דניאל: מחקרים במדעי היהדות", עמוד 123).</small><br>• • •
<b>מעשי כשפים</b><br>מציעים מעשה: <b>דלמא:</b> – מעשה: <b>רבי ליעזר</b> (בן הורקנוס, תנא בדור השני) <b>ורבי יהושע</b> (בן חנניה, מגדולי התנאים בדור השני) <b>ורבי עקיבה</b> (תנא בדור השלישי, מגדולי התנאים) <b>עלון למיסחי בהדין דימוסין דטיבריא</b> – נכנסו לרחוץ בבית המרחץ הציבורי הזה של טבריה<b>. חמתון חד מיניי</b> – ראה אותם מין (יהודי נוצרי, משומד, כופר) אחד<b>. אמר מה דמר ותפשיתון כיפה</b> (צריך לומר: 'ותפשתון כיפתה') – אמר (המין) מה שאמר (אמר נוסח כישוף) ותפשה אותם (את החכמים) הכיפה (המבנה הקמור של אחד מחדרי בית המרחץ, בשל הכישוף שאמר המין, ולא יכלו לזוז)<b>. אמר רבי ליעזר לרבי יהושע: מה</b> ('מה' משמשת כנראה בסיפורי התנאים במשמעות 'הוֹי'. ואולם ייתכן שיש כאן לשון קצרה תחת "מה זה", והיא שאלה מליצית להבעת תמיהה ("אוצר לשונות ירושלמיים", עמוד עו, הערה 195))<b>, יהושע בן חנינה, חמי מה דאת עבד</b> – ראה מה שאתה עושה (להינצל מהכישוף של המין)!<b>. מי נפיק אהן מינייא אמר רבי יהושע מה דמר ותפש יתיה תרעא</b> – משיצא המין הזה (מבית המרחץ) אמר רבי יהושע מה שאמר ותפש אותו (את המין) השער (של בית המרחץ, בשל הכישוף שאמר רבי יהושע. - רבי יהושע למד את סודות הכישוף כדי שהחכמים יוכלו להתמודד עם יריביהם)<b>. והוה כל מאן דעליל הוה יהיב ליה חד מרתוקה, וכל מאן דנפיק הוה יהיב ליה בנתיקה</b> (צריך לומר: '<b>מרתוקה</b>') – והיה כל מי שנכנס היה (השער) נותן לו (למין) מכה אחת, וכל מי שיוצא היה נותן לו (למין) מכה (המין ספג חבטות מהשער הנפתח והנסגר על ידי הנכנסים לבית המרחץ והיוצאים ממנו)<b>. אמר לון</b> – אמר להם (המין לחכמים)<b>: שרון מה דעבדתון</b> – התירו את מה (הסירו את הכישוף) שעשיתם (כדי שאוכל ללכת)!<b>. אמרין ליה</b> – אמרו לו (החכמים למין)<b>: שרי ואנן שריי</b> – התר (הסר תחילה את הכישוף שעשית) ואנחנו מתירים (מסירים את הכישוף שעשינו)<b>. שרון אילין ואילין</b> – התירו (את הכישוף) אלה ואלה (המין והחכמים)<b>.</b>
<b>מן דנפקון אמר רבי יהושע לההוא מינייה</b> – משיצאו (החכמים מבית המרחץ) אמר רבי יהושע למין ההוא<b>: הא</b> (הדא) <b>מה דאת חכם?</b> – זאת מה שאתה יודע (לעשות)?<b>. אמר</b> – אמר (להם המין)<b>: ניחות לימא</b> – נרד לים (כינרת, ושם אראה לכם מה אני יודע לעשות עוד)<b>. מן דנחתין</b> (צריך לומר: 'דנחתון') <b>לימא אמר ההוא מינייא מה דאמר ואיתבזע ימא</b> – משירדו לים אמר המין ההוא מה שאמר ונקרע (נבקע) הים (בשל הכישוף שאמר המין)<b>. אמר לון</b> – אמר להם (המין לחכמים)<b>: ולא כן עבד משה רבכון בימא?!</b> (בתמיהה) – ולא כך עשה משה רבכם בים?! (באמירה זו הציג המין את משה רבנו כמכשף, ואת כוחותיו כשווים לאלו של משה) <b>אמרין ליה</b> – אמרו לו (החכמים למין)<b>: לית את מודה לן דהליך משה רבן בגויה?!</b> (בתמיהה) – אין אתה מודה לנו שהילך משה רבנו בתוכו (בתוך הים שנבקע)?! <b>אמר לון</b> – אמר להם (המין לחכמים)<b>: אֵין</b> – הן (אני מודה)<b>. אמרון ליה</b> – אמרו לו (החכמים למין)<b>: והליך בגויה</b> – והַלֵּךְ בתוכו (בתוך הים שנבקע, כדי להוכיח שכוחותיך שווים לאלו של משה)!<b>. הלך בגויה</b> – הילך (המין) בתוכו<b>. גזר רבי יהושע על שרה דימא ובלעיה</b> – גזר רבי יהושע על השר של הים (המלאך הממונה על הים) ובלע (הים) אותו (את המין, שהחזיר השר את מי הים למקומם וטבע המין בים)<b>.</b>
ומציעים מעשה נוסף: <b>דלמא:</b> – מעשה: <b>רבי ליעזר ורבי יהושע ורבן גמליאל</b> (ראש בית הדין ביבנה ותנא בדור השני) <b>סלקון לרומי</b> – עלו (נסעו) לרומי<b>. עלון לחד אתר ואשכחון מיינוקיא עבדין גבשושין ואמרין</b> – נכנסו למקום אחד ומצאו תינוקות (ילדים) עושים גבשושים (ערימות קטנות של אבנים או של עפר) ואומרים<b>: הכין בני ארעא דישראל עבדין ואמרין</b> – כך בני ארץ ישראל עושים ואומרים<b>: ההן תרומה,</b> (<b>ו</b>)<b>ההן מעשר</b> – זה תרומה, זה מעשר<b>. אמרין</b> – אמרו (החכמים)<b>: מסתברא דאית הכא יהודאין</b> – מסתבר שיש כאן יהודים<b>. עלון לחד אתר ואקבלון</b> (צריך לומר: 'ואתקבלון') <b>בחד כיי</b> (צריך לומר: '<b>ב</b>יי') – נכנסו (החכמים) למקום אחד והתקבלו (התארחו) בבית אחד<b>. יתבון למיכל</b> – ישבו לאכול<b>, והוה כל תבשיל דהוה עליל קומיהון, אי לא הוון מעלין ליה בחד קיטון, לא הוה מייתי ליה קומיהון</b> – והיה כל תבשיל שהיה נכנס (מובא) לפניהם, אם לא היו מכניסים אותו בקיטון (חדר שינה. מקור המילה ביוונית) אחד, לא היה (בעל הבית) מביא אותו לפניהם<b>. וחשון דילמא דאינון אכלין זבחי מתים</b> – וחששו (החכמים) שמא הם אוכלים זבחי מתים (קורבנות לאלילים שהם מתים, שחששו שהוא מקריב מהתבשילים לעבודה זרה שיש בקיטון, והתבשילים אסורים באכילה)<b>.</b>
<b>אמרין ליה</b> – אמרו לו (החכמים לבעל הבית)<b>: מה עיסקך דכל תבשיל דאת מייתי קומינן, אִין לית את מעיל להן קיטונא, לית את מייתי לן</b> (צריך לומר: 'ליה') <b>קומינן?</b> – מה עסקך (מעשיך), שכל תבשיל שאתה מביא לפנינו, אם אין אתה מכניס לקיטון הזה, אין אתה מביא אותו לפנינו? <b>אמר לון</b> – אמר להם (בעל הבית)<b>: חד אבא גבר סב אית לי, וגזר על נפשיה דלא נפק מן הדא קיטונא כלום עד דייחמי לחכמי ישראל</b> – אב אחד, איש זקן, יש לי, וגזר על עצמו שלא ייצא מן הקיטון הזה כלל עד שיראה את חכמי ישראל (כדי להציע את דבריו לפניהם, ואני מביא לפניו מהתבשילים קודם שאני מביא לפניכם)<b>. אמרין ליה</b> – אמרו לו (החכמים)<b>: עול ואמור ליה</b> – היכנס ואמור לו (לאביך)<b>: פוק הכא לגביהון, דאינון הכא</b> – צא כאן אצלם (אצל חכמי ישראל), שהם כאן<b>. נפק לגבון</b> – יצא (האב) אצלם<b>. אמרין ליה</b> – אמרו לו (החכמים לאב)<b>: מה עיסקך?</b> – מה עסקך (שגזרת על עצמך שלא תצא מן הקיטון עד שתראה את חכמי ישראל)? <b>אמר לון</b> – אמר להם (האב)<b>: צלון על ברי, דלא מוליד</b> – התפללו על בני, שאינו מוליד!<b>.</b>
<b>אמר רבי ליעזר לרבי יהושע: מה, יהושע בן חנניה, חמי מה דאת עביד</b> – ראה מה שאתה עושה (להציל את הבן מהכישוף שנעשה לו שלא יוליד)!<b>. אמר לון</b> – אמר להם (רבי יהושע לבני הבית)<b>: אייתון לי זרע דכיתן</b> – הביאו לי זרע של פשתן!<b>. ואייתון ליה זרע דכיתן</b> – והביאו לו זרע של פשתן<b>. איתחמי ליה</b> (מילה זו יתירה) <b>זרע ליה על גבי טבלה</b> – נראה (להם שרבי יהושע) זורע אותו על גבי לוח<b>, איתחמי מרבץ ליה</b> – נראה (להם שרבי יהושע) מרביץ (מזלף מים) אותו<b>, איתחמי דסלקת</b> – נראה (להם) שעלתה (צומח הזרע)<b>, איתחמי מיתלש בה</b> – נראה (להם שרבי יהושע) תולש בה (את הצמח)<b>, עד דאסק חדא איתא בקלעיתא דשערה</b> – עד שהעלה (יצר רבי יהושע בכישוף) אישה אחת במקלעת שערה (היא המכשפה שעשתה בכשפיה שלא יוליד הבן. - כשהמכשפים נתפסים בשערם הם נעשים כפופים לתופס אותם ותש כוחם. בדרך זו ניתן להתגבר על המכשפים ("יוונית ויוונות בארץ ישראל", עמוד 84))<b>. אמר לה</b> – אמר לה (רבי יהושע לאישה)<b>: שריי מה דעבדתין</b> – התירי מה (הסירי את הכישוף) שעשית (לאותו אדם שלא יוליד)!<b>. אמרה ליה</b> – אמרה לו (האישה)<b>: לי נא שרייה</b> – אין אני מתירה (איני מסירה את הכישוף)<b>. אמר לה</b> – אמר לה (רבי יהושע)<b>: דלא כן, אנא מפרסם ליך</b> – שאם לא כך (אם אין את מסירה את הכישוף), אני מפרסם אותך (אגלה ברבים את שמך כמכשפה)<b>. אמרה ליה</b> – אמרה לו (האישה)<b>: לי נא יכלה, דאינון מטלקין בימא</b> – אין אני יכולה, שהם מושלכים בים (ייתכן שהכוונה ללוחות קללה שעליהם כתבה המכשפה את הקללות שהטילה על אותו אדם שלא יוליד, והשליכה אותם לים כדי שלא יימצאו לעולם. לוחות קללה שימשו בעולם היווני-רומי)<b>. וגזר</b> רבי <b>יהושע על שריא</b> (צריך לומר: 'שרא') <b>דימא ופלטון</b> – וגזר רבי יהושע על השר (המלאך) של הים ופלט אותם (זרק אותם מתוך הים ויכלה להתיר את הכישוף)<b>. וצלון עלוי, וזכה למיקמה לרבי יודה בן בתירה</b> – והתפללו (החכמים) עליו (על אותו אדם שיוליד), וזכה להעמיד (להוליד) את רבי יהודה בן בתירה (בדור הרביעי או החמישי לתנאים)<b>.</b>
<b>אמרו</b> – החכמים<b>: אִילּוּ לא עלינו לכאן אלא להעמיד הצדיק הזה</b> – רבי יהודה בן בתירה<b>, דיינו</b> – מספיק לנו<b>.</b><br><br><small>אף שרבי אליעזר היה רבו של רבי יהושע בכשפים, כאמור להלן, הורה רבי אליעזר לרבי יהושע בשני המעשים לעשות כשפים ולא עשה כך בעצמו. ייתכן שהרב רצה לבחון את כוחו בכשפים של תלמידו.</small>
<b>אמר רבי יהושע בן חנניה: יכיל אנא נסיב קריין ואבטיחין ועביד לון איילין</b> ו<b>טבין, והידנון</b> (צריך לומר: 'והידלון') <b>עבידין איילין וטבין</b> – יכול אני לקחת דלועים ואבטיחים ועושה אותם איילים וצבאים, והללו (האיילים והצבאים שנוצרו בכישוף) עושים (מולידים) איילים וצבאים (נראה שרבי יהושע התפאר בידיעותיו בכישוף, כדי למנוע מפשוטי העם להיגרר אחרי המינים העוסקים בכישוף, שבאמצעותו ניסו המינים להבליט את יתרונם על חכמי התורה)<b>.</b><br>
<b>אמר רבי ינאי</b> (אמורא ארץ ישראלי בדור הראשון)<b>: מהלך הוינא בהדא איסרטא דציפורי וחזית</b> (צריך לומר כמו בקטע גניזה (ליקוט אגדות): 'וח<b>מ</b>ית') <b>חד מיניי נסיב חד צריר וזרק ליה לרומא והוה נחת ומתעביד עגל</b> – מהלך הייתי בדרך הזאת של ציפורי, וראיתי מין אחד לוקח צרור (אבן) אחד וזורק אותו לרום (לגובה) והיה (הצרור) יורד ונעשה עגל (על ידי כישוף)<b>.</b><br>
ומציעים קושיה ממימרה על דברי רבי ינאי: <b>ולא כן אמר</b> – ולא כך אומר <b>רבי לעזר</b> (אמורא בדור השני) <b>בשם רבי יוסי בר זימרא</b> (בדור המעבר שבין התנאים לאמוראים)<b>: אם מתכנסין הן כל באי העולם</b> (כינוי לבני האדם) <b>אינן יכולין לבראות</b> (לברוא) אפילו <b>יתוש אחד ולזרוק</b> (להכניס) <b>בו נשמה</b> – באמצעות החוכמה והמדע האנושיים<b>?!</b> (בתמיהה) – ואם כן, כיצד ייתכן שיצר המין עגל מצרור?
ומתרצים את הקושיה: <b>נימר:</b> – נֹאמַר: <b>לא נסבה הוא</b> (צריך לומר כמו בקטע גניזה (ליקוט אגדות): 'לא נסב <b>ה</b>הוא') <b>מינייא חד צרור וזרקיה לרומא ונחת ואיתעביד חד</b> (מילה זו יתירה ואינה בקטע גניזה (ליקוט אגדות)) <b>עגל</b> – לא לקח המין ההוא צרור אחד וזרק אותו לרום וירד ונעשה עגל<b>, אלא לסריה קרא וגנב ליה עגל מן בקורתא ואייתי ליה</b> – אלא לעוזרו / לרמאי (לא ברור שכך פירוש המילה 'סריה') קרא וגנב לו עגל מן הבקר (עדר הבקר) והביא לו (המין רימה והציג עגל גנוב כמי שנוצר מצרור, ואין כאן כישוף אלא אחיזת עיניים)<b>.</b>
<b>אמר רבי חיננא בירבי חנניה</b> (אין אמורא בשם זה בספרות התלמודית. וצריך לומר כמו בקטע סבונה: 'רבי חמה בירבי חנינה' - אמורא ארץ ישראלי בדור השני)<b>: מטייל הוינא באילין גופתא דציפורין וחמית חד מיניי נסב חדא גולגלא וזרקה לרומא והיא נחתא ומתעבדא עגל</b> – מהלך הייתי ב'גופתא' האלו של ציפורי ('גופתא' הוא מונח טופוגרפי לאיזור ליד ציפורי), וראיתי מין אחד לוקח גולגולת אחת וזורק אותה לרום (לגובה) והיא (הגולגולת) יורדת ונעשית עגל (על ידי כישוף)<b>. אתית ואמר</b>י<b>ת לאבא</b> – באתי ואמרתי לאבי (לרבי חנינה את מעשה הכישוף שראיתי)<b>. אמר לי</b> – אבי<b>: אין אכלת מינה</b> (בקטע סבונה ובקטע גניזה (ליקוט אגדות): 'מיניה') – אם אכלת ממנו (מבשר העגל), <b>- מעשה הוא</b> – מעשה כישוף של ממש הוא<b>, ואילא</b> (בקטע סבונה: 'ואין לא') – ואם לא, <b>- אחיזת עינים הוא.</b><br><br><small>בקרב הנוצרים הקדומים רווחו מאוד מעשי כשפים וקסמים, כמסופר בירושלמי כאן. בשני הסיפורים של רבי ינאי ורבי חנינה מציינים בפירוש שהמינים אינם אלא מאחזי עיניים המעמידים בלהטוטיהם פנים ומרמים את הבריות.</small>
במשנה שנינו: "רבי עקיבה אומר משם רבי יהושע: שנים לוקטין קישואין, אחד לוקט - פטור, ואחד לוקט - חייב: העושה מעשה - חייב, והאוחז את העינים - פטור".
מביאים ברייתא: <b>אמר רבי יהושע בן חנניה: שלש מאות פרשיות היה רבי ליעזר דורש בפרשת מכשפה</b> – היה דורש את ההלכות הנדרשות בפרשה זו ('פרשיות' = הלכות. ראה "פרשת המלך כיצד? לדרכי עריכת המשנה", "סידרא" טז, עמודים 27-28. - המספר שלוש מאות משמש בלשון חכמים כמספר של גוזמה, והכוונה להלכות מרובות, ולאו דווקא שלוש מאות)<b>, ומכולם לא שמעתי אלא שני דברים</b> – דברים שהם נוגדים, הפוכים, סותרים ('שני דברים' כאן ובעוד מקומות הוא ביטוי שמשמעו: דבר והיפוכו) בעניין כשפים<b>: שנים לוקטין</b> – בכישוף, <b>קישואין, אחד לוקט - פטור, ואחד לוקט - חייב</b> – הרי שני דברים הפוכים<b>: העושה מעשה</b> – של ממש וגורם שינוי במציאות, <b>- חייב</b> – סקילה<b>, והאוחז את העינים - פטור</b> – מסקילה<b>.</b><br><br><small>ב<b>תוספתא סנהדרין</b> יא,ה שנו: אמר רבי עקיבא: שלוש מאות הלכות היה רבי אליעזר שונה / דורש ב"מכשפה לא תחיה" (שמות כב,יז), ולא למדתי הימנו אלא שני דברים: שניים מלקטים קישואים, אחד לוקט - חייב, ואחד לוקט - פטור: העושה מעשה - חייב, והאוחז את העיניים - פטור.<br><br>ב<b>בבלי סנהדרין</b> סח,א אמרו: תניא: כשחלה רבי אליעזר נכנסו חכמים אצלו... אמר:... ולא עוד אלא שאני שונה שלוש מאות הלכות, ואמרי לה: שלושת אלפים הלכות, בנטיעת קישואים (על ידי כשפים) ולא היה אדם ששאלני בהן דבר מעולם, חוץ מעקיבא בן יוסף. פעם אחת אני והוא מהלכים בדרך, אמר לי: רבי, למדני דבר אחד בנטיעת קישואים. אמרתי דבר אחד (לחשתי לחש אחד של כשפים), נתמלאה כל השדה קישואים. אמר לי: רבי, לימדתני נטיעתם, למדני עקירתם. אמרתי דבר אחד, נתקבצו כולם למקום אחד.<br><br>בירושלמי: "שלוש מאות פרשיות בפרשת מכשפה". בתוספתא: "שלוש מאות הלכות ב'מכשפה לא תחיה'". בבבלי: "שלוש מאות הלכות בנטיעת קישואים".<br>בירושלמי ובתוספתא: "שני דברים: שניים מלקטים קישואים, אחד לוקט חייב ואחד לוקט פטור". בבבלי: "דבר אחד בנטיעת קישואים ודבר אחד בעקירתם".<br>לפי המשנה, רבי עקיבא למד מרבי יהושע. לפי הירושלמי, רבי יהושע למד מרבי אליעזר. לפי התוספתא והבבלי, רבי עקיבא למד מרבי אליעזר. בבבלי סנהדרין סח,א אמרו ביישוב הסתירה בין המשנה ובין הברייתא בבבלי, שתחילה למד רבי עקיבא מרבי אליעזר ואחר כך למד רבי עקיבא גם מרבי יהושע. לפי הירושלמי אפשר ליישב את הסתירה, שתחילה למד רבי יהושע מרבי אליעזר ואחר כך למד רבי עקיבא מרבי יהושע.<br><br>ב<b>ספרי דברים</b> פסקה קע נאמר: "לא תלמד לעשות כתועבות הגויים ההם" (דברים יח,ט) - לעשות אי אתה למד, אבל אתה למד להבין ולהורות.<br>וב<b>בבלי סנהדרין</b> סח,א אמרו: ורבי אליעזר היכי עביד הכי (מעשה כשפים)? והא אנן תנן: העושה מעשה - חייב! - להתלמד שאני. דאמר מר: "לא תלמד לעשות" (דברים יח,ט) - לעשות אי אתה למד, אבל אתה למד להבין ולהורות (אסור לעשות כשפים לשם לימוד על מנת לעשות, אבל מותר לעשות כשפים לשם לימוד על מנת להבין בעצמו ולהורות לאחרים).</small><br>
<b>אמר רבי דרוסא</b> (אמורא ארץ ישראלי בדור החמישי)<b>: תשע מאות פרשיות היו</b> – תשע מאות פרשיות היה רבי אליעזר דורש בפרשת מכשפה (שלא כדברי הברייתא לעיל שהיה דורש שלוש מאות פרשיות)<b>, שלש מאות לחיוב</b> – הלכות שדינן שהעושה חייב מיתה, <b>ושלש מאות לפטור</b> – הלכות שדינן שהעושה פטור לגמרי, <b>ושלש מאות לחיוב שהוא פטור</b> – הלכות שדינן שהעושה חייב מלקות ופטור ממיתה<b>.</b><br><br><small>ב<b>בבלי סנהדרין</b> סז,ב אמרו: אמר אביי: הלכות כשפים כהלכות שבת. יש מהן בסקילה, ויש מהן פטור (מעונש) אבל אסור (מדברי חכמים), ויש מהן מותר לכתחילה. העושה מעשה (של כשפים) - בסקילה, האוחז את העיניים - פטור אבל אסור, מותר לכתחילה - כדרבי חנינא ורבי הושעיא: כל מעלי שבתא הוו עסקי בהלכות יצירה / בספר יצירה ומברי להו עיגלא תילתא ואכלי ליה.</small><br>• • •

Chapter 8



Halakhah 1

פרק זה כמעט כולו (חוץ משתי ההלכות האחרונות) דן בעניין בן סורר ומורה, המסיים את פירוט הנסקלים כפי שנשנה בפרק הקודם. בן סורר ומורה הוא בן שאינו שומע בקול אביו ואימו, גונב מעות מאביו וקונה בשר ויין ואוכל ושותה אותם בתנאים מסוימים.<br>
<strong><big>משנה</big></strong><br><b>בן סורר ומורה</b> (בן הסר מן הדרך הישרה וממרה את פי הוריו) – שנשנה בפרק ז הלכה ד שהוא נידון בסקילה, <b>- מאימתי הוא נעשה בן סורר ומורה?</b> – בן כמה יהיה, כדי שיהא ראוי להיות נידון בדין בן סורר ומורה, להיענש על חטאו? <b>משיביא שתי שערות</b> – שהן סימני בגרות, <b>עד שיקיף זקן</b> – שיעלה שיער בהיקפו, <b>- התחתון אבל לא העליון</b> – ב"זקן" כיוונו לשערות הערווה, ולא לשערות הלחיים והסנטר<b>, אלא שדיברו חכמים בלשון נקייה</b> – החכמים קראו לו "זקן" משום שדיברו בלשון נקייה וכינו את שערות הערווה "זקן"<b>, שנאמר</b> – בפרשת בן סורר ומורה<b>: "כִּי יִהְיֶה לְאִישׁ בֵּן</b> סוֹרֵר וּמוֹרֶה<b>"</b> (דברים כא,יח)<b>:</b> ודורשים: <b>"בן" - לא בת</b> – שאין הבת נידונת בדין בן סורר ומורה<b>, "בן" - לא איש</b> – שאין הגדול משהקיף זקן נידון בדין בן סורר ומורה<b>.</b>
<b>הקטן</b> – שעדיין לא הביא שתי שערות, <b>פטור</b> – אינו נידון בדין בן סורר ומורה<b>, שלא בא לכלל המצוות</b> – שאינו חייב במצוות עד שיביא שתי שערות (משנה נידה ו,יא)<b>.</b><br>• • •
<strong><big>תלמוד</big></strong><br><b>מתי נעשה בן סורר ומורה?</b><br>במשנה שנינו: <b>"בן סורר ומורה</b> - מאימתי הוא נעשה בן סורר ומורה? משיביא שתי שערות עד שיקיף זקן - התחתון<b>".</b>
<b>רבי זעירא</b> (רבי זירא, מגדולי אמוראי ארץ ישראל בדור השלישי) אמר בשם <b>רבי אבהו</b> (אמורא ארץ ישראלי בדור השלישי) שאמר בשם <b>רבי יוסי בן חנינה</b> (אמורא ארץ ישראלי בדור השני) שאמר <b>בשם רבי שמעון בן לקיש</b> (מגדולי אמוראי ארץ ישראל בדור השני)<b>: כתוב –</b> בדיני רוצח<b>: "וְכִי יָזִד אִישׁ עַל רֵעֵהוּ לְהָרְגוֹ בְעָרְמָה"</b> (שמות כא,יד) <b>–</b> אם אדם יפעל בזדון כדי להרוג את חברו בתחבולה. ויש לדרוש את המילים "וכי יזיד איש": <b>- מאימתי הוא נעשה איש? משיזיד –</b> אדם נעשה גדול ונקרא "איש" משיבשיל זרעו ויהיה ראוי להוליד (דורש "יזיד" - יבשיל)<b>. מאימתי הוא מזיד? –</b> מה הסימן שהבשיל זרעו? <b>משתתפשט הכף</b> (כינוי לגבשושית קטנה שבגוף מעל לאבר המין ומתחת לכרס. - נראה שהלשון 'משתתפשט הכף' הוא אשגרה מסימני בוגרת שנזכרו בתוספתא נידה ו,ד-ה ובירושלמי יבמות א,ב, וכאן צריך לומר: '<b>משתשחיר</b> הכף', כמו שמוכח מהמשל שבסמוך) <b>–</b> כשעלה שיער על הכף<b>. משל –</b> הדבר דומה למבשל תבשיל בקדירה על גבי האש<b>: בשל הזרע</b> (בהבאת הירושלמי בר"מ המאירי: 'התבשיל'. הזרע נמשל לתבשיל) <b>מבפנים, השחירה הקדירה מבחוץ –</b> כשהקדרה משחירה מבחוץ, סימן שהתבשיל שבפנים התבשל וראוי לאכול אותו. והנמשל: כשהכף משחירה מבחוץ, סימן שהזרע שבפנים הבשיל וראוי להוליד<b>.</b><br><br><small>ב<b>בבלי סנהדרין</b> סט,א אמרו: דבי חזקיה תנא: "וכי יזיד איש" (שמות כא,יד) - איש מזיד (מבשיל זרעו) ומזריע, ואין קטן מזיד ומזריע. - אמר ליה רב מרדכי לרב אשי: מאי משמע דהאי "יזיד" לישנא דבשולי הוא? - דכתיב: "ויזד יעקב נזיד" (בראשית כה,כט).</small><br>
<b>אמר רבי זעירא: תנא</b> – שנה <b>רבי שילא בר בינא</b> (רב שילא בר אבינא, אמורא בבלי בדור השני)<b>: "כִּי יִהְיֶה לְאִישׁ בֵּן</b> סוֹרֵר וּמוֹרֶה<b>"</b> (דברים כא,יח) <b>- לא שיהא הבן אב</b> – אב אינו נידון בדין בן סורר ומורה<b>.</b> - ומסבירים את דרשת הברייתא: <b>מכיון שהוא ראוי לבוא על אשה ולעברה</b> (לתת לה הריון, להפרות אותה) – שהוא ראוי להוליד, אף שעדיין לא הוליד ואינו אב במציאות<b>, היי די ליה</b> (צריך לומר במילה אחת: '<b>היידיליה</b>'. ובקטע סבונה: 'והיידלה') – הרי הוא <b>אב ולא בן, ואמרה התורה: "בֵּן" ולא אב</b> – שאינו נידון בדין בן סורר ומורה<b>.</b>
ומציעים קשר בין דברי אמוראים: <b>ואתייא כיי דמר</b> – ובאה (הולכת) [המימרה (של רבי זעירא)] כמו [המימרה] ההיא שאומר <b>רבי יסא</b> (רבי אסי, אמורא ארץ ישראלי בדור השלישי) <b>בשם רבי שבתי</b> (אמורא ארץ ישראלי בדור הראשון או השני)<b>: כל ימיו של בן סורר ומורה</b> – הזמן שהוא נידון בדין בן סורר ומורה, <b>אינן אלא ששה חדשים בלבד</b> – משיביא שתי שערות עד שיקיף זקן התחתון, שמשהקיף זקן התחתון הוא ראוי להוליד והרי הוא אב ואינו נידון בדין בן סורר ומורה, כמו שאמר רבי זעירא<b>.</b><br><br><small>ב<b>בבלי סנהדרין</b> סט,א אמרו: כי אתא רב דימי אמר: אמרי במערבא (בארץ ישראל): "בן" ולא הראוי לקרותו אב. <br>אמר רבי כרוספדאי (רבי קריספא, אמורא ארץ ישראלי בדור השלישי) אמר רבי שבתי: כל ימיו של בן סורר ומורה אינם אלא שלושה חודשים בלבד. - והא אנן תנן: משיביא שתי שערות עד שיקיף זקן התחתון! - הקיף, אף על גב דלא מלו (מלאו) שלושה חודשים; מלו שלושה חודשים, אף על גב דלא הקיף.<br><br>רב דימי מסר בבבלי מה שאמרו בירושלמי בהסבר דרשת הברייתא.<br>בבבלי אמרו בשם רבי שבתי, שכל ימיו של בן סורר ומורה אינם אלא שלושה חודשים בלבד. ובירושלמי אמרו בשם רבי שבתי, שכל ימיו של בן סורר ומורה אינם אלא שישה חודשים בלבד.<br>שיטת הבבלי שם, שכעברו שלושה חודשים משהביא שתי שערות, אינו נעשה בן סורר ומורה, כיוון שהוא ראוי להיות אב, שאילו היה בא על אישה תיכף כשהביא שתי שערות היה מעבר אותה, ואחרי שלושה חודשים מהעיבור היה ראוי הוולד להיות ניכר. אבל שיטת הירושלמי, שאינו מעבר אישה עד שיעברו שישה חודשים משהביא שתי שערות, ומהזמן הזה הוא ראוי להיות אב, ואינו נעשה בן סורר ומורה.<br><br>מפרשי הירושלמי הגיהו כאן "שלושה חודשים" במקום "שישה חודשים" וכנוסח הבבלי כי רצו לקרב את המרוחקים בזרוע ולא הועילו ("שערי תורת ארץ ישראל").</small>
<b>אמר רבי יסא: כל אילין מילייא לא מסתברין</b> (צריך לומר: 'מסתברן') <b>דלא חילופין</b> – כל הדברים האלה לא מסתברים אלא חילופים (דיני בן סורר ומורה אינם מתקבלים על הדעת מצד הסברה והיו צריכים להיות מוחלפים (הפוכים) כאמור בהמשך)<b>.</b>
<b>תני:</b> – שונה [התנא]: (בקטע סבונה חסרה מילה זו. לפי זה, המשך הדברים הוא מדברי רבי יסא. ברם, מכיוון שיש כאן חילוף לשון מארמית לעברית, ועוד, שהדבר בא בקיצור בתוספתא סנהדרין יא,ו, נמשכתי אחרי הנוסח שלנו. ולפי זה, אין "תני" זאת אלא "דתני" כרגיל בירושלמי ("אוצר לשונות ירושלמיים", עמוד 1414, הערה 414). - ספק בעיניי האם הגרסה 'תני' נכונה ("הטרמינולוגיה של הירושלמי", עמוד 571, הערה 16)) <b>תדע לך שהוא כן</b> – יש להוכיח שדיני בן סורר ומורה אינם מתקבלים על הדעת מצד הסברה<b>. מי היה בדין שיהא חייב</b> – מי היה ראוי להידון בדין בן סורר ומורה<b>, הבן או הבת? הוי אומר</b> (מכאן אתה למד)<b>: הבת</b> – שהרי כשתגדל תחטא ותחטיא בזנות, ובן סורר ומורה נידון על שם סופו (ראה משנה סנהדרין ח,ה)<b>, ופטרה התורה את הבת וחייבה את הבן. מי היה בדין שיהא חייב, קטון</b> – שהביא שתי שערות, <b>או גדול</b> – שהקיף לו זקן התחתון<b>? הוי אומר: גדול</b> – שגדול יש לו דעת יותר מהקטן ממנו<b>,</b> ו<b>פטרה התורה את הגדול וחייבה את הקטן. מי היה בדין שיהא חייב, הגונב משל אחרים או הגונב משל אביו ואמו? הוי אומר: הגונב משל אחרים</b> – שאחרים מקפידים על הגונב מהם יותר מאביו ואימו<b>,</b> ו<b>פטרה התורה הגונב משל אחרים וחייבה הגונב משל אביו ואמו</b> (ראה משנה סנהדרין ח,ג)<b>. ללמדך שכולן אינן אלא בגזירת מלך</b> (בקטע סבונה: 'שכולן גזרת מלך') – דבר זה מלמד אותך שדיני בן סורר ומורה הם דינים ללא טעם המנוגדים לסברה ולהיגיון<b>.</b><br><br><small>ב<b>תוספתא סנהדרין</b> יא,ו שנו: רבי שמעון בן אלעזר אומר: בדין הוא הבת ולא הבן, אלא גזירת מלך היא.<br><br>ב<b>בבלי סנהדרין</b> סט,ב אמרו: תניא: אמר רבי שמעון: בדין הוא שתהא בת ראויה להיות בן סורר ומורה, שהכול מצויים אצלה בעבירה (בזנות, וסופה להיות חוטאת ומחטיאה את הרבים), אלא גזירת הכתוב היא: "בן" ולא בת.<br><br>לפי נוסח התוספתא, מצד הסברה הדין צריך לחול על הבת ולא על הבן, בעוד שלפי הבבלי, גם בת ראויה להיות בן סורר ומורה.<br>על הדין המנוגד לסברה 'בן ולא בת' שבתוספתא ובבבלי, הוסיף רבי יסא בירושלמי את ההלכות: 'קטן ולא גדול', וגונב 'משל אביו ואימו' ולא 'משל אחרים'. קטע הירושלמי הזה מיוחד בהשוואה לברייתות שבתוספתא ובבבלי בעניין 'בן ולא בת'. בעוד שלפי ברייתות אלה הלכה מסוימת היא גזרת מלך או גזרת הכתוב ללא טעם, הרי לפי קטע הירושלמי הזה המוסד ההלכתי בן סורר ומורה בכללותו מנוגד להיגיון ('כל אילין מילייא לא מסתברין דלא חילופין') ("גזרת מלך וגזרת הכתוב בספרות התלמודית", "תרביץ" פב, עמודים 34-37).</small><br>• • •

Halakhah 2

<strong><big>משנה</big></strong><br><b>מאימתי הוא</b> – בן סורר ומורה, <b>חייב</b> – סקילה<b>? משיאכל טרטימר</b> – משקל חצי מנֶה, <b>בשר וישתה חצי לוג יין באיטלקי</b> – במידה האיטלקית<b>. רבי יוסה</b> (בר חלפתא, תנא בדור הרביעי) <b>אומר: מנֶה</b> – משקל מאה דינר, <b>בשר ולוג יין.</b>
<b>אכל בחבורת מצוה</b> – בן סורר ומורה שאכל בשר ושתה יין במסיבת מצווה, כגון בסעודת ברית מילה<b>, אכל בעיבור החודש</b> – בסעודה שעושים בקידוש החודש<b>, אכל מעשר שני בירושלם</b> – שמצווה לאוכלו בירושלים או לפדותו במעות ולהעלותן לירושלים ולקנות בהן בשר ויין<b>, אכל נבילות וטריפות ושקצים ורמשים, אכל דבר שהוא מצוה ודבר שהוא עבירה</b> – אכל דבר שמצווה לאוכלו, או שאכל דבר האסור באכילה<b>, אכל כל מאכל ולא אכל בשר, שתה כל משקה ולא שתה יין - אינו נעשה בן סורר ומורה, עד שיאכל בשר וישתה יין, שנאמר: "זוֹלֵל וְסֹבֵא"</b> (דברים כא,כ) – אוכל הרבה בשר ושותה הרבה יין<b>. אף על פי שאין ראיה לדבר</b> – ש"זולל וסובא" פירושו: זולל בשר וסובא ייין<b>, זכר לדבר: "אַל תְּהִי בְסֹבְאֵי יָיִן בְּזֹלֲלֵי בָשָׂר לָמוֹ"</b> (משלי כג,כ) – ואין מכאן ראיה גמורה, שאפשר שנקט הכתוב יין ובשר לדוגמה בלבד<b>.</b><br>• • •
<strong><big>תלמוד</big></strong><br><b>מתי חייב בן סורר ומורה על אכילה?</b><br>במשנה שנינו: <b>"מאימתי הוא חייב?</b> משיאכל טרטימר בשר<b>".</b>
<b>אמר רבי יוסי</b> (מגדולי אמוראי ארץ ישראל בדור הרביעי)<b>: טרטימר חצי ליטרא הוא</b> (ליטרא - משקל רומי קדום - 320-360 גרם)<b>.</b>
בן סורר ומורה <b>אינו חייב</b> – סקילה, <b>עד שיאכלנו</b> – את הבשר, <b>מהובהב</b> – שנחרך ונצלה מעט באש<b>. אכלו חי</b> – בלתי מבושל, <b>- כלב הוא</b> – שדרכו של כלב לאכול בשר חי<b>. אכלו מבושל - בר נש</b> (בן אדם) <b>הוא</b> – שדרכו של אדם לאכול בשר מבושל. ולכן בן סורר ומורה שאכל טרטימר בשר חי או מבושל - אינו חייב (בשר חי נאכל רק לרעבים, אבל אם אדם אוכל בשר חי לשובעו, אף על פי שבידו לצלותו או לבשלו, אינו אלא כלב. אין בן סורר ומורה מתחייב אלא כשהוא זולל להנאתו ולתאוותו, ואם הוא אוכל בשר חי אף על פי שאיננו רעב, בוודאי אינו אלא כלב ואינו בכלל זולל, אלא אם כן מהבהב את הבשר ("משנת ראשונים", "תלפיות" ב חוברת ג-ד, עמוד 378, הערה 15))<b>.</b><br><br><small>ב<b>בבלי סנהדרין</b> ע,א אמרו: אמר רבי זירא: תרטימר זה איני יודע מהו, אלא מתוך שכפל רבי יוסי ביין (שסתם המשנה אומר חצי לוג יין ורבי יוסי אומר לוג יין), כפל אף בבשר, נמצא תרטימר חצי מנה.<br>אמר רב חנין בר מולדא אמר רב הונא: אינו חייב עד שיאכל בשר חי וישתה יין חי. - איני? והא רבה ורב יוסף דאמרי תרווייהו: אכל בשר חי ושתה יין חי - אינו נעשה בן סורר ומורה. - אמר רבינא: יין חי (שרב הונא מדבר עליו) - מזיג ולא מזיג, בשר חי (שרב הונא מדבר עליו) - בשיל ולא בשיל, כבישרא כיבא (צלוי מעט) דאכלי גנבי (שאינם מספיקים לבשלו כראוי. ויין חי ובשר חי שרבה ורב יוסף מדברים עליהם הם חי ממש).<br><br>פירושו של רבינא בבבלי הוא כדברי הירושלמי שאינו חייב עד שיאכל בשר מהובהב.</small><br>
ומציעים בעיה: <b>אכלו הסוקים</b> (צריך לומר: '<b>סחוסים</b>' - רקמות החיבור שבין העצמות, רקמות עצם רכות) – בן סורר ומורה שאכל סחוסים<b>, מהו?</b> – מה הדין? האם דינם כבשר וחייב אם אכל מהם טרטימר?
ומציעים בעיה שנייה: <b>גידים</b> (מיתרים המקשרים את השרירים לעצמות) <b>הרכים</b> – בן סורר ומורה שאכל גידים רכים<b>, מה הן?</b> – מה דינם? האם דינם כבשר וחייב אם אכל מהם טרטימר?<br><br><small>כאן התחלת מקבילה בירושלמי פסחים ז,יא.</small>
ופושטים את הבעיה השנייה בהצעת מחלוקת אמוראים: גידים הרכים - <b>רבי יוחנן</b> (גדול אמוראי ארץ ישראל בדור השני) <b>אמר: נימנין עליהן</b> – יכולים להצטרף לחבורה ולהימנות על כזית גידים רכים של קורבן הפסח, שגידים רכים דינם כבשר כיוון שהם ראויים לאכילה<b>. רבי שמעון בן לקיש</b> (מגדולי אמוראי ארץ ישראל בדור השני) <b>אמר: אין נמנין עליהן</b> – אין יכולים להצטרף לחבורה ולהימנות על כזית גידים רכים של קורבן הפסח, שגידים רכים אין דינם כבשר<b>.</b><br>
ומציעים מחלוקת אמוראים: <b>רבי יעקב בר אחא</b> (אמורא ארץ ישראלי בדור השלישי והרביעי) אמר <b>בשם רבי זעירא</b> (רבי זירא, מגדולי אמוראי ארץ ישראל בדור השלישי)<b>: איתפלגון</b> – נחלקו <b>רבי יוחנן ורבי שמעון בן לקיש</b> (במקבילה: 'מחלפה שיטתיה דרבי יוחנן! מחלפה שיטתיה דרבי שמעון בן לקיש! דאיתפלגון')<b>, דתנינן תמן:</b> – ששנינו שם (משנה חולין ט,ב): <b>אֵילּוּ שעורותיהן כבשרן</b> – אלה הדברים שדין עורותיהם כשהם רכים כדין בשרם (המשנה שם מונה מיני עורות שדינם כבשרם של מינים אלה, כמו עור הראש של עגל רך)<b>. אמר רבי יוחנן: עור זה</b> (במקבילה אין שתי מילים אלו) <b>לא שנו אלא לאיסור ולטומאה</b> – עורות אלה דינם כבשר לעניין איסור אכילה, שהעורות של מינים האסורים באכילה אסורים באכילה כבשרם, ולעניין טומאה, שהעורות של מינים המטמאים במותם מטמאים כבשרם<b>, הא</b> – אבל <b>ללקות - לא</b> (במקבילה: 'אבל ללקות - עור הוא, ואין לוקין עליו משום נבילה') – עורות אלה אין דינם כבשר לעניין מלקות, שאין לוקים משום נבילה על אכילת העורות של מינים האסורים באכילה (רבי יוחנן מציע פרשנות מצמצמת למשנה)<b>. רבי שמעון בן לקיש אמר: משנה תמימה שנה רבי</b> – רבי יהודה הנשיא, עורך המשנה, שנה שעורות אלה דינם כבשרם לכל דבר<b>, בין לאיסור בין לטומאה</b> (במקבילה: 'משנה שלימה (בקטע גניזה: תמימה) שנה רבי, בין לאיסור <b>בין ללקות</b> בין לטומאה', וכך צריך לומר כאן) – עורות אלה דינם כבשרם גם לעניין מלקות, שאין להבדיל בין העניינים<b>.</b><br>
ומציעים סתירה מדבריו של חכם על עצמו: <b>מחלפה שיטתיה דרבי שמעון בן לקיש!</b> – מוחלפת שיטתו של רבי שמעון בן לקיש! (דבריו כאן סותרים את דבריו שלו עצמו במקום אחר!) ומבארים את הסתירה: <b>תמן הוא עבד לֵהּ</b> – שם הוא עושה אותו <b>בשר</b> – לעניין מלקות הוא דן עור רך כבשר<b>, וכא לא עבד לֵהּ</b> – וכאן [הוא] לא עושה אותו <b>בשר</b> – לעניין מינוי על הפסח הוא אינו דן גיד רך כבשר<b>?!</b> (ב"הירושלמי כפשוטו" השלים במקבילה: '<b>מחלפה שיטתיה דרבי יוחנן! תמן הוא לא עבד ליה בשר, וכא הוא עבד ליה בשר?!</b>'. והוא הדין לכאן ("אוצר לשונות ירושלמיים", עמוד 1393, הערה 218) - מוחלפת שיטתו של רבי יוחנן! שם לעניין מלקות הוא אינו דן עור רך כבשר, וכאן לעניין מינוי על הפסח הוא דן גיד רך כבשר?!. - וב"שערי תורת ארץ ישראל" כתב שצריך לומר: '<b>מחלפה שיטתיה דרבי יוחנן!...</b>' במקום 'מחלפה שיטתיה דרבי שמעון בן לקיש!...')
ומתרצים את הסתירה מדבריו של רבי יוחנן על עצמו בהצעת הבחנה בין העניינים שהושוו: <b>אמר רבי יודה בר פזי</b> (רבי יהודה בר סימון, אמורא ארץ ישראלי בדור השלישי והרביעי)<b>: שנייא היא תמן</b> – שונָה היא (שונֶה הוא הדבר) שם<b>, שהוא עור וסופו להקשות</b> – עור רך סופו להיות קשה ולא יהיה ראוי לאכילה, ולכן שם לעניין מלקות רבי יוחנן אינו דן עור רך כבשר. אבל הגיד אין סופו להיות קשה, ולכן כאן לעניין מינוי על הפסח הוא דן גיד רך כבשר<b>.</b>
ותמהים על תירוץ הסתירה: <b>כל שכן מחלפה שיטתיה דרבי שמעון בן לקיש!</b> – כל שכן [ש]מוחלפת שיטתו של רבי שמעון בן לקיש! <b>ומה</b> (צריך להוסיף כמו במקבילה: '<b>אִין</b>') <b>תמן</b> – מה אם שם, <b>שסופו להקשות - הוא עבד לה</b> – הוא עושה אותו <b>בשר, כאן שאין סופו להקשות - לא כל שכן?!</b> – אם שם לעניין מלקות הוא דן עור רך כבשר אף שסופו להיות קשה, בוודאי ובוודאי שכאן לעניין מינוי על הפסח היה לו לדון גיד רך כבשר כיוון שאין סופו להיות קשה!
ומתרצים את הסתירה מדבריו של רבי שמעון בן לקיש על עצמו: <b>אמר רבי אבהו</b> (במקבילה: '<b>רבי אבון</b>' - מגדולי אמוראי ארץ ישראל בדור החמישי)<b>: טעמא דרבי יודה בן פזי</b> (צריך לומר כמו במקבילה: '<b>דרבי שמעון בן לקיש</b>')<b>:</b> – הטעם (המקור בכתוב) של רבי שמעון בן לקיש: נאמר בקורבן הפסח: <b>"וְאָכְלוּ אֶת הַבָּשָׂר"</b> (שמות יב,ח) <b>- לא גידים</b> – גזירת הכתוב היא שיש לאכול מקורבן הפסח רק את הבשר, אבל לא חלקים אחרים כמו הגידים, אפילו הם ראויים לאכילה, שאינם בכלל בשר הפסח, ולכן כאן לעניין מינוי על הפסח רבי שמעון בן לקיש אינו דן גיד רך כבשר. ודווקא לעניין פסח נתמעטו גידים מפני שכתוב "בשר", ולכן אין להשוות בין עניין זה ובין עניינים אחרים<b>.</b><br><br><small>עד כאן המקבילה בירושלמי פסחים.<br><br>הסוגיה מקורה בפסחים והועתקה לסנהדרין, כיוון שהציעו כאן בעניין בן סורר ומורה בעיה בגידים רכים ופשטו את הבעיה בהצעת מחלוקת האמוראים בעניין פסח.<br><br>ב<b>בבלי פסחים</b> פד,א אמרו: איתמר: גידים שסופם להקשות (ועכשיו רכים הם עדיין) - רבי יוחנן אמר: נמנים עליהם בפסח, ריש לקיש אמר: אין נמנים עליהם בפסח. - רבי יוחנן אמר: נמנים עליהם בפסח, בתר השתא אזלינן (וכיוון שעכשיו ראויים הם לאכילה דינם כבשר). ריש לקיש אמר: אין נמנים עליהם בפסח, בתר בסוף אזלינן.<br><br>מסורת הבבלי, שרבי יוחנן וריש לקיש חולקים בגידים שסופם להקשות האם נמנים עליהם או שלא, אבל גידים רכים הכול מודים שנידונים כבשר.<br>אבל מסורת הירושלמי, שרבי יוחנן וריש לקיש חולקים בגידים רכים. לכן מתרץ רבי יודה בן פזי בירושלמי את רבי יוחנן למה נמנים על גידים ואין לוקים על עור הראש של עגל רך: "שנייא היא תמן (בעור הראש), שהוא עור ועור סופו להקשות" (אבל גידים נשארים רכים), ומקשה על רבי שמעון בן לקיש: "כל שכן מחלפה שיטתיה דרבי שמעון בן לקיש! מה אין תמן שסופו להקשות - הוא עבד ליה בשר, כאן שאין סופו להקשות - לא כל שכן?!" ("מקורות ומסורות", מועד ב, עמוד תקיח).</small><br>• • •
במשנה שנינו: <b>"אכל בחבורת מצוה, אכל בעיבור החודש, אכל מעשר שני בירושלם</b> - אינו נעשה בן סורר ומורה<b>".</b>
מביאים מדרש הלכה: מניין למדים שבמקרים אלה אינו נעשה בן סורר ומורה? - נאמר בפרשת בן סורר ומורה: <b>"</b>כִּי יִהְיֶה לְאִישׁ בֵּן סוֹרֵר וּמוֹרֶה, <b>אֵינֶנּוּ שֹׁמֵעַ בְּקוֹל אָבִיו</b> וּבְקוֹל אִמּוֹ, <b>וְיִסְּרוּ אֹתוֹ</b> וְלֹא יִשְׁמַע אֲלֵיהֶם<b>"</b> (דברים כא,יח), <b>'ואיננו שומע בקולם'</b> – "וְאָמְרוּ אֶל זִקְנֵי עִירוֹ: בְּנֵנוּ זֶה סוֹרֵר וּמֹרֶה, אֵינֶנּוּ שֹׁמֵעַ בְּקֹלֵנוּ, זוֹלֵל וְסֹבֵא" (דברים כא,כ) <b>- יָצָא</b> – מן הכלל, <b>זה שהוא שומע בקול אביו שבשמים</b> (כינוי לאלוהים) – כיוון שבמקרים אלה שאכל אכילת מצווה הוא שומע בקול אביו שבשמים, אין לקרוא בו "אֵינֶנּוּ שֹׁמֵעַ בְּקוֹל אָבִיו", ולכן אינו נעשה בן סורר ומורה<b>.</b><br><br><small>כאן התחלת מקבילה בירושלמי מועד קטן ב,ג.</small>
<b>אמר רבי יוחנן</b> (גדול אמוראי ארץ ישראל בדור השני)<b>: אם הזכירוך לבולי, יהיה</b> ה<b>ירדן בעל גבולך</b> – מי שעלה שמו על ידי השלטונות הרומיים כמועמד לבולי (מועצת העיר), מוטב לו שיחצה את הירדן וירד לחוץ לארץ, כדי להשתמט מהמשרה, שאם לא כן, סופו להתרושש מחמת חובותיו לשלטונות ובשל אחריותו לגביית המיסים<b>.</b>
<b>אמר רבי יוחנן: קובלין לרשות להיפטר מבולי</b> – מי שהזכירו אותו לבולי רצוי לו לקבול (להתלונן) לרָשות (לשלטון) ולדון בפניו, כדי להסתלק מהחובה לשמש בבולי<b>.</b><br><br><small>ב<b>בראשית רבה</b> עו,ו נאמר: ...זו מלכות הרשעה (מלכות רומי) שמכנסת עין רעה בממונו של אדם. פלן עתיר נעבדיניה ארכונטס; פלן עתיר נעבדיניה בוליוטיס (פלוני עשיר נעשהו ארכון, פלוני עשיר נעשהו חבר בולי - תוארי השררה לעשירים היו מכניסים ממון רב לאוצר מלכות רומי).<br><br>במאה השלישית ובמאה הרביעית למניינם הטיל השלטון הרומי על האמידים שבערים את האחריות לגביית המיסים ולביצוע עבודות הכפייה המוטלים על כלל התושבים, וכן את החובה לשמש בתפקידים של הנהגה ופיקוח בערים מטעם השלטון (ליטורגיות). האחריות לביצוע תפקידים קשים אלה כלפי השלטון היתה כרוכה בשעבוד נכסים, והביאה לידי התרוששות.<br>הליטורגיות שהוטלו על בעלי האמצעים, וכפייתם של אלה לשמש בולאות כדי לספק בממונם ובגופם את השירותים הציבוריים של הערים ושל המלכות והצבא, כפו עליהם לנטוש את נחלותיהם ולצאת אל מעבר לירדן.<br>המועקה הכלכלית, שנבעה מכובד המיסים הרגילים והמיוחדים, גרמה בריחת אנשים מהארץ, שנטשו את נכסיהם ויצאו לחוץ לארץ להימלט מן התשלומים והקנסות שלא יכלו לעמוד בהם ("תולדות היהודים בארץ ישראל בתקופת המשנה והתלמוד").<br><br>במשך המאה השלישית למניינם הלכה וגברה מידת הטל המיסים, וכתוצאה ישירה מזה התפשטה תופעת הבריחה כדי להתחמק ממעמסה זו. רבי יוחנן יעץ למי שנתמנה כחבר הבולי (מועצת העירייה), שהיתה אחראית לגביית המיסים באזור, שיברח אפילו לחוץ לארץ, למרות חומר האיסור שביציאה מן הארץ. מעמסת המיסים חלה בעיקר על אנשים אמידים בעלי אחוזות, שבגלל עושרם הוזכרו לבולי כדי לשאת באחריות המיסים וגבייתם ("בר אילן" ט).</small><br>
<b>אמר רבי יוחנן: לווין בריבית לחבורת מצוה ולקידוש החודש</b> – מי שאין להם צורכי סעודה, מותר להם ללוות כסף אפילו בריבית, כדי לקנות צורכי סעודה ולהשתתף בסעודה של חבורת מצווה או בסעודה של קידוש החודש (סעודת ראש חודש)<b>.</b>
ומספרים: <b>רבי יוחנן הוה עליל</b> (במקבילה: 'נחת' - יורד. ובקטע גניזה: 'קריץ' - משכים) <b>לכנישתא בצפרא ומלקט פירורין ואכיל ואמר</b> – רבי יוחנן היה נכנס לבית הכנסת בבוקר (לאחר שעשו שם בלילה את הסעודה של קידוש החודש) ומלקט פירורים (שנשארו מהסעודה) ואוכל ואומר<b>: יהא חלקי עם מאן דקדש ירחא</b> (במקבילה: 'עם אילין דאכלון'. ובקטע גניזה: 'עם אילין דקדשון ירחה') <b>הכא רומשית</b> – יהיה חלקי (הלוואי ויהיה לי שכר) עם מי שקידש את החודש כאן ערבית (בערב, מפני שסעודת ראש חודש סעודת מצווה היא, ויש שכר הרבה למשתתפים בסעודה זו)<b>.</b><br><br><small>עד כאן המקבילה בירושלמי מועד קטן.<br><br>סוגיה זו הובאה בסנהדרין אגב האזכור של 'חבורת מצוה' במימרה השלישית של רבי יוחנן, נושא שנדון גם במשנת סנהדרין, ואפשר שהמימרה הראשונה והמימרה השנייה של רבי יוחנן הובאו בהעתקת יתר ממועד קטן.<br>ונשאלת השאלה (עיקר הקושי מתמקד בסוגיית מועד קטן, ולא במקבילתה): האם שלוש המימרות של רבי יוחנן הובאו כאן (במועד קטן) מפני שכולן מיוחסות לאותו חכם, אף על פי שאין שום קשר ענייני ביניהן (ותופעה זו מצויה בהרבה מקומות באגדות הירושלמי), או שמא לפנינו גוף זר, שטרם מצאנו לו הסבר? וצריך עיון ("לחקר הגופים הזרים האגדיים בירושלמי", "תרביץ" סד, עמוד 257).<br><br>סוגיה זו הובאה בסנהדרין גם אגב האזכור של 'קידוש החודש' במימרה השלישית של רבי יוחנן, נושא שנדון גם במשנת סנהדרין ('סעודת ראש חודש', '(סעודת) עיבור החודש' ו'(סעודת) קידוש החודש' כולם דבר אחד הם).<br><br><b>חבורת מצוה</b><br>חבורות המצווה עשו מעשי גמילות חסדים והביאו עימן צורכי סעודה לסעודות שנערכו באירועים שונים:<br>בית המשתה - בשבעת הימים שלאחר הנישואין היו עורכים סעודות בבית הבעל ומברכים ברכות חתנים.<br>בית האבל - בבית האבל היו עורכים בשבוע האבל סעודות למנחמים. בסעודות שתו כוסות יין ואמרו ברכות לניחומי אבלים. חבורות המצווה היו דואגות לניחומי האבלים, והיו מביאות עימן צורכי סעודה, כדי להקל על האבלים שהוצאותיהם לסעודות היו מרובות.<br>סעודת אירוסין - כשהחתן היה מקדש את הכלה היו עושים סעודת אירוסין בערב בבית אבי הכלה ומברכים ברכות אירוסין.<br>סעודת נישואין - כשהחתן היה מכניס את הכלה לביתו היו עושים סעודת נישואין בערב בבית החתן, שהיו נוכחים בה החברים, השושבינים ומוזמנים אחרים. הסעודה הסתיימה בברכות חתנים.<br>שבוע הבן - בשבוע שנולד בן היו מתכנסים כל ערב עד עריכת ברית המילה ועושים סעודות.<br><br><b>סעודת ראש חודש</b><br>ב<b>ירושלמי ראש השנה</b> ד,ד ו<b>תעניות</b> ד,ד אמרו: אמר רבי חייה בר בא: רבי יוחנן מפקד לאילין דכנישתא דכופרא (רבי יוחנן ציוה את אלה האנשים של בית הכנסת של כופרא, פרבר של טבריה): סכון מיעול עד דו איממא (ראו להיכנס לבית הכנסת לסעודת ראש חודש בעוד שהוא יום) ואתון אמרין: 'זמנו' ו'עיבורו' (ואתם אומרים בברכת קידוש ירחים לאחר סעודת ראש חודש: "מקודש בזמנו, מקודש בעיבורו").<br>וב<b>בבלי סנהדרין</b> ע,ב אמרו (בעניין סעודת עיבור החודש): אמר רבי חייא בר אבא לבניו: הקדימו ועלו (בעוד יום לפני שקיעת החמה), הקדימו וצאו (למחר קודם הנץ החמה), כדי שישמעו בכם בני אדם (ויתפרסם ראש החודש).<br><br>נהגו לעשות סעודות חגיגיות בכל ראש חודש, כדי לפרסם את ראש החודש. הסעודות נערכו בחבורות בבתי הכנסת (או באחד החדרים הסמוכים להם) בליל שלושים ואחד לחודש היוצא. נכנסו לסעודה מבעוד יום, והמשיכו את הסעודה בלילה. אחרי ברכת המזון בירכו על היין, ובירכו ברכה מיוחדת מעין קידוש הנקראת 'קידוש ירחים' (ראה מסכת סופרים יט,ז).<br><br>ב<b>ירושלמי פסחים</b> א,א אמרו: רבי ירמיה בעי: בתי כנסיות ובתי מדרשות מהו שיהו צריכים בדיקה (של חמץ לפני הפסח)? - מה צריכה ליה? שכן מכניסים לשם (חמץ) באבריות ובראשי חודשים (הבראות (סעודות) שבראשי חודשים ("תוספתא כפשוטה", מועד ג, עמודים 1185-1186)).<br><br>סעודת ראש חודש נזכרת גם בירושלמי מגילה א,ג, בירושלמי ברכות ו,א ופסחים ב,ו ("אברייתא"), ובירושלמי ברכות ו,ד ("ריש ירחא").<br><br>אברייתא (בארמית) = אבריות (בעברית).<br>'סעודת ראש חודש', '(סעודת) עיבור החודש' ו'(סעודת) קידוש החודש' כולם דבר אחד הם.<br>סעודת ראש חודש נקראת עיבור החודש, משום שאכלו אותה בראש חודש ביום העיבור (ב</small>יום <small>השלושים ואחד לחודש שעבר) ("תוספתא כפשוטה", מועד ג, עמודים 1185-1186).<br><br>סעודות מצווה וסעודות אחרות נערכו בחדרים או באולמות מיוחדים, שיוחדו למטרה זו בבנייני בתי הכנסת ובתי המדרש של תקופת המשנה והתלמוד ("כתובות יהודיות מתקופת המשנה והתלמוד באיזור קצרין שבגולן", "תרביץ" נג, עמוד 534).</small><br>• • •
במשנה שנינו: <b>"אכל נבילות וטריפות שקצים ורמשים</b> - אינו נעשה בן סורר ומורה<b>".</b>
מביאים מדרש הלכה: מניין למדים שבמקרים אלה אינו נעשה בן סורר ומורה? - נאמר בפרשת בן סורר ומורה: <b>"</b>כִּי יִהְיֶה לְאִישׁ בֵּן סוֹרֵר וּמוֹרֶה, אֵינֶנּוּ שֹׁמֵעַ בְּקוֹל אָבִיו וּבְקוֹל אִמּוֹ, <b>וְיִסְּרוּ אֹתוֹ</b> וְלֹא יִשְׁמַע אֲלֵיהֶם<b>"</b> (דברים כא,יח), <b>'ולא ישמע בקולם'</b> – "וְאָמְרוּ אֶל זִקְנֵי עִירוֹ: בְּנֵנוּ זֶה סוֹרֵר וּמֹרֶה, <b>אֵינֶנּוּ שֹׁמֵעַ בְּקֹלֵנוּ</b>, זוֹלֵל וְסֹבֵא" (דברים כא,כ) <b>- יָצָא</b> – מן הכלל, <b>זה</b> – האוכל נבילות וטריפות ושקצים ורמשים, ש<b>אפילו בקול אביו שבשמים אינו שומע</b> – כיוון שבמקרים אלה שאכל אכילת עבירה איננו שומע אפילו בקול אביו שבשמים, אין לקרוא בו "אֵינֶנּוּ שֹׁמֵעַ בְּקֹלֵנוּ" - איננו שומע בקול הוריו דווקא, ולכן אינו נעשה בן סורר ומורה<b>.</b><br><br><small>ב<b>בבלי סנהדרין</b> ע,ב אמרו: "אכל נבילות וטריפות שקצים ורמשים - אינו נעשה בן סורר ומורה"... וטעמא מאי? - אמר קרא: "איננו שומע בקולנו" (דברים כא,כ) - בקולנו ולא בקולו של המקום (ואם עובר על דבר תורה - הרי אינו שומע גם בקולו של ה').</small><br>• • •

Halakhah 3

<strong><big>משנה</big></strong><br><b>גנב משל אביו ואכל ברשות אביו</b> – גנב הבן מעות מאביו ולקח בהן בשר ויין ואכל ושתה בבית אביו או בשדהו<b>, משל אחרים ואכל ברשות אחרים</b> – או שגנב מעות מאחרים ואכל בבית אחרים<b>, משל אחרים ואכל ברשות אביו</b> – או שגנב מעות מאחרים ואכל בבית אביו, <b>- אינו נעשה בן סורר ומורה</b> – אינו נידון בדין בן סורר ומורה<b>, עד שיגנוב משל אביו ויאכל ברשות אחרים</b> – שמעות אביו מצויות לו תדיר לגנוב מהן, ונוח לו לאוכלן ברשות אחרים, מקום שאין אימת אביו עליו, לכן חוששים שמא יתרגל בעבירה זו<b>. רבי יוסה בירבי יהודה</b> (תנא בדור החמישי) <b>אומר:</b> אינו נעשה בן סורר ומורה, <b>עד שיגנוב משל אביו ומשל אמו</b> – משל שניהם כאחת<b>.</b><br>• • •
<strong><big>תלמוד</big></strong><br><b>מתי חייב בן סורר ומורה על גניבה?</b><br>במשנה שנינו: <b>"גנב משל אביו" כול'.</b>
<small>כאן התחלת מקבילה בירושלמי סנהדרין יא,א.</small>
<b>אזהרה</b> (מצוות התורה שלא לעשות דבר האסור) <b>לגניבה הראשונה</b> – לגניבה שגנב בן סורר ומורה בפעם הראשונה, <b>מניין?</b> - <b>"לֹא תִּגְנֹבוּ"</b> (ויקרא יט,יא) – הרי זה אזהרה לגונב ממון, והוא גם אזהרה לגניבה הראשונה של בן סורר ומורה שהוא לוקה עליה<b>. אזהרה לגניבה</b> ה<b>שנייה</b> – לגניבה שגנב בן סורר ומורה בפעם השנייה, <b>מניין?</b> - <b>"לֹא תִּגְנֹבוּ"</b> (צריך לומר: '<b>"לֹא תִּגְנֹב"</b>' (שמות כ,יג, והוא הכתוב הנאמר בעשרת הדיברות) – הרי זה אזהרה לגונב נפש שעונשו מיתת בית דין, דבר הלמד מעניינו, והוא גם אזהרה לגניבה השנייה של בן סורר ומורה שהוא נענש עליה במיתה (ראה משנה להלן הלכה ד, שבן סורר ומורה לוקה לאחר שגנב פעם אחת, ונידון למיתה לאחר שחזר וגנב פעם שנייה. - כך פירשו ב"אור שמח" הלכות ממרים ז,א וכן ב"יפה עיניים" בבלי סנהדרין עא,א)<b>.</b><br>
ומביאים ברייתא: <b>"לֹא תִּגְנֹבוּ"</b> (ויקרא יט,יא) <b>- על מנת למקט</b> – אסור לגנוב ממון אפילו כדי לצער את חבירו, שרוצה להקניט את חבירו וגונב ממנו על דעת שיחזיר לו<b>. "לֹא תִּגְנֹבוּ"</b> (ויקרא יט,יא) <b>- על מנת לשלם תשלומי כפל</b> – אסור לגנוב אפילו כדי לשלם תשלומי כפל, שרוצה לתת לחבירו מתנה בדרך זו<b>, על מנת לשלם תשלומי ארבעה וחמשה</b> – אסור לגנוב שור או שה ולטבוח או למכור אותם אפילו כדי לשלם תשלומי ארבעה וחמישה (אף שאינו מתכוון לגנוב, ולא עוד אלא שמשתדל לטובת הנגנב, עם כל זה נצטווינו שלא להרגיל עצמנו לגנוב)<b>.</b>
<b>בן בגבג</b> (מחכמי תקופת הזוגות, בדורו של הלל הזקן) <b>אומר: לא תגנוב את שלך מאחר הגנב</b> – מן הגנב שגנב ממך<b>, שלא תֵרָאֶה גונב</b> – שלא יחשדו בך שאתה גונב<b>.</b><br><br><small>ב<b>תוספתא בבא קמא</b> י,לז-לח שנו: "לא תגנובו" - על מנת למקט. "לא תגנובו" - על מנת לשלם תשלומי כפל ותשלומי ארבעה וחמישה.<br>בן בג בג אומר: אל ייטול אדם את שלו מבית אחרים, שמא ייראה כגנב. וכן היה בן בג בג אומר: אל יגנוב אדם את שלו מבית הגנב, שמא אף הוא ייראה כגנב, אלא משבר את שיניו ומוציא את שלו מידו.<br><br>ב<b>ספרא</b> "קדושים" פרשה ב נאמר: "לא תגנובו" - על מנת למקט. "לא תגנובו" - על מנת לשלם תשלומי כפל ועל מנת לשלם תשלומי ארבעה וחמישה. בן בג בג אומר: לא תגנוב את שלך מאחר הגנב, שלא תיראה גונב.<br><br>ב<b>מכילתא דרבי שמעון בר יוחאי</b> כ,יג נאמר: "לא תגנוב" - על מנת למקט. "לא תגנוב" - על מנת לשלם תשלומי כפל ותשלומי ארבעה וחמישה. בן בג בג אומר: אל תיטול את שלך מבית אחרים, שמא תיראה גונב, אלא שבור את שיניו ואמור לו: שלי אני נוטל.<br><br>ב<b>בבלי בבא מציעא</b> סא,ב אמרו: תניא: "לא תגנובו" - על מנת למקט. "לא תגנובו" - על מנת לשלם תשלומי כפל ארבעה וחמישה.<br>וב<b>בבלי בבא קמא</b> כז,ב אמרו: בן בג בג אומר: אל תיכנס לחצר חברך ליטול את שלך שלא ברשות, שמא תיראה עליו כגנב, אלא שבור את שיניו ואמור לו: שלי אני נוטל.</small>
<b>רבי בא</b> (רבי אבא, אמורא בדור השלישי) אמר בשם <b>רבי יוחנן</b> (גדול אמוראי ארץ ישראל בדור השני) שאמר <b>בשם רב</b>י <b>הושעיה</b> (מגדולי אמוראי ארץ ישראל בדור הראשון)<b>:</b> בן סורר ומורה <b>אינו חייב</b> – סקילה, <b>עד שיגנוב מעות</b> – מאביו ויקנה בהן בשר ויין ויאכל וישתה<b>.</b>
<b>רבי זעירה</b> (רבי זירא, מגדולי אמוראי ארץ ישראל בדור השלישי) אמר בשם (צריך להוסיף כמו במקבילה: '<b>רבי יוחנן</b>') שאמר <b>בשם רבי הושעיה:</b> בן סורר ומורה <b>אינו חייב</b> – סקילה, <b>עד שיזלזל מעות</b> – שיגנוב מעות מאביו ויזלזל בהן, כמו שמפרשים בסמוך (בן סורר ומורה מכונה בדברים כא,כ: "זולל" - נוהג בזלזול, ובהשאלה: אוכל אכילה גסה, להוט אחרי אכילה, בייחוד אכילת בשר)<b>.</b>
ושואלים: <b>מהו שיזלזל מעות?</b> – באיזה אופן הוא מזלזל במעות של אביו? (כך נראה לפרש כאן בשל המשך הדברים. - נראה שלעיתים רחוקות המונח 'מהו' מתפרש במובן 'איזה אופן' ("הטרמינולוגיה של הירושלמי", עמוד 419))
ומשיבים: <b>מה אנן קיימין?</b> – [ב]מה אנחנו עומדים (עוסקים)? (באיזה אופן יש להעמיד את המקור האמוראי שאינו חייב עד שיזלזל?) - ומציעים שתי אפשרויות שנדחות: <b>אם בהו</b> (בההוא) <b>דאמר:</b> – אם באותו (בן) שאומר (למוכר בשר): <b>הא לך חמשה והב לי תלתא</b> – הנה לך חמישה ותן לי שלושה (קח חמישה דינרים ותן לי בשר בשווי שלושה דינרים), <b>- שטי</b> (במקבילה: 'שוטה') <b>הוא</b> – שדרך שוטים לקנות בהפסד<b>!</b> – ולכן במקרה זה אינו נידון בדין בן סורר ומורה. ואם באותו (בן) שאומר (למוכר בשר): <b>הא לך תלתא והב לי חמשה</b> – הנה לך שלושה ותן לי חמישה (קח שלושה דינרים ותן לי בשר בשווי חמישה דינרים), <b>- בר נש הוא</b> – אדם הוא, שדרך בני אדם לקנות ברווח<b>!</b> – ולכן גם במקרה זה אינו נידון בדין בן סורר ומורה. - ומציעים פתרון: <b>אלא כי</b> (כן) <b>נן קיימין</b> – בכך אנחנו עומדים (עוסקים) (באופן זה יש להעמיד את המקור האמוראי שאינו חייב עד שיזלזל), <b>בהוא</b> (בההוא) <b>דמר:</b> – באותו (בן) שאומר (למוכר בשר): <b>הא לך חמשה והב לי חמשה</b> – הנה לך חמישה ותן לי חמישה (קח חמישה דינרים ותן לי בשר בשווי חמישה דינרים, שכיוון שאינו קונה בממון אביו ברווח או בהפסד, אין זו קנייה עסקית אלא קנייה לשעשוע בלבד, ובכך הוא מזלזל בממון אביו, ולכן במקרה זה הוא נידון בדין בן סורר ומורה)<b>.</b><br><br><small>ב<b>בבלי סנהדרין</b> ע,א אמרו: אמר רב חנין בר מולדא אמר רב הונא: אינו חייב עד שייקח בשר בזול ויאכל, יין בזול וישתה, דכתיב: "זולל וסובא" (דברים כא,כ) (דורש "זולל" מלשון זול).<br><br>לפי הבבלי, אינו חייב עד שייקח בזול. ולפי הירושלמי, אינו חייב עד שיזלזל.</small>
ושואלים: <b>הי דינו</b> (במקבילה: 'היידינו') – איזהו <b>גנב? והי דינו</b> (במקבילה: 'היידינו') – ואיזהו <b>גזלן?</b> – מה ההבדל בין גנב וגזלן?
ומשיבים: <b>אמר רבי הילא</b> (רבי אלעאי, אמורא ארץ ישראלי בדור השלישי)<b>: גנב בפני עדים</b> – ושלא בפני הבעלים, <b>- גנב, בפני הבעלים - גזלן</b> – ההבדל בין גנב וגזלן אינו בעצם המעשה שלהם אלא האם עשה את המעשה בפני הבעלים או שלא (גנב משלם כפל, וגזלן אינו משלם כפל)<b>.</b>
ומציעים קושיה (כדי לפרוך את הדעה של רבי הילא): <b>רבי זעורה</b> (רבי זירא, מגדולי אמוראי ארץ ישראל בדור השלישי) <b>בעי</b> – שואל (מקשה) (במקבילה: 'אמר רבי זעירה')<b>:</b> <b>מעתה</b> – אם הדברים שלפני כן נכונים, מתעורר קושי כמוצע בהמשך<b>, אפילו נתכוון לגזילה</b> (במקבילה: 'לגוזלה') <b>ולבעליה</b> (נראה שצריך לומר: 'אפילו נתכוון <b>לגזול ל</b>בעליה') <b>- אין</b> (נראה שצריך לומר: '<b>הרי</b>', וכך הגיה ב"שערי תורת ארץ ישראל") <b>זה גוזלן!</b> – אם הגוזל גזילה התכוון לגזול עימה גם את בעליה של הגזילה - הרי זה גזלן ולא גנב לפי רבי הילא, שכן גנב בפני הבעלים, והרי הגוזל נפש נקרא בתורה גנב! (כפירושנו פירשו ב"שערי תורת ארץ ישראל" וכן ב"על הירושלמי" עמוד 35. - אין מתרצים את הקושיה)<br>
ושואלים: <b>והידינו</b> – ואיזהו <b>גוזלן על דעתיה דרבי זעורה</b> – על דעתו של רבי זעורה<b>?</b> – מה ההבדל בין גנב וגזלן לפי רבי זעורה, שלפיו אף בפני הבעלים - הרי זה גנב?
ומשיבים: <b>רבי שמואל בר סוסרטא</b> (אמורא ארץ ישראלי בדור השלישי) אמר <b>בשם רבי אבהו</b> (אמורא ארץ ישראלי בדור השלישי)<b>:</b> לעולם אינו גזלן <b>עד שיגזלנו</b> (במקבילה: 'שיגזול') <b>בפני עשרה בני אדם</b> – אינו נקרא גזלן אלא אם גזל בפני עשרה אנשים לפחות. אבל אם גזל בפני תשעה או פחות - נקרא גנב<b>.</b><br>
(נראה שחסר כאן, ויש להשלים על פי בראשית רבה: 'לעולם אינו גזלן <b>עד שיגזלנו מתחת ידו</b>' – אפילו גזל בפני עשרה, אינו נקרא גזלן אלא אם גזל מידו של הנגזל ממש.) <b>בניין אב שבכולן</b> – המקור העיקרי שממנו לומדים כלל זה הוא הכתוב (במעשי בניהו בן יהוידע)<b>: "וַיִּגְזֹל אֶת הַחֲנִית מִיַּד הַמִּצְרִי וַיַּהַרְגֵהוּ בַּחֲנִיתוֹ"</b> (שמואל ב כג,כא) – הכתוב היה יכול לומר: 'ויגזול את החנית מהמצרי', אלא ללמדנו שאינו גזלן אלא אם גזל מידו של הנגזל ממש<b>.</b><br><br><small>עד כאן המקבילה בירושלמי סנהדרין להלן.<br><br>המשנה בסנהדרין להלן מדברת בגונב נפש.<br>חלקה הראשון של הסוגיה (אזהרות לגניבה הראשונה ולגניבה השנייה) עוסק בבן סורר ומורה.<br>חלקה השני של הסוגיה (דרשות הכתוב "לא תגנובו") עוסק בגניבת ממון.<br>חלקה השלישי של הסוגיה ("אינו חייב עד שיגנוב מעות") חוזר ועוסק בבן סורר ומורה. מקורם של שלושת חלקי הסוגיה האלה כאן, ומכאן הועברו להלן.<br>חלקה הרביעי של הסוגיה עוסק בהבדל בין גנב וגזלן. חלק זה אינו שייך לכאן אלא להלן, כי שאלת רבי זעורה עוסקת בגניבת נפש (כך נכתב ב"על הירושלמי" עמוד 35). בתלמוד ירושלמי במהדורת האקדמיה ללשון העברית סימנו מתקיני המהדורה את חלקה הרביעי של הסוגיה כאן כייתור במסירה.<br><br>ב<b>בבלי בבא קמא</b> עט,ב אמרו: גזלן היכי דמי? אמר רבי אבהו: כגון בניהו בן יהוידע, שנאמר: "ויגזול את החנית מיד המצרי ויהרגהו בחניתו" (שמואל ב כג,כא).<br><br>ב<b>בראשית רבה</b> נד,ג נאמר: רבי יוסי בשם רבי אבהו; רבי חזקיה, רבי אבהו בשם רבי שמעון בן לקיש: לפני תשעה - גנב, לפני עשרה - גזלן. - רבי תנחומא בשם רבי הונא: לעולם אינו גזלן עד שיגזלנו מתחת ידו, שנאמר: "ויגזול את החנית מיד המצרי" (שמואל ב כג,כא).</small><br>• • •

Halakhah 4

<strong><big>משנה</big></strong><br><b>היה אביו רוצה</b> – שידינו את בנו בדין סורר ומורה, <b>ואמו אינה רוצה, אמו רוצה ואביו אינו רוצה - אינו נעשה בן סורר ומורה, עד שיהו שניהם רוצין.</b>
<b>רבי יהודה אומר: אם לא היתה אמו ראויה לאביו</b> – להינשא לו, שהיתה אסורה לו, <b>- אינו נעשה בן סורר ומורה</b> (הבבלי סנהדרין עא,א מסביר את דברי רבי יהודה, שאם לא היתה אימו שווה לאביו בקול ובמראה ובקומה - אינו נעשה בן סורר ומורה. הבבלי מביא ברייתא שזאת היא דעת רבי יהודה, אך מן הברייתא אין ראיה שכך הוא הפירוש בדברי רבי יהודה במשנה. בירושלמי לא נזכרה כלל הדעה שאימו צריכה להיות שווה לאביו)<b>.</b>
<strong><big>תלמוד</big></strong><br><b>אין אימו ראויה לאביו</b><br>במשנה שנינו: <b>"היה אביו רוצה</b> ואמו אינה רוצה, אמו רוצה ואביו אינו רוצה - אינו נעשה בן סורר ומורה, עד שיהו שניהם רוצין. רבי יהודה אומר: אם לא היתה אמו ראויה לאביו - אינו נעשה בן סורר ומורה<b>".</b>
<b>אמר רבי יוחנן</b> (גדול אמוראי ארץ ישראל בדור השני)<b>: ואפילו אין אמו ראויה לאביו</b> – להינשא לו, שהיא אסורה לו - נעשה בן סורר ומורה. רבי יוחנן סובר שאין הלכה כרבי יהודה במשנה<b>.</b><br>
<b>עד שיגנוב משל אביו ומשל אימו</b><br>במשנה הלכה ג שנינו: "רבי יוסה בירבי יהודה אומר: (אינו נעשה בן סורר ומורה) עד שיגנוב משל אביו ומשל אמו".
ותמהים: <b>וכל מה שיש לאמו, לא משל אביו הם?!</b> (בתמיהה) – לפי רבי יוסה בירבי יהודה אינו נעשה בן סורה ומורה עד שיגנוב מעות משל אביו ומעות משל אימו, ויש לתמוה על כך, שהרי כל הנכסים של אימו הם של אביו, ואם כן, איך ייתכן שיהיו מעות לאימו שאינן של אביו?
ומתרצים את התמיהה בהצעת פרשנות למשנה המבוססת על אוקימתא: <b>אמר רבי יוסי בירבי בון</b> (מגדולי אמוראי ארץ ישראל בדור החמישי)<b>: תיפתר</b> – תתפרש (המשנה), <b>בהו</b> (צריך לומר: '<b>בהי</b>' =בההיא.- ההגהה על פי העניין, שמדובר בלשון נקבה ("אוצר לשונות ירושלמיים", עמוד 218, הערה 131)) <b>דהות נסבה דיורין</b> (צריך לומר: '<b>דינרין</b>' ("כיכר לאדן", "שערי תורת ארץ ישראל")) <b>ועבדת שירו וגנב מינהון</b> – ב(מקרה של) אותה (אישה) שהיתה לוקחת דינרים (מבעלה כדי להכין בהם סעודה לה ולבעלה) ועשתה (הכינה) סעודה וגנב (הבן) מהם (גנב מהדינרים או מהסעודה. במקרה זה הבן גונב גם משל אימו, כיוון שהאב מקנה לאם את מה שהיא אוכלת. - שני התלמודים מציעים בכמה מקומות פתרונות לשאלה כיצד ייתכן שיש לאישה רכוש משלה שאינו של בעלה)<b>.</b><br><br><small>ב<b>בבלי סנהדרין</b> עא,א אמרו: "רבי יוסי ברבי יהודה אומר: עד שיגנוב משל אביו ומשל אימו". - אימו מנא לה? (מניין לה רכוש משלה?) מה שקנתה אישה קנה בעלה! - אמר רבי יוסי בר חנינה: מסעודה המוכנת לאביו ולאימו (שבסעודה זו האב מקנה לאימו את מה שהיא אוכלת). - והאמר רב חנין בר מולדא אמר רב הונא: אינו חייב עד שייקח בשר בזול ויאכל, יין בזול וישתה! (משמע שחייב רק כשגונב כסף ולא בשר ויין עצמם) - אלא אימא: מדמי סעודה המוכנת לאביו ולאימו. - ואיבעית אימא: דאקני לה אחר ואמר לה: על מנת שאין לבעליך רשות בהם (שבדרך זו אישה קונה רכוש משלה).<br><br>התירוץ בבבלי "מסעודה המוכנת לאביו ולאימו" הוא התירוץ בירושלמי.</small><br>• • •

Halakhah 5

<b>היה אחד מהן</b> – מן ההורים, <b>גידם</b> (מי שידו קטועה)<b>, או חיגר</b> (צולע, בעל מום ברגליו הגורם לצליעה)<b>, או אילם</b> (שאינו יכול לדבר)<b>, או סומא</b> (עיוור)<b>, או חרש - אינו נעשה בן סורר ומורה, שנאמר</b> – בפרשת בן סורר ומורה<b>: "וְתָפְשׂוּ בוֹ</b> אָבִיו וְאִמּוֹ<b>"</b> (דברים כא,יט) – משמע שהם יכולים לתפוש את בנם בידיהם, <b>- לא גידמים, "וְהוֹצִיאוּ אֹתוֹ</b> אֶל זִקְנֵי עִירוֹ<b>"</b> (שם) – משמע שהם יכולים להוציא את בנם, <b>- לא חיגרים, "וְאָמְרוּ</b> אֶל זִקְנֵי עִירוֹ<b>"</b> (דברים כא,כ) – משמע שהם יכולים לומר, <b>- לא אילמים, "בְּנֵנוּ זֶה</b> סוֹרֵר וּמֹרֶה<b>"</b> (שם) – משמע שהם רואים את בנם ויכולים להראות עליו באצבע ולומר "זה", <b>- לא סומים, "אֵינֶנּוּ שֹׁמֵעַ בְּקֹלֵנוּ"</b> (שם) – משמע שהם שומעים את בנם שהוא אומר להם שאינו מקבל את דבריהם, <b>- לא חרשים.</b> <b>מתרין בו בפני שלשה ומלקין אותו</b> – לאחר שהבן גנב ואכל בפעם הראשונה, אביו ואימו מביאים אותו בפני בית דין של שלושה, מתרים בו לעתיד, ומלקים אותו על שגנב ואכל<b>. חזר וקילקל</b> – חזר וגנב מאביו וזלל וסבא, <b>- נידון בעשרים ושלשה</b> – דיינים לסקילה<b>. אינו נסקל עד שיהו שם</b> – בעשרים ושלושה הדיינים, <b>שלשה ראשונים</b> – שלקה בפניהם<b>, שנאמר: "</b>וְאָמְרוּ אֶל זִקְנֵי עִירוֹ: <b>בְּנֵנוּ זֶה</b> סוֹרֵר וּמֹרֶה, אֵינֶנּוּ שֹׁמֵעַ בְּקֹלֵנוּ, זוֹלֵל וְסֹבֵא. וּרְגָמֻהוּ כָּל אַנְשֵׁי עִירוֹ בָאֲבָנִים וָמֵת<b>"</b> (דברים כא,כ-כא) <b>- זה הוא שלקה בפניכם.</b> 
<b>בית דין צריכים להיות בלא מום</b><br>במשנה שנינו: <b>"היה אחד מהן גידם</b>, או חיגר, או אילם, או סומא, או חרש - אינו נעשה בן סורר ומורה, שנאמר: "ותפשו בו" - לא גידמים, "והוציאו אותו" - לא חיגרים, "ואמרו" - לא אילמים, "בננו זה" - לא סומים, "איננו שומע בקולנו" - לא חרשים<b>".</b> מביאים ברייתא: <b>כשם שאת</b> (שאתה) <b>דורש באביו ובאמו</b> – שהם צריכים להיות בלא מום בגופם, כדי שייעשה בן סורר ומורה, כמו ששנינו במשנה<b>, כך את</b> (אתה) <b>דורש בזקני בית דין</b> שהם צריכים להיות בלא מום בגופם, כדי שיהיו כשרים לדון<b>, שנאמר</b> – בפרשת עגלה ערופה<b>: "וְיָצְאוּ</b> זְקֵנֶיךָ וְשֹׁפְטֶיךָ וּמָדְדוּ אֶל הֶעָרִים אֲשֶׁר סְבִיבֹת הֶחָלָל<b>"</b> (דברים כא,ב) – משמע שהם יכולים לצאת מבית הדין, <b>- פרט לחיגרים, "</b>וְעָנוּ <b>וְאָמְרוּ"</b> (דברים כא,ז) – משמע שהם יכולים לומר, <b>- פרט לאילמים, "יָדֵינוּ לֹא שָׁפְכוּ</b> אֶת הַדָּם הַזֶּה<b>"</b> (שם) – משמע שהם יכולים לשפוך דם בידיהם, <b>- פרט לגידמים, "וְעֵינֵינוּ לֹא רָאוּ"</b> (שם) – משמע שהם יכולים לראות, <b>- פרט לסומין. מגיד הכתוב</b> – הכתוב מלמד<b>, כשם שזקני בית דין שלימין בצדק</b> – הם צריכים להיות בלא פגם בצדקתם<b>, כך הם צריכין להיות שלימין באיבריהן</b> – בלא מום בגופם<b>.</b><br><br><small>ב<b>בבלי סנהדרין</b> לו,ב ו<b>יבמות</b> קא,א אמרו: תני רב יוסף: כשם שבית דין מנוקים בצדק, כך מנוקים מכל מום. - אמר מרימר: מאי קראה? "כולך יפה רעיתי ומום אין בך" (שיר השירים ד,ד).</small><br>• • •
<b>אינו נסקל עד שיהיו שם שלושה ראשונים</b><br>במשנה שנינו: "מתרין בו בפני שלשה ומלקין אותו. חזר וקילקל - נידון בעשרים ושלשה. אינו נסקל עד שיהו שם שלשה ראשונים". <b>אמר רבי יוחנן</b> (גדול אמוראי ארץ ישראל בדור השני)<b>: מת אחד מן הראשונים</b> – אחד משלושה הדיינים הראשונים שלקה בפניהם, <b>- אינו נסקל</b> – כשחזר וגנב מאביו וזלל וסבא<b>.</b> ומציעים קושיה על דברי רבי יוחנן: <b>ולא מתניתא היא:</b> – ולא משנה היא: <b>אינו נסקל עד שיהו שם</b> – בעשרים ושלושה הדיינים, <b>שלשה הראשונים</b> – שלקה בפניהם<b>?!</b> (בתמיהה) – אין חידוש בדברי רבי יוחנן, מכיוון שדבריו כבר עולים מהמשנה כאן!<br>ומתרצים את הקושיה: <b>אמר רב</b>(<b>י</b>) <b>הושעיה</b> (אמורא בדור השלישי)<b>: שלא תאמר</b> – דברי רבי יוחנן שוללים את האפשרות לומר<b>: יעשה דין שיני ראשון</b> – כשמת אחד משלושה הדיינים הראשונים שלקה בפניהם, ייעשה הדין השני של הבן דין ראשון, שבדין השני ילקה שוב כמו שלקה בדין הראשון ולא יידון למיתה, וכשיחזור ויקלקל, יידון למיתה בבית הדין שלקה שוב בפניהם<b>, לפום כן צרך מתניתה</b> – לפיכך צרך לשנות אותה (את ההלכה שאמר רבי יוחנן, שדבריו מחדשים דבר שלא היה ניתן להסיקו ממשנתנו, והוא שכשמת אחד מן הראשונים אין לומר שייעשה דין שני ראשון, אלא אינו נסקל לעולם). (ב"שערי תורת ארץ ישראל" הציע להגיה 'מימר' תחת 'מתני' כאן, אולם דומה שאין צורך בכך, שכן הצורה עם 'מתני' מזדמנת גם במקומות אחרים. בכל המקומות הללו נשתבש סוף המונח ל'מתניתא', אולם ברור שצריכה לבוא כאן צורת מקור, ולכן צריך לומר 'מתני' במקום 'מתניתא' ("הטרמינולוגיה של הירושלמי", עמוד 372, הערה 509). - 'לפום כן צרך מתניתה' - לפיכך צרך לשנות אותה (את ההלכה) ("אוצר לשונות ירושלמיים", עמוד 1339 ועמוד 1127))<b>.</b><br>• • •

Halakhah 6

<b>ברח עד שלא נגמר דינו</b> – למיתה<b>, ואחר כך הקיף זקן התחתון - פטור</b> – מסקילה<b>, ואם משנגמר דינו ברח, ואחר כך הקיף זקן התחתון - חייב</b> – סקילה<b>.</b><br>• • •
<b>שלושה שרצו למחול להם - מוחלים</b><br>במשנה שנינו: <b>"ברח עד שלא נגמר דינו" כול'.</b>
<small>כאן התחלת מקבילה בירושלמי סוטה ד,ב.<br>ב<b>משנה סוטה</b> ד,ב שנינו: אמר בעלה: "איני משקה"... - נוטלת כתובתה (שהוא גרם לה שלא תשתה) ולא שותה.</small>
מביאים ברייתא: <b>אמר רבי יאשיה</b> (תנא בדור הרביעי)<b>: סח</b> (אמר) <b>לי זעירה משם אנשי ירושלם</b> (בקטע פרמה: 'זעורא מאנשי ירושלם')<b>: שלשה הן שאם ביקשו למחול</b> – למי שחטא להם שלא ייענש, <b>מוחלין</b> – מחילתם מחילה<b>, ואֵילּוּ הן: סוטה</b> – אישה שקינא לה בעלה ואמר לה: אל תיסתרי עם איש פלוני, ועברה על דבריו ונסתרה והביאה לבית דין להשקותה מים מאררים, ואחר כך רצה למחול לה - מחילתו מחילה ואינה שותה<b>, ובן סורר ומורה</b> – בן סורר ומורה שאביו אימו הביאוהו לבית דין ולקה וחזר וקלקל והביאוהו לבית דין לדונו למיתה, ורצו אביו ואימו למחול לו - מחילתם מחילה ואינו נידון למיתה<b>, וזקן ממרא על פי בית דין</b> – חכם שהמרה את פי בית דין הגדול והורה לעשות כדבריו, שדינו מיתה, ורצו בית דין שהמרה על פיהם למחול לו - מחילתם מחילה ואינו נידון למיתה<b>.</b>
<b>סוטה -</b> מציעים קושיה על דברי רבי יאשיה: <b>ולא מתניתא היא:</b> – ולא משנה היא (משנה סוטה א,ג): <b>ואלו אסורות מלאכול בתרומה</b> – לעולם, אם בעלן כוהן, לפי שאין הן שותות את המים המאררים והן אסורות לבעליהן (משנה סוטה ד,ב)<b>: ...שבעלה אינו רוצה להשקותה?!</b> (בתמיהה) – אין חידוש בדברי רבי יאשיה בעניין סוטה שבעלה מוחל לה ואינה שותה, מכיוון שדבריו כבר עולים מהמשנה בסוטה שהשקאתה תלויה ברצונו של בעלה!
ומתרצים את הקושיה: <b>סברין מימר:</b> – סוברים לומר: <b>עד שלא נכתבה המגילה</b> – אלמלא דברי רבי יאשיה, היינו אומרים שבעלה מוחל לה דווקא קודם שנכתבה מגילת הסוטה (הכוהן כותב במגילת סוטה את הדברים שהוא משביע בהם את הסוטה ואחר כך המגילה נמחקת במים והסוטה שותה את המים)<b>. אתא מימר</b> (צריך להוסיף: '<b>לך</b>')<b>:</b> – בא לומר לך (רבי יאשיה שעליו הקשו): <b>ואפילו משנכתבה המגילה</b> – רבי יאשיה בא לחדש שבעלה מוחל לה אפילו לאחר שנכתבה מגילת הסוטה. הרי שרבי יאשיה מחדש דבר שלא היה ניתן להסיקו מהמשנה, ולכן דבריו נחוצים ואינם מיותרים<b>.</b>
ומצמצמים את תחולת הקביעה: <b>ובשלא נמחקה המגילה</b> – סוטה שרצה בעלה למחול לה, מחילתו מחילה דווקא קודם שנמחקה המגילה<b>, אבל אם נמחקה המגילה - לא בדא</b> (בהדא) – לא בזאת (לא בדין זה, שלאחר שנמחקה המגילה אין מחילתו מחילה והיא שותה)<b>.</b>
<b>בן סורר ומורה -</b> מציעים קושיה על דברי רבי יאשיה: <b>ולא מתניתא היא:</b> – ולא משנה היא (משנה כאן ח,ד): <b>היה אביו רוצה</b> – להביא את בנו לבית דין ולדונו כבן סורר ומורה, <b>ואמו אינה רוצה</b> – בכך<b>,</b> או <b>אמו רוצה ואביו אינו רוצה - אינו נעשה בן סורר ומורה, עד שיהו שניהם רוצין?!</b> (בתמיהה) – אין חידוש בדברי רבי יאשיה בעניין בן סורר ומורה שאביו ואימו מוחלים לו ואינו נידון למיתה, מכיוון שדבריו כבר עולים מהמשנה כאן שמיתתו תלויה ברצונם של אביו ואימו!
ומתרצים את הקושיה: <b>סברין מימר:</b> – סוברים לומר: <b>עד שלא עמד בדין</b> – אלמלא דברי רבי יאשיה, היינו אומרים שאביו ואימו מוחלים לו דווקא קודם שעמד בדין<b>. אתא מימר לך:</b> – בא לומר לך (רבי יאשיה שעליו הקשו): <b>ואפילו עמד בדין</b> – רבי יאשיה בא לחדש שאביו ואימו מוחלים לו אפילו לאחר שעמד בדין. הרי שרבי יאשיה מחדש דבר שלא היה ניתן להסיקו מהמשנה, ולכן דבריו נחוצים ואינם מיותרים<b>.</b>
ומצמצמים את תחולת הקביעה: <b>ובשלא נגמר דינו</b> – בן סורר ומורה שרצו אביו ואימו למחול לו, מחילתם מחילה דווקא קודם שנגמר דינו למיתה<b>, אבל אם נגמר דינו - לא בדא</b> – לא בזאת (לא בדין זה, שלאחר שנגמר דינו למיתה אין מחילתם מחילה והוא נידון למיתה)<b>.</b>
<b>זקן ממרא -</b> מצמצמים את תחולת הקביעה: <b>הדא דתימר</b> – זאת שאתה אומר (דבר זה שאתה אומר, שזקן ממרא שרצו בית דין שהמרה על פיהם למחול לו - מחילתם מחילה), <b>- שלא להורגו</b> – מחילתם מחילה שלא יידון למיתה<b>, אבל להחזירו</b> – למעמדו ולשררתו הקודמים, <b>- לא היו מחזירין אותו למקומו.</b>
וממשיכים את הברייתא בהבאת סיום דבריו של רבי יאשיה: <b>וכשבאתי אצל רבי יהודה בן בתירה</b> (השני, תנא בדור השלישי) <b>לנציבין</b> (עיר בצפון מערב בבל) – וסיפרתי לו על המסורת ששמע משם אנשי ירושלים<b>, על שנים הודה לי ועל אחד לא הודה לי.</b> על סוטה ועל בן סורר ומורה הודה לי, ו<b>על זקן ממרא לא הודה לי</b> – זקן ממרא שרצו בית דין למחול לו אין מחילתם מחילה, ויידון למיתה<b>, כדי שלא ירבו מחלוקות בישראל.</b><br><br><small>ב<b>ספרי דברים</b> פסקה ריח נאמר: אמר רבי יאשיה: שלושה דברים סח לי זעירא משום אנשי ירושלם: סוטה, אם רצה בעלה למחול לה - מוחל. בן סורר ומורה, אם רצו אביו ואימו למחול לו - מוחלים. זקן ממרא על פי בית דין, אם רצו חביריו למחול לו - מוחלים. וכשבאתי והרציתי הדברים לפני רבי יהודה בן בתירה, על שניים הודה לי ועל אחד לא הודה לי. על סוטה ועל בן סורר ומורה הודה לי, על זקן ממרא על פי בית דין לא הודה לי, מפני שהיה מעמיד מחלוקת בישראל.<br><br>ב<b>בבלי סוטה</b> כה,א ו<b>סנהדרין</b> פח,א אמרו: אמר רבי יאשיה: שלושה דברים סח לי זעירא מאנשי ירושלם: בעל שמחל על קינויו (שלאחר שקינא לאשתו שלא תיסתר, חזר ואמר שהוא מוחל לה) - קינויו מחול (ואם נסתרה - אינו צריך להשקותה), ובן סורר ומורה שרצו אביו ואימו למחול לו - מוחלים לו, וזקן ממרא שרצו בית דין למחול לו - מוחלים לו. וכשבאתי אצל חביריי שבדרום, על שניים הודו לי, ועל זקן ממרא לא הודו לי, שלא ירבו מחלוקות בישראל.<br><br>נוסח הברייתא בבבלי דומה לזו שבספרי, אך שונה ממנה בכמה נקודות. בברייתא שבספרי מדובר בסוטה שרצה בעלה למחול לה, ובבבלי מדובר בבעל שמחל על קינויו. ייתכן שהבדל זה נובע מהשפעת הסוגיה בסוטה: "איבעיא להו: בעל שמחל על קינויו...". הבדל נוסף הוא ''חביריי שבדרום" שבמקבילה בבבלי.<br>נוסח הברייתא בירושלמי שונה מהנוסח המובא בספרי ובבבלי. נראה לומר שהברייתא קוצרה ונערכה בירושלמי ל"שלשה הן... ואילו הן..." על מנת ליצור מעין כותרת ומבוא לסוגיה הסתמאית. יש להעיר שהביטוי בספרי "מעמיד מחלוקת", שהוא יחידאי בספרות חז"ל, שונה ככל הנראה במקבילות שבתלמודים לביטוי נפוץ יותר "שלא ירבו מחלוקות".<br>על ברייתא זו נערכה בתלמוד הירושלמי סוגיה סתמאית הקוטעת את המשכה של הברייתא. מטרתה של סוגיה סתמאית זו היא להגביל את המחילה שניתן למחול לסוטה ולבן סורר ומורה ולזקן ממרא.<br>הסוגיה הובאה על משנתנו כיוון שהיא עוסקת בבן סורר ומורה, וגם בשל העיקרון המשותף למשנה ולסוגיה שלאחר גמר הדין אין יכולת לשנות את גזר דינו של הבן ("דרכיהן והתהוותן של סוגיות הירושלמי הדנות במשנה במסכת סנהדרין", עמודים 295-297).</small>
<b>סוטה שמת בעלה קודם ששתתה</b><br><small>ב<b>משנה סוטה</b> ד,ב שנינו: מתו בעליהן עד שלא שתו (סוטות שהיו ראויות לשתות את המים, ולא הספיקו להשקותן עד שמתו בעליהן) - בית שמאי אומרים: נוטלות כתובה ולא שותות, ובית הלל אומרים: לא שותות ולא נוטלות כתובה.</small>
מציעים את טעמיהם של בית שמאי ושל בית הלל.
<b>מה טעמון דבית שמי?</b> – מה טעמם של בית שמאי (שסוטה שמת בעלה קודם ששתתה נוטלת כתובה)? <b>הבא לי בעלי ואני שותה</b> – כך יכולה הסוטה לומר, וכיוון שהיא רוצה לשתות את המים כדי שיתברר שלא זינתה, ואינה שותה רק משום שאין כאן בעל להשקות אותה, אין לה להפסיד את כתובתה, מפני שהעיכוב מלשתות אינו בגללה<b>.</b>
<b>מה טעמון דבית הלל?</b> – מה טעמם של בית הלל (שסוטה שמת בעלה קודם ששתתה לא נוטלת כתובה)? <b>הואיל ואין כאן בעל להשקותה, החזירתה התורה לספיקה וספיקה לספיקה</b> (במקבילה בקטע פרמה אין שתי מילים אלו, ונראה שאין לגרוס אותן)<b>, וספיקה לחודיה</b> (במקבילה בקטע פרמה: 'וספיקה לו ודייה'. וצריך לומר כמו שהגיה ב"גליוני הש"ס": 'וספיקה <b>לוודייה</b>', וכן הגיה ב"מחקרים בתורת ארץ ישראל" עמוד 172) – סוטה היא בספק האם זינתה או שלא, אלא שעשה בה הכתוב ספק כוודאי (ספרי במדבר פסקה ז ובבלי סוטה כח,א), שיש להתייחס לספק שלה כאילו זינתה בוודאי עד שיתברר הדבר על ידי השקאתה, וגם כשמת בעלה ואי אפשר לברר את הדבר, יש עדיין להתייחס לספק שלה כוודאי, ולכן אינה נוטלת כתובתה ('וספיקה לוודייה' - הספק שלה נחשב לוודאי. - ב"גליוני הש"ס" כתב: מעתיק אחד טועה ראה הלשון 'וספיקה לוודייה׳ ולא הבין, שהרי הוא ספק ואיך נאמר 'לוודייה', כי לא ידע שבסוטה עשה הכתוב ספק כוודאי, והגיה תיבת 'לוודייה׳ וכתב 'לספיקה' ונעשה הלשון 'וספיקה לספיקה', ומעתיק אחר טועה הגיה תיבת 'לוודייה' וכתב 'לחודיה׳, ומעתיק שלישי טועה הרכיב שתי הטעויות וכתב ׳וספיקה לספיקה וספיקה לחודיה׳)<b>.</b><br><br><small>הקטע "מה טעמון דבית שמי?..." מוסב על סופה של המשנה בסוטה, שעל חלקה הקודם מוסבת הסוגיה שלפני כן.<br><br>ב<b>בבלי סוטה</b> כה,א אמרו: "מתו בעליהן עד שלא שתו..." - במאי קמיפלגי? - בית שמאי סברי: שטר העומד לגבות כגבוי דמי (ולכן, כיוון שיש בידה שטר כתובה, הרי כסף הכתובה נחשב כמוחזק בידה, וכיון שאין כאן אלא רק ספק האם זינתה ואיבדה כתובתה, אין בכוח הספק להוציא מידה את הכסף הנחשב כמוחזק בידה), ובית הלל סברי: שטר העומד לגבות לאו כגבוי דמי (ולכן כסף הכתובה הוא בחזקת הבעל ויורשיו, ומשום כך אין היא יכולה להוציאו מחזקתם, שהרי יש ספק האם היא זכאית לו).<br><br>בתלמודים נאמרו טעמים שונים לדעות בית שמאי ובית הלל.</small>
<b>נשים שאינן גובות כתובתן אלא בשבועה</b><br><small>כאן התחלת מקבילות גם בירושלמי כתובות ט,ז ושבועות ז,ז.</small>
מציעים משנה ממקום אחר: <b>תמן תנינן:</b> – שם שנינו (משנה כתובות ט,ז ושבועות ז,ז): <b>הפוגמת כתובתה</b> – אישה השוברת את כתובתה, שבאה לגבות כתובתה, ובעלה טוען שכבר פרע לה את כל הכתובה, והיא מודה שכבר קיבלה מקצת כתובתה ותובעת את השאר, <b>- לא תיפרע</b> – את יתרת הכתובה שהיא תובעת, <b>אלא בשבועה</b> – במשנה כתובות ט,ח פירשו: הפוגמת כתובתה, כיצד? היתה כתובתה אלף זוז, ואמר לה (הבעל): "התקבלת כתובתיך", והיא אומרת: "לא התקבלתי אלא מנה" (מאה זוז) - לא תיפרע אלא בשבועה<b>.</b>
ומציעים ברייתא: <b>תני:</b> – שונה [התנא]: <b>הפוגמת</b> – לא תיפרע אלא בשבועה<b>,</b> אבל <b>לא הפוחתת</b> – הפוחתת כתובתה - תיפרע שלא בשבועה<b>. כיצד? היתה כתובתה מאתים</b> – זוז<b>, והיא אומרת:</b> "<b>מנה</b>" – אישה שבאה לגבות כתובתה, ובעלה טוען שכבר פרע לה את כל הכתובה, והיא אומרת שלא קיבלה כלום אלא שאין כתובתה אלא מנה (מאה זוז), פחות מהסכום הכתוב בשטר הכתובה, <b>- נפרעת</b> – את המנה שהיא תובעת, <b>שלא בשבועה.</b><br>
ושואלים: <b>מה בין הפוגמת ומה בין הפוחתת?</b> – מה ההבדל בין הפוגמת והפוחתת?
ומשיבים: <b>אמר רבי חנינה</b> (בר חמא, אמורא ארץ ישראלי בדור הראשון)<b>: [פוגמת -]</b> (הושלם כמו במקבילה בכתובות) <b>בא משא ומתן</b> (דיון, ויכוח) <b>בנתיים</b> – הבעל והאישה מידיינים ביניהם כמה קיבלה, שכן האישה מודה שכבר קיבלה מקצת כתובתה, ויש מקום לחשש שמא היא טועה ואינה מדייקת כמה קיבלה, ואולי כבר קיבלה את כל כתובתה, ולכן הטילו חכמים עליה שבועה כדי שתדייק (משא ומתן - הבעל נתן והאישה נשאה (קיבלה))<b>. פוחתת - לא בא משא ומתן בנתיים</b> – אין הבעל והאישה מידיינים ביניהם כמה קיבלה, שכן האישה אומרת שלא קיבלה כלום אלא שאין כתובתה אלא מנה, ואין מקום לחשש שמא היא טועה ואינה מדייקת כמה קיבלה, ולכן לא הטילו חכמים עליה שבועה (על פי "שיטה מקובצת" בבלי כתובות פז,ב בשם תלמיד הרשב"א)<b>.</b><br><br><small>ב<b>תוספתא כתובות</b> ט,ד שנו: הפוחתת כתובתה - נפרעת שלא בשבועה. כיצד? היתה כתובתה אלף זוז, אמר לה: "התקבלת כתובתיך", והיא אומרת: "לא התקבלתי ואינה אלא מנה" - נפרעת שלא בשבועה.<br><br>ב<b>בבלי כתובות</b> פז,ב אמרו: "הפוגמת כתובתה - לא תיפרע אלא בשבועה". - ...אמר רבא: מדרבנן (שבועה זו היא מדברי חכמים). מאי טעמא? דפרע דייק (הפורע מדייק וזוכר היטב), דמיפרע לא דייק (הנפרע אינו מדייק), ורמו רבנן עלה שבועה כי היכי דתידוק (כדי שתדייק ותיזכר).<br>איבעיא להו: פוחתת כתובתה, מהו? מי אמרינן היינו פוגמת (ואין הבדל בדין ביניהן), או דילמא פוגמת מודיא במקצת והא (פוחתת) לא מודיא במקצת (וטוענת שלא קיבלה כלל)? - תא שמע: הפוחתת כתובתה - נפרעת שלא בשבועה. כיצד? היתה כתובתה אלף זוז, ואמר לה: "התקבלת כתובתיך", והיא אומרת: "לא התקבלתי ואינה אלא מנה" - נפרעת שלא בשבועה.<br><br>הגרסה בברייתא שבירושלמי בפירוש הפוחתת כתובתה נראית חסרה, אך מדברי רבי חנינה נראה שהגרסה בירושלמי מכוונת לגרסה שבתוספתא ובבבלי.<br>הטעם שאמרו בבבלי בעניין הפוגמת כתובתה הוא כדברי רבי חנינה בירושלמי בעניין זה.<br><br>ב<b>משנה כתובות</b> ט,ז ו<b>שבועות</b> ז,ז שנינו: עד אחד מעידה שהיא פרועה - לא תיפרע אלא בשבועה.<br>וב<b>משנה כתובות</b> ט,ח שנינו: עד אחד מעידה שהיא (הכתובה) פרועה, כיצד? היתה כתובתה אלף זוז, ואמר לה (הבעל): "התקבלת כתובתיך", והיא אומרת: "לא התקבלתי", ועד אחד מעידה שהיא פרועה - לא תיפרע אלא בשבועה.</small>
ומציעים בעיה: <b>רבי ירמיה</b> (מגדולי אמוראי ארץ ישראל בדור השלישי והרביעי) <b>בעי</b> – שואל (מסתפק)<b>: כמה דת מר תמן:</b> – כמו שאתה אומר שם (משנה כתובות ט,ז ושבועות ז,ז): <b>ועד אחד מעידה שהיא פרועה</b> – אישה שבאה לגבות כתובתה, ובעלה טוען שכבר פרע לה את כל הכתובה, והיא אומרת שלא קיבלה כלום, ועד אחד מעיד שכבר נפרעה הכתובה, <b>- לא תיפרע אלא בשבועה, ודכוותה:</b> – ושכמותה: <b>ועד אחד מעידה שהיא פחותה</b> – אישה שבאה לגבות כתובתה שהיתה מאתיים זוז, ובעלה טוען שכבר פרע לה את כל הכתובה, והיא אומרת שלא קיבלה כלום, ועד אחד מעיד שאין כתובתה אלא מנה, <b>- לא תיפחת</b> (צריך לומר: 'לא <b>תיפרע</b>') <b>אלא בשבועה?</b> – כך יש להסיק מתוך השוואה המבוססת על דמיון בין המקרים.
ופושטים את הבעיה: <b>אמר רבי יוסי</b> (מגדולי אמוראי ארץ ישראל בדור הרביעי)<b>: בשעה שעד אחד מעידה שהיא פרועה אינו מכחיש שנים</b> – במקרה זה העד האחד שמעיד שכבר נפרעה הכתובה אינו מכחיש גם את הבעל וגם את האישה אלא רק את האישה, ואין דברי העד האחד בטלים, ולכן לא תיפרע אלא בשבועה<b>, ובשעה שמעיד שפחותה מכחיש את שנים</b> (במקבילה בכתובות: 'בשעה שעד אחד מעידה שהיא פחותה עד אחד מכחיש את שנים, ואין עד אחד מכחיש את שנים') – במקרה זה העד האחד שמעיד שאין כתובתה אלא מנה מכחיש גם את הבעל וגם את האישה, ודברי העד האחד בטלים, ולכן תיפרע בלא שבועה<b>.</b><br><br><small>במקבילה בסוטה בקטע פרמה מובאים רק שני הציטוטים מהמשנה בכתובות ('הפוגמת כתובתה - לא תיפרע אלא בשבועה; עד אחד מעידה שהיא פרועה - לא תיפרע אלא בשבועה') בלא הסוגיה שעליהם.<br><br>ב<b>משנה כתובות</b> ט,ז ו<b>שבועות</b> ז,ז שנינו: הנפרעת שלא בפניו - לא תיפרע אלא בשבועה.<br>וב<b>משנה כתובות</b> ט,ח שנינו: ושלא בפניו, כיצד? הלך לו למדינת הים, והיא נפרעת שלא בפניו (גרושה שהלך בעלה לארץ רחוקה, והיא באה לבית דין לתבוע את כתובתה מנכסיו) - לא תיפרע אלא בשבועה.</small>
מציעים ברייתא: <b>תני:</b> – שונה [התנא]: <b>והנפרעת</b> (צריך לומר: 'הנפרע' ("שיירי קורבן")) <b>שלא בפניו</b> – הבא לבית דין לתבוע את חובו מנכסיו של חבירו שלא בפניו של חבירו, <b>- לא תיפרע</b> (צריך לומר: 'לא ייפרע' ("שיירי קורבן")) <b>אלא בשבועה</b> – הוא נשבע שלא נפרע חובו ונוטל את חובו (מקור זה הוא ברייתא ואינו המשנה בכתובות ("שיירי קורבן"))<b>.</b>
ותמהים: <b>ונפרעים מאדם שלא בפניו?!</b> – וכי מותר לגבות את חובו של אדם ממנו שלא בפניו?! והרי אין חבים לאדם שלא בפניו!
ומתרצים את התמיהה בהצעת פרשנות לברייתא המבוססת על אוקימתא: <b>אמר רבי ירמיה: תיפתר</b> – תתפרש (הברייתא), <b>בשטר שהריבית</b> (במקבילה בשבועות: 'תיפתר בשרבית') <b>אוכלת בו</b> – במקרה של שטר חוב שיש בו ריבית, ואם לא יגבו את החוב מיד, יגדל החוב מאוד, ולכן נפרעים שלא בפניו, כי זכים לאדם שלא בפניו<b>.</b>
ותמהים: <b>ובית דין גובין רבית?!</b> – כיצד בית דין גובים ריבית שהיא דבר האסור?
ומתרצים את התמיהה בהצעת פרשנות לברייתא המבוססת על אוקימתא: <b>תיפתר</b> – תתפרש (הברייתא)<b>, שערב לו מגוי</b> – קרה שגוי לווה בריבית מישראל, וישראל אחר נעשה ערב בשביל הגוי, והמלווה לא היה יכול ליפרע מן הגוי, מפני שלא מצא לו נכסים או שהיה בעל זרוע, ובא להיפרע מן הערב, ולפיכך נפרע אפילו שלא בפניו של הערב, שכל זמן שהחוב קיים הריבית מתרבה על הגוי וחיובו של הערב מתרבה, ונמצא ריבית אוכלת את נכסי הערב (על פי ראשונים. - מותר לגבות ריבית מגוי).<br><br><small>הקטע בעניין הנפרע שלא בפניו אינו במקבילה בסוטה בקטע פרמה.</small>
<b>יורש שפגם אביו שטר חובו</b><br>מציעים ברייתא: <b>והתני</b> (צריך לומר כמו במקבילה בסוטה בקטע פרמה ובמקבילה בכתובות: '<b>תני</b>'. וכן כתב ב"הטרמינולוגיה של הירושלמי", עמוד 157, הערה 51; עמוד 586, הערה 121)<b>:</b> – שונה [התנא]: <b>יורש שפגם אביו שטר חוב</b>ו – כגון שאביו הוציא שטר חוב על אחר של מאתיים זוז ואמר שהתקבל ממנו מנה, ומת אביו, <b>- הבן גובה</b> – את המנה שנשאר, <b>בלא שבועה</b> – שאין היורש צריך להישבע שהוא יודע בבירור שלא נפרע המנה שנשאר<b>. בזה יפה כח הבן מכח האב, שהאב אינו גובה אלא בשבועה</b> (במקבילה בסוטה בקטע פרמה ובמקבילה בכתובות: 'שהבן גובה שלא בשבועה, והאב אינו גובה אלא בשבועה') – יורש שפגם אביו שטר חובו - נוטל שלא בשבועה, והפוגם שטר חובו - לא ייפרע אלא בשבועה<b>.</b>
<b>אמר רבי לעזר</b> (אמורא בדור השני)<b>: ונשבע שבועת יורש</b> – אף על פי שהיורש שפגם אביו שטר חובו אינו נשבע שבועה שנשבע הפוגם שטר חובו, אבל הוא נשבע שבועה שנשבעים היורשים הבאים לגבות חוב של אביהם<b>,</b> והיא שבועה <b>שלא פיקדנו אבא</b> – שלא ציוונו אבינו בשעת מותו שנפרע חוב זה<b>, ושלא אמר לנו אבא</b> – בחייו שנפרע חוב זה<b>, ושלא מצינו</b> (מצאנו) <b>שטר</b> – שובר, <b>בין שטרותיו של אבא ששטר זה פרוע</b> (כך שנינו במשנה שבועות ז,ז בעניין יורשים יתומים שבאים לגבות חוב של אביהם, והם פוגמים שטר אביהם, שאומרים שהודה להם אביהם שנפרע מקצתו, או שעד אחד מעיד שהשטר פרוע, או שהם באים ליפרע מנכסים משועבדים, שלא ייפרעו אלא בשבועה)<b>.</b>
<b>הא</b> – אבל <b>אם נמצא - פרוע</b> (במקבילה בסוטה בקטע פרמה ובמקבילה בכתובות אין משפט זה. משפט זה הוא אשגרה בטעות מהירושלמי בבא מציעא א,ח, ששם מביאים את המשנה בשבועות בעניין יורשים ומדייקים בה כך, אך כאן אין לגרוס משפט זה)<b>.</b><br><br><small>ב<b>תוספתא שבועות</b> ו,ה שנו: הפוגם שטר חובו - לא ייפרע אלא בשבועה. כיצד? הוציא עליו שטר של מאתיים זוז, והוא אומר: התקבלתי מהם מנה - לא ייפרע אלא בשבועה.<br>יורש שפגם אביו שטר חובו - נוטל שלא בשבועה. בזה יפה כוח הבן מכוח האב, שהבן גובה שלא בשבועה והאב אינו גובה אלא בשבועה / בזה יפה כוח היורש מכוח האב.</small><br>
ומציעים שאלה: <b>רב הושעיה</b> (אמורא בדור השלישי) <b>בעי</b> – שואל<b>: מתניתא דבית שמי</b> – המשנה (המקור התנאי, והוא הברייתא שלעיל) [היא] של בית שמאי<b>, דבית שמי אומרים</b> (בקטע סבונה: 'אמרין')<b>: נוטלת כתובתה ולא שותה</b> (במקבילה בסוטה בקטע פרמה: 'נוטלות כתובה ולא שותות') (משנה סוטה ד,ב)<b>?</b> – האם הברייתא, שאומרת שיורש שפגם אביו שטר חובו - הבן גובה בלא שבועה, מאמצת את שיטתם של בית שמאי, שאומרים שסוטה שמת בעלה קודם ששתתה נוטלת כתובה בלא שבועה? (ואין הברייתא כשיטתם של בית הלל, שאומרים שסוטה שמת בעלה קודם ששתתה לא נוטלת כתובה)
ומשיבים בהצעת הבחנה בין שני המקרים: <b>אמר רבי יוסי</b> (מגדולי אמוראי ארץ ישראל בדור הרביעי)<b>:</b> (צריך להוסיף כמו בקטע סבונה ובמקבילה בסוטה בקטע פרמה ובמקבילה בכתובות: '<b>תמן</b>') <b>טעמון דבית שמי:</b> – שם (בסוטה שמת בעלה קודם ששתתה) טעמם של בית שמאי: <b>הבא לי בעלי ואני שותה</b> – כאמור לעיל<b>. ברם הכא</b> – אבל כאן (ביורש שפגם אביו שטר חובו)<b>, בדין היה אפילו אביו לא ישבע</b> – כך היה ראוי להיות, שאפילו אביו גובה את חובו בלא שבועה<b>,</b> (במקבילה בסוטה בקטע פרמה נוסף 'ולמה אמרו: ישבע?') <b>תקנה תיקנו</b> – חכמים <b>בו</b> – באביו, <b>שישבע</b> – מהטעם שאמרו לעיל באישה הפוגמת כתובתה שלא תיפרע אלא בשבועה<b>. בו תיקנו</b> – שיישבע<b>, ובבנו לא תיקנו</b> – שיישבע<b>. מכיון שמת</b> – אביו<b>, העמדת את בנו על דין תורה</b> – שגובה בלא שבועה (ולכן הברייתא גם כשיטתם של בית הלל)<b>.</b>
ומביאים ברייתא: <b>נתחייב אביו שבועה בבית דין</b> – שחייבו בית דין את האב להישבע כדי ליטול את מה שהוא תובע, <b>ומת</b> – קודם שנשבע, <b>- אין בנו גובה</b> – את מה שתבע אביו<b>.</b>
ותמהים: <b>דלא כן, מה נן אמרין?!</b> – שאם לא כך, מה אנחנו אומרים?! (הקביעה, שאם נתחייב אביו שבועה בבית דין ומת - אין בנו גובה, נראית מיותרת, מכיוון שהדין המצוי בה נראה מובן מאליו) - ומסבירים מדוע הקביעה נראית מיותרת: ו<b>יש אדם מוריש שבועתו לבנו?!</b> (בתמיהה) – הרי אין הבן יכול להישבע במקום אביו את השבועה שהתחייב אביו, ולכן פשוט הדבר שאין הבן גובה!
ומתרצים את התמיהה: <b>אמר רבי בא</b> (רבי אבא, אמורא בדור השלישי)<b>: הכין איתאמרת:</b> – כך נאמרה (כך יש לפרש את הקביעה): <b>פגם אביו שטרו בבית דין</b> – כגון שאביו הוציא בבית דין שטר חוב על אחר של מאתיים זוז ואמר שהתקבל ממנו מנה, ונתחייב שבועה, שהפוגם שטר חובו - לא ייפרע אלא בשבועה, <b>ומת</b> – אביו קודם שנשבע, <b>- אינו גובה</b> (בקטע סבונה ובמקבילה בסוטה בקטע פרמה ובמקבילה בכתובות: 'אין <b>בנו</b> גובה') – את המנה שנשאר, שהרי אין הבן יכול להישבע במקום אביו את השבועה שהתחייב אביו. לפי פירוש זה אין הקביעה נראית מיותרת, שכן היא מחדשת שאם פגם אביו שטרו בבית דין ומת - אין בנו גובה, ורק אם פגם אביו שטרו חוץ לבית דין ומת - הבן גובה<b>.</b>
ומציעים קושיה על תירוצו של רבי בא: <b>רב חסדא</b> (מגדולי אמוראי בבל בדור השני והשלישי) <b>בעי</b> – שואל (מקשה)<b>: בגין דהליך תרתין פסיען הוא מפסיד?!</b> – בשביל שהילך (האב) שתי פסיעות (מחוץ לבית דין אל תוך בית דין) הוא (הבן) מפסיד?! <b>אִילּוּ פגמו חוץ לבית דין, את מר</b> – אתה אומר<b>: גובה; מפני שפגמו בבית דין, את מר:</b> – אתה אומר: <b>אינו גובה?!</b> – אין היגיון לחלק בין דינו של המקרה שפגמו חוץ לבית דין ובין דינו של המקרה שפגמו בבית דין, וגם במקרה השני היה הדין צריך להיות שהבן גובה! (לדעת רב חסדא, לא אמרו שאין אדם מוריש שבועה לבנו אלא במקרה שאביו נתחייב שבועה מן הדין, אבל בפוגם שטרו, כיוון שבאביו עצמו אין השבועה אלא מתקנת חכמים, לא שייך לומר שאין אדם מוריש שבועה לבנו, שבבנו לא תיקנו, ולעולם הבן גובה בשבועת היורשים)<br><br><small>ב<b>תוספתא שבועות</b> ו,ה שנו: נתחייב האב שבועה בבית דין ומת - אין היורשים יכולים לגבות.<br><br>בבבלי שבועות מח,א-ב יש סוגיה דומה לסוגיה בירושלמי.<br><br>עד כאן המקבילות בירושלמי סוטה וכתובות ושבועות.<br><br>המקבילה בכתובות ובשבועות שאין לה שום קשר לסנהדרין הועתקה לכאן רק בשל שאלת רב הושעיה: "מתניתא דבית שמי..." ותשובת רבי יוסי: "טעמון דבית שמי..." ("על הירושלמי", עמוד 66, הערה 58).<br><br>במקבילה בשבועות מובאים רק תחילת הסוגיה ('תמן תנינן: הפוגמת... תני: הפוגמת...') וסופה ('רב חסדא בעי...') בלא כל מה שביניהן. בהמשך הירושלמי בשבועות שם מובא הקטע 'ונפרעים מאדם שלא בפניו?!' עד 'תיפתר שערב לו מגוי'.<br><br>בסוטה המילה גרש קוטעת אמצע משפט מפתיחת הסוגיה ("אמר רב יאשיה: סח לי זעירה משם אנשי ירושלם..."), ואין ציון לסוף הסוגיה. הסוגיה עברה ממסכת סוטה לסנהדרין בהעתקת יתר ושובצה שם במקום שגוי, ואף על פי כן הגרש מופיע במסכת סוטה. נראה שסוגיית סוטה עצמה כוללת גם יחידה שהועברה משבועות או מכתובות. סדר הסוגיה במקבילות שונה זו מזו.<br>הגרש מופיע במסכת סוטה הן בכתב יד ליידן והן בכתב יד רומי. עד לאחרונה קשה היה לדעת מה נרמז בגרש, שכן הסוגיה המלאה לא הושלמה בדפוסים, ולא היתה מוכרת בשום עד נוסח.<br>ליברמן ("על הירושלמי", עמוד 17) עמד על כך שבמסכת סנהדרין יש סוגיה ארוכה מאוד שאינה שייכת לשם ("מה טעמון דבית שמי?..." עד סוף ההלכה), ומקומה במסכת סוטה והועתקה למסכת סנהדרין. סוגיה זו, שמוכרת לנו רק במסכת סנהדרין, היא הסוגיה שנרמזה בגרש במסכת סוטה, ורק בזכות ההעתקה המיותרת שלה למסכת סנהדרין זכינו להכיר אותה. עסיס ("למקורה של סוגיה אחת בירושלמי סוטה", "סיני" צג, עמודים קטז-קיז) הוסיף כי במסכת סנהדרין נכנסה הסוגיה שלא במקומה: משנת סנהדרין המצוטטת בסוגיה היא משנה ד (תחילת הלכה ד במשנה: "היה אביו רוצה ואמו אינה רוצה, אמו רוצה ואביו אינו רוצה"), אך הסוגיה סמוכה על משנה ו (סוף הלכה ד במשנה: "ברח עד שלא נגמר דינו"). זה מחזק את דברי ליברמן שהסוגיה עברה ממסכת סוטה למסכת סנהדרין.<br>לאחרונה נמצא בכריכת תיקיית ארכיון בפארמה קטע של ירושלמי סוטה שבו אין גרש והסוגיה מופיעה במלואה, ואכן נמצא כדברי ליברמן. אלא שהתברר שגם המשך הסוגיה בסנהדרין הועתק מסוטה. הסתבר גם שסוגיית סוטה בקטע זה אינה לגמרי זהה לסוגיה שלפנינו בסנהדרין.<br>נראה ברור לגמרי שסוגיית סנהדרין העתיקה את סוגיית סוטה בצורה טכנית, היא העתיקה יותר מהצורך והכניסה אותה שלא במקומה, ואף על פי כן הסוגיה נרמזת בגרש דווקא במקומה המקורי במסכת סוטה.<br>בשבועות בכתב יד ליידן חסרה באמצע הסוגיה יחידה גדולה, ומופיעים תחילתה וסופה בלבד. אין כל סימן לכך שהסוגיה קטועה, ונראה כאילו המשפטים רצופים, אך אין לרצף זה משמעות.<br>הסוגיה בשבועות נמסרת במעין גרש (בלא לשון קיצור, כגון גרש), והיא פותחת ב'תמן תנינן' שמפנה למשנת כתובות "הפוגמת כתובתה - לא תיפרע אלא בשבועה", שמופיעה הן בשבועות והן בכתובות. ייתכן להסביר שמדובר שם בהעברה מכתובות, שבעקבותיה נוסף 'תמן תנינן', או שמדובר בסוגיה מקומית, שבעקבות קיצורה טעו להוסיף לפניה 'תמן תנינן'. מאידך, ייתכן שהסוגיה עברה לשם מאחת המקבילות האחרות (סנהדרין / סוטה), שבהן מתאים שיופיע 'תמן תנינן', והמונח עבר יחד איתה ("תופעת הגרשים בתלמוד הירושלמי").</small><br>• • •

Halakhah 7

<strong><big>משנה</big></strong><br><b>בן סורר ומורה יידון לשם</b> (על שם) <b>סופו</b> – שלפי מעשיו של עכשיו אינו ראוי לעונש חמור זה, אלא צפתה התורה שסופו שיכלה ממון אביו ויבקש לזלול ולסבוא ולא ימצא מעות, וישדוד ויהרוג את הבריות<b>: ימות זכיי ואל ימות חייב</b> – לאחר שיעבור עבירה שיהיה חייב עליה מיתה<b>, שמיתתן של רשעים - הנייה</b> (הנאה) <b>להם</b> – שאינם חוטאים עוד, <b>והנייה לעולם</b> – שאין הבריות ניזוקים על ידיהם<b>, ולצדיקים</b> – אבל מיתתם של צדיקים, <b>- רע להם</b> – שאינם יכולים להוסיף מצוות, <b>ורע לעולם</b> – שהצדיקים מטיבים לבריות, שמלמדים אותם דרכי יושר ומוכיחים אותם<b>.</b>
<b>יין ושינה</b> – ריבוי שתיית יין המביא לידי שינה, וריבוי שינה, <b>לרשעים - הנייה להם והנייה לעולם, ולצדיקים - רע להם ורע לעולם. פיזור לרשעים</b> – פירוד בין רשעים שאינם יכולים להיוועץ יחד כדי להרע לבני אדם, <b>- הנייה להם והנייה לעולם, ולצדיקים - רע להם ורע לעולם. כינוס</b> – אחדות והתחברות, <b>לרשעים - רע להם ורע לעולם, ולצדיקים - הנייה להם והנייה לעולם. שקט לרשעים - רע להם ורע לעולם, ולצדיקים - הנייה להם והנייה לעולם.</b><br><br><small>הרשימה של הנסקלים שהובאה במשנה לעיל ז,ד מסתיימת בבן סורר ומורה. בסיום פרטי ההלכות של הנסקלים הובאו כאן דברי אגדה: "שמיתתן של רשעים...".</small><br>• • •
מביאים ברייתא: <b>צפה</b> (חזה, ראה מראש) <b>הקב"ה שסוף זה</b> – בן סורר ומורה, <b>עתיד לגמר</b> (לכלות) <b>ניכסי אביו ואת ניכסי אמו</b> – מכיוון שימשיך בדרכו לגנוב משלהם כדי לקנות בשר ויין ולאכול ולשתות, <b>ויושב</b> (בקטע סבונה: 'צפה הקב"ה שזה עתיד לגמר את נכסי אביו ואמו ולישב') <b>לו בפרשת דרכים</b> (מקום הצטלבות של דרכים אחדות) <b>ומקפח</b> (שודד, גוזל) <b>את הבריות</b> – שעוברים בפרשת דרכים, כדי שיוכל לקנות בשר ויין במה שגזל מהבריות ולאכול ולשתות כהרגלו, <b>והורג את הנפשות</b> – שעל זה יתחייב מיתה<b>, וסופו לשכח את תלמודו</b> – לימוד תורתו, ויעבור עבירות חמורות שעונשן מיתה בסקילה<b>. ואמרה תורה: מוטב שימות זכאי</b> – כשהוא זכאי ועדיין לא הרג אדם ולא עבר עבירות חמורות, <b>ואל ימות חייב</b> – לאחר שיהרוג ויעבור עבירות חמורות ויתחייב מיתה<b>.</b><br><br><small>ב<b>ספרי דברים</b> פסקה רכ נאמר: אמר רבי יוסי: וכי מפני שאכל זה תרטימר בשר ושתה חצי לוג יין, הוא נסקל? אלא הגיעה תורה לסוף עניינו של זה ואמרה: ימות זכיי ואל ימות חייב.<br><br>ב<b>בבלי סנהדרין</b> עב,א אמרו: תניא: רבי יוסי הגלילי אומר: וכי מפני שאכל זה תרטימר בשר ושתה חצי לוג יין, אמרה תורה: ייצא לבית דין וייסקל? אלא הגיעה תורה לסוף דעתו של בן סורר ומורה, שסוף מגמר נכסי אביו ומבקש לימודו (הרגלו לזלול ולסבוא כדרך שהיה רגיל) ואינו מוצא (מעות), ויוצא לפרשת דרכים ומלסטס (שודד) את הבריות. אמרה תורה: ימות זכאי ואל ימות חייב.<br><br>הבבלי מזכיר רק את נכסי אביו שעתיד הבן לגמר, כדעת תנא קמא לעיל בהלכה ג. ואילו הירושלמי מזכיר את נכסי אביו ואימו שעתיד הבן לגמר, כדעת רבי יוסי בירבי יהודה לעיל שם.<br>לפי הבבלי, סוף שהבן מבקש לימודו באכילה ובשתייה ואינו מוצא, ובשל כך הוא יוצא לפרשת דרכים ומלסטס את הבריות. ואילו לפי הירושלמי, סופו לשכח את תלמודו בתורה, מלבד שסופו לישב בפרשת דרכים ומקפח את הבריות והורג.</small><br>• • •
במשנה שנינו: <b>"שמיתתן של רשעים - הנייה להן והנאה לעולם, ולצדיקים - רע להן ורע לעולם. יין ושינה לרשעים - הנייה להן והנייה לעולם, ולצדיקים - רע להן ורע לעולם".</b>
<b>אמר רבי אבהו</b> (אמורא ארץ ישראלי בדור השלישי)<b>: ובלבד יין עם רוב שינה</b> – רק בריבוי שתיית יין המביא לידי שינה שנינו במשנה שלרשעים הוא הנאה להם ולעולם אבל לצדיקים הוא רע להם ולעולם, אבל לא במיעוט שתיית יין שאינו מביא לידי שינה<b>.</b>
<b>אמר רבי יונתן</b> (אמורא ארץ ישראלי בדור הראשון)<b>: ישינים הן קימעא</b> (מעט) <b>מפני</b> (צריך לומר כמו בקטע סבונה: '<b>כדי</b>') <b>שתהא דעתן מיושבת</b> – מעט שינה לצדיקים - הנאה להם ולעולם, מפני שהיא מיישבת את דעתם<b>.</b><br><br><small>ב<b>בראשית רבה</b> ט,ו נאמר: אמר רבי שמעון בן לעזר: "והנה טוב מאוד" - והנה טוב שינה. וכי יש שינה טובה מאוד?! אתמהא! לא כן תנינן: יין ושינה לרשעים - הנייה להם והנייה לעולם?! אתמהא! (מקשה מסוף המשנה: "ולצדיקים - רע להם ורע לעולם") אלא יש אדם ישן קימאה, הוא עומד ויגע בתורה הרבה.</small><br>• • •

Halakhah 8

<strong><big>משנה</big></strong><br>אגב המשנה הקודמת, שבן סורר ומורה נידון על שם סופו, מובאת כאן משנה זו העוסקת בדין גנב שנמצא במחתרת, שאף הוא נידון על שם סופו.
<b>הבא במחתרת</b> – החותר תחת ביתו של חבירו כדי לגנוב, ואמרה התורה: ייהרג (שמות כב,א-ב), <b>יידון לשם</b> (על שם) <b>סופו</b> – שסופו שיהרוג את בעל הבית אם יעמוד כנגדו להציל את ממונו<b>.</b>
<b>היה בא במחתרת ושבר את החבית, אם יש לו דמים</b> – במקרה שאסור לבעל הבית להרוג את החותר, <b>- חייב</b> – החותר לשלם את דמי החבית<b>, אין לו דמים</b> – במקרה שמותר לבעל הבית להרוג את החותר, <b>- פטור</b> – החותר מלשלם את דמי החבית, שכיוון שהוא חייב מיתה, הריהו פטור מן התשלומים<b>.</b><br>• • •
<strong><big>תלמוד</big></strong><br><b>גנב הבא במחתרת</b><br>במשנה שנינו: <b>"הבא במחתרת</b> יידון לשם סופו<b>".</b>
מציעים ברייתא המיוחסת לחכם נקוב שֵׁם: <b>תני</b> – שונה <b>רבי ישמעאל</b> (מגדולי התנאים בדור השלישי)<b>: זה</b> – הכתוב בעניין מוציא שם רע: "וּפָרְשׂוּ הַשִּׂמְלָה לִפְנֵי זִקְנֵי הָעִיר" (דברים כב,יז) - אם בעל שבא על אשתו טוען שלא היו לה בתולים, יפרשו הורי הנערה לפני השופטים את השמלה שעל הנערה כדי שהשופטים יוכלו לבדוק האם נשארו סימני בתולים עליה, <b>אחד משלשה מקריות</b> (בקטע סבונה: 'מקראות') <b>שנאמרו בתורה כמשל</b> (בקטע סבונה: 'במשל') – ואין לפרש את שלושת הכתובים הללו כפשוטם (דברי רבי ישמעאל מוסבים על הכתוב "ופרשו השמלה", כמו שהוא בירושלמי כתובות, ראה להלן. לדעתו אין להבין את הכתוב "ופרשו השמלה" כמשמעו, אלא הכוונה היא שיביאו הורי הנערה ראיות ברורות, פרושות כשמלה, שבתם היתה בתולה. רבי ישמעאל מוסיף על הכתוב "ופרשו השמלה" את שני הכתובים שלהלן)<b>:</b>
נאמר בדיני חובל: <b>"אִם יָקוּם וְהִתְהַלֵּךְ בַּחוּץ עַל מִשְׁעַנְתּוֹ</b>, וְנִקָּה הַמַּכֶּה<b>"</b> (שמות כא,יט) – אם האדם המוכה שנפל למשכב יקום לאחר זמן ממשכבו ויהיה מסוגל להתהלך מחוץ לבית בעזרת מקלו - יהיה המכה פטור מעונש מיתה. לפי חז"ל, אין לפרש 'על משענתו' - על מקלו, כפשוטה של המילה, אלא יש לפרש 'על משענתו' - על בוריו (בריאותו, איתנותו), שאין זה אלא משל, וכך כוונת הכתוב: אם יקום ויתהלך בחוץ ויישען על כוח עצמו בלבד, ולא יישען על דבר אחר, על מקל או על חברו - יהיה המכה פטור מעונש מיתה. לפי זה, רק אם התרפא המוכה לגמרי, שהתהלך על בוריו, ולאחר מכן מת - המכה פטור ממיתה, אבל אם לא התרפא המוכה לגמרי, שהתהלך על מקלו, ולאחר מכן מת - המכה חייב מיתה, שאנו אומרים שמת מחמת מכתו<b>;</b>
נאמר בדיני גנב: <b>"אִם בַּמַּחְתֶּרֶת יִמָּצֵא הַגַּנָּב</b> וְהֻכָּה וָמֵת, אֵין לוֹ דָּמִים<b>"</b> (שמות כב,א) <b>"אִם זָרְחָה הַשֶּׁמֶשׁ עָלָיו, דָּמִים לוֹ"</b> (שמות כב,ב) – אם בעל הבית מצא את הגנב בתוך המחתרת, כשהוא חותר בקיר או תחתיו להיכנס לבית לגנוב, והגנב נהרג בידי בעל הבית - אין לגנב שנהרג תביעת שפיכות דמים כלפי בעל הבית שהרגו, ואינו חייב מיתה. אבל אם הגנב חתר ביום, כשהשמש זורחת עליו, והגנב נהרג בידי בעל הבית - יש לגנב שנהרג תביעת שפיכות דמים כלפי בעל הבית שהרגו, והוא חייב מיתה. כוונת הכתוב לומר לפי פשוטו, שגנב החותר בלילה והוכה ומת - אין לו דמים, וביום - יש לו דמים. <b>-</b> ויש לשאול על הכתוב "אם זרחה השמש עליו": <b>וכי עליו לבדו החמה זורחת?! והלא על כל באי העולם</b> (כינוי לבני האדם) <b>זורחת החמה!</b> – ולמה נאמר "עליו"? <b>אלא</b> – יש לומר שהכתוב "אם זרחה השמש עליו" הוא לשון משל: <b>מה זריחת החמה מיוחדת שהוא שלום לכל באי העולם, כך כל זמן שאת</b> (צריך לומר: 'שהוא') <b>יודע שאת</b> (צריך לומר: 'שהוא') <b>שלום ממנו</b> – אם הדבר ברור לבעל הבית שהגנב הבא במחתרת בא לשלום, כמו שהשמש הזורחת מביאה שלום לעולם, ואין כוונת הגנב להרוג את בעל הבית, ולא בא אלא לגנוב<b>, בין ביום ובין בלילה</b> – בין אם הגנב בא ביום ובין אם בא בלילה, <b>- ההורגו</b> – את הגנב, <b>נהרג</b> – אבל אם אין הדבר ברור לבעל הבית שהגנב בא לשלום, בין ביום ובין בלילה - ההורגו אינו נהרג. ולא בעל הבית בלבד, אלא כל אדם מותר להורגו. - לפי פירוש זה, אין חילוק בין יום ובין לילה, וכשמותר להרוג את הגנב מותר להורגו בין ביום ובין בלילה, וכשאסור להרוג את הגנב אסור להורגו בין ביום ובין בלילה<b>.</b><br><br><small>ב<b>ירושלמי כתובות</b> ד,ג אמרו: "ופרשו השמלה" (דברים כב,יז) - הכל משל. - תני רבי ישמעאל: זה אחד משלשה מקריות שנאמרו בתורה במשל: "אם יקום והתהלך בחוץ על משענתו, ונקה המכה" (שמות כא,יט) - מהו "על משענתו"? על בוריו. "אם זרחה השמש עליו, דמים לו" (שמות כב,ב) - וכי עליו לבדו החמה זורחת?! אלא מה זריחת השמש מיוחדת שהיא שלום לכל באי העולם, אף זה בזמן שהוא יודע שהוא שלום ממנו והרגו - הרי זה חייב.<br><br>ב<b>מכילתא דרבי ישמעאל</b> מסכתא דנזיקין פרשה ו נאמר: "על משענתו" (שמות כא,יט) - על בוריו. זה אחד משלושה דברים שהיה רבי ישמעאל דורש בתורה כמין משל. כיוצא בו: "אם זרחה השמש עליו" (שמות כב,ב) - וכי השמש עליו בלבד זרחה?! והלא על כל העולם זרחה! אלא מה שמש שלום בעולם, אף זה, אם ידוע בו שבשלום עימו והרגו - הרי זה חייב. כיוצא בו: "ופרשו השמלה" (דברים כב,יז) - מחוורים (מבררים) את הדברים כשמלה. אף כאן אתה אומר: "על משענתו" - על בוריו.<br><br>ב<b>מכילתא דרבי ישמעאל</b> מסכתא דנזיקין פרשה יג נאמר: "אם זרחה השמש עליו" (שמות כב,ב) - רבי ישמעאל אומר: וכי השמש עליו בלבד זרחה?! והלא על כל העולם כולו זרחה! אלא מה שמש שלום בעולם, אף זה, אם ידוע הוא שבשלום עימו והרגו - הרי זה חייב. כיוצא בו: "ופרשו השמלה" (דברים כב,יז) - מחוורים הדברים כשמלה. כיוצא בו: "על משענתו" (שמות כא,יט) - על בוריו. ואף כאן אתה אומר כן.<br><br>ב<b>תוספתא סנהדרין</b> יא,ט שנו: הבא במחתרת, אם בא להרוג - מצילים אותו בנפשו (מותר להציל את בעל הבית בהריגת הגנב), בא ליטול ממון - אין מצילים אותו בנפשו, ספק בא להרוג ספק בא ליטול ממון - אין מצילים אותו בנפשו (לפי המקורות שלהלן צריך לומר: מצילים אותו בנפשו), שנאמר: "אם זרחה השמש עליו, דמים לו" (שמות כב,ב) - וכי עליו בלבד חמה זורחת?! והלא על כל העולם כולו זורחת! אלא מה זריחת השמש שהיא שלום לעולם, אף זה, כל זמן שאתה יודע שיש שלום הימנו, בין ביום ובין בלילה - אין מצילים אותו בנפשו, וכל זמן שאי אתה יודע שאין שלום הימנו, בין ביום ובין בלילה - מצילים אותו בנפשו.</small><br>
ומביאים ברייתא נוספת: <b>פעמים</b> (במקום מילה זו צריך לומר כאן ולהלן כמו במקבילה במכילתא: '<b>ספק</b>') <b>שהוא</b> – הבא במחתרת, <b>בא לגנוב פעמים שהוא בא להרוג</b> – הכתוב "אִם בַּמַּחְתֶּרֶת יִמָּצֵא הַגַּנָּב וְהֻכָּה וָמֵת, אֵין לוֹ דָּמִים" מדבר במקרה שיש ספק האם הגנב בא לגנוב ולא להרוג או שמא הוא בא גם להרוג, והכתוב אומר שבמקרה זה מותר להורגו<b>. [אתה אומר: פעמים שהוא בא לגנוב פעמים שהוא בא להרוג. או אינו אלא: פעמים שהוא בא לגנוב ופעמים שלא לגנוב!</b> – אולי הכתוב מדבר במקרה שיש ספק האם הגנב בא לגנוב או שמא לא בא אפילו לגנוב, והכתוב אומר שאפילו במקרה זה מותר להורגו!<b>] אמרת, שאם בא לגנוב וודאי והרגו - ההורגו נהרג</b> – הרי הכתוב "אִם זָרְחָה הַשֶּׁמֶשׁ עָלָיו, דָּמִים לוֹ" מדבר במקרה שוודאי שהגנב בא לגנוב ולא להרוג, כאמור לעיל, והכתוב אומר שבמקרה זה אסור להורגו, <b>[קול וחומר זה שפעמים שהוא בא לגנוב ופעמים שלא לגנוב</b> – בוודאי ובוודאי שבמקרה שיש ספק האם הגנב בא לגנוב או שמא לא בא אפילו לגנוב, שאסור להורגו<b>. הא אין עליך לומר כלשון האחרון אלא כלשון הראשון: פעמים שהוא בא לגנוב] פעמים שהוא בא להרוג - אינו</b> (מילה זו נמחקה במסירה שלפנינו בטעות) <b>נהרג</b> – אם הרגו אינו נהרג. הרי שהכתוב "אִם בַּמַּחְתֶּרֶת יִמָּצֵא הַגַּנָּב וְהֻכָּה וָמֵת, אֵין לוֹ דָּמִים" מדבר במקרה שיש ספק האם הגנב בא לגנוב ולא להרוג או שמא הוא בא גם להרוג, והכתוב אומר שבמקרה זה מותר להורגו (שתי ההשלמות בקטע זה הן של "מבואות לספרות התנאים" עמודים 560-561 על פי המקבילה במכילתא)<b>.</b>
<b>מיכן</b> (מכאן) <b>את דן לפיקוח נפש לומר</b> – שהצלת נפש בספק דוחה איסורים שבתורה<b>: מה עבודה זרה</b> (במסירה שלפנינו: 'ע"ז'. וצריך לומר כמו במקבילות בספרות התנאים: '<b>ש"ד</b>' = <b>שפיכות דמים</b>, וכן גרסו "קורבן העדה" ו"פני משה". - ב"עלי תמר" כתב: נתהוותה הטעות על ידי שנמחק קצת ראש הדל"ת ונדמה לזי"ן וכן נמחק מעט מהשי"ן ונדמה לעי"ן ויצא ע"ז, והוא טעות סופר, וצריך לומר ש"ד) <b>מיוחדת שהיא מטמאה את הארץ ומחללת את השם ומסלקת את השכינה</b> – שנאמר בעניין רוצח: "וְלָאָרֶץ לֹא יְכֻפַּר לַדָּם אֲשֶׁר שֻׁפַּךְ בָּהּ כִּי אִם בְּדַם שֹׁפְכוֹ, וְלֹא תְטַמֵּא אֶת הָאָרֶץ אֲשֶׁר אַתֶּם יֹשְׁבִים בָּהּ, אֲשֶׁר אֲנִי שֹׁכֵן בְּתוֹכָהּ, כִּי אֲנִי ה' שֹׁכֵן בְּתוֹךְ בְּנֵי יִשְׂרָאֵל" (במדבר לה,לג-לד), <b>ודוחין בה את הספק</b> – אם הצלת נפש בספק דוחה את האיסור החמור של שפיכות דמים, שכן מותר לבעל הבית להרוג את הגנב כדי להציל את עצמו אף אם ספק בא לגנוב ספק בא להרוג<b>, כל שכן לפיקוח נפש שידחה את הספק</b> – קול וחומר שהצלת נפש בספק דוחה שאר איסורים הקלים יותר (כגון חילול שבת)<b>.</b><br><br><small>ב<b>מכילתא דרבי ישמעאל</b> מסכתא דנזיקין פרשה יג נאמר: "אם במחתרת יימצא הגנב" (שמות כב,א) - זה שספק בא לגנוב ספק בא להרוג (ההורגו - פטור). אתה אומר: ספק בא לגנוב וספק להרוג, או אינו אלא ספק לגנוב וספק שלא לגנוב! אמרת, אם כשיגנוב ודאי והרגו - הרי זה חייב, קול וחומר זה שספק בא לגנוב ספק לא בא לגנוב. הא אין עליך לומר כלשון האחרון אלא כלשון הראשון: ספק בא לגנוב ספק בא להרוג.<br>מכאן אתה דן על פיקוח נפש: ומה שפיכות דמים שמטמאה את הארץ ומסלקת את השכינה - היא דוחה את הספק, [קול וחומר לפיקוח נפש שידחה את הספק].<br><br>ב<b>מכילתא דרבי ישמעאל</b> מסכתא דשבתא פרשה א נאמר: ...מניין לפיקוח נפש שדוחה את השבת? - נענה רבי ישמעאל ואמר: הרי הוא אומר: "אם במחתרת יימצא הגנב" (שמות כב,א) - זה שהוא ספק שבא לגנוב ספק שבא להרוג. והרי דברים קול וחומר: ומה שפיכות דמים שמטמאה את הארץ ומסלקת את השכינה - הרי הוא (ספק נפשות זה) דוחה [אותה], קול וחומר לפיקוח נפש שדוחה את השבת.<br><br>ב<b>תוספתא שבת</b> טו,יז שנו: רבי אחא אמר משם רבי עקיבא: הרי הוא אומר: "אם במחתרת יימצא הגנב" וגו' (שמות כב,א) - בעל הבית מהו? ודיי או ספק? הווי אומר: ספק. אם הורגים נפש להחיות נפש בספק (שהורגים את הגנב כדי להחיות את בעל הבית, אף על פי שאפשר שהגנב לא בא אלא לגנוב, ולא יהרוג את בעל הבית אם יתנגד לו), דין הוא שידחו את השבת להחיות נפש בספק.<br><br>ב<b>בבלי יומא</b> פה,א אמרו: ...מניין לפיקוח נפש שדוחה את השבת? - נענה רבי ישמעאל ואמר: "אם במחתרת יימצא הגנב והוכה ומת, אין לו דמים" (שמות כב,א) - ומה זה, שספק על ממון בא ספק על נפשות בא, ושפיכות דמים מטמאה את הארץ וגורמת לשכינה שתסתלק מישראל - ניתן להצילו בנפשו, קול וחומר לפיקוח נפש שדוחה את השבת.</small>
ומביאים מדרש הלכה: <b>כתוב: "אִם בַּמַּחְתֶּרֶת יִמָּצֵא הַגַּנָּב וְהֻכָּה וָמֵת, אֵין לוֹ דָּמִים"</b> (שמות כב,א) <b>- תני</b> – שונה <b>רבי חייה</b> (בדור המעבר שבין התנאים לאמוראים)<b>: במחתרת אין לו דמים, חוץ למחתרת יש לו דמים</b> – אסור להרוג את הגנב שבא במחתרת לאחר שיצא ממנה. רבי חייא לא נימק את דעתו. ברם הנימוק הוא, שכשיצא הגנב חוץ למחתרת ברור שאינו מתכוון עוד להרוג, ולכן אסור להורגו. - רבי חייה מפרש את הכתוב: "אם זרחה השמש עליו" אינו תיאור של מקרה אחר ושל גנב אחר (הבא ביום ולא בלילה, או הידוע כמי שאינו בא להרוג), אלא יש כאן תיאור של שלב מאוחר יותר באותה גנבה עצמה: אם במחתרת ימצא הגנב והוכה ומת - אין לו דמים, אך אם לא נמצא במחתרת, כי אם מאוחר יותר, כש"זרחה השמש עליו", משיצא הגנב מן המחתרת למקום זריחת אור השמש - דמים לו (ראה "הבא במחתרת - לייחסו של המדרש לפשט", "מגדים" ז, עמוד 10)<b>.</b>
ומציעים ברייתא המיוחסת לחכם נקוב שֵׁם: <b>תני</b> – שונה <b>רבי שמעון בן יוחי</b> (תנא בדור הרביעי)<b>: אפילו חוץ למחתרת אין לו דמים</b> – מותר להרוג את הגנב שבא במחתרת אפילו לאחר שיצא ממנה<b>, לפי שממונו של אדם חביב עליו כנפשו</b> – אדם נלחם על ממונו כפי שהיה נלחם כדי שלא לאבד נפשו<b>. חמי ליה אזיל בעי מיסב ממוניה מיניה וקאים עלוי וקטליה</b> – רואה אותו (בעל הבית את הגנב) הולך (לאחר שיצא מהמחתרת), רוצה (בעל הבית) לקחת ממונו ממנו (מהגנב), וקם עליו (הגנב מתנפל על בעל הבית ותוקף אותו) והורגו (ולכן אין הבדל בין אם הגנב נמצא במחתרת ובין אם יצא חוץ למחתרת)<b>.</b><br>
<b>רב הונא</b> (גדול אמוראי בבל בדור השני) <b>אמר: נטל</b> – הגנב, <b>את הכיס</b> (ארנק) – מבעל הבית, <b>והפך את פניו</b> (פנה לאחור) <b>לצאת</b> – מהמחתרת, <b>והלך לו</b>, <b>ועמד</b> – בעל הבית, <b>עליו</b> – על הגנב, <b>והרגו - אין ההורגו נהרג</b> – רב הונא סובר כרבי שמעון בן יוחי שמותר להרוג את הגנב שבא במחתרת אף לאחר שיצא ממנה<b>.</b>
ומציעים את טעמה של הקביעה: <b>מה טעמא דרב הונא?</b> – מה הטעם של רב הונא? נאמר בעניין ערי מקלט: <b>"</b>פֶּן יִרְדֹּף גֹּאֵל הַדָּם אַחֲרֵי הָרֹצֵחַ <b>כִּי יֵחַם לְבָבוֹ</b>, וְהִשִּׂיגוֹ כִּי יִרְבֶּה הַדֶּרֶךְ וְהִכָּהוּ נָפֶשׁ<b>"</b> (דברים יט,ו) – על הרוצח מוטל לברוח אל עיר מקלט כדי להצילו מיד גואל הדם, הקרוב של המת, שהרשות בידו להרוג את הרוצח אם עשה את מעשהו בכוונה. כוונת הכתוב הזה לבאר מדוע יש להבדיל שלוש ערי מקלט ולא תספיק עיר אחת. - גואל הדם, שליבו מלא חמת נקם ואי אפשר לו לעצור עצמו מלהרוג את הרוצח, נתנה לו התורה רשות להורגו. רב הונא הביא פסוק זה כאסמכתא לדין הבא במחתרת, מכיוון שהוא סבור שדינו של הנגנב הוא כדינו של גואל הדם, שגם הנגנב אי אפשר לו לעצור עצמו מלהרוג את הגנב שבא לגנוב את ממונו<b>.</b><br>
<b>רב</b> (אמורא בבלי בדור הראשון, מגדולי האמוראים) <b>אמר: כל דייתי עלי אנא קטל ליה</b> – כל (מי) שיבוא עליי (במחתרת) אני הורג אותו (מפני שהוא בא להרוג)<b>, חוץ מחנניה בן שילא</b> (רב חנינא בר שילא, אמורא בבלי בדור הראשון. משערים שהוא בנו של שילא, אחי רבי חייא דודו של רב)<b>, דאנא ידע דלא אתי אלא מיסב מגוסתיה מיניי</b> – שאני יודע שלא בא אלא לקחת את סעודתו ממני (בשל רעבונו, ובוודאי לא בא להרוג אותי, ולכן לא אהרוג אותו כשיבוא במחתרת)<b>.</b>
<b>אמר רבי יצחק</b> (נפחא, אמורא ארץ ישראלי בדור השני והשלישי)<b>: מכיון דאברי ליביה עלוי למיעבד ליה דא מילתא</b> – מכיוון שהתחזק ליבו עליו (ליבו נעשה חזק ותקיף) לעשות לו דבר זה (לבוא במחתרת על רב לקחת את סעודתו)<b>, אין זה חנניה בן שילא</b> – אם חנניה בן שילא יעשה דבר זה, אין הוא חנניה בן שילא. הטעם הוא שאדם שבא במחתרת עלול לפגוע בבעל הבית. - רבי יצחק שולל את גישתו של רב כלפי חנניה בן שילא<b>.</b><br><br><small>ב<b>בבלי סנהדרין</b> עב,ב אמרו: אמר רב: כל דאתי עלאי במחתרתא - קטילנא ליה, לבר מרב חנינא בר שילא. מאי טעמא? אילימא משום דצדיק הוא - הא קאתי במחתרתא (ומוכח שאינו צדיק)! אלא משום דקים לי בגוויה דמרחם עלאי כאב על הבן.<br><br>דברי רב שווים בשני התלמודים. דברי רבי יצחק בירושלמי הם מדברי רב עצמו בבבלי: "אילימא משום דצדיק הוא - הא קאתי במחתרתא!".</small><br>• • •

Halakhah 9

<strong><big>משנה</big></strong><br><b>אֵלּוּ שמצילין אותן בנפשן</b> – מצילים את הנרדפים מידי הרודפים בנפשם של הרודפים, שהורגים את הרודפים<b>: הרודף אחר חבירו להורגו</b> – כמו ששנינו לעיל בבא במחתרת, <b>ואחר הזכור</b> – לבוא על הזכר, <b>ואחר נערה המאורסה. אבל הרודף אחר הבהמה</b> – לבוא עליה<b>, והמחלל את השבת, והעובד עבודה זרה - אין מצילין אותן בנפשן</b> – אלא מניחים אותם לעשות את העבירה, ומעידים עליהם בפני בית דין, והם דנים אותם (כנראה כיוונו תחילה בלשון 'אותן' לנרדפים, ואחר כך נעשה לשון 'מצילין אותן בנפשן' לפתגם שהשתמשו בו אף במקום שאין נרדף, כגון במחלל את השבת, וכיוונו לעובר עבירה, שמצילים אותו מן העבירה על ידי הריגתו ("ששה סדרי משנה", סדר נזיקין, עמוד 452))<b>.</b><br>• • •
<strong><big>תלמוד</big></strong><br><b>אלו שמצילים אותם בנפשם</b><br>במשנה שנינו: <b>"אֵילּוּ שמצילין אותן בנפשן</b>: הרודף אחר חבירו להורגו ואחר הזכור ואחר נערה המאורסה<b>".</b>
מביאים ברייתא: <b>הרודף אחר חבירו להורגו, בין בבית בין בשדה</b> – בין אם הוא רודף בבית ובין אם הוא רודף בשדה (האזכור 'בשדה' הוא על פי הכתוב בדברים כב,כה-כז בעניין נערה המאורסה שנאנסה: "וְאִם בַּשָּׂדֶה יִמְצָא הָאִישׁ אֶת הַנַּעֲרָ הַמְאֹרָשָׂה", והכתוב שם משווה מעשה אונס זה למעשה רוצח הקם על רעהו להורגו), <b>- מצילין אותו בנפשו. אחד הרודף אחר חבירו להורגו ואחד הרודף אחר כל שאר עבירות</b> (צריך לומר כמו בתוספתא: 'הרודף אחר <b>כל עריות</b>' ("קורבן העדה")) <b>שבתורה</b> – הרודף אחר העריות שבתורה שהן חייבי מיתות בית דין או חייבי כריתות, כדי לבוא עליהן, <b>- מצילין אותו בנפשו. אבל אם היתה אלמנה לכהן גדול, גרושה וחלוצה לכהן הדיוט, ממזרת ונתינה לישראל, בת ישראל לנתין ולממזר</b> – הרודף אחרי נשים האסורות לו שהן חייבי לאווים, כדי לבוא עליהן, <b>- אין מצילין אותו בנפשו</b> – אין מצילים את הרודף אחריהן בנפשו<b>. נעשה המעשה</b> – אם כבר נעשתה העבירה, <b>- אין מצילין אותו בנפשו. אם יש שם מושיעים</b> – אם יש לנרדף מצילים, שיכולים להציל אותו מידי הרודף שלא בנפשו של הרודף, <b>- אין מצילין אותו בנפשו.</b>
<b>רבי יודה</b> (בר אלעאי, מגדולי התנאים בדור הרביעי) <b>אומר: אם אמרה:</b> "<b>הנח לו</b>" – אם האישה מבקשת מהמצילים שרוצים להציל אותה, שיניחו לרודף שרודף אחריה כדי לבוא עליה, ולא יצילו אותה, מחשש שהם יגרמו שהרודף יהרוג אותה קודם שיספיקו להציל אותה, <b>- אין מצילין אותו בנפשו</b> – ששומעים בקולה<b>.</b>
[צריך להשלים כמו בתוספתא: '<b>ומפני מה מצילים אותו בנפשו?</b>' – ברודף אחר העריות לבוא עליהן, כאמור לעיל] <b>שאם ממחין הן על ידיו, נמצאו באין לידי שפיכות דמים</b> – אם הנשים ימחו בידו של הרודף אחריהן שלא יבוא עליהן, הן יגרמו שהרודף יהרוג אותן, והרי זה כמו הרודף אחר חבירו להורגו, ולכן מצילים אותו בנפשו (כך השלים ופירש ריצ"ד)<b>.</b><br><br><small>ב<b>תוספתא סנהדרין</b> יא,י-יא שנו: הרודף אחרי חבירו - מצילים אותו בנפשו...<br>הרודף אחר הזכור בין בבית ובין בשדה - מצילים אותו בנפשו. אחר נערה המאורסה בין בבית בין בשדה - מצילים אותו בנפשו. אחד נערה המאורסה ואחד כל עריות שבתורה - מצילים אותו בנפשו. אבל אם היתה אלמנה לכוהן גדול, גרושה וחלוצה לכוהן הדיוט - אין מצילים אותו בנפשו. שנעברה בה עבירה - אין מצילים אותו בנפשו. ואם יש לה מושיעים - אין מצילים אותו בנפשו.<br>רבי יהודה אומר: אם אמרה: "הניחו לו" - אין מצילים אותו בנפשו.<br>ומפני מה מצילים אותו בנפשו? שאם היו ממחים בידו - בא על עיסקי נפשות.<br><br>ב<b>בבלי סנהדרין</b> עג,א אמרו: תנו רבנן: אחד הרודף אחר חבירו להורגו ואחר הזכור ואחר נערה המאורסה ואחר חייבי כריתות ואחר חייבי מיתות בית דין - מצילים אותם בנפשו. אלמנה לכוהן גדול - אין מצילים אותה בנפשו. נעבדה בה עבירה - אין מצילים אותה בנפשו. יש לה מושיע - אין מצילים אותה בנפשו. רבי יהודה אומר: אף האומרת: "הניחו לו שלא יהרגני" - אין מצילים אותה בנפשו.</small>
ומציעים קביעה: <b>פשיטא דא מילתא:</b> – פשוט [הוא] הדבר הזה: <b>רוצח</b> (צריך לומר: '<b>רודף</b>') <b>ששיבר את הכלים או שהזיק - חייב לשלם</b> (צריך לומר: '<b>פטור מלשלם</b>' ("שערי תורת ארץ ישראל")) – רודף שרדף אחר חבירו להורגו, ותוך כדי רדיפתו שיבר כלים של אחרים או שהזיק רכוש של אחרים - פטור מלשלם על הנזקים שגרם, שכיוון שהוא חייב מיתה, שהרי מותר להורגו, הריהו פטור מן התשלומים (כמו ששנינו לעיל בהלכה ו: "היה בא במחתרת ושבר את החבית... אין לו דמים - פטור"). - זה מקרה שדינו פשוט<b>.</b>
ומציעים בעיה: <b>היה משבר עד שהוא מגיע לעיר?</b> – מה הדין במקרה שהרודף שיבר כלים של אחרים תוך כדי מנוסתו מהשדה לעיר לאחר שהרג את חבירו? האם הוא חייב לשלם על הכלים ששיבר כיוון ששיבר לאחר שהרג את חבירו, או שמא הוא פטור מלשלם כמו במקרה הקודם? - זה מקרה שדינו מסופק (כך פירש ב"שערי תורת ארץ ישראל")
ומציעים מחלוקת כתשובה לבעיה: <b>רבי זעירא</b> (רבי זירא, מגדולי אמוראי ארץ ישראל בדור השלישי) <b>ורב</b>(<b>י</b>) <b>הושעיה</b> (אמורא בדור השלישי)<b>. חד אמר:</b> – [חכם] אחד אומר: <b>נותן דמים, וחרנה אמר:</b> – ו[החכם] האחר אומר: <b>אינו נותן דמים</b> – הרי שדינו של המקרה השני נתון במחלוקת<b>.</b><br><br><small>ב<b>בבלי סנהדרין</b> עד,א אמרו: אמר רבא: רודף שהיה רודף אחר חבירו ושיבר (הרודף תוך כדי רדיפה) את הכלים, בין של נרדף ובין של כל אדם - פטור (מלשלם). מאי טעמא? - מתחייב בנפשו הוא (שהרי כל אדם רשאי להורגו, והמתחייב בנפשו פטור מן התשלומים, אפילו לאדם אחר שלא היה מעורב בדבר). ונרדף ששיבר את הכלים, של רודף - פטור, של כל אדם - חייב. של רודף פטור - שלא יהא ממונו (של רודף) חביב עליו מגופו (שהרי אם היה הנרדף פוגע בגופו של הרודף היה פטור), של כל אדם חייב - שמציל עצמו בממון חבירו (ואין אותו אדם צריך להפסיד בשל כך).<br><br>לפי הגהת "שערי תורת ארץ ישראל" בירושלמי, אין מחלוקת בין התלמודים בדינו של המקרה שרודף רדף אחר חבירו ושיבר כלים.</small><br>
ומציעים בעיה: <b>רודף שנעשה נרדף</b> – הרודף אחר חבירו להורגו, והתגבר הנרדף על הרודף, ועכשיו הנרדף רודף אחר הרודף להורגו, שהרודף הפך לנרדף, והנרדף הפך לרודף<b>, מהו להציל את הרודף בנפשו של</b> ה<b>נרדף?</b> – האם דנים אותם כפי מצבם עכשיו, ומצילים את הרודף שהפך לנרדף בנפשו של הנרדף שהפך לרודף, או שמא דנים אותם כפי מצבם בתחילה, ואין מצילים את הרודף שהפך לנרדף בנפשו של הנרדף שהפך לרודף? (אין פושטים את הבעיה. - לפי "אור שמח" (הלכות רוצח ושמירת הנפש א,יג) שאלת הירושלמי שלא נפשטה מכוונת לחובת ההצלה, האם זו חלה על צד שלישי במצב שהרודף נעשה נרדף, אך ודאי הוא שמותר לרודף שנרדף כעת להציל עצמו בכל דרך)<br><br><small>כאן התחלת מקבילות בירושלמי שבת יד,ד ועבודה זרה ב,ב.</small>
ומציעים בעיה: <b>גדול שנעשה קטון,</b> (אין מובן למילים אלו, ונראה שהן אשגרה מהבעיה הקודמת שהותאמה לבעיה הזאת (וכן כתב ב"סוגיות מקבילות בירושלמי" עמוד 78-79). במקבילות אין מילים אלו ואין לגרוס אותן. ויש לגרוס כמו במקבילות: '<b>רב חסדא</b> (מגדולי אמוראי בבל בדור השני והשלישי) <b>בעי</b> – שואל (מסתפק)<b>:</b>') <b>מהו להציל את הגדול</b> (במקבילות: 'להציל נפשו של הגדול') <b>בנפשו של</b> ה<b>קטן?</b> – מה דינו של רודף שהוא קטן? האם מותר להרוג קטן שרודף אחר גדול על מנת להציל את חיי הגדול, או שמא אסור להרוג אותו משום שהוא קטן ואינו חייב מיתה?
ופושטים את הבעיה: <b>התיב</b> – השיב (תשובה על הבעיה) <b>רבי ירמיה</b> (מגדולי אמוראי ארץ ישראל בדור השלישי והרביעי)<b>: והתנינן:</b> – והרי שנינו (משנה אהלות ז,ו): (במקבילה בשבת: 'ולא מתניתא היא:'. - ראה "הטרמינולוגיה של הירושלמי", עמוד 162 ועמוד 345) <b>האשה שהיא מקשה לילד</b> – שיש לה קשיים בלידתה וחוששים שמא תמות... <b>יצא ראשו ורובו</b> (במשנה ובמקבילות בירושלמי: 'יצא רובו'. ובתוספתא יבמות ט,ה: 'יצא ראשו') – של הוולד, <b>- אין נוגעין בו</b> – להורגו כדי להציל את אימו<b>, שאין דוחין נפש</b> – הוולד, <b>מפני נפש</b> – האם<b>!</b> – הרי שהתשובה לבעיה עולה בבירור מן המשנה באהלות, שאין להרוג את הקטן שרודף אחר הגדול.
ודוחים את פשיטת הבעיה בהצעת הבחנה בין המקרים שהושוו: <b>רבי יוסי בירבי בון</b> (מגדולי אמוראי ארץ ישראל בדור החמישי) אמר <b>בשם רב חסדא</b> (במקבילה בעבודה זרה: 'בשם רבי לוי')<b>: שנייא היא תמן</b> – שונה הוא [הדבר] שם<b>, שאין את</b> (אתה) <b>יודע מי ה</b>ו<b>רג את מי</b> – אין להשוות בין המקרה כאן של קטן הרודף למקרה שם של ולד, שבמקרה שם לא ברור מי מסכן יותר את מי, האִם הוולד מסכן יותר את האֵם או להיפך, שכן גם הוולד מסכן את האם וגם האם מסכנת את הוולד, ואי אפשר לקבוע מי הרודף, ולכן אין נוגעים בוולד, ואילו במקרה כאן ברור שהקטן מסכן את הגדול, ולכן מותר להרוג את הקטן כדי להציל את הגדול<b>.</b><br><br><small>עד כאן המקבילות בירושלמי שבת ועבודה זרה.<br><br>מקורו של הקטע מסופק. שכן נראה שהוא שייך מבחינה עניינית לסנהדרין, והועתק מסנהדרין לשבת מכיוון שבשבת לעיל הובאה אותה משנה שמצוטטת בו: "יצא רובו - אין נוגעין בו". מאידך, נראה שהוא שייך גם לשבת, למה שבא לעיל: 'בכל מתרפין חוץ מ-... ושפיכות דמים' ("סוגיות מקבילות בירושלמי", עמוד 78-79).<br><br>ב<b>בבלי סנהדרין</b> עב,ב אמרו: אמר רב הונא: קטן הרודף (אחַר אחֵר להורגו) - ניתן להצילו בנפשו... - אותיביה רב חסדא לרב הונא: יצא ראשו - אין נוגעים בו, שאין דוחים נפש מפני נפש. ואמאי? רודף הוא! (ומדוע אין הורגים אותו, אם אכן הורגים קטן הרודף?) - שאני התם, דמשמיא קא רדפי לה (מהשמים רודפים את האם, ואין הוולד רודף אותה, ולכן אין נוגעים בו).<br><br>לפי הירושלמי, רב חסדא מציע את הבעיה בקטן הרודף. לפי הבבלי, רב חסדא מקשה לרב הונא מן המשנה באהלות. ולפי הגרסה בירושלמי כאן ובשבת, רב חסדא דוחה את פשיטת הבעיה מן המשנה באהלות.<br><br>לפי שני התלמודים יש להבחין בין קטן הרודף לבין ולד, אולם ניסוח ההבדל שונה מתלמוד לתלמוד. לפי הבבלי, מהשמים רודפים את האם. ואילו לפי הירושלמי, אין יודעים מי רודף את מי. ב"עֻבָּר הרודף ובדיקת החבית", "קורות" כד, עמודים ט-יז, מציע שאלו נימוקים שונים המשקפים הבנות רפואיות שונות של תהליך הלידה.</small>
במשנה שנינו: "...והעובד עבודה זרה - אין מצילין אותן בנפשן".
מציעים ברייתא: <b>תני:</b> – שונה [התנא]: <b>רבי לעזר בירבי שמעון</b> (תנא בדור החמישי) <b>אומר: ההולך לעבוד עבודה זרה - מצילין אותו בנפשו</b> – מותר להרוג אותו, כדי למנוע את עשיית העבירה. רבי לעזר בירבי שמעון חולק על המשנה<b>. אם מפני כבוד בשר ודם</b> – כגון הרודף אחר נערה המאורסה כדי לאנוס אותה, שהוא פוגם בכבודה על ידי שהוא אונס אותה, <b>- מצילין אותו בנפשו, לא כל שכן מפני חי העולמים</b> (כינוי לאלוהים החי לנצח)<b>?!</b> – בוודאי ובוודאי שמפני כבודו של האלוהים מצילים בנפשו את ההולך לעבוד עבודה זרה, שהוא מבזה את ה' על ידי שהוא עובד עבודה זרה.<br><br><small>ב<b>תוספתא סנהדרין</b> יא,יא שנו: רבי אליעזר ברבי צדוק אומר: העובד עבודה זרה - מצילים אותו בנפשו.<br><br>ב<b>בבלי סנהדרין</b> עד,א אמרו: תניא: רבי שמעון בן יוחי אומר: העובד עבודה זרה - ניתן להצילו בנפשו מקול וחומר: ומה פגם הדיוט - ניתן להצילו בנפשו, פגם גבוה - לא כל שכן?!<br><br>בכל אחד מהמקורות נאמרה ההלכה הזו על ידי תנא אחר.<br>בתוספתא ובבבלי: "העובד עבודה זרה". ובירושלמי: "ההולך לעבוד עבודה זרה". הנוסח בירושלמי נכון יותר, כיוון שאם כבר נעשתה העבירה - אין מצילים אותו בנפשו.</small><br>• • •

Chapter 9



Halakhah 1

<strong><big>משנה</big></strong><br>משנה זו מפרטת את העבירות שחייבים עליהן שריפה ואת העבירות שחייבים עליהן הרג.
<b>אֵלּוּ הן הנשרפין</b> – עוברי עבירות שמיתתם בשריפה<b>: הבא על אשה ובתה</b> – שאחת מהן נשואה לו ובא על האחרת<b>, ובת כהן</b> – שזינתה כשהיא נשואה (כשיטתם של החכמים החולקים על רבי שמעון, ראה ירושלמי לעיל ז,א. בכל העריות שבהן הבועל בכלל, המשנה מפרשת זאת בלשון "הבא על... ועל...". בבת כוהן הבועל אינו בשריפה ולכן אין מקום ללשון זה)<b>.</b>
<b>יש בכלל אשה ובתה</b> – איסור אישה ובתה כולל כל העריות המנויות להלן<b>: בתו</b> – הבא על בתו, ואפילו לא נולדה לו מאשתו אלא מאנוסתו<b>, ובת בתו, ובת בנו</b> – הבא על בת בתו או על בת בנו, ואפילו בתו או בנו לא נולדו לו מאשתו אלא מאנוסתו<b>, ובת אשתו</b> – הבא על בת אשתו, ואפילו אינה בתו אלא בת אשתו מבעלה הקודם<b>, ובת בתה, ובת בנה</b> – הבא על בת בתה של אשתו או על בת בנה של אשתו שילדה אשתו מבעלה הקודם<b>, חמותו</b> – הבא על אם אשתו<b>, ואם חמותו</b> – הבא על אם חמותו<b>, ואם חמיו</b> – הבא על אם אביה של אשתו<b>.</b>
<strong><big>תלמוד</big></strong><br><b>נושאים על האנוסה והמפותה</b><br>במשנה שנינו: <b>"אֵילּוּ הן הנשרפין</b>: הבא על אשה ובתה<b>".</b>
מציעים משנה ממקום אחר: <b>תמן תנינן:</b> – שם שנינו (משנה יבמות יא,א): 
<b>נושאין על האנוסה ועל המפותה.</b>
<small>כאן התחלת מקבילה בירושלמי יבמות יא,א.</small>
ומציעים פירוש למשנה: <b>כיני מתניתא:</b> – כך היא המשנה (כך יש לפרש את המשנה ביבמות): <b>נושאין אחד</b> (צריך לומר כמו במקבילה: 'אח<b>ר</b>') <b>האנוסה ואחד</b> (צריך לומר כמו במקבילה: 'ואח<b>ר</b>') <b>המפותה</b> – הירושלמי מפרש ״על״ - אַחַר: אחרי שאדם אנס או פיתה אישה, שאינה עוד אנוסה או מפותה לו, מותר לו לשאת את קרובותיה<b>.</b>
ומביאים ברייתא: <b>אנס אשה - מותר באמה. פיתה אשה - מותר בבתה</b> – מי שאנס או פיתה אישה - מותר לו לשאת את אימה או את בתה מאיש אחר, שלא נאסרו קרובות האישה אלא אם כן נתקדשה לו בקידושין ולא אם בא עליה דרך זנות (קרובותיה של אישה האסורות לאיש שקידש אותה הן שש: אימה, ואם אימה, ואם אביה, ובתה, ובת בתה, ובת בנה)<b>.</b>
ומציעים את המשך המשנה שם: <b>האונס והמפתה על הנשואה - חייב.</b>
ומבארים את המשנה: <b>אמר רבי יוחנן</b> (גדול אמוראי ארץ ישראל בדור השני)<b>: דרך נישואין שנו</b> – חכמים (הנשואה שהמשנה מדברת עליה היא אישה שנתקדשה לו, אף שאינה עוד נשואה לו)<b>. נשא אשה ואחר כך אנס את אמה - חייב. נשא אשה ואחר כך פיתה את בתה - חייב</b> – מי שאנס או פיתה את אימה או את בתה של אשתו שנתקדשה לו - חייב מיתת בית דין (שריפה), בין אם היא נשואה לו ובין אם היתה נשואה לו ומתה או גירשה (רבי יוחנן מפרש גם בדין הזה ״על״ - אַחַר: אחרי שאדם נשא אישה, אף שאינה עוד נשואה לו, אם אנס או פיתה את קרובותיה - חייב בעונש האמור בהן)<b>.</b>
ומציעים קשר בין דברי שני תנאים: <b>אמר רבי לעזר</b> (אמורא בדור השני)<b>: סומכוס</b> (תנא בדור החמישי) – במשנה חולין המובאת להלן, <b>ורבי יוחנן בן נורי</b> (תנא בדור השלישי) – במשנה כריתות המובאת להלן, (במקבילה נוסף 'שניהן') <b>אמרו דבר אחד</b> – הלכו באותה שיטה, כמפורט להלן<b>. -</b> ומציעים מקור לדברי התנא האחד: <b>דתנינן תמן:</b> – ששנינו שם (משנה חולין ה,ג בעניין "אותו ואת בנו" - איסור שחיטת בהמה עם ולדה ביום אחד): <b>שחטה ואת בת בתה</b> – ולא עשה בשחיטה זו שום איסור, שמותר לשחוט אותה ואת בת בתה<b>, ואחר כך שחט את בתה</b> – ועבר בשחיטה זו על שני איסורים: על "אותו ואת בנו" משום האם והבת, ועל "בנו ואותו" משום בת הבת והבת שהיא אימה, <b>- סופג את הארבעים</b> – אינו לוקה אלא ארבעים, משום ששני האיסורים הם מאותו שֵׁם איסור<b>. סומכוס אומר משום רבי מאיר</b> (גדול התנאים בדור הרביעי)<b>: סופג</b> (<b>את</b>) <b>שמונים</b> – משום שעבר בשחיטה זו על שני איסורים, אף שהם מאותו שֵׁם איסור<b>.</b> - ומציעים מקור לדברי התנא השני: <b>תמן תנינן:</b> – שם שנינו (משנה כריתות ג,ו): <b>רבי יוחנן בן נורי אומר: הבא על חמותו</b> – אֵם אשתו, <b>-</b> יש שהוא <b>חייב עליה משום חמותו ואם חמותו ואם חמיו</b> – כגון שנשא שלוש נשים: אישה (בת חמותו) ובת אחותה (בת בתה של חמותו) ובת אחיה (בת בנה של חמותו), נמצא שחמותו היא גם אֵם חמותו ואֵם חמיו, ואִם בא על חמותו - הרי הוא חייב עליה משום כל האיסורים הללו<b>. אמרו לו</b> – החכמים לרבי יוחנן בן נורי<b>: שלשתן שם אחד הן</b> – שלושת השמות נחשבים כשם אחד, ולפיכך אינו חייב עליהם אלא חטאת אחת. - הרי ששיטתם של סומכוס ורבי יוחנן בן נורי היא, שחוטא חייב להביא קורבנות חטאת מרובים על מעשה אחד שעבר בו על איסורים מרובים אף שכל האיסורים הם מאותו שֵׁם איסור<b>.</b><br>
ודוחים את הקשר בין דברי שני תנאים: <b>רבי יודה בר פזי</b> (רבי יהודה בר סימון, אמורא ארץ ישראלי בדור השלישי והרביעי) אמר <b>בשם רבי יוחנן: מודה סומכוס לרבי יוחנן</b> (צריך לומר כמו במקבילה: 'מודה סומכוס <b>בראשונה</b>') – סומכוס מודה ברישא של המשנה בחולין בעניין "אותו ואת בנו", ששנינו שם: "שחט שני בניה ואחר כך שחטה (את האם) - סופג את הארבעים", משום שעבר בשחיטת האם על שני איסורים משם אחד: "בנו ואותו", אבל בסיפא של המשנה: "שחטה ואת בת בתה, ואחר כך שחט את בתה - סופג שמונים", משום שעבר בשחיטת הבת על שני איסורים משני שמות: "אותו ואת בנו" ו"בנו ואותו". - הרי שיש לדחות את הקביעה שסומכוס ורבי יוחנן בן נורי אמרו דבר אחד, כיוון ששיטת סומכוס היא, שחוטא חייב להביא חטאת אחת על מעשה אחד שעבר בו על איסורים מרובים שהם מאותו שֵׁם איסור, וחייב להביא חטאות מרובות על מעשה אחד שעבר בו על איסורים מרובים שהם מכמה שמות איסורים, ואילו שיטת רבי יוחנן בן נורי היא, שחוטא חייב להביא חטאות מרובות גם על מעשה אחד שעבר בו על איסורים מרובים שהם מאותו שֵׁם איסור<b>.</b>
ומציעים ניסוח אחר של ברייתא הסותרת את דחיית הקשר בין דברי שני תנאים: <b>אשכח תני:</b> – נמצא [תנא ש]שונה: <b>עוד היא במחלוקת</b> – גם הרישא של המשנה בחולין נתון במחלוקת של סומכוס והחכמים, ולדעת סומכוס אם שחט שני בניה ואחר כך שחטה - סופג שמונים, משום שעבר בשחיטת האם על שני איסורים אף שהם מאותו שֵׁם איסור. הרי שגם שיטת סומכוס היא, שחוטא חייב להביא חטאות מרובות גם על מעשה אחד שעבר בו על איסורים מרובים שהם מאותו שֵׁם איסור. נמצא שסומכוס ורבי יוחנן בן נורי אמרו דבר אחד (המונח 'אשכח תני' אינו מציע כאן ברייתא רגילה אלא ניסוח אחר של ברייתא. הברייתא במקורה היא בתוספתא חולין, ראה להלן)<b>.</b><br><br><small>ב<b>תוספתא חולין</b> ה,ז שנו: שחט חמישה בניה ואחר כך שחטה - סומכוס אומר משום רבי מאיר: חייב משום חמישה לאווים, וחכמים אומרים: אין חייב אלא משום לאו אחד בלבד.<br><br>בתוספתא ‏מפורש שסומכוס בשם רבי מאיר חולק גם ברישא בשחט שני בניה ואחר כך שחטה שחייב שמונים.<br><br>ב<b>בבלי כריתות</b> יד,ב אמרו: אמר רבי אלעזר אמר רבי הושעיא: רבי יוחנן בן נורי וסומכוס אמרו דבר אחד. רבי יוחנן בן נורי - הא דאמרן (בעניין הבא על חמותו, שמתחייב עליה גם משום אם חמותו ואם חמיו). סומכוס מאי היא? דתנן: שחטה ואת בת בתה ואחר כך שחט את בתה - סופג את הארבעים. סומכוס אומר משום רבי מאיר: סופג שמונים.<br>אמר רבא: דילמא לא היא, עד כאן לא קאמר רבי יוחנן בן נורי הכא אלא משום דשמות מוחלקים (שיש באישה זו שלושה שמות), דמתקריא חמותו ומתקריא אם חמותו ומתקריא אם חמיו, אבל גבי אותו ואת בנו דכולהו אותו ואת בנו מתקריין ואין שמות מוחלקים - לא (לא מחייב רבי יוחנן בן נורי משום שני איסורים).<br>אמר רב נחמן בר יצחק: דילמא לא היא, עד כאן לא קאמר סומכוס אלא גבי אותו ואת בנו, משום דגופים מוחלקים (ששחט תחילה אותה ואת בת בתה ולאחר מכן את בתה, ולכן יש לומר שמתחייב משום שני האיסורים), אבל הכא דאין גופים מוחלקים (שהרי יש כאן ביאה רק על אשה אחת) - דילמא כרבי אבהו אמר רבי יוחנן סבירא ליה, דאמר רבי אבהו אמר רבי יוחנן: "שארה הנה זימה היא" (ויקרא יח,יז) - הכתוב עשאן לכולן זימה אחת (עבירה אחת).<br><br>בשני התלמודים אמר אותו אמורא ששני התנאים אמרו דבר אחד. בשני התלמודים דחו את הקשר בין דברי שני התנאים.</small><br>
ומציעים את טעמיהם של רבי יוחנן בן נורי ושל החכמים החלוקים עליו.
<b>מה טעמא דרבי יוחנן בן נורי?</b> – מה הטעם של רבי יוחנן בן נורי (שהבא על חמותו - חייב עליה משום חמותו ואם חמותו ואם חמיו)? <b>מה אשה ובתה ובת בתה בשני לאוין</b> – שנאמר: "עֶרְוַת אִשָּׁה וּבִתָּהּ לֹא תְגַלֵּה, אֶת בַּת בְּנָהּ וְאֶת בַּת בִּתָּהּ לֹא תִקַּח לְגַלּוֹת עֶרְוָתָהּ" (ויקרא יח,יז), הרי שחילק הכתוב אותן בשני לאווים: לאו אחד באישה ובתה ולאו שני באישה ובת בתה<b>, אף אשה ובתה</b> (צריך לומר כמו במקבילה: 'אשה <b>ובת בנה</b>') <b>ובת בתה בשני לאוין</b> – לאו אחד באישה ובת בנה ולאו שני באישה ובת בתה, אף על פי שלא חילק הכתוב אותן. ולכן הבא על חמותו שהיא גם אֵם חמותו ואֵם חמיו - חייב עליה משום שלושה לאווים: לאו אחד של אישה ובתה, לאו שני של אישה ובת בתה, ולאו שלישי של אישה ובת בנה<b>.</b>
<b>מה טעמון דרבנין?</b> – מה טעמם של החכמים (שהבא על חמותו - אינו חייב עליה אלא אחת)? <b>מה בת בנה ובת בתה בלאו אחד</b> – שהרי לא חילק הכתוב אותן בשני לאווים<b>, אף אשה</b> (צריך להוסיף: '<b>ובתה</b>' ("שערי תורת ארץ ישראל" ביבמות)) <b>ובת בתה ובת בנה בלאו אחד</b> – ולכן הבא על חמותו שהיא גם אֵם חמותו ואֵם חמיו - אינו חייב עליה אלא משום לאו אחד<b>.</b>
ומביאים מדרש הלכה: <b>כתוב</b> – באיסורי גילוי עריות<b>: "עֶרְוַת אִשָּׁה וּבִתָּהּ לֹא תְגַלֵּה</b>, אֶת בַּת בְּנָהּ וְאֶת בַּת בִּתָּהּ לֹא תִקַּח לְגַלּוֹת עֶרְוָתָהּ<b>"</b> (ויקרא יח,יז) (במקבילה אין כתוב זה ואין לגרוס אותו)<b>, וכתוב</b> – בעונשים של בועלי בעילות אסורות<b>: "וְאִישׁ אֲשֶׁר יִקַּח אֶת אִשָּׁה וְאֶת אִמָּהּ, זִמָּה הִוא"</b> (ויקרא כ,יד)<b>. בכולהם</b> (בכולם) <b>כתוב שכיבה</b> – בכל בועלי הבעילות האסורות (ויקרא כ,י-כא) כתוב לשון שכיבה: "ואיש אשר ישכב את..."<b>, ובה</b> (צריך לומר: 'ו<b>כ</b>ה' (=והכא). ובמקבילה: 'וכאן') <b>כתוב לקיחה</b> – בבא על אישה ואימה כתוב לשון לקיחה: "ואיש אשר ייקח את...", ולא כתוב לשון שכיבה<b>, ללמדך שאינו חייב על השנייה עד שתהא</b> (צריך להוסיף: '<b>הראשונה</b>') <b>לקוחה לו</b> (במקבילה: 'עד שתהא הראשונה זקוקה לו') – לשון לקיחה שכתוב בבא על אישה ואימה מלמד אותך, שהבא על השנייה אינו חייב אלא אם כן הראשונה נתקדשה לו, אבל אם בא על הראשונה באונס או בפיתוי - השנייה מותרת לו<b>.</b> - ויש לשאול: <b>או אינו מתחייב עליה אלא על</b> (במקבילה אין מילה זו) <b>דרך נישואין!</b> – אולי הבא על השנייה אינו חייב אם רק הראשונה נתקדשה לו אלא חייב אם גם השנייה נתקדשה לו, שכן לשון לקיחה שבכתוב מוסב גם על השנייה ולא רק על הראשונה! - ויש להשיב: <b>למדנו</b> (במקבילה: 'כבר אמרנו') <b>שאין קידושין תופסין בעריות</b> – וכיוון שהשנייה אסורה לו משום ערווה, אין קידושין תופסים בה, ולכן לשון לקיחה שבכתוב מוסב רק על הראשונה<b>.</b><br><br><small>ב<b>ספרא</b> "קדושים" פרשה י נאמר: "ואיש אשר ייקח את אישה ואת אימה" - בכולן הוא אומר שכיבה, וכאן הוא אומר לקיחה, ללמדך שלעולם אינו חייב אלא דרך ליקוחים.</small><br>
ומציעים קושיה מפסוק שמטרתה לפרוך את הקביעה שלפני כן: <b>והא כתיב:</b> – והרי כתוב (באיסור אשת אב): <b>"לֹא יִקַּח אִישׁ אֶת אֵשֶׁת אָבִיו וְלֹא יְגַלֶּה כְּנַף אָבִיו"</b> (דברים כג,א) – אסור לשאת את אשת האב, ואסור לבוא על אשת האב ואפילו נתאלמנה או נתגרשה מהאב<b>!</b> – הרי שנאמר לשון לקיחה באישה האסורה משום ערווה שאין קידושין תופסים בה, שלא כדברי מדרש ההלכה שלעיל!
ומתרצים את הקושיה: <b>בא להודיעך שהיה מותר בה עד שלא נישאת לאביו</b> – הכתוב שנקט כאן לשון לקיחה בא ללמד (בדרך של מכלל לאו אתה שומע הן), שהיה הבן מותר לשאת אותה קודם שנישאת לאביו, אפילו בא אביו עליה באונס או בפיתוי, ולא נאסרה על הבן אלא משום שנישאת לאביו<b>.</b><br>
ומציעים קושיה מפסוק נוסף: <b>והכתיב:</b> – והרי כתוב (בעונשים של בועלי בעילות אסורות): <b>"וְאִישׁ אֲשֶׁר יִקַּח אֶת אֵשֶׁת אָחִיו, נִדָּה הִוא"</b> (ויקרא כ,כא)<b>!</b> – הרי שנאמר לשון לקיחה באישה האסורה משום ערווה שאין קידושין תופסים בה, שלא כדברי מדרש ההלכה שלעיל!
ומתרצים את הקושיה: <b>בא להודיעך שהיה מותר בה עד שלא נישאת לאחיו</b> – הכתוב שנקט כאן לשון לקיחה בא ללמד, שהיה האח מותר לשאת אותה קודם שנישאת לאחיו, אפילו בא אחיו עליה באונס או בפיתוי, ולא נאסרה על האח אלא משום שנישאת לאחיו<b>, ותובן</b> – ועוד (בא להודיעך) (במקבילה בטעות: 'ותני כן:') <b>על ידי ייבום</b> – הכתוב שנקט כאן לשון לקיחה בא גם לרמז, שלאחר מות אחיו, אם אין לו זרע, מותר לאח לשאת את אשת אחיו, שמוטלת על האח מצוות ייבום<b>.</b><br>
ומציעים קושיה מפסוק נוסף: <b>והכתיב:</b> – והרי כתוב (באיסורי גילוי עריות): <b>"וְאִשָּׁה אֶל אֲחֹתָהּ לֹא תִקָּח"</b> (ויקרא יח,יח) – אסור לאדם לשאת את אחות אשתו<b>!</b> – הרי שנאמר לשון לקיחה באישה האסורה משום ערווה שאין קידושין תופסים בה, שלא כדברי מדרש ההלכה שלעיל!
ומתרצים את הקושיה: <b>בא להודיעך שהיה מותר</b> בה <b>עד שלא נשא</b> את <b>אחותה</b> – הכתוב שנקט כאן לשון לקיחה בא ללמד, שהיה מותר לשאת את אחות אשתו קודם שנשא את אחותה, אפילו בא על אחותה באונס או בפיתוי, ולא נאסרה עליו אלא משום שנשא את אחותה<b>, ותובן</b> – ועוד (בא להודיעך) (במקבילה בטעות: 'ותני כן:') <b>לאחר מיתת אחותה</b> – הכתוב שנקט כאן לשון לקיחה בא גם לרמז, שלאחר מות אשתו מותר לו לשאת את אחותה<b>.</b><br>
ומציעים קושיה מפסוק נוסף: <b>והכתיב:</b> – והרי כתוב (בעונשים של בועלי בעילות אסורות): <b>"וְאִישׁ אֲשֶׁר יִקַּח אֶת אֲחֹתוֹ בַּת אָבִיו אוֹ בַת אִמּוֹ וְרָאָה אֶת עֶרְוָתָהּ וְהִיא תִרְאֶה אֶת עֶרְוָתוֹ, חֶסֶד הוּא"</b> (ויקרא כ,יז) – אח ששוכב עם אחותו לרצונה, הדבר הוא חרפה ותועבה<b>!</b> – הרי שנאמר לשון לקיחה באישה האסורה משום ערווה שאין קידושין תופסים בה, שלא כדברי מדרש ההלכה שלעיל!
ומתרצים את הקושיה בציטוט דרשת הכתוב הזה: (במקבילה נוסף 'אמר רבי אבין:') <b>שלא</b> (צריך לומר כמו בדרשת הכתוב הזה בספרא "קדושים" פרשה י: '<b>שמא</b>') <b>תאמר: קין נשא את אחותו, הבל נשא את אחותו</b> – הרי התורה אסרה לאח לשאת את אחותו, וכיצד נשאו קין והבל את אחיותיהם? (לפי בראשית רבה כב,ב נולדו לאדם וחוה קין ותאומתו והבל ושתי תאומותיו)<b>.</b> (במקבילה נוסף '"חֶסֶד הוּא" -') אמר הקב"ה: <b>חסד עשיתי עם הראשונים שייבנה העולם מהם</b> – הקב"ה התיר לקין ולהבל לשאת את אחיותיהם כדי שיוכלו לפרות ולרבות ולקיים את העולם, כיוון שלא היו נשים אחרות שיישאו, וזהו מעשה של חסד שעשה הקב"ה עם בני האדם הראשונים שהיו בעולם, ויש לכך מקור בכתוב: <b>- "אָמַרְתִּי עוֹלָם חֶסֶד יִבָּנֶה"</b> (תהילים פט,ג) – אכן הייתי סבור שחסד ה' יהיה בנוי וקיים לעולם. ויש לדרוש "עולם חסד ייבנה": העולם נבנה ונברא בחסדו של ה' (המילה 'עולם' באה במקרא במשמע 'נצח', ובלשון חכמים היא באה במשמע 'תבל'. הדרשה היא לפי משמע המילה בלשון חכמים). - תירוץ הקושיה הוא, שהכתוב של איסור אחות נקט לשון לקיחה לרמז לאותם נישואים של קין ושל הבל עם אחיותיהם שבהיתר היו (דרשת הכתוב הזה מובאת בירושלמי לעיל ה,א)<b>.</b><br>
ומציעים קושיה מפסוק נוסף: <b>והכתיב:</b> – והרי כתוב (בכוהן גדול): <b>"אַלְמָנָה וּגְרוּשָׁה וַחֲלָלָה זֹנָה אֶת אֵלֶּה לֹא יִקָּח"</b> (ויקרא כא,יד) – אסור לכוהן גדול לשאת אישה אלמנה או גרושה או חללה (אישה שנולדה מכוהן שחילל את זרעו בקחתו אישה האסורה לו) או זונה (אישה שנבעלה לישראל האסור לה, כגון חייבי כריתות או נתין או ממזר)<b>!</b> – הרי שנאמר לשון לקיחה באישה האסורה משום ערווה, שלא כדברי מדרש ההלכה שלעיל!
ומתרצים את הקושיה: <b>בא להודיעך שאם קידשה תפסו בה קידושין</b> – הכתוב שנקט כאן לשון לקיחה בא ללמד, שכוהן גדול שקידש אישה אלמנה או גרושה או חללה או זונה - תפסו בה הקידושין, מפני שקידושין תופסים בחייבי לאווים (בחייבי מיתות בית דין ובחייבי כריתות אין קידושין תופסים)<b>.</b><br>• • •
<b>יש בכלל אישה ובתה</b><br>במשנה שנינו: "יש בכלל אשה ובתה: בתו, ובת בתו, ובת בנו, ובת אשתו, ובת בתה, ובת בנה, חמותו, ואם חמותו, ואם חמיו".
<small>כאן המשך המקבילה בירושלמי יבמות יא,א.</small>
<b>רב הונא אמר:</b> (במקבילה אין מילים אלו ואין לגרוס אותן. במקבילה בא כאן הקטע שלהלן 'רב חונה שמע כולהון...' ואחר כך בא הקטע שכאן 'עד כדון - בת בתו...'. נראה שהמילים כאן 'רב הונא אמר' הן שריד מתחילת הקטע שלהלן שהיה במקורו כאן כמו שהוא במקבילה)
ומציעים שאלה: <b>עד כדון</b> – עד עכשיו, <b>- בת בתו לנישואין</b> (צריך לומר כמו במקבילה: '<b>מן ה</b>נישואין') – מקורו של הדין במקרה של בת בתו מן הנישואים ברור (בקטע שלהלן 'רב חונה שמע כולהון...' למדים את הדין בעניין הבא על בת בתו, כשבתו נולדה לו מאשתו שנישאה לו)<b>. בת בתו מן האונסין?</b> – מה מקורו של הדין במקרה של בת בתו מן האונסים? (מניין למדים את הדין בעניין הבא על בת בתו, כשבתו נולדה לו מאנוסתו?)
ומשיבים: <b>כתוב</b> – באיסורי גילוי עריות<b>: "עֶרְוַת בַּת בִּנְךָ אוֹ בַת בִּתְּךָ, לֹא תְגַלֶּה עֶרְוָתָן"</b> (ויקרא יח,י) – אסור לאדם לבוא על בת בנו או על בת בתו<b>.</b> - ויש לשאול: <b>מה אנן קיימין?</b> – [ב]מה אנחנו עומדים (עוסקים)? (באיזה מקרה יש להעמיד את הכתוב הזה?) - ויש להשיב: <b>אם לנישואין</b> (צריך לומר כמו במקבילה: '<b>מן ה</b>נישואין') – אם בא הכתוב הזה ללמדנו לעניין בת בתו, כשבתו נולדה לו מאשתו שנישאה לו, <b>- הרי כבר אמור</b> – הרי כבר למדנו דבר זה מהכתוב: "עֶרְוַת אִשָּׁה וּבִתָּהּ לֹא תְגַלֵּה, אֶת בַּת בְּנָהּ וְאֶת בַּת בִּתָּהּ לֹא תִקַּח לְגַלּוֹת עֶרְוָתָהּ" (ויקרא יח,יז), ובת בתו היא גם בת בתה של אשתו<b>, אלא אם אינו עניין לנישואין</b> – אם אין בכתוב: "עֶרְוַת בַּת בִּנְךָ אוֹ בַת בִּתְּךָ, לֹא תְגַלֶּה עֶרְוָתָן" (ויקרא יח,י) צורך לעניין בת בתו, כשבתו נולדה לו מאשתו שנישאה לו<b>, תניהו עניין לאונסין</b> – השתמש בכתוב הזה לעניין בת בתו, כשבתו נולדה לו מאנוסתו<b>.</b><br>
יש להשלים כאן כמו במקבילה: [ומציעים שאלה: <b>עד כדון</b> – עד עכשיו, <b>- לאזהרה</b> (מצוות התורה שלא לעשות דבר האסור) – מקורה של האזהרה במקרה של בת בתו מן האונסים ברור (כאמור לעיל)<b>. לעונש מניין?</b> – מה מקורו של העונש במקרה של בת בתו מן האונסים?
ומשיבים: <b>אמר רבי שמואל בר רב יצחק</b> (אמורא בדור השלישי)<b>: "</b>עֶרְוַת בַּת בִּנְךָ אוֹ בַת בִּתְּךָ לֹא תְגַלֶּה עֶרְוָתָן, כִּי עֶרְוָתְךָ <b>הֵנָּה"</b> (ויקרא יח,י) <b>מ"</b>עֶרְוַת אִשָּׁה וּבִתָּהּ לֹא תְגַלֵּה, אֶת בַּת בְּנָהּ וְאֶת בַּת בִּתָּהּ לֹא תִקַּח לְגַלּוֹת עֶרְוָתָהּ, שַׁאֲרָה <b>הֵנָּה"</b> (ויקרא יח,יז) – למדים בגזירה שווה בת בתו מאישה ובתה, שבשתיהן כתובה המילה "הֵנָּה"<b>, "</b>עֶרְוַת אִשָּׁה וּבִתָּהּ לֹא תְגַלֵּה, אֶת בַּת בְּנָהּ וְאֶת בַּת בִּתָּהּ לֹא תִקַּח לְגַלּוֹת עֶרְוָתָהּ, שַׁאֲרָה הֵנָּה, <b>זִמָּה</b> הִוא<b>"</b> (ויקרא יח,יז) <b>מ"</b>וְאִישׁ אֲשֶׁר יִקַּח אֶת אִשָּׁה וְאֶת אִמָּהּ, <b>זִמָּה</b> הִוא, בָּאֵשׁ יִשְׂרְפוּ אֹתוֹ וְאֶתְהֶן<b>"</b> (ויקרא כ,יד) – למדים עוד בגזירה שווה אישה ובתה מאישה ואימה, שבשתיהן כתובה המילה "זִמָּה". ולכן, כמו שבאישה ואימה העונש הוא בשריפה, כך גם באישה ובתה, וכמו שבאישה ובתה העונש הוא בשריפה, כך גם בבת בתו<b>.</b>
ומציעים שאלה: <b>עד כדון</b> – עד עכשיו, <b>- כרבי עקיבה</b> (תנא בדור השלישי, מגדולי התנאים) – מקורו של העונש במקרה של בת בתו מן האונסים ידוע לפי רבי עקיבה, שהוא לומד למד מן הלמד (דבר הלמד בהיקש, או בגזירה שווה, או בקול וחומר, או בבניין אב, חוזר ומלמד במידה מן המידות הללו. וכן כאן, אישה ובתה למידה בגזירה שווה מאישה ואימה וחוזרת ומלמדת על בת בתו)<b>. כרבי ישמעאל</b> (מגדולי התנאים בדור השלישי)<b>?</b> – כיצד אפשר ללמוד עונש זה לפי רבי ישמעאל, שגישתו שונה מגישת רבי עקיבא, ואינו לומד למד מן הלמד? (לשני החכמים כללי מדרש שונים)
ומשיבים בהצעת ברייתא המיוחסת לרבי ישמעאל: <b>תני</b> – שונה <b>רבי ישמעאל: "הֵנָּה"</b> (ויקרא יח,י) <b>מ"אֶתְהֶן"</b> (ויקרא כ,יד) – למדים בגזירה שווה בת בתו מאישה ואימה, שהמילה "אתהן" היא כמו 'אֶת הֵנָּה'. ולכן, כמו שבאישה ואימה העונש הוא בשריפה, כך גם בבת בתו<b>.</b>]<br>
ומציעים שאלה: <b>עד כדון</b> – עד עכשיו, <b>- בת בתו</b> – מקורו של הדין במקרה של בת בתו מן האונסים ברור (למדנו את הדין בעניין הבא על בת בתו, כשבתו נולדה לו מאנוסתו)<b>. בתו מניין?</b> – מה מקורו של הדין במקרה של בתו מן האונסים? (מניין למדים את הדין בעניין הבא על בתו, כשבתו נולדה לו מאנוסתו?)
ומשיבים: <b>רב</b> (אמורא בבלי בדור הראשון, מגדולי האמוראים) <b>אמר: אם על בת בתו הוא מוזהר</b> – שלא לבוא עליה<b>, על בתו לא כל שכן?!</b> (בתמיהה) – בוודאי ובוודאי שאסור לאדם לבוא על בתו מאנוסתו. <b>אם על בת בתו הוא ענוש כרת</b> (במקבילה אין מילה זו) – אם בא עליה<b>, לא כל שכן על בתו?!</b> (בתמיהה) – בוודאי ובוודאי שהבא במזיד ובהתראה על בתו מאנוסתו נענש במיתת שריפה, והבא עליה במזיד בלא התראה נענש בעונש כרת. הרי שלמדים מקול וחומר את הדין בעניין הבא על בתו מאנוסתו.
ושואלים: יש להשלים כאן כמו במקבילה: [<b>וכרבי ישמעאל, דרבי ישמעאל אמר: למידין מקל וחומר ואין עונשין מקל וחומר,</b>] <b>מנא ליה?</b> – מניין לו? (לפי רבי ישמעאל, שלמדים מקול וחומר אזהרת לאו, אבל אין למדים מקול וחומר עונש, מניין הוא למד שהבא על בתו מאנוסתו נענש?)
ומשיבים בהצעת ברייתא: <b>אשכח תני חזקיה</b> (אמורא ארץ ישראלי בדור הראשון, בנו של רבי חייא)<b>:</b> – נמצא [ש]חזקיה שונה: (הגרסה במקבילה: 'ואתייא כההיא דתני חזקיה:') נאמר בבת כוהן שזינתה: <b>"וּבַת אִישׁ כֹּהֵן כִּי תֵחֵל לִזְנוֹת</b>, אֶת אָבִיהָ הִיא מְחַלֶּלֶת, בָּאֵשׁ תִּשָּׂרֵף<b>"</b> (ויקרא כא,ט) – בת כוהן שתחלל את קדושתה על ידי מעשה זנות - היא מחללת את קדושת אביה במעשה זה, ודינה שריפה, <b>- מה תלמוד לומר</b> – מה יש ללמוד מהכתוב: <b>"אִישׁ"?</b> – שכן מילה זו יתירה, והיה לַכָּתוּב לומר: "ובת כוהן..."! <b>אלא להביא הבא על בתו מן האונסין, שהוא</b> (במקבילה: 'שתהא') <b>בשריפה</b> – יש לרבות מהמילים "ובת איש...", שכל בת של כל איש אפילו מאנוסתו שתזנה עם אביה (-"כי תחל לזנות את (עם) אביה") - נענשת במיתת שריפה, וגם הוא נענש במיתת שריפה. - מכאן למד רבי ישמעאל שהבא על בתו מאנוסתו נענש (במקבילה בא הקטע מ'וכרבי ישמעאל...' עד כאן בסוף הסוגיה. ונראה שבמקבילה נשמט קטע זה ממקומו כאן והושלם בסוף הסוגיה)<b>.</b>
למימרה של רב חונה מקבילה גם בירושלמי יבמות ב,ד.
ומציעים מקור לקביעות שבמשנה: <b>רב</b> (במקבילות: 'רבי') <b>חונה שמע כולהון מן הכא:</b> – שומע (לומד) את כולם (את כל העריות הכלולות באיסור אישה ובתה שנמנו במשנה) מכאן: (הסוגיה עוסקת בעריות. מעתה צריך לומר כאן 'כולהן' (לשון נקבה) תחת 'כולהון' (לשון זכר). ואפשר שהשתמשו בלשון זכר לגבי נקבה ("אוצר לשונות ירושלמיים", עמוד 1348, הערה 267). - במקבילות: 'שמע כולהון מן הדין קרייא:') כתוב באיסורי גילוי עריות: <b>"עֶרְוַת אִשָּׁה וּבִתָּהּ לֹא תְגַלֵּה</b>, אֶת בַּת בְּנָהּ וְאֶת בַּת בִּתָּהּ לֹא תִקַּח לְגַלּוֹת עֶרְוָתָהּ, שַׁאֲרָה הֵנָּה, <b>זִמָּה</b> הִוא<b>"</b> (ויקרא יח,יז) – אסור לבוא על אישה ובתה וכן על אישה ונכדתה, משום שהן קרובות קרבת בשר, והוא מעשה מתועב<b>, וכתוב</b> – בעונשים של בועלי בעילות אסורות<b>: "וְאִישׁ אֲשֶׁר יִקַּח אֶת אִשָּׁה וְאֶת אִמָּהּ, זִמָּה הִוא</b>, בָּאֵשׁ יִשְׂרְפוּ אֹתוֹ וְאֶתְהֶן<b>"</b> (ויקרא כ,יד) – הבא על אישה ואימה - הוא והן (אחת מהן, זו השנייה) נידונים במיתת שריפה, <b>- "זִמָּה"</b> (ויקרא יח,יז) <b>"זִמָּה"</b> (ויקרא כ,יד) <b>לגזירה שוה</b> – יש ללמוד עניין אחד מעניין שני, על פי המילים הדומות הכתובות בתורה בשני העניינים<b>.</b>
<b>מה למטן - שלשה דורות</b> – כמו שמאשתו ולמטה ממנה אסורים שלושה דורות: אשתו, בת אשתו, ובת בתה, כמפורש בכתוב הראשון<b>, אף למעלן - שלשה דורות</b> – כך גם מאשתו ולמעלה ממנה אסורים שלושה דורות: אשתו, אם אשתו (חמותו), ואם אימה (אם חמותו)<b>.</b>
<b>מה למטן - בלא תעשה</b> – כמו שבעניין אשתו והדורות שלמטה ממנה האיסור הוא בלאו ("לא תגלה", "לא תיקח"), כמפורש בכתוב הראשון<b>, אף למעלן - בלא תעשה</b> – כך גם בעניין אשתו והדורות שלמעלה ממנה האיסור הוא בלאו<b>.</b>
<b>מה למטן</b> (צריך לומר כמו במקבילות: '<b>למעלן</b>') <b>- דרך נישואין</b> – כמו שבעניין אשתו והדורות שלמעלה ממנה האיסור הוא דרך נישואים, שלשון לקיחה שבכתוב השני מלמד, שהבא על השנייה אינו חייב אלא אם כן הראשונה נתקדשה לו, כאמור לעיל<b>, אף למעלן</b> (צריך לומר כמו במקבילות: '<b>למטן</b>') <b>- דרך נישואין</b> – כך גם בעניין אשתו והדורות שלמטה ממנה האיסור הוא דרך נישואים<b>.</b>
<b>מה למטן</b> (צריך לומר כמו במקבילות: '<b>למעלן</b>') <b>- בשריפה</b> (ויקרא כ,יד) – כמו שבעניין אשתו והדורות שלמעלה ממנה העונש הוא מיתה בשריפה, כמפורש בכתוב השני<b>, אף למעלן</b> (צריך לומר כמו במקבילות: '<b>למטן</b>') <b>- בשריפה</b> – כך גם בעניין אשתו והדורות שלמטה ממנה העונש הוא מיתה בשריפה<b>.</b>
<b>מה למטן - עשה בת זכר כבת נקיבה</b> – כמו שמאשתו ולמטה ממנה דינה של בת בנה כדינה של בת בתה, כמפורש בכתוב הראשון<b>, אף למעלן - נעשה בת זכר כבת נקיבה</b> (צריך לומר כמו במקבילה ביבמות ב,ד: '<b>עשה אֵם</b> זכר <b>כאֵם</b> נקיבה') – כך גם מאשתו ולמעלה ממנה דינה של אם אביה (אם חמיו) כדינה של אם אימה (אם חמותו)<b>.</b>
ושואלים: <b>וכרבי מאיר</b> (גדול התנאים בדור הרביעי) – לפי רבי מאיר<b>, דרבי מאיר אמר: גזירה שוה במקום שבא</b> (צריך לומר: '<b>כ</b>מקום שבא<b>ת</b>' ("אוצר לשונות ירושלמיים", עמוד 1541, הערה 8)) – כשלמדים בגזירה שווה, מאחר שלמדת פרט מסוים בעניין אחד מעניין אחר, הוסף ולמד מאותו עניין גם פרטים אחרים<b>, דור שלישי למטה</b> (צריך לומר: '<b>למעלה</b>') <b>מניין שהוא בלא תעשה</b> (צריך לומר: 'שהוא <b>בשריפה</b>')<b>?</b> – מניין שבדור שלישי למעלה (אם חמותו) העונש הוא מיתה בשריפה? שלפי רבי מאיר, כשלמדים שדור שלישי למעלה אסור מדור שלישי למטה (בת בתה של אשתו) שאסור, למדים ממנו גם פרטים אחרים, ולכן למדים שבדור שלישי למעלה האיסור הוא בלאו כמו בדור שלישי למטה ('כמקום שבאת'), ואין למדים שבדור שלישי למעלה העונש הוא מיתה בשריפה כמו בדור ראשון ובדור שני למעלה.
<b>וכרבנין דינון אמרין: גזירה שוה במקום שבאת, דור שלישי למטה מניין שהוא בא בלא תעשה?</b> (המאמר הזה כפול בטעות, ואין לגרוס אותו. ואינו במקבילה ("אוצר לשונות ירושלמיים", עמוד 1541, הערה 7))
ושואלים עוד: <b>וכרבנין דינון אמרין:</b> – וכחכמים (לפי החכמים החלוקים על רבי מאיר) שהם אומרים: <b>גזירה שוה כאמור בה</b> – כשלמדים בגזירה שווה, למד פרט מסוים בעניין אחד מעניין אחר, אך אל תשווה אותם גם בשאר הפרטים<b>, דור שלישי למעלה מניין שהוא בשריפה</b> (צריך לומר: 'שהוא <b>בלא תעשה</b>')<b>?</b> – מניין שבדור שלישי למעלה (אם חמותו) האיסור הוא בלאו? שלפי החכמים, כשלמדים שדור שלישי למעלה אסור מדור שלישי למטה (בת בתה של אשתו) שאסור, לא משווים אותם גם בשאר הפרטים, ולכן אין למדים שבדור שלישי למעלה האיסור הוא בלאו כמו בדור שלישי למטה, אלא למדים שבדור שלישי למעלה העונש הוא מיתה בשריפה כמו בדור ראשון ובדור שני למעלה ('כאמור בה').
ושואלים עוד: <b>בין כרבנין</b> – כחכמים, <b>בין כרבי מאיר, דור שלישי למטה מניין שהוא בלא תעשה</b> (צריך לומר: 'שהוא <b>בשריפה</b>')<b>?</b> – מניין שבדור שלישי למטה (בת בתה של אשתו) העונש הוא מיתה בשריפה? שלפי רבי מאיר, אין למדים שבדור שלישי למעלה העונש הוא מיתה בשריפה כמו בדור ראשון ובדור שני למעלה, כאמור לעיל, ולכן למדים שבדור ראשון ובדור שני למטה בלבד העונש הוא מיתה בשריפה כמו בדור ראשון ובדור שני למעלה. ואף לפי החכמים, שלמדים שבדור שלישי למעלה העונש הוא מיתה בשריפה כמו בדור ראשון ובדור שני למעלה, כאמור לעיל, למדים שבדור ראשון ובדור שני למטה בלבד העונש הוא מיתה בשריפה כמו בדור ראשון ובדור שני למעלה, ואין למדים דור שלישי למטה מדור שלישי למעלה שהעונש הוא מיתה בשריפה (ההגהות בקטע הזה הן כמו שהגיה ב"קורבן העדה").
ומשיבים לכל השאלות: <b>אמר רבי יוסי</b> (מגדולי אמוראי ארץ ישראל בדור הרביעי)<b>: מכיון דכתיב</b> – מכיוון שכתוב <b>"זִמָּה" "זִמָּה"</b> (במקבילה נוסף 'לגזירה שוה')<b>, כמי שכולהם</b> (שכולם) <b>כאן</b> (צריך להוסיף כמו בירושלמי לעיל ז,ד: '<b>וכולהם</b> (וכולם) <b>כאן</b>'. ובמקבילה: 'דכולהן כָּן', וצריך לומר: 'וכולהן כן') – כאילו ששלושה דורות ולא תעשה ושריפה כתובים גם למטה וגם למעלה, ולכן בשלושה הדורות שלמטה ובשלושה הדורות שלמעלה האיסור הוא בלאו והעונש הוא מיתה בשריפה (בגזירה שווה זו אמרו כך, משום שהנפקות כאן בין הדעה שגזירה שווה כמקום שבאת ובין הדעה שגזירה שווה כאמור בה היא האם ללמוד מהעניין האחר גם פרטים אחרים שאינם סותרים את האמור בעניין האחד אלא מוסיפים עליהם. אבל בגזירה שווה אחרת לא אמרו כמו שאמרו כאן, משום שהנפקות במקום אחר בין הדעה שגזירה שווה כמקום שבאת ובין הדעה שגזירה שווה כאמור בה היא האם ללמוד מהעניין האחר גם פרטים אחרים שסותרים את האמור בעניין האחד)<b>.</b><br><br><small>ראה הסוגיה ב<b>בבלי סנהדרין</b> עה,א-ב.<br>בבבלי שם: 'דון מינה ומינה'. ובירושלמי כאן: 'גזירה שוה כמקום שבאת'.<br>בבבלי שם: 'דון מינה ואוקי באתרה'. ובירושלמי כאן: 'גזירה שוה כאמור בה'.<br>מחלוקת רבי מאיר והחכמים מובאת בירושלמי שבועות ד,ג ו-ה,ב (בלימוד של שבועת הפיקדון משבועת העדות). דעת רבי מאיר מובאת גם בירושלמי יבמות ח,ג וקידושין ד,א (בלימוד של ממזר מעמוני ומואבי).</small>
<b>אמר רבי יוסי בירבי בון</b> (מגדולי אמוראי ארץ ישראל בדור החמישי)<b>: עוד</b> (גם) <b>הוא אית ליה</b> – יש לו (הוא סובר) <b>אזהרה מן תמן</b> – משָּׁם<b>:</b> – רבי ישמעאל לא למד אזהרה לבא על בתו מאנוסתו מקול וחומר כמו שאמרו לעיל, אלא הוא למד אזהרה מהכתוב: (הגרסה במקבילה: 'אפילו לאזהרה את שמע מינה:') <b>"אַל תְּחַלֵּל אֶת בִּתְּךָ לְהַזְנוֹתָהּ"</b> (ויקרא יט,כט) – אל תחלל את קדושתה של בתך על ידי שתמסור אותה לזנות. ויש לפרש את הכתוב: אל תזנה עם בתך, ולכן יש ללמוד מכאן אזהרה לבא על בתו מאנוסתו (מקומה של מימרה זו לעיל אחרי התשובה לעיל 'אשכח תני חזקיה...'. במקבילה באה מימרה זו בסוף הסוגיה. ונראה שבמקבילה נשמטה מימרה זו והושלמה בסוף הסוגיה)<b>.</b><br><br><small>ב<b>בבלי סנהדרין</b> עו,א אמרו: בתו מאנוסתו מניין? - אמר אביי: קול וחומר, על בת בתו ענש, על בתו לא כל שכן?! - וכי עונשין מן הדין (מקול וחומר)? - גלויי מילתא בעלמא הוא (שהרי ברור שהבא על בת בתו נענש רק משום בתו שהיא היוצרת את הקרבה, ואין כאן חידוש דין מקול וחומר).<br>רבא אמר: אמר לי רב יצחק בר אבדימי: אתיא "הנה" (ויקרא יח,י) "הנה" (ויקרא יח,יז), אתיא "זימה" (ויקרא יח,יז) "זימה" (ויקרא כ,יד).<br>תני אבוה דרבי אבין: לפי שלא למדנו (עונש) לבתו מאנוסתו, הוצרך הכתוב לומר: "ובת איש כוהן" (ויקרא כא,ט) (הכתוב מתפרש, שכשבת תזנה עם אביה - דינה שריפה).<br>אזהרה לבתו מאנוסתו מניין? - אי לאביי ורבא, מהיכא דנפקא להו עונש, מהתם נפקא להו אזהרה (שבשני המקורות כתובות אזהרות). אלא לדתני אבוה דרבי אבין, מאי? - אמר רבי אילעא: <br>אמר קרא: "אל תחלל את בתך להזנותה" (ויקרא יט,כא) (פירושו: אל תזנה עם בתך).<br><br>אביי בבבלי סבור כרב בירושלמי שלמדים עונש לבתו מאנוסתו מקול וחומר.<br>המקור לעונש לבתו מאנוסתו שאמר רב יצחק בר אבדימי בבבלי הוא המקור לבת בתו מאנוסתו שאמר רבי שמואל בר רב יצחק בירושלמי.<br>המקור לעונש לבתו מאנוסתו שאמר אבוה דרבי אבין בבבלי הוא המקור שאמר חזקיה בירושלמי.<br>המקור לאזהרה לבתו מאנוסתו שאמר רבי אילעא בבבלי הוא המקור שאמר רבי יוסי בירבי בון בירושלמי.</small><br>
יש להשלים כאן כמו במקבילה: [ומציעים קושיה: <b>בעון קומי</b> – שאלו (הסתפקו) לפני <b>רבי אבהו</b> (אמורא ארץ ישראלי בדור השלישי)<b>: בת בתו מן הנישואין, בת בתו מן האונסין!</b> – המשנה כאן, המונה את העריות הכלולות באיסור אישה ובתה, היתה צריכה להזכיר בת בתו מן הנישואין ובת בתו מן האונסין, כיוון שלמדים כל אחת מהן מכתוב שונה!
ומתרצים את הקושיה: <b>אמר לון:</b> – אמר להם (רבי אבהו): <b>כל שֵׁם בת בת</b> (צריך לומר: 'בת בת<b>ו</b>') <b>אחת</b> – המשנה כאן כללה בת בתו מן הנישואין ובת בתו מן האונסין תחת שם אחד של בת בתו שהזכירה (פירשנו קושיה ותירוץ אלה מעין קושיה ותירוץ דומים בירושלמי לעיל ז,ד: 'וניתני: שלשים ושבע כריתות בתורה! - רבי מנא אמר: כל שם זכור אחד', עיין שם. וכן פירש בעל "אור שמח" בחידושיו לירושלמי סנהדרין)<b>.</b>]
במקבילה בא קטע זה אחרי הקטע להלן 'בעון קומי רבי אבהו...'. אבל לפי פירושנו לקטע זה, מקומו לעיל כמו המימרה של רבי יוסי בירבי בון שלפני כן.
<b>רבי חגיי</b> (אמורא ארץ ישראלי בדור השלישי והרביעי) <b>בעא קומי</b> – שאל לפני <b>רבי יוסי</b> (מגדולי אמוראי ארץ ישראל בדור הרביעי)<b>: למה לי נן אמרין:</b> – למה אין אנחנו אומרים: <b>'בתך לא תגלה, בת בתך לא תגלה'?</b> – מדוע אין למדים שאסור לאדם לבוא על בתו מאנוסתו מן הכתוב האוסר לאדם לבוא על בת בתו מאנוסתו: "עֶרְוַת בַּת בִּנְךָ אוֹ בַת בִּתְּךָ, לֹא תְגַלֶּה עֶרְוָתָן"? שכן אפשר לומר שכוונת המילים 'בַת בִּתְּךָ' היא בתך ובתה של בתך, וכאילו כתוב בפירוש: 'ערוות בתך לא תגלה, ערוות בת בתך לא תגלה' (שאלת רבי חגיי מוסבת על האמור לעיל שלמדים מהכתוב הזה אזהרה לבא על בת בתו מן האונסים, ואילו אזהרה לבא על בתו מן האונסים למדים מקול וחומר מבת בתו).
<b>אמר ליה:</b> – אמר לו (רבי יוסי לרבי חגיי): <b>ויימר קרייא:</b> – ויאמר הפסוק: <b>'ערות אשה ובת בתה לא תגלה', ואנן אמרין:</b> – ואנחנו אומרים: <b>'בתך</b> (צריך לומר: 'בת<b>ה</b>') <b>לא תגלה, בת בתך</b> (צריך לומר: 'בת בת<b>ה</b>') <b>לא תגלה'</b> (הגרסה במקבילה: 'אמר ליה: אילו הוה כתיב: ערות אשה ובת בתה לא תגלה, הוינן אמרין: בתך לא תגלה, בת בתך לא תגלה') – אילו היתה כוונת המילים 'בַת בִּתְּךָ' בתך ובתה של בתך, היה יכול הכתוב בעניין הבא על אישה ובתה לומר רק: 'עֶרְוַת אִשָּׁה וּבַת בִּתָּהּ לֹא תְגַלֵּה', שכן כוונת המילים 'בַת בִּתָּהּ' היא בתה ובתה של בתה, ולא היה צריך הכתוב לומר: "עֶרְוַת אִשָּׁה וּבִתָּהּ לֹא תְגַלֵּה, אֶת... בַּת בִּתָּהּ לֹא תִקַּח לְגַלּוֹת עֶרְוָתָהּ". אלא מכאן שאי אפשר לומר שכוונת המילים 'בַת בִּתְּךָ' היא בתך ובתה של בתך (הפירוש לשאלת רבי חגיי ולתשובת רבי יוסי הוא על פי ריצ"ד)<b>.</b>
(צריך להוסיף כמו במקבילה: '<b>רבי אבהו, רבי לעזר בשם רבי הושעיה:</b>') <b>שני</b>(<b>ם</b>) <b>לאוין וכרת אחד</b> – כשבאותה פרשה נאמרו שני לאווים נבדלים ונאמר עונש כרת אחד בלבד ביחס לשניהם, <b>- לאוין חולקין את ההִכָּרֵת</b> – יש עונש כרת בכל אחד מהלאווים בפני עצמו, שאם עבר על אחד מהם - חייב כרת, ואין אומרים שאינו חייב כרת אלא אם עבר על שניהם<b>. ומה טעמא?</b> – ומה הטעם? (מה המקור בכתוב לדבר זה?) - נאמר בשמן המשחה: <b>"עַל בְּשַׂר אָדָם לֹא יִיסָךְ, וּבְמַתְכֻּנְתּוֹ לֹא תַעֲשׂוּ כָּמֹהוּ"</b> (שמות ל,לב) – אסור לסוך בשמן המשחה את הגוף של כל אדם, ואסור לאדם פרטי להכין שמן אחר המורכב מאותם הבשמים ובאותם הכמויות של שמן המשחה<b>, וכתוב: "אִישׁ אֲשֶׁר יִרְקַח כָּמֹהוּ וַאֲשֶׁר יִתֵּן מִמֶּנּוּ עַל זָר, וְנִכְרַת מֵעַמָּיו"</b> (שמות ל,לג) – איש פרטי שיכין שמן בתהליך רקחות זהה לזה שבו מכינים את שמן המשחה, או שייתן משמן המשחה על אדם שאינו מיועד להיות הכוהן הגדול - ייענש בעונש כרת<b>. הדא אמרה:</b> – זאת אומרת: <b>שני לאוין וכרת אחד -</b> (צריך להוסיף: '<b>לאוין</b>') <b>חולקין את ההכרת</b> (הגרסה במקבילה: 'הרי כאן שני לאוין וכרת אחד, לאוין חולקין כריתות') – בפסוק הראשון נאמרו שני לאווים נבדלים, ובפסוק השני נאמר עונש כרת אחד בלבד ביחס לשניהם, ויש עונש כרת בכל אחד מהלאווים בפני עצמו (מימרה זו מובאת בירושלמי לעיל ז,ד). - אגב השאלה ששאל רבי חגיי שאפשר לחלוק את הלאו בעניין הבא על בת בתו לשני לאווים, מביאים את המימרה הזו ששני לאווים חולקים את הכרת לשני כריתות (ריצ"ד). - לפי פירושנו לקטע זה, מקומו לעיל אחרי הקטע שלפניו<b>.</b>
ומציעים בעיה: <b>בעון קומי</b> – שאלו (הסתפקו) לפני <b>רבי אבהו</b> (אמורא ארץ ישראלי בדור השלישי)<b>: הבא על אשה וילדה בת</b> (צריך להוסיף: '<b>ובא עליה וילדה בת</b>')<b>, וחזר ובא עליה - חייב עליה משום אשה ובתה ובת בתה ובה בנה</b> (אין לגרוס את שתי המילים האחרונות. ההגהות הן כמו שהגיה ב"פני משה")<b>?</b> – הבא על אישה וילדה בת, ובא על הבת שנולדה לו מהאישה וילדה בת, ואחר כך בא על הבת שנולדה לו מבתו, שהיא בתו ובת בתו כאחת - האם חייב עליה בביאה זו שתי חטאות משום אישה ובתה ומשום אישה ובת בתה?
ופושטים את הבעיה: <b>אמר לון:</b> – אמר להם (רבי אבהו): כתוב באיסורי גילוי עריות: <b>"</b>עֶרְוַת אִשָּׁה וּבִתָּהּ לֹא תְגַלֵּה, אֶת בַּת בְּנָהּ וְאֶת בַּת בִּתָּהּ לֹא תִקַּח לְגַלּוֹת עֶרְוָתָהּ, <b>שַׁאֲרָה הֵנָּה, זִמָּה הִוא"</b> (ויקרא יח,יז) <b>- כולהם</b> (כולם) <b>משום זימה</b> – הכתוב קורא לביאה על אישה ובתה ולביאה על אישה ובת בתה בשם כולל אחד: "זימה", ולכן הבא בהעלם אחד על אישה ובתה ועל בת בתה - אינו חייב אלא חטאת אחת, וכמו כן הבא על הבת שנולדה לו מבתו - אינו חייב אלא חטאת אחת<b>.</b><br>
הרי סדר הסוגיה כולה כתיקונה עם הגהות והשלמות כמו במקבילה ועם הגהות נוספות:
<b>רב חונה שמע כולהון מן הכא: "ערות אשה ובתה לא תגלה", וכתוב: "ואיש אשר יקח את אשה ואת אמה זמה היא" - "זמה" "זמה" לגזירה שוה. מה למטן - שלשה דורות, אף למעלן - שלשה דורות. מה למטן - בלא תעשה, אף למעלן - בלא תעשה. מה (למטן) [למעלן] - דרך נישואין, אף (למעלן) [למטן] - דרך נישואין. מה (למטן) [למעלן] - בשריפה, אף (למעלן) [למטן] - בשריפה. מה למטן - עשה בת זכר כבת נקיבה, אף למעלן - (נ)עשה (בת) [אם] זכר (כבת) [כאם] נקיבה.</b>
<b>וכרבי מאיר, דרבי מאיר אמר: גזירה שוה (במקום שבא) [כמקום שבאת], דור שלישי (למטה) [למעלה] מניין שהוא (בלא תעשה) [בשריפה]? - (וכרבנין דינון אמרין: גזירה שוה במקום שבאת, דור שלישי למטה מניין שהוא בא בלא תעשה?) - וכרבנין דינון אמרין: גזירה שוה כאמור בה, דור שלישי למעלה מניין שהוא (בשריפה) [בלא תעשה]? - בין כרבנין בין כרבי מאיר, דור שלישי למטה מניין שהוא (בלא תעשה) [בשריפה]? - אמר רבי יוסי: מכיון דכתיב "זמה" "זמה", כמי שכולהם כאן [וכולהם כאן].</b>
<b>(רב הונא אמר:) עד כדון - בת בתו (לנישואין) [מן הנישואין]. בת בתו מן האונסין? - כתוב: "ערות בת בנך או בת בתך לא תגלה ערותן". מה אנן קיימין? אם (לנישואין) [מן הנישואין] - הרי כבר אמור, אלא אם אינו עניין לנישואין, תניהו עניין לאונסין.</b>
<b>[עד כדון - לאזהרה. לעונש מניין? - אמר רבי שמואל בר רב יצחק: "הנה" מ"הנה", "זמה" מ"זמה". - עד כדון - כרבי עקיבה. כרבי ישמעאל? - תני רבי ישמעאל: "הנה" מ"אתהן".]</b>
<b>עד כדון - בת בתו. בתו מניין? - רב אמר: אם על בת בתו הוא מוזהר, על בתו לא כל שכן?! אם על בת בתו הוא ענוש כרת, לא כל שכן על בתו?!</b>
<b>[וכרבי ישמעאל, דרבי ישמעאל אמר: למידין מקל וחומר ואין עונשין מקל וחומר,] מנא ליה? - אשכח תני חזקיה: "ובת איש כהן כי תחל לזנות" - מה תלמוד לומר "איש"? אלא להביא הבא על בתו מן האונסין, שהוא בשריפה. - אמר רבי יוסי בירבי בון: עוד הוא אית ליה אזהרה מן תמן: "אל תחלל את בתך להזנותה".</b>
<b>[בעון קומי רבי אבהו: בת בתו מן הנישואין, בת בתו מן האונסין! - אמר לון: כל שם בת בת[ו] אחת.]</b>
<b>רבי חגיי בעא קומי רבי יוסי: למה לי נן אמרין: 'בתך לא תגלה, בת בתך לא תגלה'? - אמר ליה: ויימר קרייא: 'ערות אשה ובת בתה לא תגלה', ואנן אמרין: '(בתך) [בתה] לא תגלה, בת (בתך) [בתה] לא תגלה'.</b>
<b>[רבי אבהו, רבי לעזר בשם רבי הושעיה:] שני(ם) לאוין וכרת אחד - לאוין חולקין את ההכרת. ומה טעמא? "על בשר אדם לא ייסך ובמתכנתו לא תעשו כמוהו" וגו', וכתוב: "איש אשר ירקח כמוהו" וגו'. הדא אמרה: שני לאוין וכרת אחד - [לאוין] חולקין את ההכרת.</b>
<b>בעון קומי רבי אבהו: הבא על אשה וילדה בת [ובא עליה וילדה בת], וחזר ובא עליה - חייב עליה משום אשה ובתה ובת בתה (ובה בנה)? - אמר לון: "שארה הנה זמה היא" - כולהם משום זימה.</b><br>• • •<br><b>רבי יהודה אוסר באנוסת אביו</b><br>ב<b>משנה יבמות</b> יא,א שנינו: נושא אדם אנוסת אביו (שאינה אשתו, וכן השאר) ומפותת אביו, אנוסת בנו ומפותת בנו. רבי יהודה אוסר באנוסת אביו ומפותת אביו.
<small>כאן המשך המקבילה בירושלמי יבמות יא,א.</small>
מציעים פסוק המשמש מקור לדברי רבי יהודה: <b>מה טעמא דרבי יהודה</b> (בר אלעאי, מגדולי התנאים בדור הרביעי)<b>?</b> – מה הטעם (המקור בכתוב) של רבי יהודה (שאוסר לאדם לשאת את אנוסת אביו ואת מפותת אביו)? <b>- "לֹא יִקַּח אִישׁ אֶת אֵשֶׁת אָבִיו"</b> (דברים כג,א) (צריך להוסיף כמו במקבילה: '<b>- זו אשת אביו,</b>') – אסור לאדם לשאת את אשת אביו לאחר מיתת אביו, <b>"</b>וְ<b>לֹא יְגַלֶּה כְּנַף אָבִיו"</b> (שם) <b>- זו אנוסתו</b> – אסור לאדם לבוא על אנוסת אביו<b>.</b>
ושואלים: <b>מה מקיימין רבנין</b> – מה מקיימים החכמים <b>"כנף</b> אביו<b>"?</b> – כיצד החכמים החלוקים על רבי יהודה מיישבים ומפרשים את הפסוק המשמש מקור לדבריו?
ומשיבים: <b>תמן אמרין, ולא ידעין אין שמועה</b> (במקבילה: 'ולא ידעין מן מה שמועה'. וצריך לומר: 'ולא ידעין <b>אין מִן שמועה אין מִן מתניתא</b>' ("מבואות לספרות האמוראים", עמוד 317)) – שם (בבבל) אומרים, ולא יודעים אם מן שמועה ואם מן משנה (לא ידעו האם מקורה של המסורת אמוראי או תנאי) (אולי צריך לומר: '<b>ולא ידעין מן מאן שמועה</b>', כלומר, ולא ידעין שמועה מן מאן - ולא יודעים ממי השמועה, ששכחו מי הוא בעל השמועה הזאת ("אוצר לשונות ירושלמיים", עמוד 1388, הערה 178))<b>: זו כנף</b> (<b>זו</b>) <b>שהוא</b> (צריך לומר: 'שה<b>י</b>א') <b>זקוקה לאביו</b> (במקבילה: 'זו כנף הסמוכה לאביו') – פירוש הפסוק "ולא יגלה כנף אביו" הוא שאסור לאדם לבוא על אשת אחי אביו שמת ואין לו זרע והיא זקוקה לייבום מאביו<b>.</b>
ותמהים: <b>ולא</b> (צריך לומר כמו במקבילה: '<b>ב</b>לא') <b>כך אינו חייב עליה משום אשת אביו</b> (צריך לומר: 'אשת <b>אחי אביו</b>' ("ספר ניר" ביבמות; בעל "אור שמח" בחידושיו לירושלמי סנהדרין; "שערי תורת ארץ ישראל" ביבמות))<b>?!</b> (בתמיהה) – הרי גם אם לא נפרש את הפסוק "ולא יגלה כנף אביו" כפי שהחכמים מפרשים, היה הבא על אשת אחי אביו חייב עליה משום אשת אחי אביו, ואף לאחר מות אחי אביו, שהוא איסור הכתוב בפרשת עריות ("עֶרְוַת אֲחִי אָבִיךָ לֹא תְגַלֵּה, אֶל אִשְׁתּוֹ לֹא תִקְרָב" (ויקרא יח,יד))!
ומשיבים: <b>אמר רבי הילא</b> (רבי אלעאי, אמורא ארץ ישראלי בדור השלישי)<b>: להתרייה</b> – תוצאת הפירוש של הפסוק "ולא יגלה כנף אביו" כפי שהחכמים מפרשים היא לעניין התראה, שמזהירים את מי שעומד לעבור עבירה שחייבים עליה מיתת בית דין או מלקות, והבא על אשת אחי אביו במזיד ובהתראה חייב מלקות<b>, שאם התרו בו משום אשת אב</b> (צריך לומר: 'אשת <b>אחי אב</b>' (בעל "אור שמח" בחידושיו לירושלמי סנהדרין; "שערי תורת ארץ ישראל" ביבמות)) <b>- לוקה</b> – נענש בעונש מלקות משום איסור זה<b>,</b> ואם התרו בו <b>משום כנף</b> אב <b>- לוקה</b> – משום איסור זה<b>.</b><br>
<b>מודה רבי יודה במכות</b> – הבא על אנוסת אביו במזיד אינו לוקה<b>. מודה רבי יודה בקרבן</b> – הבא על אנוסת אביו בשוגג אינו חייב קורבן חטאת<b>. מודה רבי יודה בשאר כל האנשים</b> (במקבילה: 'כל הספיקות'. ונראה שצריך לומר כמו להלן: 'כל <b>האונסים</b>') <b>שהוא פטור</b> – אדם אינו אסור לבוא על אנוסת אחד מקרוביו, כגון אנוסת אחיו<b>. מודה רבי יודה שאם קידשה תפשו</b> (במקבילה: 'שתפסו') <b>בה קידושין</b> – אם קידש את אנוסת אביו - תפסו בה קידושין, שקידושין תופסים בחייבי לאווים, והיא צריכה גט<b>.</b>
ומציעים בעיה: <b>רבי חגיי</b> (אמורא ארץ ישראלי בדור השלישי והרביעי) <b>בעא קומי</b> – שאל לפני <b>רבי יוסי</b> (מגדולי אמוראי ארץ ישראל בדור הרביעי)<b>: מהו שיהא הוולד ממזר כרבי יודה?</b> – הבא על אנוסת אביו וילדה, האם הוולד ממזר לפי רבי יהודה?
ופושטים את הבעיה: <b>אמר ליה:</b> – אמר לו (רבי יוסי לרבי חגיי): <b>"לֹא יָבֹא פְצוּעַ דַּכָּא וּכְרוּת שָׁפְכָה בִּקְהַל י'י"</b> (דברים כג,ב) <b>הפסיק העניין</b> – הפסוק הזה מפסיק בין הפסוק "ולא יגלה כנף אביו" (דברים כג,א), שממנו למד רבי יהודה את האיסור של אנוסת אביו, ובין הפסוק "לֹא יָבֹא מַמְזֵר בִּקְהַל ה'" (דברים כג,ג), ומכאן שהבא על אנוסת אביו וילדה - אין הוולד ממזר<b>.</b>
ומקשים: <b>ויפסיק העניין לעניין אשת אב!</b> – מדוע אין אנחנו אומרים שהפסוק הזה (דברים כג,ב) מפסיק אף בין הפסוק "לֹא יִקַּח אִישׁ אֶת אֵשֶׁת אָבִיו" (דברים כג,א), שממנו למדים את האיסור של אשת אביו, ובין הפסוק "לֹא יָבֹא מַמְזֵר בִּקְהַל ה'" (דברים כג,ג), ומכאן שהבא על אשת אביו וילדה - אין הוולד ממזר? והרי הדין הוא שהבא על אשת אביו וילדה - הוולד ממזר!
ומתרצים: (במקבילה נוסף 'אמר ליה:') <b>אשת אב בכלל כל העריות היתה</b> – איסור הביאה על אשת אב היה בכלל כל איסורי הביאה שבפרשת העריות, שנאמר שם: "עֶרְוַת אֵשֶׁת אָבִיךָ לֹא תְגַלֵּה" (ויקרא יח,ח)<b>, ויָצָאת</b> (ויצאה) <b>מכללה</b> – שאיסור הביאה על אשת אב נאמר במקום נוסף בתורה: "לֹא יִקַּח אִישׁ אֶת אֵשֶׁת אָבִיו" (דברים כג,א), <b>ללמד על כל העריות לממזר</b> – ללמד על כל שאר איסורי הביאה שבפרשת העריות, שכמו שהבא על אשת אביו וילדה - הוולד ממזר, משום שהכתוב הזה סמוך לכתוב בעניין ממזר, כך גם הבא על אחת מכל שאר העריות וילדה - הוולד ממזר<b>.</b>
ומקשים: <b>ותצא אנוסה ותלמד על כל האונסים לא</b>י<b>סור!</b> – מדוע אין אנחנו אומרים, שכמו שאשת אב יצאה ללמד על כל העריות לממזר, כך אנוסת אביו (דברים כג,א) תצא ללמד על כל האנוסות של אחד מקרוביו, כגון אנוסת אחיו, שאסור לבוא על כל האנוסות של אחד מקרוביו? (הקושיה היא על האמור לעיל, שמודה רבי יהודה בשאר כל האונסים שהוא פטור)
ומתרצים: (במקבילה נוסף 'אמר ליה:') <b>אשת אב בכלל כל העריות היית, ויָצָאת מכללה ללמד על כל העריות לממזר</b> – כאמור לעיל<b>. אית לך מימר הכא:</b> – יש לך לומר כאן: (האם אתה יכול לומר כאן:) <b>אנוסה בכלל</b> (במקבילה נוסף 'כל האונסין') <b>היית, ויָצָאת מכללה ללמד על כל האנוסים</b> (צריך לומר כמו במקבילה: 'הא<b>ונ</b>סים <b>לאיסור</b>')<b>?!</b> (בתמיהה) – הרי אנוסת אביו לא היתה בכלל כל האנוסות של אחד מקרוביו, ולכן אין לומר שתצא ללמד עליהן, מה שאין כן אשת אב שהיתה בכלל כל העריות, ולכן יצאה ללמד עליהן.
ומקשים: <b>ותצא אשת אב ותלמד על אנוסתה</b> (צריך לומר: 'אנוסה')<b>!</b> – מדוע אין אנחנו אומרים, שאשת אב יצאה מכלל כל העריות ללמד גם אנוסת אביו, שהבא על אנוסת אביו וילדה - הוולד ממזר, שכן אשת אביו ואנוסת אביו הן ערוות אביו, ואם כן, אנוסת אביו היא בכלל כל העריות כמו אשת אביו?
ומתרצים: <b>אמר ליה:</b> – אמר לו (רבי יוסי לרבי חגיי): <b>אם אשת אב היא - אינה אנוסה, ואם אנוסה היא - אינה אשת אב</b> – אשת אביו ואנוסת אביו הן שני שמות של איסור, ולכן אשת אב לא תלמד על אנוסה<b>.</b><br><br><small>עד כאן המקבילה בירושלמי יבמות.<br><br>לסוגיה כאן וביבמות שלושה חלקים. החלק הראשון ("נושאים על האנוסה והמפותה") והחלק השלישי ("רבי יהודה אוסר באנוסת אביו") מוסבים על המשנה ביבמות, ומקורם ביבמות והועתקו לסנהדרין. החלק השני ("יש בכלל אישה ובתה") מוסב על המשנה כאן, ומקורו בסנהדרין והועתק ליבמות. הקטעים בחלק הראשון מ-"אמר רבי לעזר: סומכוס ורבי יוחנן בן נורי אמרו דבר אחד..." עד "מה טעמון דרבנין?..." מקורם בירושלמי כריתות שהיה ואבד, והועתקו ליבמות ומשם לסנהדרין.</small><br>• • •

Halakhah 2

<b>ואלו הן הנהרגין</b> – עוברי עבירות שמיתתם בסייף<b>: הרוצח ואנשי עיר הנדחת</b> – משנה להלן י,ד<b>.</b>
<b>רוצח שהכה את רעהו בין באבן בין בברזל, וכבש</b> – או כבש, <b>עליו לתוך המים או לתוך האור, ואינו יכול לעלות משם ומת</b> – כגון שדחף את חבירו לתוך המים ולא הניחו לעלות משם, או שדחק על ראשו של מי שנפל לתוך המים ולא הניחו לעלות עד שטבע, <b>- חייב</b> – מיתת סייף<b>. דחפו לתוך המים או לתוך האור, ויכול הוא לעלות משם ומת - פטור</b> – ממיתה, הואיל ויכול היה לעלות משם ולא עלה<b>. שיסה בו</b> – גירה בחבירו, <b>את הכלב</b> – ונשכו ומת<b>,</b> או <b>שיסה בו את הנחש - פטור</b> – ממיתה, שלא הרגו בידיים אלא גרם את מיתתו<b>. השיך בו את הנחש</b> – קירב נחש בעל ארס אל גוף חבירו ונשכו, <b>- רבי יהודה</b> (בר אלעאי, מגדולי התנאים בדור הרביעי) <b>מחייב</b> – שהוא כאילו הרגו בידיים<b>, וחכמים פוטרין</b> – שאף זה לא הרגו בידיים אלא גרם את מיתתו<b>.</b>
<b>רוצח שהיכה את רעהו</b><br>במשנה שנינו: <b>"רוצח שהכה את רעהו</b> בין באבן בין בברזל, וכבש עליו לתוך המים או לתוך האור, ואינו יכול לעלות משם ומת - חייב<b>".</b>
מביאים מדרש הלכה: <b>כתוב</b> – בדיני הרוצח במזיד<b>: "וְאִם בְּאֶבֶן יָד אֲשֶׁר יָמוּת בָּהּ הִכָּהוּ וַיָּמֹת רֹצֵחַ הוּא, מוֹת יוּמַת הָרֹצֵחַ"</b> (במדבר לה,יז) – אדם שהיכה והמית את חברו באמצעות אבן שמחזיקים ביד, והאבן יכולה להמית - נחשב רוצח במזיד, ולכן הוא חייב מיתה<b>; "מות יומת המכה"</b> (במדבר לה,כא) (כתוב זה מיותר ואין לגרוס אותו)<b>; "אוֹ בִּכְלִי עֵץ יָד אֲשֶׁר יָמוּת בּוֹ הִכָּהוּ וַיָּמֹת רֹצֵחַ הוּא, מוֹת יוּמַת הָרֹצֵחַ"</b> (במדבר לה,יח) – אדם שהיכה והמית את חברו באמצעות כלי עשוי מעץ שמחזיקים ביד, והכלי יכול להמית - נחשב רוצח במזיד, ולכן הוא חייב מיתה<b>. כשהוא</b> – הכתוב, <b>בא אצל הברזל, אינו אומר לא שימות בו ולא שלא ימות בו</b> – שכתוב: "וְאִם בִּכְלִי בַרְזֶל הִכָּהוּ וַיָּמֹת רֹצֵחַ הוּא, מוֹת יוּמַת הָרֹצֵחַ" (במדבר לה,טז) - אדם שהיכה והמית את חברו באמצעות כלי ברזל - נחשב רוצח במזיד, ולכן הוא חייב מיתה, ולא כתוב בו 'אשר ימות בו' כמו שכתוב באבן ובכלי עץ, שבכלי ברזל לא אמרה התורה האם הרוצח חייב מיתה רק אם יש בו שיעור המספיק להרוג או אפילו אין בו שיעור המספיק להרוג, שלא כמו באבן ובכלי עץ שבהם אמרה התורה שהרוצח חייב מיתה רק אם יש בהם שיעור המספיק להרוג<b>, אלא אפילו צינורה</b> (וו, מחט) <b>קטנה</b> – העשויה ברזל<b>, דהיא יכלה מקים</b> (צריך לומר: 'מק<b>ו</b>ם') <b>גו וושטא ומיקטליניה</b> – שהיא (הצינורה) יכולה לעמוד (להיתפס, להיאחז) בתוך הוושט ולהרוג אותו (ולכן אדם שתחב צינורה לחברו בתוך הוושט ומת - חייב מיתה, אף על פי שאין בה שיעור המספיק להרוג. אבל אדם שהיכה את חברו בכלי ברזל ומת - חייב מיתה רק אם יש בו שיעור המספיק להרוג. ומשום שפעמים הרוצח חייב מיתה רק אם יש בכלי ברזל שיעור המספיק להרוג ופעמים הוא חייב מיתה אפילו אין בו שיעור המספיק להרוג, לכן לא כתוב בו 'אשר ימות בו'. - המילים בארמית הן הסבר של הירושלמי למדרש ההלכה)<b>. והוא שיהא באבן כדי להמיתו</b> – הרוצח באבן חייב מיתה רק אם יש בה שיעור המספיק להרוג<b>, בעץ כדי להמיתו</b> – הרוצח בכלי עץ חייב מיתה רק אם יש בו שיעור המספיק להרוג (ב"שערי תורת ארץ ישראל" החליף את סדר המשפטים: 'והוא שיהא באבן כדי להמיתו, בעץ כדי להמיתו. כשהוא בא אצל הברזל... אלא אפילו צינורה קטנה...')<b>.</b><br><br><small>ב<b>ספרי במדבר</b> פסקה קס נאמר: ...מה אבן מלוא יד (אבן שהיא כמלוא יד, שנאמר: "אבן יד"), אף ברזל מלוא יד! - אמרת: גלוי היה לפני הקב"ה שהברזל ממית במשהו, לפיכך לא נאמר בו יד, אלא אפילו במחט ואפילו בצינורא.<br><br>ב<b>בבלי סנהדרין</b> עו,ב אמרו: אמר שמואל: מפני מה לא נאמרה יד בברזל (לא נאמר 'בכלי ברזל יד')? מפני שהברזל ממית בכל שהוא.<br>תניא נמי הכי: רבי אומר: גלוי וידוע לפני מי שאמר והיה העולם שהברזל ממית בכל שהוא, לפיכך לא נתנה בו תורה שיעור.<br>והני מילי דברזיה מיברז (הברזל ממית בכל שהוא כשדקר בו את חברו. אבל אם מכה אותו בברזל - ודאי יש גם לברזל שיעור שאין חייבים בפחות ממנו).<br><br>בספרי ובבבלי אמרו שבברזל לא נאמרה יד, ובירושלמי אמרו שבברזל לא נאמר 'אשר ימות בו'.</small><br>
ומציעים בעיה: <b>כיוונו כנגד הסוס</b> – אדם שהעמיד את חברו בדיוק מול סוס שרץ לקראתו, ומנע ממנו לזוז משם (כגון שכפת אותו), ופגע בו הסוס והרג אותו<b>, כיוונו כנגד החץ</b> – אדם שהעמיד את חברו בדיוק מול חץ שנורה לקראתו, ומנע ממנו לזוז משם, ופגע בו החץ והרג אותו<b>, כיוונו כנגד הרומח</b> – אדם שהעמיד את חברו בדיוק מול רומח שהושלך לקראתו, ומנע ממנו לזוז משם, ופגע בו הרומח והרג אותו<b>, העמידו בצינה</b> – אדם שהעמיד את חברו בקור ומנע ממנו לזוז משם, ומת מחמת הקור<b>, השקה אותו מים רעים</b> – אדם שהשקה את חברו מים סרוחים, ומת מחמת המים<b>, העביר את התקרה מעליו וירדו עליו גשמים והרגוהו</b> – אדם שהסיר את תקרת הבית מעל חברו, ומנע ממנו לזוז משם, ומת מחמת הגשמים שירדו עליו<b>, פתק אמת המים עליו ובאו עליו המים ושטפוהו</b> – אדם שפתח את תעלת המים לכיוון חברו, והמים שפרצו מהתעלה באו עליו ושטפו אותו, ולא היה יכול לברוח משם, ומת מחמת שטף המים<b>?</b> – מה הדין בכל המקרים האלה? האם הוא חייב מיתה, כי חברו מת מכוחו, והרי זה כמי שהרגו בידיים, או שמא אינו חייב מיתה, כי לא הרגו בידיים ממש? (אין פושטים את הבעיה)<br><br><small>ב<b>בבלי סנהדרין</b> עז,א אמרו: אמר רבא: כפתו (את חברו) בחמה ומת (מפני החום), בצינה ומת (מפני הקור) - חייב.<br>איתמר: כפה עליו (על חברו) גיגית (ומת בחנק) ופרע עליו מעזיבה (פרץ את התקרה ומת בצינה) - רבא ורבי זירא, חד אמר: חייב, וחד אמר: פטור.<br>ו<b>שם</b> עז,ב אמרו: אמר רב פפא: האי מאן דכפתיה לחבריה ואשקיל עליה בידקא דמיא (הפנה אליו פרץ מים של נהר ומת) - גירי דידיה הוא (הרי הוא כאילו היה יורה בו חיצים, שהמים באים מכוחו), ומיחייב.</small><br>• • •
<b>השיך בו את הנחש</b><br>במשנה שנינו: "השיך בו את הנחש - רבי יהודה מחייב, וחכמים פוטרין".
מציעים את טעמיהם של רבי יהודה והחכמים.
<b>מה טעמא דרבי יודה?</b> – מה הטעם של רבי יהודה (שמחייב)? <b>מפני הארס הנתון בין הנקבים</b> – ארס הנחש הממית אדם מצוי בתוך הנקבים שבשיניו, ואין הנחש עושה מעצמו מעשה נוסף כשהוא נושך, ולכן המשיך בחברו את הנחש כשהארס נתון בנקבים שבשיניו הוא כאילו הרגו בידיים בסייף, והוא חייב מיתה<b>.</b>
<b>מה טעמון דרבנין?</b> – מה טעמם של החכמים (שפוטרים)? <b>לעולם אין האירס</b> (הארס) <b>נתון בין הנקבים עד שיחזור ויקיא</b> – ארס הנחש אינו מצוי בתוך הנקבים שבשיניו, אלא הנחש פולט מעצמו את הארס לתוך הנקבים שבשיניו כשהוא נושך, ולכן המשיך בחברו את הנחש כשהארס אינו נתון בנקבים שבשיניו אינו כאילו הרגו בידיים בסייף, אלא גרם את מיתתו בלבד, והוא פטור ממיתה<b>.</b><br><br><small>ב<b>בבלי סנהדרין</b> עח,א אמרו: אמר רב אחא בר יעקב: כשתמצא לומר, לדברי רבי יהודה - ארס נחש בין שיניו הוא עומד, לפיכך המכיש (בחברו את הנחש) - בסייף (כרוצח), ונחש - פטור (שלא עשה מעשה). לדברי חכמים - ארס נחש מעצמו הוא מקיא, לפיכך נחש - בסקילה (כשאר בהמה וחיה שהרגו אדם), והמכיש - פטור. <br><br>בירושלמי מובאים ההסברים לדברי רבי יהודה ולדברי חכמים שבבבלי על ידי סתם התלמוד.</small><br>• • •

Halakhah 3

<b>המכה את חבירו בין באבן בין באגרוף, ואמדוהו למיתה</b> – ששיערו הרופאים שימות מחמת המכה<b>, היקל</b> – החולי, <b>ממה שהיה</b> – וחזרו ואמדוהו לחיים<b>, ולאחר מיכן הכביד</b> – החולי, <b>ומת - חייב</b> – המכה מיתת סייף<b>, רבי נחמיה</b> (תנא בדור הרביעי) <b>פוטר, שרגלים לדבר.</b><br>• • •
<b>המכה את חברו ואמדוהו למיתה</b><br>במשנה שנינו: <b>"המכה את חבירו</b> בין באבן בין באגרוף, ואמדוהו למיתה, היקל ממה שהיה, ולאחר מיכן הכביד ומת - חייב, רבי נחמיה פוטר, שרגלים לדבר<b>".</b>
וב<b>משנה נזיר</b> ט,ד שנינו: המכה את חבירו, ואמדוהו למיתה, היקל ממה שהיה, לאחר מיכן הכביד ומת - חייב, רבי נחמיה פוטר, שרגלים לדבר.
במשנה נזיר פרק ט סודר קובץ הלכות השוות זו לזו בלשון "שרגליים לדבר" שבא בהן.
<small>כאן התחלת מקבילה בירושלמי נזיר ט,ד.</small>
מציעים פירוש / הגהה למשנה: <b>כיני מתניתא:</b> – כך היא המשנה (כך יש לפרש את המשנה כאן ובנזיר): <b>רבי נחמיה פוטר, וחכמים מחייבין, שרגלים לדבר</b> – "שרגליים לדבר" נמשך על "חייב" של תנא קמא, ו-"רבי נחמיה פוטר" הוא מאמר מוסגר, ואין "כיני מתניתא" זה אלא פירוש ("מבוא לנוסח המשנה", עמוד 480). - החכמים הם תנא קמא. - ברם אפשר ש"כיני מתניתא" זה הוא הגהה, ולפיה יש להוסיף את המילים 'וחכמים מחייבין' לפני 'שרגלים לדבר'. ייתכן שהוספה זו באה במקום המילה 'חייב' שיש למוחקה, וייתכן שהוספה זו באה בנוסף למילה 'חייב' ואין למוחקה. - כוונת המשנה היא, שרגליים לדבר שמת מחמת המכה, הואיל ובתחילה אמדוהו למיתה, ולכן המכה חייב מיתה אף על פי שהיקל המוכה (יש הכרח לפרש את המשנה כך, לפי שלרבי נחמיה לעולם המכה פטור אפילו כשברור שהמוכה מת מחמת המכה, כמפורש בירושלמי להלן, וכן הוא בתוספתא ובמכילתא, ולכן אין לומר ש"רגליים לדבר" מוסב על רבי נחמיה שפוטר, והכוונה היא, שרגליים לדבר שלא מת מחמת המכה, הואיל והיקל ממה שהיה, שכן לפי זה, אם ברור שמת מחמת המכה - המכה חייב מיתה אף על פי שהיקל המוכה)<b>.</b><br>
ומציעים הסברים לדעות של רבי נחמיה והחכמים: <b>רבנין אמרין:</b> – החכמים (שחולקים על רבי נחמיה) אומרים: <b>שני אמודין</b> (צריך לומר כמו בקטע סבונה: '<b>אומדין</b>'. ובמקבילה: 'עומדין') <b>רבים על עומד</b> (אומד) <b>אחד</b> – שני אומדים הם האומד שאמדוהו בתחילה למיתה והאומד שאמדוהו למיתה כשהכביד בסוף, ואומד שלישי הוא האומד שאמדוהו לחיים כשהיקל באמצע, וכיוון ששני האומדים למיתה מרובים יותר מהאומד האחד לחיים, הולכים אחר הרוב, ולכן לפי החכמים המכה חייב מיתה<b>. רבי נחמיה אומר: עומד</b> (אומד) <b>האמצעי רבה על שניהן</b> – האומד האמצעי הוא האומד שאמדוהו לחיים כשהיקל באמצע, ושני אומדים אחרים הם האומד שאמדוהו בתחילה למיתה והאומד שאמדוהו למיתה כשהכביד בסוף, וכיוון שהאומד האמצעי לחיים חשוב יותר משני האומדים האחרים למיתה, הולכים אחר החשוב, ולכן לפי רבי נחמיה המכה פטור ממיתה ('עמד' במקום 'אמד' מצוי במקורות חז"ל)<b>.</b><br>
ומציעים את טעמיהם של רבי נחמיה והחכמים.
<b>מה טעמא דרבי נחמיה?</b> – מה הטעם (המקור בכתוב) של רבי נחמיה (שפוטר)? - נאמר בדיני חובל: <b>"אִם יָקוּם וְהִתְהַלֵּךְ בַּחוּץ עַל מִשְׁעַנְתּוֹ וְנִקָּה הַמַּכֶּה"</b> (שמות כא,יט) – אם האדם המוכה שנפל למשכב יקום לאחר זמן ממשכבו ויהיה מסוגל להתהלך מחוץ לבית - יהיה המכה פטור מעונש מיתה. <b>-</b> ויש לתמוה: <b>וכי עלתה על דעתך שיהא זה מהלך בשוק והלה נהרג על ידיו?!</b> (בתמיהה) – הרי הדבר פשוט, שהמכה יהיה פטור, אם המוכה יתהלך בחוץ! ומדוע היה הכתוב צריך לומר שהמכה יהיה פטור? - ויש לפרש: <b>אלא אפילו מת בעמידה</b> (באמידה) <b>ראשונה</b> (במקבילה: 'מת מחמת עמדה ראשונה'. וצריך לומר כמו בדברי רבי נחמיה במכילתא ובתוספתא: 'מת <b>מחמת מכה</b> ראשונה' ("שערי תורת ארץ ישראל")) <b>- פטור</b> – הכתוב היה צריך לומר דבר זה כדי ללמדנו, שאם אמדו בתחילה את המוכה למיתה והיקל ממה שהיה וקם והתהלך בחוץ, אפילו אחר כך הכביד ומת מחמת המכה הראשונה שהוכה - המכה פטור. - זה המקור בכתוב לדברי רבי נחמיה<b>.</b><br>
<b>מה טעמון דרבנין?</b> – מה טעמם (המקור בכתוב) של החכמים (שחולקים על רבי נחמיה ומחייבים)? - נאמר בדיני חובל: <b>"</b>וְכִי יְרִיבֻן אֲנָשִׁים וְהִכָּה אִישׁ אֶת רֵעֵהוּ בְּאֶבֶן אוֹ בְאֶגְרֹף, <b>וְלֹא יָמוּת וְנָפַל לְמִשְׁכָּב"</b> (שמות כא,יח) – אם אדם היכה את חברו בשל ריב, והמוכה לא מת אבל נפצע קשה, והיה חייב לשכב במיטה כדי להחלים. <b>-</b> ויש לתמוה: <b>וכי אין אנו יודעין שאם לא ימות "ונפל למשכב"</b> (צריך לומר כמו בקטע סבונה ובמקבילה: '<b>שהוא נופל למשכב</b>')<b>?!</b> (בתמיהה) – הרי ודאי הוא, שאם המוכה נפל למשכב, הריהו חי ולא מת, ומדוע היה הכתוב צריך לומר שהוא לא מת? (כך משמעה של שאלה דומה במכילתא דרבי שמעון בר יוחאי כא,יח: "וכי אין אנו יודעים שאם נפל למשכב אינו מת?! מה תלמוד לומר "ולא ימות"?". - שאלת הפתיחה במכילתא אינה מתאימה להמשך. המילים הנדרשות שם אינן המילים "ולא ימות" המיותרות אלא "ונפל למשכב". נראה שהשאלה ניצבה מתחילה בראשה של דרשה אחרת שדרשה את המלים "ולא ימות", ראה ירושלמי סנהדרין פרק ט ("מסוגיות עריכתה של המכילתא דר' שמעון בן יוחאי", "סידרא" יז, עמוד 9, הערה 17)) - ויש לפרש: <b>אלא בשלא עמדוהו</b> (אמדוהו) <b>למיתה</b> – הכתוב מדבר במקרה שאמדו בתחילה את המוכה לחיים ולא למיתה (המילים "ולא ימות" נדרשות, שאמדוהו בזמן ההכאה שלא ימות) ונפל למשכב - המכה חייב לשלם שבת (דמי בטלתו של המוכה ממלאכתו מחמת החולי) וריפוי (דמי ריפויו), כמו שכתוב בסוף הכתוב שאחריו<b>.</b> - ויש לתמוה: <b>אם בשלא עמדוהו למיתה</b> – אם הכתוב מדבר במקרה שאמדו בתחילה את המוכה לחיים ולא למיתה<b>, בדא כתיב:</b> – בזאת כתוב: <b>"אִם יָקוּם וְהִתְהַלֵּךְ בַּחוּץ עַל מִשְׁעַנְתּוֹ וְנִקָּה הַמַּכֶּה"</b> (שמות כא,יט)<b>?!</b> ויש להציע דיוק מן הכתוב: <b>הא</b> – אבל <b>אם לא קם</b> – המוכה ממשכבו, אלא מת, <b>- חייב</b> – המכה מיתה<b>!</b> – האמור שם לא ייתכן, שכן אף אם לא קם המוכה - פטור המכה ממיתה, שכיוון שאמדו בתחילה את המוכה לחיים, לא היה המכה ראוי עוד להתחייב מיתה, ולכן אין לומר שהכתוב מדבר במקרה שלא אמדוהו למיתה! - ויש לפרש: <b>אלא בשעמדוהו למיתה</b> – הכתוב "אם יקום..." מדבר במקרה שאמדו בתחילה את המוכה למיתה והיקל ממה שהיה וקם והתהלך בחוץ והחלים, שהמכה חייב לשלם שבת וריפוי. אבל אם אמדו בתחילה את המוכה למיתה והיקל ממה שהיה וקם והתהלך בחוץ, ואחר כך הכביד ומת מחמת המכה הראשונה שהוכה - המכה חייב מיתה. אבל הכתוב "ולא ימות" מדבר במקרה שאמדו בתחילה את המוכה לחיים ולא למיתה, כאמור לעיל. הרי ששני הכתובים מדברים בשני מקרים שונים. - זה המקור בכתוב לדברי החכמים<b>.</b><br>
ותמהים (על דברי החכמים): <b>אם בשעמדוהו למיתה</b> – אם הכתוב "אם יקום..." מדבר במקרה שאמדו בתחילה את המוכה למיתה<b>, בדא כתיב:</b> – בזאת כתוב: <b>"רַק שִׁבְתּוֹ יִתֵּן וְרַפֹּא יְרַפֵּא"</b> (שמות כא,יט)<b>?!</b> – האמור שם לא ייתכן, שכן אם אמדו בתחילה את המוכה למיתה והיקל ממה שהיה וקם והתהלך בחוץ והחלים - המכה פטור מלשלם שבת וריפוי, שכיוון שאמדו בתחילה את המוכה למיתה, היה המכה ראוי להתחייב מיתה ונפטר מן התשלומים, ולכן אין לומר שהכתוב מדבר במקרה שאמדוהו למיתה!
ומתרצים את התמיהה בהבאת שתי דעות: <b>רבי הילא</b> (רבי אלעאי, אמורא ארץ ישראלי בדור השלישי) אמר <b>בשם רבי שמעון בן לקיש</b> (מגדולי אמוראי ארץ ישראל בדור השני)<b>: חידוש מקרא הוא שיתן</b> – חידוש חידשה התורה במקרה שאמדוהו למיתה, שהוא משלם ממון אם היקל ממה שהיה והחלים, אף שהיה ראוי להיפטר מן התשלומים<b>.</b>
<b>רבי אבהו</b> (אמורא ארץ ישראלי בדור השלישי) אמר <b>בשם רבי יוסי בן חנינה</b> (אמורא ארץ ישראלי בדור השני)<b>: עומד של טעות הייתה</b> (במקבילה: 'היה') – כיוון שהמוכה היקל ממה שהיה והחלים, התגלה הדבר למפרע שהאומד שאמדוהו למיתה היה אומד בטעות, ולא היה המכה ראוי להתחייב מיתה ולא נפטר מן התשלומים<b>.</b><br>
ומציעים מקרה נפקות בין שתי הדעות: <b>מה מפקה</b> (במקבילה: 'נפק', כרגיל בירושלמי) <b>מביניהון?</b> – מה יוצא מביניהם? (מה הנפקות בין הדעה של רבי שמעון בן לקיש ובין הדעה של רבי יוסי בן חנינה?) - אמדוהו למיתה ו<b>היקל ממה שהיה ואחר כך הכביד ומת</b> (<b>- חייב, רבי נחמיה פוטר, שרגלים לדבר</b>) (בקטע סבונה אין המילים 'רבי נחמיה...'. ואין לגרוס מהמילה 'חייב' ואילך, והוא העתקה בטעות מהמשנה)<b>. מאן דאמר:</b> – מי שאומר: <b>חידוש מקרא הוא שיתן -</b> אם <b>נתן נתן</b> – אם נתן המכה למוכה שבת וריפוי לפני שהכביד ומת - הרי כבר נתן, והממון נשאר אצל היורשים, ואף שהמכה חייב מיתה כיוון שהמוכה הכביד ומת<b>,</b> ואם <b>לא נתן מהו שיתן?</b> – אם לא נתן המכה למוכה שבת וריפוי לפני שהכביד ומת, יש להסתפק האם ייתן ליורשי המוכה אחרי שהכביד ומת, ואף שהמכה חייב מיתה? האם לא ייתן, כי החידוש שחידשה התורה אינו אלא במקרה שאמדוהו למיתה והיקל ממה שהיה והחלים ולא במקרה שאחר כך הכביד ומת, או שמא ייתן, כי כבר התחייב בתשלומים לפני שהכביד ומת? <b>מאן דאמר:</b> – [ו]מי שאומר: <b>עומד של טעות היה - לא נתן אין אומרים לו שיתן</b> – אם לא נתן המכה למוכה שבת וריפוי לפני שהכביד ומת - לא ייתן ליורשי המוכה אחרי שהכביד ומת, כי התגלה הדבר למפרע שהאומד שאמדוהו למיתה לא היה אומד בטעות, והיה המכה ראוי להתחייב מיתה ונפטר מן התשלומים<b>, נתן מהו שיטול?</b> – אם נתן המכה למוכה שבת וריפוי לפני שהכביד ומת, יש להסתפק האם ייטול את מה שנתן מיורשי המוכה אחרי שהכביד ומת? האם ייטול, כי התגלה הדבר למפרע שהאומד שאמדוהו למיתה לא היה אומד בטעות, והיה המכה ראוי להתחייב מיתה ונפטר מן התשלומים, או שמא לא ייטול, שהרי כבר נתן?<br>
ומציעים מקורות תנאיים המסייעים לשני בעלי הדעות: <b>מתניתא מסייעה לדין ומתניתא מסייעה לדין</b> – המשנה (המקור התנאי) מסייעת ל[חכם] זה, והמשנה (המקור התנאי) מסייעת ל[חכם] זה<b>.</b><br>
ומפרטים את המקורות המסייעים לכל אחד מבעלי הדעות.
<b>מתניתא מסייעה</b> – המשנה מסייעת <b>לרבי יוסי בר חנינה</b> (נראה שצריך לומר: '<b>לרבי שמעון בן לקיש</b>') – שאומר: חידוש מקרא הוא שייתן<b>: אמדוהו לחיים ומת</b> (צריך לומר כמו במקבילה: '<b>למיתה וחיה</b>') – אמדוהו בתחילה למיתה ואחר כך היקל ממה שהיה ולא מת<b>, מאימתי מונין</b> (במקבילה: 'נותנין'. וצריך לומר: '<b>נותן</b>') <b>לו</b> – המכה למוכה שבת וריפוי<b>? (משיכביד) [משיקל]</b> (תוקן כמו בקטע סבונה. וכן הוא במקבילה) – נותן לו שבת וריפוי משעה שיקל המוכה ממה שהיה, כשיתברר שהמוכה לא ימות (עד כאן המקור התנאי)<b>.</b> - ויש להציע היסק מן המקור התנאי: <b>הדא אמרה:</b> – זאת אומרת: <b>עומד של טעות היתה</b> (נראה שצריך לומר: '<b>חידוש מקרא הוא שיתן</b>') – שכיוון שחידוש הוא שייתן, אינו חייב לתת לו אלא משעה שהיקל<b>.</b> - ויש להוכיח את ההיסק: (<b>ו</b>)<b>אין תימר:</b> – אם תאמר: <b>חידוש מקרא הוא שיתן</b> (נראה שצריך לומר: '<b>עומד של טעות היה</b>') <b>- יתן משעה הראשונה</b> – שכיוון שהתגלה הדבר למפרע שהאומד שאמדוהו בתחילה למיתה היה אומד בטעות, הוא חייב לתת לו משעה שהיכהו<b>.</b><br>
<b>מתניתא מסייעא</b> – [ו]המשנה מסייעת <b>לרבי שמעון בן לקיש</b> (נראה שצריך לומר: '<b>לרבי יוסי בר חנינה</b>') – שאומר: אומד של טעות היה<b>: עמדוהו למיתה וחיה</b> (בקטע סבונה ובמקבילה: 'לחיים ומת', אך נראה שהגרסה כאן נכונה. - אם אמדוהו בתחילה לחיים ואחר כך מת, כגרסה בקטע סבונה ובמקבילה, נותן המכה שבת וריפוי משעה שהיכהו עד שעה שמת, והדעה חידוש מקרא הוא שייתן והדעה אומד של טעות היה לא נאמרו אלא אם אמדוהו בתחילה למיתה ואחר כך היקל ממה שהיה) – אמדוהו בתחילה למיתה ואחר כך היקל ממה שהיה ולא מת<b>, מאימתי מונין</b> (במקבילה: 'נותנין'. וצריך לומר: '<b>נותן</b>') <b>לו</b> – המכה למוכה שבת וריפוי<b>? משיכביד</b> – נותן לו שבת וריפוי משעה שהכביד המוכה (עד כאן המקור התנאי)<b>. אמר רבי יוסי</b> (מגדולי אמוראי ארץ ישראל בדור הרביעי)<b>: לית כאן</b> – אין כאן (דבר זה אינו צריך להיות כאן) <b>משיכביד, אלא משעה הראשונה</b> – יש לשלול את האמור במקור התנאי ולהגיה את נוסחו, ואין לגרוס "משיכביד", שהרי אין מדובר כאן שהכביד, אלא יש לגרוס "משעה הראשונה" - נותן לו שבת וריפוי משעה שהיכהו<b>.</b> - ויש להציע היסק מן המקור התנאי לאור שינוי גרסתו: <b>הדא אמרה:</b> – זאת אומרת: <b>חידוש מקרא הוא שיתן</b> (נראה שצריך לומר: '<b>עומד של טעות היה</b>') – שכיוון שהתגלה הדבר למפרע שהאומד שאמדוהו בתחילה למיתה היה אומד בטעות, הוא חייב לתת לו משעה שהיכהו<b>.</b> - ויש להוכיח את ההיסק: (<b>ו</b>)<b>אין תימר:</b> – אם תאמר: <b>עומד של טעות היית</b> (נראה שצריך לומר: '<b>חידוש מקרא הוא שיתן</b>') <b>- נותן עד שעה שימות</b> (נראה שצריך לומר: '<b>נותן משעה שיקל</b>') – שכיוון שחידוש הוא שייתן, אינו חייב לתת לו אלא משעה שיקל<b>.</b><br><br><small>ב<b>מכילתא דרבי שמעון בר יוחאי</b> כא,יט נאמר: אמדוהו למיתה והיקל ממה שהיה, הכביד ואחר כך מת - אומדים אותו, אם מחמת מכה ראשונה מת - הרי זה חייב, אם לאו - הרי זה פטור. רבי נחמיה אומר: בין כך ובין כך - הרי זה פטור.<br>"אם יקום והתהלך בחוץ וניקה המכה" - אמר רבי נחמיה: אם לאו - מה עלתה על ליבי? שיהא זה מטייל בשוק וזה בא ונהרג?! אלא אפילו מת מחמת מכה ראשונה - הרי זה פטור.<br><br>ב<b>תוספתא בבא קמא</b> ט,ה-ז שנו: המכה את חבירו ואמדוהו למיתה - אומדים אותו לחיים, לחיים - אין אומדים אותו למיתה. אמדוהו למיתה והיקל ממה שהיה - אומדים אותו לממון שנייה. מאימתי נותן לו (אם אמדוהו למיתה והיקל)? משעה שהיכהו (ולא משעה שהיקל).<br>אמדוהו לחיים ומת - משלם נזק וצער ריפוי שבת ובושת ליורשים.<br>אמדוהו למיתה והיקל ממה שהיה, והכביד ומת - אומדים אותו, אם מחמת המכה הראשונה מת - הרי זה חייב, ואם לאו - הרי זה פטור. רבי נחמיה אומר: אפילו מת מחמת מכה ראשונה - פטור.<br>ועוד זו דרש רבי נחמיה (מלבד הסברה, למדה רבי נחמיה מן הכתוב): "אם יקום והתהלך בחוץ על משענתו וניקה המכה" (שמות כא,יט) - וכי עלת על לב שיהא זה מהלך בשוק וזה נהרג על ידיו?! אלא אפילו מת מחמת מכה ראשונה - פטור.<br><br>ב<b>בבלי סנהדרין</b> עח,א-ב אמרו: תנו רבנן: את זו דרש רבי נחמיה: "אם יקום והתהלך בחוץ על משענתו וניקה המכה" (שמות כא,יט) - וכי תעלה על דעתך שזה (המוכה) מהלך בשוק וזה (המכה) נהרג (כרוצח, עד שהוצרך הכתוב לומר שהמכה פטור)?! אלא: זה שאמדוהו למיתה והיקל ממה שהיה (והתהלך בחוץ), ואחר כך הכביד ומת, שהוא פטור.<br>ורבנן (החולקים על רבי נחמיה ומחייבים אף במקרה זה), האי "וניקה המכה" מאי דרשי ביה? - מלמד שחובשים (כולאים) אותו (את המכה לאחר שהיכה עד שיתברר מה יקרה למוכה. אם מת המוכה - המכה נהרג, ואם התהלך בחוץ ולא מת - משלם, ופירוש "וניקה" - ישתחרר מהכליאה).<br>בשלמא לרבי נחמיה, היינו דכתיבי תרי אומדני, חד אמדוהו למיתה וחיה (הכתוב "וכי יריבון אנשים והיכה איש את רעהו... ולא ימות ונפל למשכב" (שמות כא,יח) מלמד, שאם אמדוהו מתחילה למיתה ולא מת כמו שאמדוהו (-"ולא ימות") אלא נפל למשכב, משלם), וחד אמדוהו למיתה והיקל ממה שהיה (הכתוב "אם יקום והתהלך בחוץ על משענתו וניקה המכה" (שמות כא,יט) מלמד, שאם אמדוהו מתחילה למיתה והיקל ממה שהיה וקם והתהלך בחוץ, פטור ממיתה אף שאחר כך הכביד ומת, ומשלם ליורשים). אלא לרבנן, תרי אומדני למה לי? - חד אמדוהו למיתה וחיה (הכתוב "אם יקום והתהלך בחוץ על משענתו וניקה המכה" (שמות כא,יט) מלמד, שאם אמדוהו מתחילה למיתה, ואחר כך הבריא וקם והתהלך בחוץ, משלם), וחד אמדוהו לחיים ומת (הכתוב "וכי יריבון אנשים והיכה איש את רעהו... ולא ימות ונפל למשכב" (שמות כא,יח) מלמד, שאם אמדוהו מתחילה לחיים (-"ולא ימות"), אפילו אחר כך מת, פטור ממיתה ומשלם ליורשים). - ורבי נחמיה, אמדוהו לחיים ומת לא צריך קרא (ללמד שפטור ממיתה), הרי יצא מבית דין זכאי (כשאמדוהו מתחילה לחיים, ואין חוזרים ומחייבים אותו מיתה לאחר זמן).<br>תנו רבנן: המכה את חבירו ואמדוהו למיתה וחיה - פוטרים אותו (את המכה ממיתה). אמדוהו למיתה והיקל ממה שהיה - אומדים אותו אומד שני לממון (כמה יצטרך לשלם לו דמי נזקיו), ואם לאחר כן הכביד ומת - הלך אחר אומד האמצעי (האומד השני, ואין מחייבים אותו מיתה); דברי רבי נחמיה...<br>תניא אידך: אמדוהו (מתחילה) למיתה (והיקל) - אומדים אותו (אומד שני) לחיים (ופטור ממיתה), (אמדוהו מתחילה) לחיים (והכביד) - אין אומדים אותו (אומד שני) למיתה (ופטור ממיתה). - אמדוהו (מתחילה) למיתה והיקל ממה שהיה - אומדים אותו אומד שני לממון (תשלום נזק וצער), ואם לאחר מכן הכביד ומת - משלם נזק וצער ליורשים (ופטור ממיתה). מאימתי משלם? משעה שהיכהו. - וסתמא כרבי נחמיה (שהרי לדעת החכמים חייב מיתה אם הכביד ומת).<br><br>העמדת הפסוק השני בבבלי לפי רבי נחמיה היא כהעמדתו בירושלמי.<br>העמדת שני הפסוקים בבבלי לפי החכמים היא כהעמדתם בירושלמי.<br>הברייתות בתוספתא ובבבלי "מאימתי נותן לו? / מאימתי משלם? משעה שהיכהו" מדברות במקרה שאמדוהו מתחילה למיתה והיקל ממה שהיה, וזה כגרסתנו בשני המקורות התנאיים בירושלמי המסייעים לשני בעלי הדעות.</small>
ומציעים בעיה: <b>הכהו על ידו וצבת</b> (צבתה - התנפחה. ובמקבילה: 'וצמתה' - התכווצה)<b>, אמרין</b> (כך בקטע סבונה ובמקבילה. ובמסירה שלפנינו: 'אמ'') <b>אסייא</b> – אמרו הרופאים<b>: אִין מקטעא ידיה</b> (בקטע סבונה: 'מקטעין אידיה') <b>- חיי הוא</b> – אם נקטעת (נכרתת) ידו - חי הוא<b>. מהו שיתן דמי היד?</b> – אם נקטעה ידו של המוכה על פי הוראת הרופאים כדי להציל את המוכה ממוות, האם המכה פטור מלשלם למוכה את דמי היד, הואיל ולא התכוון לקטוע את ידו, ודבר זה נולד אחר שהיכהו ולתקנתו הוא שיחיה, או שמא הוא חייב לשלם לו את דמי היד, מכיוון שמחמת מכתו נקטעה ידו?<br>
ופושטים את הבעיה ממקור תנאי בתוספת דיון במקור: <b>נישמעינה מן הדא:</b> – נשמע (נלמד) אותה מזאת (מהברייתא שלהלן): נאמר בדיני חובלים: <b>"וְכִי יִנָּצוּ אֲנָשִׁים</b> וְנָגְפוּ אִשָּׁה הָרָה וְיָצְאוּ יְלָדֶיהָ<b>"</b> (שמות כא,כב) – אם שני אנשים יריבו זה עם זה וידחפו בלי כוונה אישה הרה, והאישה הפילה את העובר והעובר מת<b>, "וְכִי יְרִיבֻן אֲנָשִׁים</b> וְהִכָּה אִישׁ אֶת רֵעֵהוּ<b>"</b> (שמות כא,יח) – אם שני אנשים יריבו זה עם זה, והאחד יכה את חברו, <b>-</b> (במקבילה נוסף 'והלא היא מצות היא מריבה,') <b>היא מריבה היא מַצּוּת!</b> – הרי מריבה ומצות עניינן אחד! <b>מה תלמוד לומר</b> – מה יש ללמוד מהלשונות השונים: <b>"וְכִי יִנָּצוּ" "וְכִי יְרִיבֻן" "כי יריבון" "כי ינצו"</b> (ארבע המילים האחרונות יתירות ואינן במקבילה)<b>? אלא ליתן</b> את <b>המתכוין על שאינו מתכוין ואת שאינו מתכוין על המתכוין</b> – הלשונות השונים מלמדים, שהדין שנאמר ב"כי יריבון" שמדבר במתכוון (המתכוון להרוג את חברו והרג אותו) חל גם ב"כי יינצו" שמדבר בשאינו מתכוון (המתכוון להרוג את חברו ולא את האישה והרג אותה), והדין שנאמר ב"כי יינצו" שמדבר בשאינו מתכוון חל גם ב"כי יריבון" שמדבר במתכוון (עד כאן הברייתא)<b>.</b> - ויש להקשות על המקור התנאי: <b>ניחא</b> – [הדבר] נוח, <b>- את המתכוין על שאינו מתכוין</b> – מובן החלק הראשון של המשפט, שהדין במתכוון חל גם בשאינו מתכוון, שכמו שההורג את זה שהתכוון להרוג - חייב, כך גם המתכוון להרוג את זה והרג את זה שלא התכוון להרוג - חייב<b>. ואת שאינו מתכוין על המתכוין!</b> – אין מובן החלק השני של המשפט, שהדין בשאינו מתכוון חל גם במתכוון! <b>אם שאינו מתכוין הוא מתחייב, לא כל שכן על</b> (מילה זו יתירה) <b>המתכוין?!</b> (בתמיהה) – אם המתכוון להרוג את זה והרג את זה שלא התכוון להרוג - חייב, בוודאי ובוודאי שההורג את זה שהתכוון להרוג - חייב! - ויש לתרץ את הקושיה: <b>אלא כיני:</b> – אלא כך היא (כך הוא הפירוש בחלק השני של המשפט במקור התנאי): <b>הכהו על ידו וצבת</b> (במקבילה: 'וצמתה')<b>, אמרין</b> (כך במקבילה. ובמסירה שלפנינו: 'אמ'') <b>אסייא: אין מקטעה ידיה - חיי הוא. מהו שיתן דמי היד?</b> (יש למחוק את המשפט 'מהו...' שהוא אשגרה מלעיל) <b>כמה דת אמר תמן:</b> – כמו שאתה אומר שם (ב"כי יינצו" שמדבר בשאינו מתכוון): <b>חידוש מקרא הוא שיתן דמי היד</b> (במקבילה: 'העבד', וצריך לומר: '<b>העֻבָּר</b>') – חידוש חידשה התורה, שאם התכוון להכות את חברו והיכה אישה, ועל ידי ההכאה הפילה האישה את עוברה, שהוא משלם דמי העובר, אף על פי שלא התכוון להכות את האישה<b>, ומה</b> (צריך לומר כמו במקבילה: '<b>וכה</b>')<b>:</b> – ו(גם) כאן (ב"כי יריבון" שמדבר במתכוון): <b>חידוש מקרא הוא שיתן דמי היד</b> – אם היכה את חברו על ידו וצבתה / וצמתה, ונקטעה ידו של המוכה על פי הוראת הרופאים כדי להציל את המוכה ממוות - המכה חייב לשלם למוכה את דמי היד, אף על פי שלא התכוון לקטוע את ידו. - כך נפשטה הבעיה שלעיל<b>.</b><br><br><small>עד כאן המקבילה בירושלמי נזיר.<br><br>מקור הסוגיה בסנהדרין, והועתקה לנזיר משום ההלכה במשנה כאן שהובאה במשנה שם בקובץ הלכות השוות זו לזו בלשון "שרגליים לדבר" שבא בהן.<br><br>ב<b>מכילתא דרבי שמעון בר יוחאי</b> כא,כב נאמר: "וכי יינצו אנשים" - לעשות את שאין מתכוון כמתכוון. "כי יינצו אנשים ונגפו אישה הרה" - אין לי אלא ב"כי יינצו" שעשה את שאין מתכוון כמתכוון. מניין אף ב"כי יריבון" נעשה את שאין מתכוון כמתכוון? תלמוד לומר: "כי יינצו" "וכי יריבון" - מצות היא מריבה, ומריבה היא מצות. מה ב"כי יינצו" - נעשה את שאין מתכוון כמתכוון, אף ב"כי יריבון" - נעשה את שאין מתכוון כמתכוון.<br><br>ב<b>ירושלמי בבא קמא</b> ד,ו אמרו: ולית כתיב: "כי ינצו" "כי יריבון"?! והלא היא מצות היא מריבה! אי (צריך לומר כמו בכתב יד ספרדי: 'אימר:') מה להלן - במתכוין, אף כאן - במתכוין; מה כאן - בשאינו מתכוין, אף להלן - בשאינו מתכוין.</small>
(<b>"נתכוון להרוג את הבהמה" כול'.</b>) (פסקה זו היא מן המשנה הבאה ואין לגרוס אותה כאן)
מציעים קושיה: <b>רבי יצחק</b> (נפחא, אמורא ארץ ישראלי בדור השני והשלישי) <b>שאל</b> – הקשה<b>: עמדוהו</b> (אמדוהו) <b>לחיים ומת</b> – במקרה שאמדו את המוכה בתחילה לחיים ואחר כך מת, <b>- ודרך</b> (צריך לומר: '<b>ואין דרך</b>') <b>החיים למות?!</b> (בתמיהה) – הרי בשעה שאמדוהו לחיים ידעו שימות, אם תיכף אם לאחר זמן, מפני שבני אדם שחיים דרכם למות, ומדוע המכה נותן שבת וריפוי ליורשים כשאחר כך המוכה מת?
ומתרצים את הקושיה: <b>מכיון דכתיב:</b> – מכיוון שכתוב: <b>"רַק שִׁבְתּוֹ יִתֵּן וְרַפֹּא יְרַפֵּא"</b> (שמות כא,יט)<b>, חייב ליתן לו שבת וריפוי</b> – גזירת הכתוב היא שהמכה נותן שבת וריפוי ליורשים אף שאחר כך המוכה מת<b>.</b>
ומציעים קושיה נוספת: <b>רבי יצחק שאל</b> – הקשה<b>: עמדוהו למיתה וחיה</b> – במקרה שאמדוהו בתחילה למיתה ואחר כך היקל ממה שהיה ולא מת, <b>- ואין דרך</b> (יש למחוק 'ואין' כאן ולגרוס אותה לעיל (גליונות הרש"ל - "אוצר לשונות ירושלמיים", עמוד 446, הערה 31). - וצריך לומר: '<b>ודרך</b>', וכן הגיה ב"כיכר לאדן") <b>המתים לחיות?!</b> (בתמיהה) – הרי בשעה שאמדוהו למיתה ידעו שלא יחיה, מפני שבני אדם שעומדים למות אין דרכם לחיות, ומדוע המכה נותן שבת וריפוי למוכה כשאחר כך המוכה לא מת?
ומתרצים את הקושיה: <b>מכיון דכתיב:</b> – מכיוון שכתוב: <b>"רַק שִׁבְתּוֹ יִתֵּן וְרַפֹּא יְרַפֵּא"</b> (שמות כא,יט)<b>, חייב ליתן לו שבת וריפוי</b> – גזירת הכתוב היא שהמכה נותן שבת וריפוי למוכה כשאחר כך המוכה לא מת<b>.</b><br>• • •

Halakhah 4

<strong><big>משנה</big></strong><br><b>נתכוון להרוג את הבהמה והרג את האדם, לנכרי</b> – או שנתכוון להרוג את הנוכרי, שאין חייבים עליו מיתת בית דין, <b>והרג את ישראל, לנפלים</b> – או שנתכוון להרוג את הנפל, שהוא ולד שנולד לפני זמנו ואינו בן קיום, <b>והרג בן קיימה - פטור</b> – ממיתה, שכן לא נתכוון להרוג מי שחייבים עליו מיתה<b>.</b>
<b>נתכוון להכותו על מתניו ולא היה בה כדי להמית על מתניו</b> – לגבי מותניו לא היה במכה כדי להמיתו<b>, והלכה לה</b> – המכה פגעה, <b>על לבו והיה בה כדי להמית על לבו</b> – לגבי ליבו היה במכה כדי להמיתו<b>, ומת</b> – פטור ממיתה, לפי שלא נתכוון להכות מכה שיש בה כדי להמית<b>; נתכוון להכותו על לבו והיה בה כדי להמית על לבו, והלכה לה על מתניו ולא היה בה כדי להמית על מתניו, ומת</b> – פטור ממיתה, לפי שלא היכה מכה שיש בה כדי להמית<b>; נתכוון להכות את הגדול ולא היה בה כדי להמית את הגדול, והלכה לה על הקטן והיה בה כדי להמית את הקטן, ומת</b> – הקטן - פטור המכה ממיתה, לפי שלא נתכוון להכות מכה שיש בה כדי להמית<b>; נתכוון להכות את הקטן והיה בה כדי להמית את הקטן, והלכה לה על הגדול ולא היה בה כדי להמית את הגדול, ומת</b> – הגדול, <b>- פטור</b> – המכה ממיתה, לפי שלא היכה מכה שיש בה כדי להמית<b>.</b>
<b>נתכוון להכותו על מתניו והיה בה כדי להמית על מתניו, והלכה לה על לבו, ומת</b> – חייב מיתה<b>; נתכוון להכות את הגדול והיה בה כדי להמית את הגדול, והלכה לה על הקטן, ומת</b> – הקטן, <b>- חייב</b> – המכה מיתה, לפי שנתכוון להכות מכה שיש בה כדי להמית והיכה מכה שיש בה כדי להמית<b>.</b>
<b>רבי שמעון</b> (בן יוחאי, תנא בדור הרביעי) <b>אומר: אפילו נתכוון להרוג את זה והרג את זה - פטור</b> – ממיתה, שכן לא נתכוון להרוג את מי שהרג<b>.</b><br>• • •
<strong><big>תלמוד</big></strong><br><b>המית את זה ושיבר את כליו של זה</b><br>במשנה שנינו: <b>"נתכוון להכותו על מתניו" כול'.</b>
ההלכה קובעת שאין אדם מת ומשלם, שאם נתחייב אדם בעת ובעונה אחת במיתה ובתשלומים בשל מעשה אחד או בשל שני מעשים שונים שאירעו כאחד, הרי שהוא נענש במיתה ונפטר מן התשלומים.
המקור לדין זה מפורש בקצרה במשנה כתובות ג,ב: "כל המתחייב בנפשו אין משלם ממון, שנאמר (שמות כא,כב): 'ולא יהיה אסון ענוש ייענש'", ומפורט בתוספתא בבא קמא ט,יז: "הרגו והרג את בהמתו כאחד, הרגו וקיטע את ידו כאחד, הרגו וסימא את עינו כאחד - פטור, שנאמר: 'ולא יהיה אסון ענוש ייענש', הא אם יש אסון אין נענש. אבל הרג את בהמתו ואחר כך הרגו, קיטע את ידו ואחר כך הרגו, סימא את עינו ואחר כך הרגו - חייב, שנאמר (שמות כב,ב): 'דמים לו שלם ישלם' (הבא במחתרת ושבר חבית, אם יש לבא במחתרת דין דמים, שההורגו חייב מיתה - חייב הבא במחתרת לשלם דמי החבית, הואיל ואינו מתחייב בנפשו (משנה לעיל ח,ו)). זה הכלל: כל שחלה עליו מיתה ותשלומים כאחד - פטור. מיתה ואחר כך תשלומים, תשלומים ואחר כך מיתה - הרי זה חייב".
במשנה כתובות למדים מן הפסוק שבשמות כא,כב, שאם נתחייב מיתה וממון במעשה אחד לאדם אחד פטור מן התשלומים. ובתוספתא בבא קמא למדים מפסוק זה, שהוא הדין בשני מעשים. ובמכילתא דרבי שמעון בר יוחאי כא,כג למדים מן הכתוב שבויקרא כד,יח, שאפילו נתחייב לשני בני אדם, ממון לזה ונפשות לזה, פטור מן הממון ("הרג אדם ובהמה כאחד; קטע ראשו של זה ואצבעו של זה כאחד").<br>
זרק את האבן והיה בה כדי להמית, המית את זה ושיבר את כליו של זה - פטור מלשלם לשני על הכלים ששיבר, שהרי הוא חייב מיתה, ואף על פי שמיתה לזה ותשלומים לזה, מכל מקום אינו מת ומשלם.<br>
מציעים שאלה: <b>חזקיה</b> (אמורא ארץ ישראלי בדור הראשון, בנו של רבי חייא) <b>שאל: זרק את האבן והיה בה כדי להמית, המית</b> (צריך לומר: '<b>לא</b> המית' ("מיתה לזה ותשלומין לזה", "שנתון המשפט העברי" ו-ז, עמוד 241)) <b>את זה ושיבר את כליו של זה</b> – באבן שזרק<b>?</b> – האם הוא חייב לשלם לשני על הכלים ששיבר, שהרי הוא פטור ממיתה כיוון שלא המית את האחד, או שמא הוא פטור מלשלם לשני על הכלים ששיבר, שהרי היה ראוי להתחייב מיתה אילו המית את האחד?
ופושטים את השאלה: <b>בזה חידש הכתוב</b> – במקום שהוא חייב מיתה חידש הכתוב שבויקרא כד,יח שהוא פטור מתשלומים, <b>ובזה לא חידש</b> – במקום שהוא פטור ממיתה לא חידש הכתוב שהוא פטור מתשלומים, ולכן הוא הוא חייב לשלם לשני על הכלים ששיבר<b>.</b>
ומציעים שאלה נוספת: <b>חזקיה שאיל</b> – שאל<b>: זרק את האבן ולא היה בה כדי להמית, המית את זה ושיבר את כליו של זה</b> – באבן שזרק<b>?</b> – האם הוא חייב לשלם לשני על הכלים ששיבר, שהרי הוא פטור ממיתה כיוון שלא היה באבן שזרק כדי להמית את האחד, או שמא הוא פטור מלשלם לשני על הכלים ששיבר, שהרי היה ראוי להתחייב מיתה אילו היה באבן שזרק כדי להמית את האחד?
ופושטים את השאלה: <b>בזה חידש הכתוב</b> – במקום שהוא חייב מיתה חידש הכתוב שבויקרא כד,יח שהוא פטור מתשלומים, <b>ובזה לא חידש</b> – במקום שהוא פטור ממיתה לא חידש הכתוב שהוא פטור מתשלומים, ולכן הוא הוא חייב לשלם לשני על הכלים ששיבר (המשפט שמציע המונח 'שאל' כאן בכל אחת משתי השאלות מתפרש כצירוף של שני משפטים, שהראשון ('זרק את האבן... ושיבר את כליו של זה?') הוא שאלה והשני ('בזה חידש הכתוב...') תשובתה, ולא כשאלה אחת ארוכה ("הטרמינולוגיה של הירושלמי", עמוד 556, הערה 10))<b>.</b><br><br><small>נראה ששאלותיו של חזקיה הובאו כאן משום הלשון "היה / לא היה בה כדי להמית" הנזכרת גם במשנה כאן.</small><br>• • •
<b>נתכוון להרוג את זה והרג את זה</b><br>במשנה שנינו: "<b>אמר רבי שמעון:</b> אפילו נתכוון להרוג את זה והרג את זה - פטור" (פסקה ישנה היא שהיה לפניה במשנה: "אמר רבי שמעון", במקום "רבי שמעון אומר" שבנוסח משנתנו ("מבוא לנוסח המשנה", עמוד 71)).
<b>אילין דבית רבי</b> (רבי יהודה הנשיא, תנא בדור החמישי) <b>תָנַיִין:</b> – [התנאים ה]אלה של בית רבי שונים: <b>אפילו נתכוון להרוג את זה והרג את זה - פטור</b> – ממיתה. - דבי רבי דעתם כדעת רבי שמעון שבמשנתנו, והם שונים ברישא אחרי ״לנפלים והרג בן קיימה״: ״אפילו נתכוון להרוג את זה והרג את זה - פטור״ ("מבוא לנוסח המשנה", עמוד 70)<b>.</b>
ומציעים קשר בין דברי תנאים: <b>ואתייא דבי רבי כרבי נתן</b> (הבבלי, תנא בדור הרביעי) – ובאה (הולכת) [הברייתא] של בית רבי כרבי נתן<b>,</b> - ומביאים מקור לדעה האחרת: <b>דתני</b> – ששונה [התנא] <b>בשם רבי נתן: היה</b> – הרוצח, <b>עומד בצד סיעה</b> (חבורה, קבוצה) <b>של בני אדם, אמר:</b> "<b>לאחד מכם אני מתכוין להרוג</b>" – ולא התכוון לאדם מסוים מהם, ולבסוף הרג אחד מהם<b>, אפילו נתכוון להרוג את זה והרג את זה - פטור</b> – ממיתה (חלק המשפט "אפילו נתכוון להרוג את זה והרג את זה" אינו מובן, שהרי חידוש גדול יותר שפטור הוא, כשאמר שהוא מתכוון להרוג אחד מסיעה של בני אדם ולא התכוון להרוג אדם מסוים מהם ולבסוף הרג אחד מהם, מאשר כשהתכוון להרוג אדם מסוים ולבסוף הרג אדם אחר, כי כשאמר שהוא מתכוון להרוג אחד מסיעה יש בכלל דבריו גם האדם שהרג מהם. ולכן נראה שאין לגרוס את חלק המשפט הזה. ואפשר שחלק המשפט הזה הוא המשך הפסקה מהמשנה "אמר רבי שמעון" לעיל, שנכתב תחילה על הגליון ובאחת מהעתקות הירושלמי נכנס לפנים שלא במקומו. - גם ריצ"ד גורס: 'אמר: לאחד <b>מהם</b> אני מתכוין להרוג, <b>והרג</b> - פטור')<b>.</b><br><br><small>ב<b>מכילתא דרבי ישמעאל</b> מסכתא דנזיקין פרשה ח נאמר: "וכי יינצו אנשים" - למה נאמרה פרשה זו?... בא הכתוב ללמדך על המתכוון להכות שונאו והיכה אוהבו שהוא במיתה (שכתוב: "ואם אסון יהיה ונתת נפש תחת נפש"), לכך נאמרה פרשה זו. - רבי אומר: אם נתכוון להכות שונאו זה והיכה אחר שהוא שונאו - פטור, המתכוון להכות שונאו והיכה אוהבו - דין הוא שיהא פטור... - רבי יצחק אומר: אף המתכוון להכות (את זה) והיכה (את זה) - פטור, עד שיאמר: "לאיש פלוני אני מכה" (והרגו).<br><br>דעת דבי רבי בירושלמי מובאת במכילתא בשם רבי.<br>המכילתא שנתה ראשונה סתם מדרשו של רבי יהודה (תוספתא סנהדרין, עיין להלן), ואחר כך של רבי שאחז בדעתו של רבי שמעון, ובאחרונה דעת רבי יצחק, שהיא מתאימה לדעת רבי שמעון שבברייתא בבבלי סנהדרין עט,א, וברייתא זו היא כנראה דבי רבי שמעון בן יוחאי, ולדעת דבי רבי נתן שבירושלמי נשנית.<br>אין הירושלמי אומר: ואתייא דבי רבי כרבי שמעון, אלא ״ואתייא דבי רבי כרבי נתן. ונראה ש״דבי רבי״ שנוה סתם ולא בשם רבי שמעון, והירושלמי לא ידע ברייתא שבבבלי עט,א בשם רבי שמעון, ועל כן הביא ברייתא דרבי נתן ("מבוא לנוסח המשנה", עמודים 70-72).<br><br>ב<b>תוספתא סנהדרין</b> יב,ד שנו: נתכוון להכות את זה והיכה את זה - רבי יהודה מחייב, ורבי שמעון פוטר. ומודה רבי יהודה, שאם נתכוון להרוג את הבהמה והרג את האדם, לנוכרי והרג את ישראל, לנפלים והרג בן קיימא, שהוא פטור.<br><br>ב<b>מכילתא דרבי שמעון בר יוחאי</b> כא,יד נאמר: "להורגו בעורמה" - פרט למתכוון להרוג את זה והרג את זה, שייפטר; דברי רבי שמעון. רבי יהודה אומר: אף המתכוון להרוג את זה והרג את זה - חייב, ומה תלמוד לומר "להורגו בעורמה"? פרט למתכוון להמית את הגוי והמית את בן ישראל, את בן שמונה והמית את בן תשעה.<br><br>ב<b>בבלי סנהדרין</b> עט,א אמרו: רבי שמעון אהייא? (על איזה קטע מהמשנה הוא חולק?) אילימא אסיפא (בעניין נתכוון להרוג את הגדול והרג את הקטן) - 'רבי שמעון אמר: פטור' מיבעי ליה! אלא ארישא: "נתכוון להרוג את הבהמה והרג את האדם, לנוכרי והרג את ישראל, לנפלים והרג בן קיימא - פטור". הא נתכוון להרוג את זה (שחייב על הריגתו) והרג את זה - חייב. "רבי שמעון אומר: אפילו נתכוון להרוג את זה והרג את זה - פטור".<br>פשיטא, קאי ראובן ושמעון, ואמר (הרוצח): "אנא לראובן קא מיכוויננא (להורגו), לשמעון לא קא מיכווננא" - היינו פלוגתייהו (של חכמים ורבי שמעון). אמר: "לחד מינייהו (אני מתכוון להרוג)", מאי? סבר ראובן (סבר שראובן הוא זה והרגו) ונמצא שמעון, מאי? - תא שמע: דתניא: רבי שמעון אומר: לעולם אינו חייב עד שיאמר: "לפלוני אני מתכוון" (והרגו).</small><br>• • •

Halakhah 5

<strong><big>משנה</big></strong><br><b>רוצח שנתערב באחרים</b> – ואין מכירים אותו, <b>- כולן פטורין. רבי יהודה</b> (בר אלעאי, מגדולי התנאים בדור הרביעי) <b>אומר: כונסין אותן לכיפה</b> (כינוי לבית סוהר, על שם שתקרתו היתה קמורה)<b>.</b>
<b>וכל חייבי מיתות שנתערבו זה בזה - יידונו בקלה</b> – במיתה הקלה שבהן, כגון שנתערבו חייבי סקילה בחייבי חנק, יידונו כולם בחנק<b>. הנסקלים בנשרפים</b> – נתערבו חייבי סקילה בחייבי שריפה, <b>- רבי שמעון</b> (בן יוחאי, תנא בדור הרביעי) <b>אומר: יידונו בסקילה, שהשריפה חמורה; וחכמים אומרים: יידונו בשריפה, שהסקילה חמורה.</b>
<b>אמר להם רבי שמעון</b> – לחכמים<b>: אִילּוּ לא היתה שריפה חמורה, לא ניתנה לבת כהן שזינת</b> (שזינתה) – שהיא בשריפה<b>. אמרו לו</b> – החכמים לרבי שמעון<b>: אִילּוּ לא היתה סקילה חמורה, לא ניתנה למגדף ולעובד עבודה זרה</b> – שהם בסקילה<b>.</b>
<b>הנהרגים בנחנקים</b> – נתערבו החייבים מיתה בסייף בחייבי חנק, <b>- רבי שמעון אומר: בסייף</b> – יידונו בסייף, שרבי שמעון סובר שסייף קל מחנק<b>; וחכמים אומרים: בחנק</b> – שחכמים סוברים שחנק קל מסייף<b>.</b><br>• • •
<strong><big>תלמוד</big></strong><br><b>רוצח שנתערב באחרים</b><br>במשנה שנינו: <b>"רוצח שנתערב באחרים</b> - כולן פטורין. רבי יהודה אומר: כונסין אותן לכיפה<b>".</b>
מביאים מחלוקת אמוראים בנוגע לאוקימתא הנכונה של המשנה.
<b>אמר רבי יוחנן</b> (גדול אמוראי ארץ ישראל בדור השני)<b>: ברוצח שנתערב בכשירין היא מתניתא</b> – היא המשנה (יש להעמיד את המשנה במקרה שרוצח נתערב בבני אדם חפים מפשע, שלחכמים כולם פטורים, מפני שאין להעניש את הכשירים בשל הרוצח שנתערב בהם, ולרבי יהודה מכניסים את כולם לכיפה (לבית האסורים), עד שיבואו עדים ויעידו מי הרוצח)<b>.</b>
<b>רבי שמעון בן לקיש</b> (מגדולי אמוראי ארץ ישראל בדור השני) <b>אמר: ברוצח שלא נגמר דינו ונתערב ברוצח שנגמר דינו היא מתניתא</b> – היא המשנה (יש להעמיד את המשנה במקרה שרוצח שלא נגמר דינו להריגה נתערב ברוצחים אחרים שנגמר דינם להריגה, שלחכמים כולם פטורים, שכיוון שאין יודעים מי הרוצח שלא נגמר דינו אי אפשר לגמור את דינו, שאין גומרים דינו של אדם אלא בפניו, וכיוון שאחד מהם אינו יכול להידון למיתה, לכן כולם פטורים, ולרבי יהודה מכניסים אותם לכיפה עד שימותו (כמו להלן הלכה ה), לפי שכולם רוצחים הם)<b>.</b>
<b>שמואל</b> (מגדולי אמוראי בבל בדור הראשון) <b>אמר: בשור בשוורים היא מתניתא</b> – היא המשנה (יש להעמיד את המשנה במקרה ששור שהרג אדם ונגמר דינו לסקילה נתערב בשוורים אחרים שהם כשירים שלא הרגו אדם, שלחכמים כולם פטורים, ולרבי יהודה מכניסים אותם לכיפה עד שימותו)<b>.</b>
ומציעים קושיה: <b>אם בשור בשוורים היא מתניתא</b> – היא המשנה<b>, בדא תנינן:</b> – בזאת שנינו: <b>כונסין אותו לכיפה</b> (נראה שצריך לומר: '<b>כולן פטורים</b>')<b>?!</b> (בתמיהה) – אם מדובר במקרה שהוצע לפני כן, האמור במשנה לא ייתכן, שעל מקרה זה לא היו החכמים אומרים שכולם פטורים אלא היו אומרים שכונסים אותם לכיפה עד שימותו או שסוקלים אותם! (כמו ששנו בברייתא בתוספתא בבא קמא ה,ה המובאת בבבלי, ראה להלן, ובמכילתא דרבי שמעון בר יוחאי כא,כח. - אין מתרצים קושיה זו. - נראה שהגרסה שלפנינו בקושיה זו היא בהשפעת הבבלי, אלא שבבבלי הקשו קושיה זו על אוקימתא כמו זו של רבי יוחנן בירושלמי, ואכן יש מגיהים בירושלמי כאן: 'אם ברוצח שנתערב בכשירים היא מתניתא...' ומעבירים קושיה זו אחרי דברי רבי יוחנן לעיל)<br><br><small>ב<b>תוספתא בבא קמא</b> ה,ה שנו: פרה שהמיתה ואחר כך ילדה, עד שלא נגמר דינה ילדה - ולדותיה מותרים, משנגמר דינה ילדה - ולדותיה אסורים. נתערבו באחרים ואחרים באחרים - כולם אסורים בהנאה. מה יעשו להם? כונסים אותם לכיפה עד שעה שימותו. רבי לעזר ברבי שמעון אומר: כולהם נסקלים.<br><br>ב<b>בבלי סנהדרין</b> עט,ב אמרו: "רוצח שנתערב באחרים". - מאן אחרים? אילימא אחרים כשרים - פשיטא! ותו: בהא לימא רבי יהודה: כונסים אותם לכיפה?!<br>אמר רבי אבהו אמר שמואל: הכא ברוצח שלא נגמר דינו שנתערב ברוצחים אחרים שנגמר דינן עסיקינן. רבנן סברי: אין גומרים דינו של אדם אלא בפניו, הלכך כולם פטורים. ורבי יהודה: מפטרינהו לגמרי - נמי לא, כיוון דרוצחים נינהו. הלכך כונסים אותם לכיפה.<br>ריש לקיש אמר: אדם - כולי עלמא לא פליגי דפטירי, אלא הכא - בשור שלא נגמר דינו שנתערב בשוורים אחרים שנגמר דינם קמיפלגי. רבנן סברי: כמיתת בעלים כך מיתת השור, ואין גומרים דינו של שור אלא בפניו. הלכך כולם פטורים. ורבי יהודה סבר: כונסים אותם לכיפה.<br>...ושור שנגמר דינו שנתערב בשוורים אחרים מעליי (מעולים, כשירים) - סוקלים אותם. רבי יהודה אומר: כונסים אותם לכיפה. והתניא: (וכן שנויה ברייתא:) פרה שהמיתה (אדם) ואחר כך ילדה, אם עד שלא נגמר דינה ילדה - ולדה מותר, ואם משנגמר דינה ילדה - ולדה אסור (שנאסר עימה). נתערבה באחרים ואחרים באחרים - כונסים אותם לכיפה. רבי אלעזר בירבי שמעון אומר: מביאים אותם לבית דין וסוקלים אותם.<br><br>הירושלמי מציע שלוש אוקימתות לדין רוצח שנתערב באחרים. האוקימתא הראשונה של רבי יוחנן נדחית בסתם הסוגיה בבבלי. האוקימתא השנייה של ריש לקיש מובאת בבבלי משמו של שמואל. והאוקימתא השלישית של שמואל מובאת בבבלי משמו של ריש לקיש. יש מפרשים את האוקימתא של שמואל בירושלמי כדברי ריש לקיש בבבלי, אך אנו פירשנו את האוקימתא של שמואל בירושלמי על פי המשך הדברים בבבלי.<br>"ושור שנגמר דינו..." הוא המשך לדברי ריש לקיש (ראה "מקורות ומסורות", סנהדרין, עמודים 145-146).</small><br>• • •<br><b>חייבי מיתות שנתערבו זה בזה</b><br>במשנה שנינו: "וכל חייבי מיתות שנתערבו זה בזה - יידונו בקלה. הנסקלים בנשרפים - רבי שמעון אומר: יידונו בסקילה, שהשריפה חמורה; וחכמים אומרים: יידונו בשריפה, שהסקילה חמורה. הנהרגים בנחנקים - רבי שמעון אומר: בסייף; וחכמים אומרים: בחנק".
<b>רבי שמעון אומר: חמורה שריפה מסקילה</b> – כך דעת רבי שמעון במשנה לעיל ז,א<b>; ורבנין אמרין:</b> – והחכמים אומרים: <b>חמורה סקילה משריפה</b> – כך דעת תנא קמא במשנה לעיל שחלוק על רבי שמעון<b>.</b>
<b>רבי שמעון אומר: חמור חנק מהרג</b> – בסייף, כך דעת רבי שמעון במשנה לעיל ז,א<b>; ורבנין אמרין:</b> – והחכמים אומרים: <b>חמור הרג מחנק</b> – כך דעת תנא קמא במשנה לעיל שחלוק על רבי שמעון (שני משפטים אלו ישנם בירושלמי לעיל ז,א וגם להלן י,ד)<b>.</b><br>• • •

Halakhah 6

<strong><big>משנה</big></strong><br><b>מי שנתחייב שתי מיתות בית דין</b> – שעבר עבירה שחייב עליה מיתה קלה, ואחר כך עבר עבירה שחייב עליה מיתה חמורה, <b>- יידון בחמורה</b> – כגון שבא על אשת איש שדינו חנק, ואחר כך בא על חמותו שדינו שריפה - יידון בשריפה שהיא חמורה מחנק<b>.</b>
<b>עבר עבירה</b> – אחת, <b>שיש בה שתי מיתות - יידון בחמורה</b> – כגון שבא על חמותו שהיא אשת איש - יידון בשריפה משום חמותו, ולא בחנק משום אשת איש<b>. רבי יוסי</b> (בר חלפתא, תנא בדור הרביעי) <b>אומר: יידון בזיקה הראשונה שבאת עליו</b> – בעבירה שהוזקק תחילה לפרוש ממנה, ולא בעבירה שבאה אחרונה, אף שהיא חמורה, שרבי יוסי סובר שאין איסור חל על איסור (דבר האסור מן התורה, אין איסור אחר יכול לחול עליו)<b>.</b><br>• • •<br><strong><big>משנה</big></strong><br><b>מי שלקה ושנה בבית דין</b> – שעבר שתי פעמים עבירה שחייבים עליה מלקות ולקה פעמיים, <b>- כונסין אותו לכיפה</b> – כשעבר אותה עבירה פעם שלישית מכניסים אותו לבית האסורים, <b>ומאכילין אותו שעורים עד שכריסו נבקעת</b> – נותנים לו שעורים בשפע, שהם בזול, ומאכילים אותו כמה שהוא רוצה עד שכריסו מתבקעת (זו מליצה, ואין הכוונה: עד שימות. כך פירש ב"פירושים במשניות", "תרביץ" מ, עמודים 12-13)<b>.</b>
<b>ההורג נפשות שלא בעדים</b> – שידוע לבית הדין שהרג, אלא שאין עדות מספקת לפי ההלכה לדונו למיתה, <b>- כונסין אותו לכיפה ונותנין לו לחם צר ומים לחץ</b> – אוסרים אותו מאסר עולם ונותנים לו מזון בצמצום כדי קיום הנפש ("לחם צר ומים לחץ" הוא לשון הכתוב בישעיהו ל,כ)<b>.</b><br>• • •
<strong><big>תלמוד</big></strong><br><b>עבר עבירה שיש בה שתי מיתות</b><br>במשנה שנינו: <b>"מי שנתחייב שתי מיתות בית דין</b> - יידון בחמורה. עבר עבירה שיש בה שתי מיתות - יידון בחמורה. רבי יוסי אומר: יידון בזיקה הראשונה שבאת עליו<b>".</b>
מציעים משנה ממקום אחר: <b>תמן תנינן: והבא על בת בתו - חייב עליה משום בת בתו, וכלתו, ואחות אשתו, ואשת אחיו, ואשת אחי אביו, ואשת איש, ונדה. רבי יוסי אומר: אם עבר הזקן ונשאה - חייב עליה משום אשת אב</b> (משנה כריתות ג,ה)<b>. הבא על חמותו - חייב עליה משום חמותו, וכלתו, ואחות אשתו, ואשת אחיו, ואשת אחי אביו, ואשת איש, ונדה. וכן הבא על אם חמותו ועל אם חמיו. רבי יוחנן בן נורי אומר: הבא על חמותו - חייב עליה משום חמותו, ואם חמותו, ואם חמיו</b> (משנה כריתות ג,ו)<b>.</b><br><br><small>נראה שהמשנה שהוצעה כאן בלשון 'תמן תנינן' ונשמטה היא משנת כריתות זו, כמוכח מהסוגיה. גם ריצ"ד כתב כך.</small><br>
במשנה כריתות שנינו: "רבי יוסי אומר: אם עבר הזקן ונשאה - חייב עליה משום אשת אב".
מציעים ברייתא: <b>תני:</b> – שונה [התנא]: <b>רבי יוסי אומר:</b> עבר עבירה שיש בה שתי מיתות - <b>ידון בזיקה הראשונה שבאת עליו. כיצד? חמותו ונעשית אשת איש</b> – אם היתה חמותו תחילה, שנשא את בתה כשהיתה אלמנה או גרושה, ואחר כך נעשתה אשת איש, שנישאה, ובא עליה לאחר שנעשתה אשת איש, <b>- הרי זו בשריפה</b> – הרי הוא נידון בשריפה, שהיתה אסורה עליו משום חמותו קודם שנעשתה אשת איש<b>. אשת איש ואחר כך נעשית חמותו</b> – אם היתה אשת איש תחילה, ואחר כך נעשתה חמותו, שנשא את בתה כשהיתה אשת איש, ובא עליה לאחר שנעשתה חמותו, <b>- בחניקה</b> – הרי הוא נידון בחנק, שהיתה אסורה עליו משום אשת איש קודם שנעשתה חמותו<b>.</b><br><br><small>ב<b>תוספתא סנהדרין</b> יב,ה שנו: וכן היה רבי יוסי אומר: נידון בזיקה הראשונה שבאתה עליו. כיצד? הבא על חמותו והיא אשת איש, היתה חמותו ואחר כך נעשית אשת איש - נידון בשריפה, אשת איש ואחר כך נעשית חמותו - נידון בחנק.<br><br>ב<b>בבלי סנהדרין</b> פא,א אמרו: תניא: כיצד אמר רבי יוסי: נידון בזיקה ראשונה שבאת עליו? חמותו ונעשית אשת איש - נידון בחמותו, אשת איש ונעשית חמותו - נידון באשת איש.<br><br>ב<b>בבלי כריתות</b> יד,ב אמרו: "רבי יוסי אומר: אם עבר הזקן ונשאה - חייב עליה משום אשת אב". - ומי אית ליה לרבי יוסי איסור חל על איסור? והתנן: עבר עבירה שיש בה שתי מיתות - נידון בחמורה. רבי יוסי אומר: נידון בזיקה ראשונה שבאת עליו. ותניא: כיצד אמר רבי יוסי נידון בזיקה ראשונה שבאת עליו? חמותו ונעשית אשת איש - נידון משום חמותו, אשת איש ונעשית חמותו - נידון משום אשת איש! - אמר רבי אבהו: מודה רבי יוסי באיסור מוסיף (כשהאיסור האחרון מוסיף על האיסור הראשון, הוא מודה שאיסור חל על איסור). וכן כי אתא רבין אמר רבי יוחנן: מודה רבי יוסי באיסור מוסיף...<br><br>רבי יוסי מודה באיסור מוסיף שאיסור חל על איסור, רק אם האיסור האחרון חמור מהאיסור הראשון או אם שני האיסורים שווים, אבל אם האיסור האחרון קל מהאיסור הראשון אינו חל אפילו הוא איסור מוסיף, כגון חמותו שנעשית אשת איש, אין איסור אשת איש חל על איסור חמותו, אף על פי שהוא מוסיף שהרי נאסרה על כל העולם, לפי שאשת איש אין מיתתה אלא בחנק וחמותו מיתתה בשריפה שהיא חמורה (תוספות ישנים כריתות יד,ב ד"ה 'מודה רבי יוסי').</small><br>
במשנה כריתות שנינו: "הבא על חמותו - חייב עליה משום חמותו וכלתו...".
מסבירים את המשנה: <b>בא על חמותו, והיי דא</b> (צריך לומר: '<b>די</b>') <b>לה</b> – והרי היא <b>חמותו וכלתו</b> – שחמותו נישאה לבנו מאישה אחרת ונעשית כלתו, ובא עליה, ולכן חייב עליה משום חמותו וכלתו<b>.</b><br>
במשנה כריתות שנינו: "רבי יוחנן בן נורי אומר: הבא על חמותו - חייב עליה משום חמותו ואם חמותו ואם חמיו".
מדגימים את הדברים במשנה: <b>היך עבידא?</b> – איך עשוי [הדבר]? (כיצד?) <b>גבר נסב איתא ולברתיה דאחוה ולברתיה דאיתתיה</b> (צריך לומר: '<b>דאחתיה</b>') – איש נשא אישה ואת בת אחיה ואת בת אחותה (נמצא שחמותו היא גם אֵם חמותו ואֵם חמיו)<b>. אתא על סבתא</b> – בא בשוגג על הסבה (על חמותו שהיא גם אֵם האֵם של שתיים מנשיו, בת אחיה ובת אחותה של אשתו), <b>- חייב עליה משום חמותו ואם חמותו ואם חמיו</b> – חייב עליה חטאות משום כל האיסורים הללו<b>.</b><br>
מציעים שאלה לפי רבי יוסי.
<b>חמותו וכלתו כאחת</b> – אם איסור חמותו ואיסור כלתו באו בבת אחת, כגון שהוא ובנו עשו שליח אחד לקדש להם שתי נשים, את דינה לו ואת לאה אימה לבנו, וגם דינה ולאה אימה עשו שליח אחד לקבל עבורן קידושין, ופגש שליח בשליח, ונעשית לאה חמותו וכלתו כאחת ("שערי תורת ארץ ישראל"), ובא עליה בשוגג, <b>- מה אמר בה</b> – מה אומר בה <b>רבי יוסה?</b> – מה הדין במקרה זה לפי רבי יוסי שאמר במשנתנו, שאם שני האיסורים באו זה אחר זה, הוא נידון בזיקה הראשונה שבאה עליו, שרבי יוסי סובר שאין איסור חל איסור? <b>חומר בקל - מה אמר בה רבי יוסי</b> (נראה שצריך למחוק את חמש המילים האחרונות)<b>?</b> – האם שני האיסורים שבאו בבת אחת אינם חלים כאחד, והאיסור החמור גובר על האיסור הקל, וחייב חטאת אחת משום כלתו שהוא האיסור החמור? <b>שני איסורים כאחת - מה אמר בה רבי יוסי</b> (נראה שצריך למחוק את חמש המילים האחרונות)<b>?</b> – או שמא שני האיסורים שבאו בבת אחת חלים כאחד, וחייב שתי חטאות משום חמותו ומשום כלתו? (אם בא עליה במזיד ובהתראה, נידון בסקילה החמורה. הבא על חמותו נידון בשריפה, והבא על כלתו נידון בסקילה. - אין פושטים את השאלה)<br><br><small>נראה שהלשונות 'חומר בקל' ו-'שני איסורים כאחת' הם שני צדדי השאלה 'חמותו וכלתו כאחת', ובשל אי הבנת הדברים נוספו לכל אחד מהלשונות האלה המילים 'מה אמר בה רבי יוסי?' וכך נוצרו מהם שאלות נוספות.<br>אין לפרש 'חומר בקל' כשאלה בפני עצמה על שני איסורים שבאו זה אחר זה, והאיסור שמיתתו קלה בא ראשון והאיסור שמיתתו חמורה בא אחריו, שהרי לפי רבי יוסי הוא נידון בזיקה הראשונה שבאה עליו אף במקרה זה, כמו שאמר בברייתא לעיל באשת איש ונעשתה חמותו. וגם אין לפרש 'חומר בקל' כשאלה בפני עצמה על שני איסורים שבאו בבת אחת, והאיסור האחד קל והאיסור השני חמור, שהרי זו השאלה 'חמותו וכלתו כאחת'. כמו כן, אין לפרש 'שני איסורים כאחת' כשאלה בפני עצמה על שני איסורים שבאו בבת אחת, שהרי זו השאלה 'חמותו וכלתו כאחת'.</small>
ומעירים: <b>אמרין:</b> – אומרים: <b>כמה דאישתאלת על דרבי יוסי, כך אשתאלת על דרבי ישמעאל</b> (מגדולי התנאים בדור השלישי) – כמו שנשאלה על [שיטת] רבי יוסי (השאלה לפי רבי יוסי המוצעת לעיל), כך נשאלה על [שיטת] רבי ישמעאל (השאלה הדומה לפי רבי ישמעאל מוצעת להלן)<b>.</b> - ומציעים מראה מקום לדברי רבי ישמעאל: <b>דתני</b> – ששונה [התנא] <b>בשם רבי ישמעאל: נתאלמנה ונתגרשה</b> ו<b>נתחללה</b> ו<b>זינת</b> – אישה שהתאלמנה, ואחר כך נישאה לאחר ונתגרשה, ואחר כך נבעלה לכוהן ונתחללה (חללה היא אישה האסורה לכוהן שנבעלה לו), ואחר כך בא עליה מי שפסול לה ונעשתה זונה<b>, ואחר כך בא עליה</b> – כוהן גדול, <b>- אינו חייב אלא אחת</b> (צריך לומר: '<b>חייב על כל אחת ואחת</b>') – חייב מלקות על כל אחד מארבעה האיסורים הללו<b>. זינת ונתחללה</b> (צריך להוסיף: '<b>ונתגרשה ונתאלמנה</b>') – אם זינתה (נבעלה לפסול לה) תחילה, ואחר כך נישאה לכוהן ונבעלה לו ונתחללה, ואחר כך נתגרשה, ואחר כך נישאה לאחר ונתאלמנה<b>, ואחר כך בא עליה</b> – כוהן גדול, <b>- חייב על כל אחת ואחת</b> (צריך לומר: '<b>אינו חייב אלא אחת</b>') – חייב מלקות רק על איסור זנות. - לדעת רבי ישמעאל, אין איסור חל על איסור, אבל אם האיסור השני יש בו תוספת לגבי האיסור הראשון, חל איסור על איסור. במקרה שנתאלמנה ונתגרשה ונתחללה וזינתה, כשהיתה אלמנה לא היתה אסורה אלא לכוהן גדול, וכשנעשתה גרושה נאסרה אף לכוהן הדיוט, ולכן לגבי כוהן גדול חל איסור גרושה על איסור אלמנה, וכשנעשתה חללה נאסרה אף לאכול בתרומה, ולכן לגבי כוהן גדול חל איסור חללה על איסור אלמנה ואיסור גרושה, וכשנעשתה זונה (שנבעלה לפסול לה), אף שזונה אינה אסורה אלא לכוהנים ואין בה תוספת על איסור חללה, מכל מקום הואיל ושם זנות פוסל בישראל, שאשת ישראל שזינתה נאסרת לבעלה, נחשב איסור זונה מוסיף, ולכן לגבי כוהן גדול חל איסור זה על איסור חללה, ולכן הוא חייב על כל האיסורים הללו (מפרשי הירושלמי הגיהו את הברייתא על פי הברייתא המקבילה בבבלי קידושין)<b>.</b><br>
ומציעים שאלה לפי רבי ישמעאל.
<b>נתאלמנה</b> ו<b>נתגרשה כאחת</b> – אם איסור אלמנה ואיסור גרושה באו בבת אחת, כגון אישה שנתן לה בעלה גט ואמר שיחול הגט עם גמר מיתתו, שהגט חל כשמת ונעשית אלמנה וגרושה כאחת ("גליוני הש"ס"); או כגון שקידשה אחד קידושי ספק ובא אחר וקידשה קידושין גמורים, שהדין הוא שהראשון מגרשה והשני נושאה, ואם באותה השעה שקיבלה גט מהראשון מת השני, חלו עליה איסור גרושה ואיסור אלמנה בבת אחת ("פני משה"), ובא עליה כוהן גדול, <b>- מה אמר בה</b> – מה אומר בה <b>רבי ישמעאל?</b> – מה הדין במקרה זה לפי רבי ישמעאל, שסובר שאין איסור חל איסור אם שני האיסורים באו זה אחר זה? <b>חומר בקל - מה אמר בה רבי ישמעאל</b> (נראה שצריך למחוק את חמש המילים האחרונות)<b>?</b> – האם שני האיסורים שבאו בבת אחת אינם חלים כאחד, והאיסור החמור גובר על האיסור הקל, וחייב מלקות אחת על האיסור החמור יותר? <b>שני איסורין כאחת - מה אמר בה רבי ישמעאל</b> (נראה שצריך למחוק את חמש המילים האחרונות)<b>?</b> – או שמא שני האיסורים שבאו בבת אחת חלים כאחד, וחייב שתי מלקויות משום אלמנה ומשום גרושה? (אין פושטים את השאלה)<br><br><small>נראה שהלשונות 'חומר בקל' ו-'שני איסורים כאחת' הם שני צדדי השאלה 'נתאלמנה ונתגרשה כאחת', ובשל אי הבנת הדברים נוספו לכל אחד מהלשונות האלה המילים 'מה אמר בה רבי ישמעאל?' וכך נוצרו מהם שאלות נוספות.<br>אין לפרש 'חומר בקל' כשאלה בפני עצמה על שני איסורים שבאו זה אחר זה, והאיסור הקל בא ראשון והאיסור החמור בא אחריו, שהרי רבי ישמעאל סובר כרבי יוסי שאין איסור חל על איסור. וגם אין לפרש 'חומר בקל' כשאלה בפני עצמה על שני איסורים שבאו בבת אחת, והאיסור האחד קל והאיסור השני חמור, שהרי זו השאלה 'נתאלמנה ונתגרשה כאחת'. כמו כן, אין לפרש 'שני איסורים כאחת' כשאלה בפני עצמה על שני איסורים שבאו בבת אחת, שהרי זו השאלה 'נתאלמנה ונתגרשה כאחת'.<br>המילה 'אישתאלת' לעיל שהיא לשון יחיד מוכיחה שנשאלה שאלה אחת לפי רבי יוסי ושאלה אחת לפי רבי ישמעאל.<br><br>ב<b>בבלי קידושין</b> עז,א-ב אמרו: תנו רבנן: "אלמנה וגרושה וחללה זונה" (ויקרא כא,יד), בזמן שהם כסדר - חייב על כל אחת ואחת, זינתה ונתחללה ונתגרשה ונתארמלה - אינו חייב אלא אחת.<br>האי תנא מאי קסבר? אי קסבר: איסור חל על איסור, אפילו איפכא נמי! (גם אם היתה תחילה זונה ואחר כך נתחללה, יהיו בה כל אותם איסורים!) ואי קסבר: אין איסור חל על איסור, אפילו כסדר נמי לא! (גם אם היתה תחילה אלמנה ואחר כך גרושה, לא יהיו בה כל אותם איסורים!) - אמר רבא: האי תנא, איסור חל על איסור לית ליה, איסור מוסיף אית ליה...<br><br>גם רבי יוסי (לפי הבבלי כריתות) וגם רבי ישמעאל (לפי הירושלמי כאן והבבלי קידושין) סבורים שאין איסור חל על איסור, אבל הם מודים שבאיסור מוסיף איסור חל על איסור. בירושלמי כאן שאלו לפי שני התנאים האלה האם באיסור בבת אחת איסור חל על איסור. באיסור מוסיף חל יותר איסור על איסור מבאיסור בבת אחת (תוספות יבמות לג,א ד"ה 'בר קפרא').<br><br>סוגיה זו מתייחסת למשנה כריתות שהוצעה בתחילת הסוגיה לפי דברינו לעיל. בתחילתה הסוגיה מתייחסת לדברי רבי יוסי במשנה שם ומביאה את דברי רבי יוסי בברייתא על המשנה כאן. בסוגיה לא שאלו על דברי רבי יוסי במשנה שם מדברי רבי יוסי בברייתא על המשנה כאן, כמו ששאלו בבבלי. אחר כך הסוגיה מסבירה שני דברים בהמשך המשנה שם: הבא על חמותו - חייב עליה משום חמותו וכלתו, והבא על חמותו חייב עליה משום חמותו ואם חמותו ואם חמיו. בסופה הסוגיה מסתפקת בדעת רבי יוסי בעניין איסור בבת אחת ('חמותו וכלתו כאחת'), וכן בדעת רבי ישמעאל בעניין זה ('נתאלמנה ונתגרשה כאחת'), שסובר כרבי יוסי שאומר שאין איסור חל על איסור ומודה באיסור מוסיף.<br>נראה שסוגיה זו מקורה בירושלמי כריתות (שנראה שנערך אלא שאבד), ואפשר שלא הובאו כאן מהסוגיה שם אלא קטעים ממנה בלבד.</small><br>• • •
<strong><big>תלמוד</big></strong><br><b>ההורג נפשות שלא בעדים</b><br>במשנה שנינו: "ההורג נפשות שלא בעדים - כונסין אותו לכיפה ונותנין לו לחם צר ומים לחץ".
מציעים שתי אוקימתות למשנה.
<b>רב</b> (אמורא בבלי בדור הראשון, מגדולי האמוראים) <b>אמר: במפנים</b> (נראה שצריך לומר: '<b>במַבְלִים</b>') <b>עדיו היא מתניתא</b> – היא המשנה (יש להעמיד את המשנה באדם שבולם (לפי הארמית הסורית: חוסם פֶּה, משתיק) את עדיו שראו אותו שהרג שלא יעידו עליו, והואיל ועל פי דין אין להרוג בבית דין בלי עדות, מכניסים אותו לכיפה)<b>.</b>
<b>רבי יוסי בן חנינה</b> (אמורא ארץ ישראלי בדור השני) <b>אמר: בשאינו יכול לקבל התרייה</b> – יש להעמיד את המשנה באדם שראו אותו העדים שהוא עומד להרוג והתרו בו שלא יהרוג, אבל לא רצה לקבל את ההתראה, והואיל ועל פי דין אין להרוג בבית דין בלי קבלת התראה, מכניסים אותו לכיפה (אפשר לראות את הצורה 'ב-' בלי 'היא מתניתא' בסוף כצורה מקוצרת של המונח 'ב... היא מתניתא'. לחלופין, אפשר שהמילים 'היא מתניתא' נשמטו בטעות בחלק מן המקרים הללו ("הטרמינולוגיה של הירושלמי", עמוד 197 והערות 336-337))<b>.</b><br><br><small>ב<b>בבלי סנהדרין</b> פא,ב אמרו: "ההורג נפשות שלא בעדים". - מנא ידעינן (שהרג, שיענישוהו על כך)? - רב אמר: בעדות מיוחדת (שלא ראו אותו העדים כאחת, שאין לחייבו על פי עדות זו, אף שברור לנו שרצח). ושמואל אמר: שלא בהתראה (שהעידו העדים שרצח, אבל לא התרו בו לפני המעשה, שאין לחייבו). ורב חסדא אמר אבימי: כגון דאתכחוש בבדיקות ולא אתכחוש בחקירות (שנמצאה סתירה בבדיקות העדים, שאין לחייבו על פי עדות זו, אף שברור לנו שרצח).<br><br>בבבלי מובאות שלוש אוקימתות למשנה. דבריו של רב בירושלמי אינם נראים כמקבילים לדבריו בבבלי. האוקימתא השנייה בשני התלמודים דומה אבל לא זהה, וגם שמות המוסרים שונים. לאוקימתא השלישית בבבלי אין מקבילה בירושלמי.</small><br>• • •

Halakhah 7

<strong><big>משנה</big></strong><br><b>הגונב את הקסווא</b> – כלי שרת במקדש<b>, והמקלל בקוסם</b> – המקלל את ה' בשם אליל<b>, והבועל ארמית</b> – הבא על גויה, <b>- קנאין פוגעין בהן</b> – רשאים להורגם במקום המעשה, ואין בית דין יכולים לחייב מיתה על עבירות אלו, מפני שלא נתפרש עונשם בתורה<b>.</b>
<b>כהן ששימש בטומאה</b> – שעבד עבודה על גבי המזבח בשעה שהיה טמא, <b>- אין אחיו הכהנים מביאין אותו לבית דין, אלא פירחי כהונה</b> – צעירי הכוהנים, <b>מוציאין אותו חוץ לעזרה</b> – שלא יטמא את המקדש, <b>ומוציאין את מוחו בגיזרין</b> – בגזרי עץ<b>.</b>
<b>זר</b> – שאינו כוהן, <b>ששימש במקדש</b> – על גבי המזבח, <b>- רבי עקיבה</b> (תנא בדור השלישי, מגדולי התנאים) <b>אומר: בחנק; וחכמים אומרים: בידי שמים.</b><br>• • •
<strong><big>תלמוד</big></strong><br><b>הגונב את הקסווה</b><br>במשנה שנינו: <b>"הגונב את הקסווה" כול'.</b>
מפרשים פירוש מילולי: <b>קסווה - קיסטא</b> – כד, קנקן (פירוש זה מיוסד על הדמיון בתחילתן של שתי המילים האלו)<b>.</b>
ומפרשים פירוש ענייני: <b>רב יהודה</b> (מגדולי אמוראי בבל בדור השני) <b>אמר: כלי משל בית המקדש היה</b> – הקסווה היתה כלי שרת שמשתמשים בו בעבודת בית המקדש לנסך<b>,</b> ומציעים פסוק כסימוכין לפירוש המוצע: <b>כמה דתימר:</b> – כמו שאתה אומר (כמו שנאמר בעבודת בני קהת): <b>"וְאֵת קְשׂוֹת הַנָּסֶךְ"</b> (במדבר ד,ז) – בני קהת שהכינו את כלי הקודש עבור נשיאתם נתנו על הבגד שפרשו על השולחן את קשות הנסך (הקשוות נזכרות בעניין השולחן שבמשכן גם בשמות כה,כט ו-לז,טז). לפי רב יהודה, הקשוות הנזכרות בעניין השולחן הן כלים המחזיקים נוזלים, כעין כוסות, ששימשו לנסך. מכאן יש ללמוד שהקסווה (קַשְׂוָה היא צורת היחיד של קשוות) היתה מהכלים שהיו משתמשים בהם בבית המקדש<b>.</b><br><br><small>ב<b>בבלי סנהדרין</b> פא,ב אמרו: "הגונב את הקסווה". - מאי קסווה? - אמר רב יהודה: כלי שרת, כדכתיב: "ואת קשות הנסך" (במדבר ד,ז).<br><br>דברי רב יהודה מובאים בשני התלמודים.<br><br>ב<b>בבלי סוכה</b> מח,ב אמרו: תניא: רבי יהודה אומר: שני קסוואות היו שם, אחת של מים (לניסוך המים בחג הסוכות) ואחת של יין (לניסוך יין), של מים פיה קצר, של יין פיה רחב, כדי שיהו שניהם כלים בבת אחת.<br><br>אפשר שהצדוקים שהיו בבית השני היו גונבים את הקסווה של המים, לפי שלא היו מודים בניסוך המים בחג הסוכות (עיין משנה סוכה ד,ט).</small><br>• • •
<b>המקלל בקוסם</b><br>במשנה שנינו: <b>"המקלל בקַסָּם"</b> (קוסם, אדם שעוסק במעשי קֶסֶם)<b>.</b>
מביאים דוגמה כהסבר לדברי המשנה: <b>כגון אילין נפתאי דמקללין</b> "<b>לקנייך קיינך קנווך</b>" – כגון הנבטים האלה שמקללים בלשון זו (לשון זו היא דוגמה לקללת הקוסם. משמעות לשון זו אינה ברורה, ונראה שהוא לחש קסם ששימש לקללה. נוסחי לחש יש בהם מילים דומות בלתי מובנות החוזרות על עצמן. - כוונת המשנה ליהודי המקלל את ה' בדרכם של הנבטים. - הנבטים היו שבטים שמקורם בחצי האי ערב. הם הופיעו באזור ארץ ישראל בשלהי התקופה הפרסית ותחילת התקופה היוונית. התרבות הנבטית הושפעה מהתרבויות היוונית, המצרית והסורית שסבבו אותה. הנבטים שלטו על חבל ארץ גדול יחסית בין סוריה למצרים)<b>.</b><br><br><small>ב<b>בבלי סנהדרין</b> פא,ב אמרו: "והמקלל בקוסם". - תני רב יוסף: יכה קוסם את קוסמו. רבנן, ואיתימא רבה בר מרי, אמרי: יכהו קוסם לו ולקונו ולמקנו.<br><br>בבבלי שינו את לשונם הסתומה של הנבטים 'לקנייך קיינך קנווך' ללשון אחרת 'לו ולקונו ולמקנו'.</small><br>• • •
<b>הבועל ארמית - קנאים פוגעים בו</b><br>במשנה שנינו: <b>"הבועל ארמית".</b>
מציעים ברייתא המיוחסת לחכם נקוב שֵׁם: <b>תני</b> – שונה <b>רבי ישמעאל</b> (מגדולי התנאים בדור השלישי)<b>: זה שהוא נושא גויה ומוליד בנים ומעמיד אויבים ממנה למקום</b> (כינוי לאלוהים) – הנותן מזרעו להעביר למולך הוא זה שבועל גויה ומוליד ממנה בן (ברייתא זו מובאת בירושלמי מגילה ד,ט, ושם 'ארמית' במקום 'גויה'. ברייתא זו מובאת על המשנה שם: "<b>האומר</b> (המתרגם בציבור)<b>: 'וּמִזַּרְעֲךָ לֹא תִתֵּן לְהַעֲבִיר לַמֹּלֶךְ'</b> (ויקרא יח,כא)<b>, 'מן זרעך לא תתן לאעברא בארמייתא'</b> (להעביר בגויה, כלומר, לא תבוא על גויה ותוליד ממנה בן לעבודה זרה) <b>- משתקין אותו בנזיפה</b> (מפני שמוציא את המקרא מידי פשוטו, שכן תרגום זה מפרש את הכתוב שהוא אוסר יחסי אישות עם גויה)". ברייתא זו מובאת כאן בשל דברי המשנה "הבועל ארמית")<b>.</b><br>
ומביאים מדרש: <b>כתוב</b> – בחטא בעל פעור<b>: "וַיַּרְא פִּינְחָס בֶּן אֶלְעָזָר בֶּן אַהֲרֹן הַכֹּהֵן</b>, וַיָּקָם מִתּוֹךְ הָעֵדָה וַיִּקַּח רֹמַח בְּיָדוֹ<b>"</b> (במדבר כה,ז) – פינחס שקינא את קנאת ה' לקח חרב כדי לדקור למוות את האיש הישראלי שבא על האישה המדיינית, <b>- מה ראה</b> – פינחס שקם ועשה מעשה<b>?</b> – מדוע ציין הכתוב את ראייתו של פינחס? <b>ראה את המעשה</b> – של האיש הישראלי, <b>ונזכר להלכה: הבועל ארמית - הקנאים פוגעין בהן</b> – כמו ששנינו במשנה כאן<b>.</b>
ומציעים ברייתא: <b>תני:</b> – שונה [התנא]: <b>שלא כרצון חכמים</b> – דעת החכמים לא היתה נוחה ממעשהו של פינחס שהרג את האיש הישראלי<b>.</b>
ותמהים: <b>ופינחס שלא כרצון חכמים?!</b> – וכי אפשר לומר שפינחס עשה שלא כרצון חכמים?!
ומשיבים: <b>אמר רבי יודה בר פזי</b> (רבי יהודה בר סימון, אמורא ארץ ישראלי בדור השלישי והרביעי)<b>: ביקשו</b> – החכמים, <b>לנדותו</b> – את פינחס על שהרג את האיש הישראלי, מפני שפעל בניגוד לדעת החכמים<b>, אילולי</b> (אילולא) <b>שקפצה עליו רוח הקודש</b> – הופיע עליו פתאום דבר ה', <b>ואמרה: "וְהָיְתָה לּוֹ וּלְזַרְעוֹ אַחֲרָיו בְּרִית כְּהֻנַּת עוֹלָם</b>, תַּחַת אֲשֶׁר קִנֵּא לֵאלֹהָיו<b>"</b> (במדבר כה,יג) – הכהונה ניתנה לעולם לפינחס ולבניו, משום שקינא את קנאת ה'. מכאן שפינחס זכה לאישורו ולברכתו של ה', ולכן לא נידוהו<b>.</b><br><br><small>ב<b>בבלי סנהדרין</b> פב,א אמרו: "וירא פינחס בן אלעזר" (במדבר כה,ז), מה ראה? - אמר רב: ראה מעשה ונזכר הלכה. אמר לו (למשה): אחי אבי אבא (משה היה אחי אהרן סבו), לא כך לימדתנו מהר סיני: הבועל ארמית - קנאים פוגעים בו?!</small><br>• • •
<b>זר ששימש במקדש</b><br>במשנה שנינו: "זר ששימש במקדש - רבי עקיבה אומר: בחנק; וחכמים אומרים: בידי שמים".
מציעים את טעמיהם של רבי עקיבא והחכמים.
<b>מה טעמא דרבי עקיבה?</b> (צריך לומר: '<b>מה טעמון דרבנין?</b>' (ההגהה על פי גליונות הרש"ל "אוצר לשונות ירושלמיים")) – מה טעמם של החכמים (שאומרים שזר ששימש במקדש - בידי שמים)? <b>נאמר כאן</b> – בעניין הרחקת הזרים מן המשכן<b>: "מות יומת"</b> (צריך לומר: <b>"וְהַזָּר הַקָּרֵב יוּמָת"</b> (במדבר יח,ז)) – מי שאינו כוהן ומתקרב לעסוק בעבודת הכוהנים - יהיה חייב עונש מיתה<b>, ונאמר להלן: "כֹּל הַקָּרֵב הַקָּרֵב אֶל מִשְׁכַּן י'י יָמוּת"</b> (במדבר יז,כח) – (בני ישראל אמרו למשה לאחר שעדת קורח נשרפו על ידי אש שיצאה מאת ה':) ראינו שכל מי שמתקרב אל המשכן עלול למות בידי שמים. - מה להלן - מיתה בידי שמים, אף כאן - מיתה בידי שמים. כך למדים החכמים שזר ששימש במקדש - בידי שמים<b>.</b>
<b>מה טעמון דרבנין?</b> (צריך לומר: '<b>מה טעמא דרבי עקיבה?</b>' (ההגהה על פי גליונות הרש"ל "אוצר לשונות ירושלמיים")) – מה הטעם של רבי עקיבה (שאומר שזר ששימש במקדש - בחנק)? <b>נאמר כאן</b> – בעניין הרחקת הזרים מן המשכן<b>: "מות יומת"</b> (צריך לומר: <b>"וְהַזָּר הַקָּרֵב יוּמָת"</b> (במדבר יח,ז)) – מי שאינו כוהן ומתקרב לעסוק בעבודת הכוהנים - יהיה חייב עונש מיתה<b>, ונאמר להלן</b> – בעונשים של בועלי בעילות אסורות<b>: "והזר הקרב יומת"</b> (צריך לומר: <b>"</b>וְאִישׁ אֲשֶׁר יִנְאַף אֶת אֵשֶׁת אִישׁ... <b>מוֹת יוּמַת</b> הַנֹּאֵף וְהַנֹּאָפֶת<b>"</b> (ויקרא כ,י)) – אדם הבא על אשת איש - גם הנואף וגם הנואפת יומתו בחנק. - מה להלן בנואף - מיתה בחנק, אף כאן בזר ששימש - מיתה בחנק. כך למד רבי עקיבה שזר ששימש במקדש - בחנק<b>. מוטב שילמד "יוּמָת" מ"יוּמַת"</b> – מוטב ללמוד גזירה שווה ממילים שוות לגמרי<b>, ואל ילמד "יוּמָת" מ"יָמוּת"</b> – כמו שלמדים החכמים, שאין המילים שוות לגמרי<b>.</b><br><br><small>ב<b>בבלי סנהדרין</b> פד,א אמרו: "זר ששימש במקדש". - תניא: רבי ישמעאל אומר: נאמר כאן: "והזר הקרב יומת" (במדבר יח,ז), ונאמר להלן: "כל הקרב הקרב אל משכן ה' ימות" (במדבר יז,כח). מה להלן - בידי שמים, אף כאן - בידי שמים. רבי עקיבה אומר: נאמר כאן: "והזר הקרב יומת" (במדבר יח,ז), ונאמר להלן (בנביא שהדיח לעבודה זרה): "והנביא ההוא או חולם החלום ההוא יומת" (דברים יג,ו). מה להלן - בסקילה, אף כאן - בסקילה. רבי יוחנן בן נורי אומר: מה להלן - בחנק, אף כאן - בחנק.<br>במאי קמיפלגי רבי ישמעאל ורבי עקיבה? - רבי עקיבה סבר: דנים "יומת" מ"יומת", ואין דנים "יומת" מ"ימות". ורבי ישמעאל סבר: דנים הדיוט מהדיוט, ואין דנים הדיוט מנביא.<br><br>לפי הברייתא שבבבלי למד רבי עקיבא זר ששימש במקדש מנביא שהדיח לעבודה זרה. אבל לפי הירושלמי למד רבי עקיבא זר ששימש במקדש מנואף, שכן בירושלמי נאמר הכתוב "מות יומת", והוא הכתוב בנואף ולא בנביא שהדיח, וזה שלא כמו שהגיהו מפרשי הירושלמי על פי הבבלי.</small><br>• • •

Chapter 10



Halakhah 1

פרק זה (החל בהלכה ד) מבאר את דיני עיר הנידחת שנזכרה בפרק הקודם (בהלכה א). משום שפרק זה רוצה ללמד שאנשי עיר הנידחת אין להם חלק לעולם הבא, הוא מפרט תחילה אלו שאין להם חלק לעולם הבא.<br>
<strong><big>משנה</big></strong><br>בכתב יד אחד של המשנה יש כאן המשפט: 'כל ישראל יש להן חלק לעולם הבא'. אבל בשני כתבי יד של המשנה אין משפט זה. - "כל ישראל..." הוא תוספת מאוחרת ("מבוא לנוסח המשנה", עמוד 428)<b>.</b>
<b>ואֵלּוּ שאין להן חלק לעולם הבא</b> – אחר תחיית המתים<b>: האומר: אין תחיית המתים</b> – שכופר בתחיית המתים<b>, ואין תורה מן השמים</b> – מידי הקב"ה, אלא משה מפי עצמו אמרה<b>, ואפיקורוס</b> – ההולך בשיטת הפילוסוף היווני אפיקורוס (חי במאה הרביעית והשלישית לפני הספירה), שלימד את הבריות להלך אחר התענוגות. הוא דיבר על ההנאה כערך עליון בחיי האדם, וכפר בהשגחתם של האלים על מעשה בני האדם. "אפיקורוס" הוא כינוי מקובל בספרות חז"ל למי שאינו מאמין שאלוהים הוא מנהיג העולם ואינו מקבל עליו מלכות שמים (בתקופה ההלניסטית הוצמד המונח "אפיקורוס" למי שנחשד בכפירה דתית והתכחש לקיומם או לכוח ההשפעה של אלי יוון. חז"ל השתמשו במושג זה ליהודי הכופר בה')<b>.</b>
<b>רבי עקיבה</b> (תנא בדור השלישי, מגדולי התנאים) <b>אומר: אף הקורא בספרים החיצונים</b> – בספרים שנתחברו בימי הבית השני או בתקופת המשנה ולא התקבלו לכתבי הקודש<b>, והלוחש על המכה</b> – כדי לרפאותה בלחשים, <b>ואומר</b> – בשעה שהוא לוחש<b>: "כָּל הַמַּחֲלָה אֲשֶׁר שַׂמְתִּי בְמִצְרַיִם לֹא אָשִׂים עָלֶיךָ כִּי אֲנִי י'י רֹפְאֶךָ"</b> (שמות טו,כו) - אין להם חלק לעולם הבא (קריאה בספרים החיצונים ולחישה על המכה אפיינה את המינים שמזוהים עם היהודים הנוצרים)<b>.</b>
<b>אבא שאול</b> (תנא בדור השלישי והרביעי) <b>אומר: אף ההוגה את השם</b> – המיוחד, שם הוויה, <b>באותותיו</b> – באותיות שבהן הוא נכתב - אין לו חלק לעולם הבא (הלוחש על המכה וההוגה את השם באותותיו מבטאים זלזול בכבוד שמים)<b>.</b><br>• • •
<strong><big>תלמוד</big></strong><br><b>אלו שאין להם חלק לעולם הבא</b><br>במשנה שנינו: <b>"אֵילּוּ שאין להן חלק לעולם הבא" כול'.</b>
<small>כאן התחלת מקבילה בירושלמי פאה א,א.</small>
מביאים ברייתא: <b>הוסיפו עליהן</b> – חכמים הוסיפו על אלו שנמנו במשנה<b>: הפורק עול, והמיפר ברית, והמגלה פנים בתורה</b> – להלן מפרשים מה הן שלוש העבירות החמורות האלו, <b>- אין להן חלק לעולם הבא.</b><br>
ומפרשים את הברייתא: <b>הפורק עול - זה שהוא אומר: יש תורה ואיני סופנה</b> – איני מחשיב ומכבד את התורה (הגרסה במקבילה: 'ואיני סובלה' - איני רוצה לשאת על עצמי את עול מצוות התורה)<b>. המיפר ברית - זה שהוא מושך לו ערלה</b> – כדי שלא יהיה ניכר שהוא נימול, וייראה כגוי (מושכי העורלה היו יהודים מתייוונים שרצו להיטמע בין בני התרבות היוונית, או יהודים מתנצרים, או יהודים שביקשו להשיג אזרחות יוונית בערים יווניות. מושכי העורלה גילו במעשה זה פרישה מן הציבור (ראה "משיכת עורלה ותקנת הפריעה", "ציון" נד, עמודים 105-108))<b>. המגלה פנים בתורה</b> (מביע דעות של כפירה בעיקרי התורה) <b>- זה שהוא אומר: לא ניתנה תורה מן השמים.</b><br>
ומקשים: <b>ולא כבר תניתֵהּ:</b> – ו(כי) לא כבר שנה אותו [התנא] (של המשנה): (במקבילה בכתב יד רומי: 'תנינתה' - שנינו אותה) <b>האומר: אין תורה מן השמים</b> - אין לו חלק לעולם הבא<b>?!</b> (בתמיהה) – ואם המגלה פנים בתורה הוא זה שהוא אומר: לא ניתנה תורה מן השמים, מה הוסיפו חכמים בזה על אלו שנמנו במשנה?
ומתרצים את הקושיה בהצעת ברייתא המיוחסת לאמורא: <b>תני</b> – שונה <b>רבי חנינה</b> (במקבילה במסירה שלפנינו: 'תנא רבי חנניה') <b>ענתוניה</b> (נראה שצריך לגרוס: 'ענתיניא' - איש עין תינה, עין תאנה ("אוצר לשונות ירושלמיים", עמוד 1401, הערה 304). - אמורא ארץ ישראלי בדור הרביעי, מהיישוב עין תאנה בגליל) <b>קומי</b> – לפני <b>רבי מנא</b> (השני, מגדולי אמוראי ארץ ישראל בדור החמישי)<b>:</b> המגלה פנים בתורה - <b>זה שהוא עובר על דברי תורה בפרהסיא</b> (בגלוי (מקור המילה ביוונית))<b>, כגון יהויקים בן יאשיהו מלך יהודה וחביריו</b> – כמו המלך יהויקים ושאר מלכי ישראל ויהודה הרשעים (לפי זה, יש לפרש את הביטוי 'מגלה פנים בתורה' במובן של חוצפה וזלזול)<b>.</b><br><br><small>ב<b>תוספתא סנהדרין</b> יב,ט שנו: הוסיפו עליהם: הפורק עול והמיפר ברית והמגלה פנים בתורה וההוגה את השם באותותיו, שאין להם חלק לעולם הבא.<br><br><b>כגון יהויקים</b><br>ב<b>ויקרא רבה</b> יט,ו נאמר: "ויתר דברי יהויקים ותועבותיו אשר עשה והנמצא עליו" (דברי הימים ב לו,ח) - רבי יוחנן ותלתא אמורין (חולקים בדבר מה היו חטאות יהויקים). חד אמר: שהיה לבוש כלאיים (דורש "והנמצא עליו", שעבר על "ובגד כלאיים שעטנז לא יעלה עליך", ועוון חמור הוא, שמכיוון שאינו תאב לו אינו אלא להכעיס). וחרנה אמר: שמשך לו עורלה (שהוא דבר שנמצא עליו, על גופו). וחרנה אמר: שנמצאת כתובת קעקע חקוקה על בשרו. רבי יוחנן אמר: על ידי שבא על אימו ועל כלתו ועל אשת אביו.<br>וב<b>בבלי סנהדרין</b> קג,ב אמרו: "ויתר דברי יהויקים ותועבותיו אשר עשה והנמצא עליו" - מאי "והנמצא עליו"? - רבי יוחנן ורבי אלעזר. חד אמר: שחקק שם עבודה זרה על אמתו (אבר המין שלו, מתוך דבקותו הרבה בה), וחד אמר שחקק שם שמים על אמתו (כדי לבזות את השם).</small>
<b>עבודה זרה וגילוי עריות - רבי יונה ורבי יוסה. חד אמר: כקלות, וחד אמר: כחמורות.</b> (קטע זה מקומו להלן)<br>
ומציעים שאלה: <b>מה נן קיימין?</b> – [ב]מה אנחנו עומדים (עוסקים)? (באיזה מקרה יש להעמיד את המשנה והברייתא כאן בעניין אלו שאין להם חלק לעולם הבא?) <b>אם באותו שעשה תשובה - אין כל דבר עומד בפני כל</b> (במקבילה בכתב יד רומי אין מילה זו) <b>בעלי תשובה</b> – ובוודאי נמחל עוונו, ויש לו חלק לעולם הבא<b>!</b>
ומציעים תשובה לשאלה: <b>אלא כן אנן קיימין</b> – [ב]כך אנחנו עומדים (עוסקים) (יש להעמיד את המשנה והברייתא כאן במקרה שלהלן)<b>, באותו שלא עשה תשובה ומת בהיכרת</b> – מפני שאין הכרת עם המיתה מכפרים בלא תשובה (הגרסה במקבילה: 'ומת בייסורין'. - שתי הגרסאות שונות מצד תוכנן ולא רק בניסוחן (שהרי כרת חמורה מייסורים). אפשר שחילוף זה נובע מאשגרה, והוא נוצר כשגרסן או סופר החליף מבלי משים בין שני סוגי עונשים, כרת וייסורים. כל הראשונים המביאים מסוגיה זו גורסים 'בייסורין' ("סוגיות מקבילות ומסורת נוסח הירושלמי", "תרביץ" ס, עמוד 535))<b>.</b><br><br><small>ב<b>ספרי במדבר</b> פסקה קיב נאמר: "והנפש אשר תעשה ביד רמה" - זה המגלה פנים בתורה... "כי דבר ה' בזה" - זה המגלה פנים בתורה. "ואת מצוותו הפר" - זה המפר ברית בשר. "היכרת תיכרת הנפש ההיא" - "היכרת" בעולם הזה, "תיכרת" לעולם הבא; דברי רבי עקיבא. "עוונה בה" - כל המתים במיתה מתכפרים, אבל זו "עוונה בה", כעניין שנאמר: "ותהי עוונותם על עצמותם" (יחזקאל לב,כז). או אפילו עשה תשובה? תלמוד לומר: "עוונה בה", ולא כל זמן שעשה תשובה.<br><br>עוברי העבירות החמורות נסמכו בספרי במדבר לפסוקים בבמדבר טו,ל-לא, ומכאן אמרו שאין לעוברי העבירות החמורות חלק לעולם הבא. אם שאלת הירושלמי "מה אנן קיימין?" ותשובתו מוסבות רק על הברייתא בעניין עוברי שלוש העבירות החמורות, נמצא ששאלת הירושלמי ותשובתו הן עיבוד של דברי ספרי במדבר: "'עוונה בה' - כל המתים במיתה מתכפרים, אבל זו 'עוונה בה'. או אפילו עשה תשובה? תלמוד לומר: 'עוונה בה', ולא כל זמן שעשה תשובה", ואם כן, יש לגרוס בתשובת הירושלמי כמו כאן: 'באותו שלא עשה תשובה ומת <b>בהיכרת</b>'.</small><br>• • •<br><b>שכר ועונש בעולם הזה ולעתיד לבוא (הוספה ממסכת פאה)</b><br><small>כאן המשך המקבילה בירושלמי פאה א,א.</small>
מביאים ברייתא: <b>רובו זכיות ומיעוטו עבירות</b> – אדם שעשה הרבה מצוות ומעט עבירות, <b>- נפרעין ממנו מיעוט עבירות קלות שיש בידו</b> – עונשים אותו עליהן, <b>בעולם הזה, כדי ליתן לו שכרו מִשָּׁלֵם</b> (בשלמות) – על המצוות שעשה, <b>לעתיד לבוא</b> – מבלי לנכות משכרו כפי העבירות שעשה<b>.</b>
<b>רובו עבירות ומיעוטו זכיות</b> – אדם שעשה הרבה עבירות ומעט מצוות, <b>- נותנין לו שכר מצות קלות שיש בידו בעולם הזה, כדי ליפרע ממנו משלם</b> – על העבירות שעשה, <b>לעתיד לבוא</b> – מבלי לפחות מעונשו כפי המצוות שעשה<b>.</b>
במקבילה נוסף משפט זה: <b>אבל הפורק עול והמיפר ברית והמגלה פנים בתורה</b> – לעיל פירשו מה הן שלוש העבירות החמורות האלו<b>, אף על פי שיש בידו מעשים טובים - נפרעין ממנו</b> – עונשים אותו על העבירות האלו, <b>בעולם הזה, והקרן</b> – עיקר העונש עליהן, <b>קיימת לו לעולם הבא.</b><br>
ומציעים מחלוקת אמוראים: <b>עבודה זרה וגילוי עריות</b> – העובד עבודה זרה והמגלה עריות, ויש בידו מעשים טובים, <b>- רבי יונה ורבי יוסה</b> (גדולי אמוראי ארץ ישראל בדור הרביעי) – נחלקו שני החכמים<b>. חד אמר:</b> – [חכם] אחד אומר: <b>כקלות</b> – הוא נידון כמו העובר עבירות קלות, שאם רובו זכיות ומיעוטו עבירות - נפרעים ממנו מיעוט עבירות שעשה בעולם הזה, בשביל ליתן לו שכרו משלם לעתיד לבוא, ואם רובו עבירות ומיעוטו זכיות - נותנים לו שכר מצוות שעשה בעולם הזה, בשביל ליפרע ממנו משלם לעתיד לבוא<b>, וחד אמר:</b> – ו[חכם] אחד אומר: <b>כחמורות</b> – הוא נידון כמו העובר עבירות חמורות: הפורק עול והמיפר ברית והמגלה פנים בתורה, שנפרעים ממנו בעולם הזה, והקרן קיימת לו לעולם הבא<b>.</b><br><br><small><b>השוואת מבנה הסוגיות בפאה ובסנהדרין</b><br>סנהדרין<br>משנה: אילו שאין להן חלק לעולם הבא...<br>הוסיפו עליהן...<br>ולא כבר תניתה...?! תני רבי חנינה...<br>עבודה זרה וגילוי עריות - רבי יונה ורבי יוסה...<br>מה נן קיימין?... אלא כן אנן קיימין...<br>רובו זכיות ומיעוטו עבירות... רובו עבירות ומיעוטו זכיות...<br><br>פאה<br>רובו זכיות ומיעוטו עבירות... רובו עבירות ומיעוטו זכיות...<br>עבודה זרה וגילוי עריות - רבי יונה ורבי יוסי...<br>מה הנן קיימין?... אלא כי נן קיימין...<br>תמן תנינן: אילו שאין להן חלק לעולם הבא...<br>הוסיפו עליהן...<br>ולא כבר תניתה...?! תנא רבי חנניה...<br><br>גם בסנהדרין וגם בפאה בא "מה נן קיימין?" אחרי "עבודה זרה וגילוי עריות", אלא שוודאי הנכון הוא כמו בפאה ש"עבודה זרה וגילוי עריות" צריך לבוא אחרי "רובו זכיות ומיעוטו עבירות", ואם נתקן בסנהדרין ונעביר את "עבודה זרה וגילוי עריות" אחרי "רובו זכיות ומיעוטו עבירות", נמצא שבסנהדרין בא "מה נן קיימין?" אחרי "ולא כבר תניתה", וכך יש גם לתקן בפאה.</small><br>• • •<br><b>הקב"ה מכריע לכף זכות (הוספה ממסכת קידושין)</b><br><small>כאן התחלת מקבילה גם בירושלמי קידושין א,י.</small>
<b>רובו זכיות</b> – אדם שעשה הרבה מצוות ומעט עבירות, <b>- יורש גן עדן</b> (מקומם של הצדיקים בעולם הבא) – ועל מעט העבירות נפרעים ממנו בעולם הזה<b>. רובו עבירות</b> – אדם שעשה הרבה עבירות ומעט מצוות, <b>- יורש גיהנם</b> (מקומם של הרשעים בעולם הבא) – ועל מעט המצוות נותנים לו שכר בעולם הזה<b>.</b>
<b>היה מעויין</b> – שקול, מאוזן (אדם שהזכיות והעבירות שעשה שוות אלו לאלו, ואין אלו מכריעות את אלו, מה הקב"ה עושה בדינו של האדם?), <b>- אמר רבי יוסי בן חנינה</b> (אמורא ארץ ישראלי בדור השני)<b>: 'נושא עוונות'</b> – בלשון רבים, <b>אין כתוב כאן, אלא "נֹשֵׂא עָוֹן"</b> (שמות לד,ז) – דרכו של ה' שהוא סולח לעוונות; וכתוב "עוון" בלשון יחיד, ויש לדרוש את הכתוב: אדם שיש לו מחצה זכיות ומחצה עבירות, <b>- הקב"ה חוטף שטר אחד מן העבירות</b> – שבכף המאזניים של העבירות, <b>והזכיות</b> – שבכף המאזניים של הזכיות, <b>מכריעות</b> – את המאזניים לצד זכות, כיוון שנמצא שהזכיות יתירות על העבירות. ודורש "נושא עוון": לוקח ומעביר עוון אחד (הדיון על זכיות ועבירות של האדם הוא בתמונת מאזניים, זכיות בכף אחת ועבירות בכף שנייה)<b>.</b><br>
<b>אמר רבי לעזר</b> (אמורא בדור השני)<b>: "וּלְךָ י'י חָסֶד</b>, <b>כִּי אַתָּה תְשַׁלֵּם לְאִישׁ כְּמַעֲשֵׂהוּ"</b> (תהילים סב,יג) – ה' נוהג בחסד (מקיים חובותיו בנאמנות) ומשלם לכל איש ואיש על פי מעשיו, <b>- 'מעשהו' אין כתוב כאן, אלא "כמעשהו",</b> (<b>ו</b>)<b>אִין לית ליה - את יהיב ליה מן דידך</b> – אם אין לו - אתה נותן לו משלך (אם אין נמצא מעשה טוב לאיש שיכריעו לכף זכות, ה' נותן לו מעשה משלו כאילו הוא מעשהו של האיש (-"כמעשהו") ומוסיף אותו לכף המאזניים של הזכיות, והזכיות מכריעות. כך יש לדרוש את הכתוב)<b>.</b>
ומציינים: <b>היא דעתיה דרבי לעזר</b> – היא דעתו של רבי לעזר (רבי אלעזר הולך לשיטתו)<b>, רבי</b> (צריך לומר כמו בקטע סבונה ובמקבילות: '<b>ד</b>רבי') <b>לעזר אמר: "וְרַב חֶסֶד"</b> (שמות לד,ו) – דרכו של ה' שהוא מרבה לעשות חסד (לקיים את הבטחותיו ולהיטיב לבני בריתו); ויש לדרוש את הכתוב, שאם אין נמצא מעשה טוב לאיש שיכריעו לכף זכות, <b>-</b> הוא <b>מַטֶּה כלפי חסד</b> – ה' מטה את כף הזכיות כלפי מטה, והזכיות מכריעות<b>.</b><br><br><small>כאן התחלת מקבילה גם בירושלמי שבועות א,ו.</small>
<b>רבי ירמיה</b> (מגדולי אמוראי ארץ ישראל בדור השלישי והרביעי) <b>אמר: רבי שמואל בר רב יצחק</b> (אמורא בדור השלישי) <b>בעה</b> – שאל (הקשה)<b>: "צְדָקָה תִּצֹּר תָּם דָּרֶךְ</b>, <b>וְרִשְׁעָה תְּסַלֵּף חַטָּאת"</b> (משלי יג,ו) – מידת הצדק תשמור את ההולך בדרך תמימות, ומידת הרשע תעוות את דרך האיש החוטא<b>; "חַטָּאִים תְּרַדֵּף רָעָה</b>, <b>וְאֶת צַדִּיקִים יְשַׁלֶּם טוֹב"</b> (משלי יג,כא) – הרעה תרדוף אחרי הרשעים, ולצדיקים ישלם ה' טוב כגמולם<b>; "אִם לַלֵּצִים הוּא יָלִיץ</b>, <b>וְלַעֲנָוִים יִתֶּן חֵן"</b> (משלי ג,לד) – ה' ילעג ללועגים לחוקי המוסר, והצדיקים ימצאו חן בעיניו<b>; "רַגְלֵי חֲסִידָיו יִשְׁמֹר</b>, <b>וּרְשָׁעִים בַּחֹשֶׁךְ יִדָּמּוּ"</b> (שמואל א ב,ט) – ה' ישמור על חסידיו שלא ייכשלו, אבל רשעים יישמדו<b>; "כָּבוֹד חֲכָמִים יִנְחָלוּ</b>, <b>וּכְסִילִים מֵרִים קָלוֹן"</b> (משלי ג,לה) – הצדיקים ההולכים בדרכי החוכמה יזכו בכבוד, והכסילים יזכו בקלון. - מהפסוקים האלה עולה שה' מיטיב לצדיקים ומסייע להם לעשות טוב, ומרע לרשעים ומכשיל אותם לעשות רע<b>.</b> - ויש לתמוה על הפסוקים האלה: <b>וסיגין סייגה ותרעין תריעה?!</b> – ו(כי) גודרים את הגדור ופורצים את הפרוץ?! (הרי גודרים את הפרוץ ופורצים את הגדור! ולכן יש צורך שה' יסייע לרשעים שלא לעשות רע ואין צורך שה' יסייע לצדיקים לעשות טוב! - אין משיבים על תמיהה זו) <b>וכיני</b> – וכך היא<b>: סייגין סייגה ותרעין תריעה?! אלא כיני</b> – כך היא<b>:</b> (במקבילה בפאה אין 'וכיני... אלא כיני'. ונראה שכאן ובמקבילות בקידושין ובשבועות נצטרפו יחד שתי גרסאות. גרסה אחת: 'וסייגין סייגה ותרעין תריעה?!', וגרסה שנייה: 'וכיני: סייגין סייגה ותרעין תריעה?!'. בגרסה השנייה נוספה המילה 'וכיני' והושמטה האות ו' לפני 'סייגין'. הגרסה השנייה גררה בעקבותיה בטעות את 'אלא כיני', כמו שהוא בכמה מקומות בירושלמי שתמהים 'וכיני?!' ומתרצים 'אלא כיני:', אבל כאן אין מציעים תירוץ לתמיהה)<br><br><small>ב"הטרמינולוגיה של הירושלמי" עמוד 275 כתב: לפעמים הקושיה המוצעת על ידי המונח 'וכיני' מסתיימת בו, אבל לא תמיד. ושם הערה 178 כתב: ראה סנהדרין י,א ומקבילות, שם חזרו מיד אחרי המונח על הקטע המוקשה המופיע לפניו. ואף על פי שאין להוציא מכלל אפשרות שלפנינו אשגרה מהמשפט הקודם, הצעה שכזו נראית רחוקה קצת, שכן הגרסה שלפנינו מקוימת על ידי המקבילות. במקבילה בפאה נשמט כל המשפט המכיל את המונח הן בכתב יד ליידן הן בכתב יד רומי, קרוב לוודאי על ידי הדומות.<br>נראה לנו שיש לדחות את מה שכתב ב"הטרמינולוגיה של הירושלמי", כיוון שאין בירושלמי דוגמה נוספת שחזרו מיד אחרי המונח 'וכיני' על הקטע המוקשה המופיע לפניו, ואין להביא ראיה מכך שהגרסה שלפנינו מקוימת על ידי המקבילות, שכן ייתכן שהמעתיקים השוו את הגרסה במקבילות.<br><br>ב<b>מדרש תנחומא</b> (בובר) פרשת "וישב" סימן יד נאמר: אמר רבי ירמיה: ראה מה כתיב? "רגלי חסידיו ישמור" (שמואל א ב,ט) - וכי הם צריכים שימור?! אלא משל ההדיוט אומר: גודרים את הגדור ופורצים את הפרוץ. הווי: "לא יעזוב את חסידיו" (תהילים לז,כח).<br><br>גם במדרש תנחומא, כמו בירושלמי, מובא מאמרו של רבי ירמיה שבו התמיהה על הפסוק "רגלי חסידיו ישמור" והמשל 'סייגין סייגה ותרעין תריעה' כשהוא מתורגם לעברית. אלא שבירושלמי המשל משמש כתמיהה על הפסוקים, בעוד שבמדרש תנחומא המשל משמש כתשובה לתמיהה. התשובה לפי מדרש תנחומא היא, שדרכו של עולם, שמקום שהוא גדור מוסיפים ומשמרים אותו, ואילו מקום שהוא פרוץ פורצים אותו יותר כדי לעשות בו שימוש אחר. ברם אפשר שאף בירושלמי המשל שימש במקורו כתשובה לתמיהה שבאה לפניו כמו במדרש תנחומא, אלא שנשמטה התמיהה, ולאחר שנשמטה התמיהה הפך המשל לשמש כתמיהה.</small><br>
<b>רבי ירמיה</b> אמר <b>בשם רבי שמואל בר רב יצחק: שומר</b> (צריך לומר כמו במקבילה בפאה בכתב יד רומי: 'שמר', או כמו במקבילה בשבועות ובקטע גניזה במקבילה בקידושין: 'שימר') <b>אדם את עצמו מן העבירה פעם ראשונה</b> ו<b>שנייה ושלישית, מיכן</b> (מכאן) <b>והילך הקב"ה משמרו</b> – מן העבירה<b>. מה טעמא?</b> – מה הטעם? (מה המקור בכתוב לדבר זה?) - <b>"הֶן כָּל אֵלֶּה יִפְעַל אֵל פַּעֲמַיִם שָׁלוֹשׁ עִם גָּבֶר</b>, לְהָשִׁיב נַפְשׁוֹ מִנִּי שָׁחַת, לֵאוֹר בְּאוֹר הַחַיִּים<b>"</b> (איוב לג,כט-ל) – דברים כאלה ה' עושה פעמים רבות לאדם שחזר וחטא, שהוא מצילו מן השחת שעמד ליפול לתוכה ומחזיר לו את החיים; ויש לדרוש את הכתוב, שה' שומר את האדם מן החטא רק אם האדם שמר את עצמו שלוש פעמים שלא לחטוא<b>.</b><br>
ב<b>משנה קידושין</b> א,י שנינו: ...וכל המחזיק בשלושתם (במקרא ובמשנה ובדרך ארץ (במלאכה או בעסק)) - עליו הכתוב אומר: "והחוט המשולש לא במהרה יינתק" (קוהלת ד,יב) (כשם שהחוט המשולש לא במהרה ייקרע, כך כל המחזיק בשלושת הדברים הללו לא במהרה ייכשל בחטא).
ומצמצמים את תחולת הקביעה: <b>אמר רבי זעירא</b> (רבי זירא, מגדולי אמוראי ארץ ישראל בדור השלישי)<b>: ובלחוד דלא יתיב</b> (צריך לומר כמו במקבילות בקידושין ובשבועות: '<b>יתוב</b>') <b>ליה</b> – ובלבד שלא ישוב לו (דברי המשנה על המחזיק במקרא ובמשנה ובדרך ארץ אמורים בתנאי שלא יחזור מדרכו הטובה ויחטא)<b>. ומה טעמא?</b> – ומה הטעם? (מה המקור בכתוב לדבר זה?) - <b>'וְהַחוּט הַמְשֻׁלָּשׁ לֹא לעולם יִנָּתֵק' אין כתוב כאן, אלא</b> כתוב כאן: <b>"לֹא בִמְהֵרָה יִנָּתֵק"</b> (קוהלת ד,יב) – חוט שהוא מורכב משלושה חוטים שזורים יחד אינו ניתק ונקרע מהר, <b>- אִין אטרחת עלוי - הוא מפסק</b> – אם הטרחת עליו (אם מתחת את החוט המשולש) - הוא נפסק (הוא ניתק. - רבי זעירא דורש את אותו הכתוב שהמשנה דורשת)<b>.</b>
<b>רבי הונא</b> (רבי הונא, אמורא ארץ ישראלי בדור הרביעי) אמר <b>בשם רבי אבהו</b> (אמורא ארץ ישראלי בדור השלישי)<b>: הקב"ה אין לפניו שכחה</b> – הוא זוכר את כל מעשי בני האדם<b>. כביכול</b> – כאילו אפשר לומר כך (דיבור של הסתייגות כשמייחסים לאלוהים תכונה של אדם)<b>, הא</b> – אבל <b>בשביל</b> (בקטע סבונה ובמקבילות בקידושין ובשבועות: 'מפני') <b>ישראל נעשה שכחן</b> – עושה עצמו כמי שאינו זוכר<b>. מה טעמא?</b> – מה הטעם? (מה המקור בכתוב לדבר זה?) - <b>"</b>מִי אֵל כָּמוֹךָ <b>נֹשֵׂא עָוֹן</b> וְעֹבֵר עַל פֶּשַׁע לִשְׁאֵרִית נַחֲלָתוֹ<b>"</b> (מיכה ז,יח) – אין עוד אל כמו ה' שסולח לעוונות ומוחל לפשעים של שארית ישראל, <b>- 'נושא' כתיב</b> (מילים אלו הושלמו במסירה שלפנינו על ידי מגיה, כמו שהוא בקטע סבונה ובמקבילה בפאה בכתב יד רומי ובמקבילות בקידושין ובשבועות) – הכתיב הוא 'נושא' (בכתוב: "נשא"), ובמקום לקרוא "נושׂא" בשי"ן שמאלית, אפשר לקרוא 'נושׁא' (='נושׁה') בשי"ן ימנית שמשמעו: שוכח. מכאן שהקב"ה שוכח את עבירותיהם של עם ישראל (-"לִשְׁאֵרִית נַחֲלָתוֹ"), כדי להכריעם לכף זכות<b>. וכן דוד אמר</b> (בקטע סבונה ובמקבילה בפאה במסירה שלפנינו: 'הוא אומר'. במקבילה בפאה בכתב יד רומי ובמקבילות בסנהדרין ובשבועות 'אומר' בלי ''הוא') – לה'<b>: "נָשָׂאתָ עֲוֹן עַמֶּךָ</b>, <b>כִּסִּיתָ כָל חַטָּאתָם</b>. <b>סֶלָה"</b> (תהילים פה,ג) – סלחת לעמך על עוונותיהם, ועשית עצמך כאינך רואה את חטאיהם; ובמקום לקרוא "נשׂאת", אפשר לקרוא 'נָשָׁאתָ' (='נָשִׁיתָ') שמשמעו: שכחת<b>.</b><br><br><small>עד כאן המקבילות בירושלמי פאה וקידושין ושבועות.<br><br>דרשות רבי ירמיה בשם רבי שמואל בר רב יצחק וכן דרשת רבי זעירא מפסיקות בין דרשות רבי יוסי בן חנינא ורבי אלעזר שלפני כן ובין דרשת רבי חונא בשם רבי אבהו, וככל הנראה שולבו דרשות אלו בשלב כלשהו במקומם הנוכחי. ניתן להביא תימוכין לכך:<br>א. במקבילה (פסיקתא דרב כהנא) יש הקבלה לדרשות רבי יוסי בן חנינא ורבי אלעזר ודרשת רבי חונא בשם רבי אבהו אך לא לדרשות רבי ירמיה בשם רבי שמואל בר רב יצחק ולדרשת רבי זעירא שביניהן.<br>ב. דרשות רבי יוסי בן חנינא ורבי אלעזר ודרשת רבי חונא בשם רבי אבהו עוסקות בנושא אחד - הקב"ה מכריע לכף זכות, ואילו דרשות רבי ירמיה בשם רבי שמואל בר רב יצחק ודרשת רבי זעירא דנות בנושא אחר.<br>לכן נראה שדרשות רבי ירמיה בשם רבי שמואל בר רב יצחק ודרשת רבי זעירא היו במקורן עצמאיות.<br>לא קל להכריע האם דרשת רבי זעירא מתייחסת לדרשת רבי שמואל בר רב יצחק ("מיכן ואילך הקב"ה משמרו") או שהיא מתייחסת למשנה במסכת קידושין ("וכל המחזיק בשלושתם - עליו הכתוב אומר: 'והחוט המשולש לא במהרה יינתק'"). לדעת רוב המפרשים, רבי זעירא מסייג את דברי רבי שמואל בר רב יצחק ואומר שאם אדם שב לעשות עבירה שוב אין הקב"ה משמרו. ואילו לדעת "פני משה", רבי זעירא מתייחס למשנת קידושין. גם אם לא נקבל את פירוש "פני משה", יש קשר הדוק בין דרשת רבי זעירא למשנת קידושין: בשניהם נדרש הפסוק "והחוט המשולש לא במהרה יינתק".<br>בעוד שכל הסוגיה מתייחסת למשפט הראשון של משנת קידושין א,י: "כל העושה מצווה אחת - מטיבים לו ומאריכים את ימיו ונוחל את הארץ, וכל שאינו עושה מצווה אחת - אין מטיבים לו ואין מאריכים את ימיו ואינו נוחל את הארץ", הרי דרשת רבי זעירא מתייחסת למשפט האחרון: "וכל המחזיק בשלושתם - עליו הכתוב אומר: 'והחוט המשולש לא במהרה יינתק'". ככל הנראה, במקורה היתה דרשת רבי זעירא יחידה עצמאית למשפט האחרון של המשנה, ובשלב מסוים שולבה הדרשה הזאת בתוך הקובץ הגדול של הדרשות בסוגיה ("תלמוד ירושלמי מסכת קידושין פרק ראשון" (עבודה), עמודים 269-270).<br><br>ב<b>פסיקתא דרב כהנא</b> כה,ב נאמר: "ורב חסד" (במדבר יד,יח) - רבי לעזר ורבי יוסי ברבי חנינה. רבי לעזר אמר: "ורב חסד" - מטה כלפי חסד. ורבי יוסי ברבי חנינה אמר: כף מאזנים מעויינת, עוונות מיכן וזכיות מיכן, והקב"ה חוטף שטר אחד משל עוונות וזכיות מכריעות. ומהו "נושא עוון"? נושא עין (נושא את כף העוונות).<br>רבי חונא בשם רבי אבהו: כביכול אין שכחה לפניו, ובשביל ישראל נעשה שכחן. ומה טעמא? "מי אל כמוך נושא עוון ועובר על פשע" (מיכה ז,יח). וכן דוד אומר: "נשאת עוון עמך, כיסית כל חטאתם סלה" (תהילים פה,ג).<br><br>ב<b>מדרש תהילים</b> ל,ד (ו<b>שם</b> פו,ב) נאמר: רבי אלעזר ורבי יוסי בר חנינא. רבי אלעזר אומר: כף מאזנים מעויין הוא, כאן עוונות, כאן זכיות. מה הקב"ה עושה? מטה כלפי חסד, שנאמר: "ולך ה' חסד" (תהילים סב,יג). רבי יוסי בר חנינא אומר: מה הקב"ה עושה? חוטף שטר חוב אחד מן העוונות, ומיד הזכיות מכריעות, שנאמר: "נושא עוון ועובר על פשע" (מיכה ז,יח).<br>וב<b>מדרש תהילים</b> לב,ב נאמר: אמר רבי הונא בשם רבי אבהו: בשביל כבודך כתבתי על עצמי כביכול שאני שכחן, שנאמר: "מי אל כמוך נושא עוון" (מיכה ז,יח), דאינשי חובין. לכך אמר דוד: "אשרי נשוי פשע".<br><br>ב<b>תוספתא סנהדרין</b> יג,ג שנו: ובית הלל אומרים: "ורב חסד" - מטה כלפי חסד.<br><br>ב<b>בבלי ראש השנה</b> יז,א אמרו: בית הלל אומרים: "ורב חסד" - מטה כלפי חסד. - היכי עביד? (כיצד הוא מטה?) - רבי אלעזר אמר: כובש (הקב"ה מכביד את כף המאזניים של זכיות, והכף של העבירות נישאת למעלה), שנאמר: "ישוב ירחמנו יכבוש עוונותינו". רבי יוסי ברבי חנינא אמר: נושא (מגביה את כף המאזניים של עבירות), שנאמר: "נושא עוון ועובר על פשע".<br><br>לפי שני התלמודים, לדעת רבי יוסי ברבי חנינא הטיית הדין לצד זכות נעשית על ידי הגבהת הכף של העבירות, ולדעת רבי אלעזר הטיית הדין לצד זכות נעשית על ידי הכבדת הכף של הזכיות. לפי הירושלמי, הגבהת הכף של העבירות נגרמת מהפחתת עבירה אחת מהכף הזו, והכבדת הכף של הזכיות נגרמת מהוספת זכות אחת לכף הזו.<br><br>ב<b>בבלי יומא</b> לח,ב אמרו: דבי רבי שילא אמרי: כיוון שבא דבר עבירה / חטא לידו של אדם פעם ראשונה ושנייה ולא חטא - שוב אינו חוטא, שנאמר: "רגלי חסידיו ישמור".<br><br>בבבלי: "פעם ראשונה ושנייה", ובירושלמי: "פעם ראשונה ושנייה ושלישית".</small><br>• • •
<b>חילוקי כפרה</b><br><small>כאן התחלת מקבילות בירושלמי יומא ח,ט ושבועות א,ו.</small>
מביאים ברייתא: <b>שאל רבי מתיה בן חרש את רבי אלעזר בן עזריה</b> (תנא בדור השלישי) <b>בישיבה</b> (במקבילה בשבועות אין מילה זו, ואינה גם במקורות המקבילים האחרים. אפשר שהוא אשגרה מהלשון 'ביום שהושיבו / הלכו ומינו את רבי אלעזר בן עזריה בישיבה' המופיע כמה פעמים בירושלמי)<b>, אמר לו</b> – רבי מתיה בן חרש<b>: שמעתה</b> (שמעת) <b>ארבעה חלוקי כפרה</b> – דרגות בכפרה על חטאים, <b>שהיה רבי ישמעאל</b> (מגדולי התנאים בדור השלישי) <b>דורש</b> – מן הכתובים<b>? אמר לו</b> – רבי אלעזר בן עזריה<b>: שלשה הן</b> – ולא ארבעה הם<b>, חוץ מן התשובה</b> – מלבד התשובה שהיא נצרכת עם כל אחד ואחד מהשלושה<b>. כתוב אחד אומר: "שׁוּבוּ, בָּנִים שׁוֹבָבִים, אֶרְפָּה מְשׁוּבֹתֵיכֶם"</b> (ירמיהו ג,כב) – ה' קורא לישראל המרבים לחטוא שיחזרו בתשובה, והוא מבטיח להם שיסלח לעוונותיהם; הרי שתשובה מכפרת<b>, וכתוב אחר אומר: "כִּי בַיּוֹם הַזֶּה יְכַפֵּר עֲלֵיכֶם לְטַהֵר אֶתְכֶם</b>, מִכֹּל חַטֹּאתֵיכֶם לִפְנֵי ה' תִּטְהָרוּ<b>"</b> (ויקרא טז,ל) – ביום הכיפורים יכפר הכוהן הגדול (בעבודתו לפני ה' במקדש) על חטאיכם, ותיחשבו לפני ה' טהורים מכל חטאיכם; הרי שיום הכיפורים מכפר<b>, וכתוב אחר אומר: "וּפָקַדְתִּי בְשֵׁבֶט פִּשְׁעָם וּבִנְגָעִים עֲוֹנָם"</b> (תהילים פט,לג) – ה' יעניש אותם במכת מקל (בייסורים) בגלל פשעם ויביא עליהם חוליים בגלל עוונם; הרי שייסורים מכפרים<b>, וכתוב אחר אומר: "אִם יְכֻפַּר הֶעָוֹן הַזֶּה לָכֶם עַד תְּמֻתוּן</b>, אָמַר אֲדֹנָי ה' צְבָאוֹת<b>"</b> (ישעיהו כב,יד) – ה' נשבע שלא יכופר לכם עוונכם החמור כי אם בעונש מיתה; הרי שמיתה מכפרת<b>. כיצד</b> (במקבילות: 'הא כיצד')<b>?</b> – כיצד יתקיימו ארבעה הכתובים הללו? -
<b>העובר על מצות עשה ושב</b> – בתשובה, <b>מיד - אינו זז ממקומו</b> – שעשה תשובה, <b>עד שימחול לו הקב"ה, ועליו הוא</b> (במקבילות כאן ולהלן: 'הכתוב') <b>אומר: "שׁוּבוּ, בָּנִים שׁוֹבָבִים, אֶרְפָּה מְשׁוּבֹתֵיכֶם"</b> (ירמיהו ג,כב)<b>.</b>
<b>העובר על מצות</b> (צריך לומר כמו במקבילה ביומא: 'מצו<b>ה</b>') <b>בלא תעשה</b> (במקבילות נוסף 'ושב מיד') <b>- התשובה</b> – שעשה, <b>תולה</b> – שלא ייענש, <b>ויום הכיפורים מכפר, ועליו הוא אומר: "כִּי בַיּוֹם הַזֶּה יְכַפֵּר עֲלֵיכֶם" וגו'</b> (ויקרא טז,ל)<b>.</b>
<b>העובר על</b> (<b>ה</b>)<b>כריתות ומיתות בית דין במזיד</b> – העובר במזיד על עבירות שיש בהן עונש כרת או מיתת בית דין, <b>- התשובה</b> – שעשה, <b>ויום הכיפורים מכפרין מחצה והייסורין</b> (במקבילה ביומא נוסף 'בשאר ימות השנה') – שבאו עליו, <b>מכפרין מחצה, ועליו הוא אומר: "וּפָקַדְתִּי בְשֵׁבֶט פִּשְׁעָם" וגו'</b> (תהילים פט,לג)<b>.</b>
<b>אבל מי שנתחלל בו</b> (במקבילה בשבועות: 'על ידו') <b>שם שמים</b> – שעבר עבירה שהיה בה חילול ה', בין שעשה את העבירה בשוגג, ובין שעשאה במזיד (משנה אבות ד,ד) <b>- אין כח</b> (במקבילות נוסף 'לא') <b>בתשובה</b> – שעשה, <b>לתלות ולא</b> ב<b>יום הכיפורים לכפר ולא</b> (<b>ה</b>)[ב]<b>ייסורים</b> – שבאו עליו, <b>למרק</b> (לכפר, להסיר חטא)<b>, אלא התשובה ויום הכיפורים מכפרין שליש וייסורין</b> מכפרין <b>שליש ומיתה ממרקת שליש</b> (במקבילה בשבועות: 'תשובה ויום הכיפורים תולין ומיתה ממרקת עם הייסורין')<b>, ועליו הוא אומר: "אִם יְכֻפַּר הֶעָוֹן הַזֶּה לָכֶם עַד תְּמֻתוּן"</b> (ישעיהו כב,יד)<b>. הא</b> – הרי <b>למדנו</b> – מהכתוב הזה, <b>שהמיתה ממרקת</b> – את העוון לגמרי, מה שאין בכוח התשובה ויום הכיפורים וייסורים לעשות. - כך דרש רבי ישמעאל את ארבעה הכתובים ולמד מהם את חילוקי הכפרה. רבי ישמעאל דירג את החטאים ודרכי הכפרה עליהם מן הקל אל החמור (שלושה חילוקי כפרה הם ולא ארבעה, כיוון שהתשובה נצרכת עם כולם, ולכן העובר על מצוות עשה שאין לו כפרה אלא דיו בתשובה אינו נמנה בין השלושה)<b>.</b><br><br><small>חילוקי הכפרה שדרש וחידש רבי ישמעאל הם דרכי הכפרה שנתחדשו לאחר החורבן כשבטלו הקורבנות והכפרה הועברה מסדרי המקדש למעשי התשובה של היחיד.<br><br>ב<b>תוספתא יומא</b> ד,ו-ח שנו: רבי ישמעאל אומר: ארבעה חילוקי כפרה הם: עבר על מצוות עשה ועשה תשובה - אין זז ממקומו עד שמוחלים לו, שנאמר: "שובו, בנים שובבים, ארפא משובתם" (ירמיהו ג,כב).<br>עבר על מצוות לא תעשה ועשה תשובה - תשובה תולה ויום הכיפורים מכפר, שנאמר: "כי ביום הזה יכפר עליכם" וגו' (ויקרא טז,ל).<br>עבר על כריתות ומיתות בית דין ועשה תשובה - תשובה ויום הכיפורים תולים וייסורים שבשאר ימות השנה ממרקים (אבל העינויים של יום הכיפורים אינם נחשבים לייסורים), שנאמר: "ופקדתי בשבט פשעם" וגו' (תהילים פט,לג).<br>אבל מי שנתחלל בו שם שמים ועשה תשובה - אין כוח לא בתשובה לתלות, ולא ביום הכיפורים לכפר, אלא תשובה ויום הכיפורים מכפרים שליש, וייסורים שבשאר ימות השנה מכפרים שליש, ומיתה ממרקת עם הייסורים, ועל זה נאמר: "אם יכופר העוון הזה" וגו' (ישעיהו כב,יד). מלמד שיום מיתה ממרק.<br><br>ב<b>מכילתא דרבי ישמעאל</b> מסכתא ד"בחודש" פרשה ז נאמר: הלך רבי מתיא בן חרש אצל רבי אלעזר הקפר (תנא בדור החמישי) ללודקיא, אמר לו: רבי, שמעת בארבע חילוקי כפרה שהיה רבי ישמעאל דורש? אמר לו: כתוב אחד אומר: "שובו, בנים שובבים" (ירמיהו ג,כב), הא למדת שתשובה מכפרת. וכתוב אחד אומר: "כי ביום הזה יכפר עליכם" (ויקרא טז,ל), הא למדת שיום הכיפורים מכפר. וכתוב אחד אומר: "אם יכופר העוון הזה לכם עד תמותון" (ישעיהו כב,יד), הא למדת שמיתה מכפרת. וכתוב אחד אומר: "ופקדתי בשבט פשעם ובנגעים עוונם" (תהילים פט,לג), הא למדת שייסורים מכפרים. כיצד יתקיימו ארבעה כתובים אלו? העובר על מצוות עשה ועשה תשובה - אינו זז משם עד שמוחלים לו, ועל זה נאמר: "שובו, בנים שובבים". והעובר על מצוות לא תעשה ועשה תשובה - אין כוח בתשובה לכפר, אלא התשובה תולה ויום הכיפורים מכפר, ועל זה נאמר: "כי ביום הזה יכפר עליכם". והמזיד על כריתות ועל מיתות בית דין ועשה תשובה - אין כוח בתשובה לתלות ולא ביום הכיפורים לכפר, אלא תשובה ויום הכיפורים מכפרים מחצה וייסורים ממרקים ומכפרים מחצה, ועל זה נאמר: "ופקדתי בשבט פשעם ובנגעים עוונם". מי שמחלל שם שמים ועשה תשובה - אין כוח בתשובה לתלות ולא ביום הכפורים לכפר ולא ייסורים בלבד ממרקים, אלא התשובה ויום הכפורים תולים ויום המיתה וייסורים ממרקים, ועל זה נאמר: "אם יכופר העוון הזה לכם עד תמותון".<br><br>ב<b>בבלי יומא</b> פו,א אמרו: שאל רבי מתיא בן חרש את רבי אלעזר בן עזריה ברומי: שמעת ארבעה חילוקי כפרה שהיה רבי ישמעאל דורש? אמר: שלושה הם, ותשובה עם כל אחד ואחד. עבר על מצוות עשה ושב - אינו זז משם עד שמוחלים לו, שנאמר: "שובו, בנים שובבים" (ירמיהו ג,כב). עבר על מצוות לא תעשה ועשה תשובה - תשובה תולה, ויום הכיפורים מכפר, שנאמר: "כי ביום הזה יכפר עליכם מכל חטאותיכם" (ויקרא טז,ל). עבר על כריתות ומיתות בית דין ועשה תשובה - תשובה ויום הכיפורים תולים, וייסורים ממרקים, שנאמר: "ופקדתי בשבט פשעם ובנגעים עוונם" (תהילים פט,לג). אבל מי שיש חילול השם בידו - אין כוח לא בתשובה לתלות, ולא ביום הכיפורים לכפר, ולא בייסורים למרק, אלא כולם תולים, ומיתה ממרקת, שנאמר: "ונגלה באוזניי, ה' צבאות, אם יכופר העון הזה לכם עד תמותון" (ישעיהו כב,יד).<br><br>חילופי גברי ושינויי מקומות יש כאן בין המקורות. בחטיבות דברי תנאים (מכילתא ואבות דרבי נתן נוסח א פרק כט) רבי אלעזר הקפר נשאל בלודקיא (לודקיא היתה מרכז גדול באסיה הקטנה) על ידי רבי מתיא בן חרש, ואילו בתלמודים רבי אלעזר בן עזריה הוא שנשאל על ידו ב"ישיבה" או ב"רומי". חילוף שמות האישים ושמות המקומות הוא תופעה ידועה, וכרגיל חטיבות התנאים מייצגות את הנוסח המקורי. כנראה התחלף השם "רבי אלעזר הקפר" בשם השכיח יותר "רבי אלעזר בן עזריה". "בישיבה" שבירושלמי בוודאי נזקף לאשגרת הלשון הנובעת מאזכורי רבי אלעזר בן עזריה בישיבה, כבירושלמי ברכות ד, א = תענית ד,א: "ומינו את רבי אלעזר בן עזריה בישיבה". אף בחילוף שמות הערים, השמות השכיחים באים כרגיל במקום המוכרים פחות, וכאן "רומי" מוזכרת על פי הידוע שהיא מקומו של רבי מתיא בן חרש ("מחקרי לשון ומינוח בספרות התלמודית", עמוד 385).<br>רבי מתיא שייך לדור הרביעי או לדור החמישי (של התנאים). רבי אלעזר ישב בלודקיא, ורבי מתיא, שישב אולי ברומא באותה תקופה, הלך אליו לבקש את תורת רבי ישמעאל (שם, עמוד 412).<br><br>חילוף דומה (לחילוף בין המקבילות בירושלמי במי שנתחלל בו שם שמים) מצוי בין שאר הנוסחים של הברייתא: התוספתא גורסת 'תשובה ויום הכיפורים מכפרים שליש' כמו הירושלמי יומא וסנהדרין, בעוד שהמכילתא, אבות דרבי נתן (נוסח א פרק כט) והבבלי גורסים 'תשובה ויום הכיפורים תולים' כמו הירושלמי שבועות. עם זאת, שום נוסח של הברייתא בירושלמי אינו זהה לנוסחי הברייתא שבשאר המקורות, ונראה שאין לתלות את חילופי הגרסאות בירושלמי בהשפעה ספרותית ישירה של המקורות האחרים ("סוגיות מקבילות ומסורת נוסח הירושלמי", "תרביץ" ס, עמודים 530-531).</small>
ומציעים קביעה הלכתית: <b>אמר רבי יוחנן</b> (גדול אמוראי ארץ ישראל בדור השני)<b>: זו דברי רבי אלעזר בן עזריה ורבי ישמעאל ורבי עקיבה</b> – הדעה שכפרת יום הכיפורים תלויה בתשובה היא דעתם של רבי אלעזר בן עזריה ושל רבי עקיבה שנזכרה במשנה יומא ח,ט ושל רבי ישמעאל שנזכרה בברייתא לעיל<b>, אבל דברי חכמים:</b> – אבל פסיקת ההלכה היא: <b>שעיר המשתלח</b> – לעזאזל ביום הכיפורים, <b>מכפר</b> – על כל העבירות שנזכרו בברייתא, ואף על עבירה שהיה בה חילול ה'<b>.</b> [צריך להשלים כמו במקבילות: <b>אם אין שעיר</b> – המשתלח ביום הכיפורים, <b>- היום מכפר / יום הכיפורים מכפר</b> – על כל העבירות. ואין כפרת יום הכיפורים תלויה בתשובה<b>.</b>]<br><br><small>על הסוגיה כאן ראה "יום הכיפורים והתשובה: על משמעותו המתפתחת של יום הכיפורים", "והנה רבקה יוצאת: עיונים במדעי היהדות לכבוד רבקה דגן", עמודים 202-207.</small><br>
ושואלים: <b>כיצד הוא</b> – יום הכיפורים, <b>מכפר</b> – על כל העבירות<b>?</b>
ומשיבים בהבאת מחלוקת אמוראים: <b>רבי זעירא</b> (רבי זירא, מגדולי אמוראי ארץ ישראל בדור השלישי) <b>אמר: כל שהוא כל שהוא</b> – יום הכיפורים מכפר במשך היום על כל העבירות מעט מעט, בהדרגה, לא בבת אחת<b>.</b>
<b>רבי חנינה</b> (אמורא ארץ ישראלי בדור השלישי) <b>אמר: בסוף</b> – יום הכיפורים מכפר בסופו של היום על כל העבירות<b>.</b>
ומציעים מקרה נפקות בין שתי הדעות האמוראיות: <b>מה מפקא מביניהון?</b> – מה יוצא מביניהם? (מה מקרה הנפקות בין הדעות השונות?) <b>מת מיד</b> – אדם שמת בתחילת יום הכיפורים<b>. על דעתיה דרבי זעירא</b> – על דעתו של רבי זעירא<b>, כבר כ</b>י<b>פר</b> – יום הכיפורים כיפר על מקצת מהעבירות שעבר אותו אדם, שכן יום הכיפורים מכפר מתחילת היום ועד סופו, ובמקרה זה כיפר עד שמת<b>. על דעתיה דרבי חנינה</b> – על דעתו של רבי חנינה<b>, לא כיפר</b> – יום הכיפורים לא כיפר כלל על העבירות שעבר אותו אדם, שכן יום הכיפורים מכפר בסופו, ובמקרה זה כבר מת לפני סופו של היום, ואין כפרה לאחר מיתה<b>.</b><br>
ומציעים מקור תנאי המסייע לדברי אחד מהאמוראים שלפני כן: <b>אמר רבי חנינה</b> (צריך לומר כמו במקבילות: '<b>רבי זעורה</b>')<b>: מתניתא מסייעה</b> – המשנה (המקור התנאי, והוא הברייתא להלן) מסייעת <b>לרבי זעירה</b> (צריך לומר כמו במקבילות: '<b>לרבי חנינה</b>')<b>: חומר בשעיר מה שאין כן ביום הכיפורים</b> – יש חומרה (מעלה) בשעיר המשתלח שאינה ביום הכיפורים<b>, וביום הכיפורים מה שאין כן בשעיר</b> – יש חומרה ביום הכיפורים שאין בשעיר המשתלח<b>, שיום הכיפורים מכפר בלא שעיר, ו</b>ה<b>שעיר אינו מכפר בלא יום הכיפורים</b> – זה חומר ביום הכיפורים שאין בשעיר<b>. חומר בשעיר</b> – שאין ביום הכיפורים<b>, שהשעיר מכפר מיד</b> – כשנעשתה מצוות שילוחו של השעיר, כשהגיע למדבר או כשנדחף ונזרק לצוק<b>, ויום הכיפורים משתחשך</b> – מכאן סיוע לדעת רבי חנינה שיום הכיפורים מכפר בסופו<b>.</b><br><br><small>ב<b>תוספתא יומא</b> ד,טז-יז שנו: רבי לעזר ברבי יוסי / שמעון אומר: חומר בשעיר שאין ביום הכיפורים, וביום הכיפורים שאין בשעיר, שיום הכיפורים מכפר בלא שעיר, ושעיר אין מכפר אלא עם יום הכיפורים. חומר בשעיר, שהשעיר מיד, ויום הכיפורים עם חשיכה.</small><br>
<b>אמר רבי הונא</b> (אמורא ארץ ישראלי בדור הרביעי)<b>: איתתבת קומי</b> – הושבה (הוקשתה קושיה) לפני <b>רבי ירמיה</b> (מגדולי אמוראי ארץ ישראל בדור השלישי והרביעי) – הקשו לפניו על דעת רבי זעירא מהברייתא לעיל שאומרת שיום הכיפורים מכפר בסופו, <b>ואמר</b> – רבי ירמיה הציע פרשנות לברייתא המבוססת על אוקימתא כדי לתרץ את הקושיה שהקשו לפניו<b>: תיפתר</b> – תתפרש (הברייתא), <b>שהיה בדעתן להביא שעיר אחר ולא הביאו</b> – קרה בזמן המקדש שאבד השעיר המשתלח והיה בדעת הציבור להביא שעיר אחר ולא הביאו עד שתחשך, שבמקרה זה יום הכיפורים מכפר בסופו של היום, כשאי אפשר להביא עוד שעיר, ואין יום הכיפורים מכפר קודם לכן, שכיוון שהיה בדעתם להביא שעיר אחר, השעיר היה ראוי לכפר. אבל בזמן הזה שאין שעיר כלל, יום הכיפורים מכפר כל שהוא כל שהוא ולא בסופו של היום (ובזה אמרו לעיל: "אם אין שעיר - יום הכיפורים מכפר", שלדעת רבי זעירא הוא מכפר כל שהוא כל שהוא)<b>.</b>
ושואלים על האוקימתא שהציע רבי ירמיה: <b>אמר רבי יוסה בן יוסה</b> (במקבילה ביומא: 'רבי יוסי בירבי בון בעי:', ובמקבילה בשבועות: 'אמר רבי יוסי:')<b>: ואֵין הקב"ה רואה את הנולד?!</b> (בתמיהה) – וכי אין הקב"ה יודע את העתיד?! <b>ויכפר מיד!</b> – כיוון שהוא יודע את העתיד, הוא יודע שלא יביאו שעיר אחר עד שתחשך, ומדוע במקרה זה אין יום הכיפורים מכפר מיד בתחילתו? ולכן יש לדחות את האוקימתא שהציע רבי ירמיה כדי לתרץ את הקושיה שהקשו לפניו על דעת רבי זעירא! (אין משיבים על שאלה זו)<br><br><small>עד כאן המקבילות בירושלמי יומא ושבועות.<br><br>הסוגיה כאן של חילוקי כפרה היא חלקה השני של סוגיות מקבילות בירושלמי יומא (ח,ח-ט) ושבועות (א,ו). מקור המקבילות הוא בשבועות על המשנה שם: "ועל זדון טומאת מקדש וקודשיו - שעיר הנעשה בפנים ויום הכיפורים מכפרים. ועל שאר עבירות שבתורה: הקלות והחמורות, הזדונות והשגגות, הודע ולא הודע, עשה ולא תעשה, כריתות ומיתות בית דין - שעיר המשתלח מכפר". משנה זו אינה מזכירה את התשובה כתנאי לכפרה.<br>משבועות הועתקה המקבילה ליומא, לאחר שהוצעה ביומא המשנה בשבועות, משום שהמשנה ביומא (ח,ח) אומרת שמיתה ויום הכיפורים מכפרים עם התשובה והיא מפרשת על אילו עבירות התשובה מכפרת.<br>במקבילות בשבועות וביומא אמרו: "רבי אומר: על כל עבירות שבתורה יום הכיפורים מכפר חוץ מן הפורק עול והמיפר ברית והמגלה פנים בתורה, שאם עשה תשובה - מתכפר לו, ואם לאו - אין מתכפר לו" (לפי רבי, יום הכיפורים מכפר בלא תשובה, חוץ משלושה חטאים אלה שאינם מתכפרים אלא בתשובה), ובהמשך שם מובאת הסוגיה של חילוקי כפרה. מכיוון שבירושלמי סנהדרין לעיל מובאת הברייתא "הוסיפו עליהן: הפורק עול והמיפר ברית והמגלה פנים בתורה - אין להן חלק לעולם הבא", הועתקה מהמקבילות לסנהדרין הסוגיה של חילוקי כפרה.</small><br>• • •
<b>המבזה דברי תורה</b><br>במשנה שנינו: "ואלו שאין להן חלק לעולם הבא: האומר: אין תורה מן השמים".
מביאים מדרש הלכה: <b>כתוב: "כִּי דְבַר י'י בָּזָה"</b> (במדבר טו,לא) – אדם החוטא במזיד מזלזל בדבר ה'; ויש לדרוש את הכתוב: <b>- אין לי אלא בזמן שביזה דברי תורה</b> – רק כשביזה את דברי התורה בכלל נאמר עליו הכתוב הזה<b>. מניין אפילו כפר</b> (לא האמין) <b>במקרא אחד</b> – בפסוק אחד מסוים, שאמר שאינו שייך לתורה שמן השמים<b>, בתרגום אחד, בק</b>ו<b>ל וחומר אחד?</b> – מאיפה למדים שאפילו כפר בדבר אחד שבתורה נאמר עליו הכתוב הזה? <b>תלמוד לומר</b> (הכתוב מלמד לומר)<b>:</b> – למד את הדבר (התשובה על שאלתך) מהמשך אותו הכתוב: <b>"וְאֶת מִצְוָתוֹ הֵפַר"</b> (במדבר טו,לא) – "מצוותו" הוא לשון יחיד, שכפר בדבר אחד שבתורה<b>.</b> - ומביאים דוגמאות לאופני הכפירה בדבר אחד שנזכרו לעיל: <b>במקרא אחד -</b> נאמר ביוחסי בני שעיר: <b>"וַאֲחוֹת לוֹטָן תִּמְנָע"</b> (בראשית לו,כב) – תמנע היתה אחותו של לוטן מבני שעיר (תמנע היתה פילגש לאליפז בן עשיו)<b>, בתרגום אחד -</b> נאמר בכריתת הברית בין לבן ויעקב בגלעד: <b>"וַיִּקְרָא לוֹ לָבָן יְגַר שָׂהֲדוּתָא"</b> (בראשית לא,מז) – לבן קרא לגל האבנים בשפתו בארמית: גל העדות<b>, בק</b>ו<b>ל וחומר אחד -</b> נאמר בדברי למך: <b>"כִּי שִׁבְעָתַיִם יֻקַּם קָיִן</b> וְלֶמֶךְ שִׁבְעִים וְשִׁבְעָה<b>"</b> (בראשית ד,כד) – קין שהרג מזיד, עשוי הורגו להיות נידון ברעה שתעלה בעוצמתה פי שבעתיים על הרעה שעשה לקין, קול וחומר ללמך שהרג שוגג, שעל הורגו תבוא רעה שתעלה בעוצמתה פי שבעים ושבעה על הרעה שעשה ללמך (בבראשית רבה דרשו בכתוב זה קול וחומר אחר, ואמרו עליו שאין בו ממש). - הכופר באחד מהדברים הללו, שאומר עליו שאינו שייך לתורה שמן השמים - הרי הוא מבזה את דבר ה'. הטעם לאמירה הזו לגבי המקרא הנזכר הוא, שמקרא זה הוא תיקון שבוצע בנוסח התורה (ראה להלן). הטעם לאמירה הזו לגבי התרגום הנזכר הוא, שנוסח התורה אינו כולל לשון ארמי. הטעם לאמירה הזו לגבי הקול והחומר הנזכר הוא, שנוסח התורה אינו כולל קול וחומר זה שאינו הגיוני (ראה להלן בראשית רבה)<b>.</b>
<b>דבר אחר:</b> – דרשה אחרת: <b>"כִּי דְבַר י'י בָּזָה"</b> (במדבר טו,לא) <b>- זה שהוא מזכיר דברי תורה במקום מטונף</b> (מלוכלך בצואה) – הרי הוא מבזה את דבר ה'<b>.</b><br>
ומציעים מעשה המתקשר אל האמור לפני כן (מעשה זה מובא בירושלמי ברכות ג,ה): <b>כהדא:</b> – כמו זאת (כמו המעשה שלהלן): <b>רבי אילא</b> (רבי אלעאי, אמורא ארץ ישראלי בדור השלישי) <b>וחברייא הוון יתיבין קומי פונדקיה</b> (צריך לומר: 'פונדקה') <b>ברמשא</b> – רבי אילא והחברים (החכמים או התלמידים) היו יושבים לפני הפונדק בערב (פונדק הוא מבנה שבו עוברי דרכים קיבלו מקום לינה וצרכו מזון ומשקה ושהו שהות קצרה בטרם המשיכו בדרכם. המבנה כלל גם אורוות ומספוא לסוסים ולפרדות. מקור המילה 'פונדק' ביוונית)<b>. אמרין:</b> – אמרו (החברים): <b>מהו מימר מילא דאורייא?</b> – מהו לומר דבר של תורה? (האם מותר לומר דבר תורה במקום הזה כשדבר שנותן ריח רע נמצא לפנינו במרחק ארבע אמות, מכיוון שאיננו יכולים לראות אותו בשל החשיכה?) <b>אמרין</b> (צריך לומר כמו בירושלמי ברכות: '<b>אמר לון</b>')<b>:</b> – אמר להם (רבי אילא לחברים): <b>מכיון דאִילּוּ הוה איממא, הוינן חמיי מה קומינון</b> – מכיוון שאילו היה יום, היינו רואים את מה שלפנינו (היינו יכולים לראות את הדבר שנותן ריח רע שנמצא לפנינו (את גללי הבהמות המצויות בפונדק), והיינו אסורים לומר דבר תורה במקום הזה, מפני שכשהדבר שנותן ריח רע נמצא לפניו - צריך להתרחק עד מקום שאינו רואה אותו ואחר כך מותר לומר דבר תורה)<b>, ברם כדון</b> – אף עכשיו (שהוא לילה, ואיננו יכולים לראות את מה שלפנינו בשל החשיכה), <b>- אסיר</b> – אסור לומר דבר תורה במקום הזה (פירוש 'ברם' כאן: אף ("אוצר לשונות ירושלמיים"). - כך הורה רבי אילא לחבורה שלו)<b>.</b><br><br><small>ב<b>ספרי במדבר</b> פסקה קיב נאמר: אמר: כל התורה אמר מפי הקודש ודבר זה משה מפי עצמו אמרו - זהו "כי דבר ה' בזה".<br><br>ב<b>בבלי סנהדרין</b> צט,א אמרו: תנו רבנן: "כי דבר ה' בזה" (במדבר טו,לא) - זה האומר: אין תורה מן השמים.<br>תניא אידך: "כי דבר ה' בזה" - זה האומר: אין תורה מן השמים. ואפילו אמר: כל התורה כולה מן השמים, חוץ מפסוק זה שלא אמרו הקב"ה אלא משה מפי עצמו אמרו - זה הוא "כי דבר ה' בזה". ואפילו אמר: כל התורה כולה מן השמים, חוץ מדקדוק זה (שדקדקו בו חכמים), מקול וחומר זה, מגזירה שווה זו - זה הוא "כי דבר ה' בזה".<br>ו<b>שם</b> צט,ב אמרו: תנו רבנן: "והנפש אשר תעשה ביד רמה" (במדבר טו,לא) - זה המגלה פנים בתורה, כגון מנשה בן חזקיה. "את ה' הוא מגדף" (שם) - שהיה יושב ודורש באגדות של דופי. אמר: לא היה לו למשה לכתוב בתורה אלא "ואחות לוטן תמנע" (בראשית לו,כב) "ותמנע היתה פילגש לאליפז" (שם יב)... (שהם דברים שאין בהם כל צורך ואינם מלמדים אותנו דבר)?...</small><br>
<b>במקרא אחד - "וַאֲחוֹת לוֹטָן תִּמְנָע"</b>
<small>אפשרות פרשנית לדברי רד"ק בדברי הימים א א,לט היא, שעזרא שינה את נוסח הפסוק בבראשית לו,כ, שלפי נוסחו המקורי תמנע היתה בתו של שעיר, כדי להתאימו לנוסח של דברי הימים א א,לו, שתמנע היתה בתו של אליפז. הפסוק "ואחות לוטן תמנע" מיישב את הסתירה, כי יש לפרש שאליפז בא על אשתו של שעיר, אימו של לוטן, וילדה את תמנע, בחיי שעיר או אחר מותו, ותמנע אינה בת שעיר אלא אחות לוטן. הפסוק "ואחות לוטן תמנע" הוא תיקון שבוצע בנוסח המקרא על ידי עזרא, ודבר זה בא לידי ביטוי בירושלמי כאן (ראה "'ואחות לוטן תמנע' - תיקון נוסח לא ידוע במקרא?", "מחקרי גבעה" תשע"ח, עמודים 15-30).</small><br>
<b>בק</b>ו<b>ל וחומר אחד - "כִּי שִׁבְעָתַיִם יֻקַּם קָיִן..."</b>
<small>ב<b>בראשית רבה</b> כג,ד נאמר: "ויאמר למך לנשיו" וגו' - רבי יוסי ברבי חנינה אמר: תבען לתשמיש. אמרו לו: למחר מבול בא (מסורת היתה בידם שהמבול בא לדור השביעי של קין, הדור של צאצאי למך), נהיה פרות ורבות למאירה?! אמר להן: ...קין הרג ונתלה לו שבעה דורות, אני שלא הרגתי אינו דין שייתלה לי שבעים ושבעה (דורות)?!<br>רבי אמר: הרי זה קול וחומר של חושך (שאין בו ממש). אם כן, מאיכן הקב"ה מגבה שטר חובו?</small><br>• • •
<b>אחז אין לו חלק לעולם הבא</b><br>לסוגיה זו מקבילה בויקרא רבה לו,ג.
<b>בר קפרא</b> (בדור המעבר שבין התנאים לאמוראים) <b>אמר: אחז</b> – מלך יהודה, שהיה רשע, <b>וכל מלכי ישראל הרשעים אין להן חלק לעולם הבא</b> – ולא רק שלושה מלכי ישראל הרשעים, ירבעם ואחאב ומנשה, שאמרו עליהם בהלכה ב להלן שאין להם חלק לעולם הבא<b>. מה טעמא?</b> – מה הטעם? (מה המקור בכתוב לדבר זה?) - <b>"כָּל מַלְכֵיהֶם נָפָלוּ, אֵין קֹרֵא בָהֶם אֵלָי"</b> (הושע ז,ז) – כל מלכי ישראל הרשעים נרצחו בידי קושרים ומורדים, ואין שום אחד הקורא להם לשוב אליי מדרכם הרעה. ויש לדרוש את הכתוב "כל מלכיהם נפלו", שכל מלכי ישראל הרשעים אין להם חלק לעולם הבא<b>.</b>
<b>מתיבין ליה:</b> – משיבים אותו (מקשים על בר קפרא): <b>הרי הוא נמנה בפטייה</b> (בויקרא רבה: 'באיפטיה') <b>של</b> ה<b>מלכים</b> – הרי אחז נמנה במניין השנים המלכותי של מלכי יהודה<b>: "</b>חֲזוֹן יְשַׁעְיָהוּ בֶן אָמוֹץ, אֲשֶׁר חָזָה עַל יְהוּדָה וִירוּשָׁלִָם, <b>בִּימֵי עֻזִּיָּהוּ יוֹתָם אָחָז יְחִזְקִיָּהוּ מַלְכֵי יְהוּדָה"</b> (ישעיהו א,א)<b>!</b> – ואם אין לאחז חלק לעולם הבא, למה נזכר שמו בחשבון התקופה בין מלכים צדיקים? (מקור המילה 'איפטייה' ביוונית. ראה "האיפטיה (המניין המלכותי) בשטרות ובמדרש", "תעודה" יא, עמוד 205 ואילך. - הצורה 'פטייה' בירושלמי אופיינית לארמית הגלילית שבה אל"ף תחילית אובדת לעיתים קרובות)
<b>אמר לון:</b> – אמר להם (השיב להם בר קפרא): <b>מפני שהיה בו בושת פנים</b> (ביישנות) – לכן נמנה אחז בפטייה של המלכים<b>.</b><br>
ושואלים: <b>מה בושת היה בו</b> – באחז<b>?</b>
ומשיבים: <b>רבי אחא</b> (אמורא ארץ ישראלי בדור הרביעי) אמר <b>בשם רבי לעזר</b> (אמורא בדור השני)<b>, רבי יוסי</b> (מגדולי אמוראי ארץ ישראל בדור הרביעי) אמר <b>בשם רבי יהושע בן לוי</b> (אמורא ארץ ישראלי בדור הראשון)<b>: את</b> (אתה) <b>מוצא, בשעה שהיה הנביא</b> – ישעיהו, <b>בא לקטרגו</b> (צריך לומר כמו בויקרא רבה: '<b>לקנתרו</b>' - לעקוץ, להרגיז (מקור המילה ביוונית)) – להוכיח את אחז על מעשיו<b>, היה</b> – אחז, <b>בורח</b> (בויקרא רבה: 'יוצא') <b>למקום טומאה</b> – לשדה כובס, מקום שכובסים בגדים צואים וטמאים, וחשב שהנביא לא יבוא לשם להוכיחו, <b>וכובש את פניו במקום טומאה</b> – היה מסתיר את ראשו מפני שהתבייש מישעיהו<b>, לומר שאין שכינה שורה במקום טומאה</b> – ואין נביא יכול להינבא במקום זה<b>.</b>
ומציעים פסוק המסייע לאמור לפני כן: <b>הדא היא דכתיב:</b> – זה הוא [הדבר] שכתוב: <b>"וַיֹּאמֶר י'י אֶל יְשַׁעְיָהוּ: צֵא נָא לִקְרַאת אָחָז, אַתָּה וּשְׁאָר יָשׁוּב בְּנֶךָ, אֶל קְצֵה תְּעָלַת הַבְּרֵכָה הָעֶלְיוֹנָה, אֶל מְסִלַּת שְׂדֵה כוֹבֵס"</b> (ישעיהו ז,ג) – ישעיהו הנביא נצטווה לצאת לקראת אחז אל הדרך ההולכת אל שדה כובס שאצל הבריכה (שם היו אנשי ירושלים מכבסים את בגדיהם במי הבריכה); ויש לדרוש את הכתוב: <b>- אל תהי קורא "כוֹבֵס" אלא 'כובש', שהיה כובש פניו ובורח ממנו. הא כיצד? בשעה שהיה הנביא בא לקטרגו</b> (בויקרא רבה: 'לקנתרו')<b>, היה בורח למקום טומאה וכובש את פניו במקום טומאה.</b><br>
חוזרים לדון בקושיה שלעיל 'הרי הוא נמנה בפטייה של המלכים!' ומציעים שני תירוצים נוספים.
<b>רבי יהודה אומר</b> (בויקרא רבה: 'רבי אומר'. ונראה שצריך לומר 'רב' במקום 'רבי')<b>: מפני שנתייסר</b> (התענה) <b>בבנו הבכור</b> – שנהרג בחייו של אחז, כמפורש במקרא המובא להלן, והקובר את בניו מוחלים לו על כל עוונותיו (בבלי ברכות ה,ב), לכן נמנה אחז בפטייה של המלכים<b>.</b>
<b>מה טעמא?</b> – מה הטעם? (מה המקור בכתוב לדבר זה?) - נאמר במלחמה בין מלך ארם ומלך ישראל ובין אחז: <b>"וַיַּהֲרֹג זִכְרִי גִּבּוֹר אֶפְרַיִם</b> אֶת מַעֲשֵׂיָהוּ בֶּן הַמֶּלֶךְ<b>"</b> (דברי הימים ב כח,ז) – בנו של אחז נהרג במלחמה<b>.</b><br>
<b>רבי הושעיה רבה</b> – הגדול (מגדולי אמוראי ארץ ישראל בדור הראשון) <b>אמר: מפני שהיה אביו</b> – של אחז, יותם, <b>צדיק</b> – לכן נמנה אחז בנו בפטייה של המלכים<b>.</b>
ותמהים: <b>ומנשה לא היה אביו צדיק?!</b> – הרי חזקיהו אביו של מנשה מלך יהודה היה צדיק, ומדוע לא נמנה מנשה בנו שהיה רשע בפטייה של המלכים (בישעיהו א,א), כמו אחז שנמנה מפני שהיה אביו צדיק, שכן ישעיהו ניבא גם בימי מנשה?
ומתרצים: <b>מנשה אביו</b> – חזקיהו, <b>צדיק ובנו</b> – אמון, <b>רשע</b> – וכיוון שבנו של מנשה רשע, לכן לא נמנה מנשה בפטייה של המלכים<b>, יחזקיהו אביו</b> – אחז, <b>רשע ובנו</b> – מנשה, <b>רשע</b> (המילים 'יחזקיהו...' יתירות, ואינן בויקרא רבה)<b>. הוא שיחזקיהו אומר</b> – בתפילתו לאחר שנתרפא מחוליו<b>: "הִנֵּה לְשָׁלוֹם מַר לִי מָר"</b> (ישעיהו לח,יז) – ברפואתי ה' הפך את מרירות נפשי לשלום; ויש לדרוש את כפל המילה "מר": <b>- מר לי מלפניי</b> – מאבי, <b>מאחז</b> – שהוא רשע<b>, מר לי מאחריי</b> – מבני, <b>ממנשה</b> – שהוא רשע. לפי דרשה זו, חזקיהו התאונן, שאף שזכה לשלום, אבל אין לו זכות אבות ובנים, שאביו ובנו רשעים<b>. אחז אביו</b> – יותם, <b>צדיק ובנו</b> – חזקיהו, <b>צדיק</b> (המילים 'אחז...' מקומן לעיל במקום המילים 'יחזקיהו...') – וכיוון שגם אביו וגם בנו של אחז צדיקים, לכן נמנה אחז בפטייה של המלכים<b>.</b>
ומציעים פסוק המסייע לאמור לפני כן: <b>הדא היא דכתיב:</b> – זה הוא [הדבר] שכתוב: <b>"יָד לְיָד לֹא יִנָּקֶה רָּע, וְזֶרַע צַדִּיקִים נִמְלָט"</b> (משלי יא,כא) – הרשע לא ייצא נקי מבלי להיענש על חטאיו תיכף ומיד, ואילו בניהם של הצדיקים יינצלו מרעה בזכות אבותיהם (משמעות הביטוי "יד ליד" - תיכף ומיד); ויש לדרוש את הכתוב: <b>- 'וזרע צדיק נמלט' אין כתוב כאן</b> – בלשון יחיד<b>, אלא "וְזֶרַע צַדִּיקִים נִמְלָט"</b> – בלשון רבים, <b>- זרע שהוא מוטל</b> (בקטע גניזה ובויקרא רבה: 'מוּשחָל' - מוכנס) <b>בין שני צדיקים</b> – שאביו צדיק ובנו צדיק, <b>נמלט</b> – אף שהוא רשע, כמו אחז, שבזכות אביו ובנו נמנה בפטייה של המלכים (הגרסה במסירה שלפנינו 'מוטל' מוגהת על פי הבבלי סנהדרין קד,א)<b>.</b><br><br><small>ב<b>בבלי סנהדרין</b> קד,א אמרו: ומפני מה לא מנו את אחז (בין המלכים שאין להם חלק לעולם הבא)?<br>אמר רבי ירמיה בר אבא: מפני שמוטל בין שני צדיקים, בין יותם (אביו) לחזקיהו (בנו).<br>רב יוסף אמר: מפני שהיה לו בושת פנים מישעיהו, שנאמר: "ויאמר ה' אל ישעיהו: צא נא לקראת אחז, אתה ושאר ישוב בנך, אל קצה תעלת הבריכה העליונה, אל מסילת שדה כובס" (ישעיהו ז,ג). איכא דאמרי: דכבשינהו לאפיה (כבש את פניו, שנתבייש מפני ישעיהו), ואיכא דאמרי: אוכלא דקצרי סחף ארישיה (כלי הכובסים הפך על ראשו).<br><br>לפי הבבלי, אחז יש לו חלק לעולם הבא, מה שאין כן לפי הירושלמי. שני הטעמים שנאמרו בבבלי על אחז שיש לו חלק לעולם הבא ('מפני שמוטל בין שני צדיקים', 'מפני שהיה לו בושת פנים מישעיהו'), נאמרו בירושלמי על אחז שנמנה בפטייה של המלכים.</small>
<b>דבר אחר:</b> – דרשה אחרת: <b>"יָד לְיָד לֹא יִנָּקֶה רָּע"</b> (משלי יא,כא) <b>- אמר רבי פינחס</b> (אמורא ארץ ישראלי בדור הרביעי)<b>: זה שהוא עושה צדקה ומבקש ליטול שכרה מיד</b> (בויקרא רבה: 'כל מי שהוא עושה מצוה (=צדקה) ומבקש ליטול שכרו עליה מיד, "לא ינקה" - רשע הוא ואינו מניח לבניו כלום (מזכויותיו)')<b>.</b>
<b>אמר רבי סימון</b> (רבי שמעון בן פזי, אמורא ארץ ישראלי בדור השני והשלישי)<b>: כאינש דאמר:</b> – כאדם שאומר: <b>הא שקא והא סלעא והא סאתא</b> – הנה השק והנה הסלע (מטבע) והנה הסאה (מידת נפח)<b>, קום כול</b> (בקטע גניזה: 'אכיל'. ובויקרא רבה: 'טול' / 'אכול'. וברות רבה (לרנר) פרשה א: 'אכול') – עמוד ומדוד (פתגם עממי הוא. אדם שבא לקנות תבואה ודוחק לקבלה מיד, בו במקום, שאומר למוכר: הנה השק למילוי התבואה, והנה הכסף לתשלום עבור התבואה, והנה הכלי למדידת התבואה, עמוד ומדוד לי מיד. - העושה צדקה ומבקש ליטול שכרו עליה מיד דומה לקונה המבקש ליטול את מה שקנה מיד)<b>.</b>
ומציעים סיוע לדעה הבאה לפני כן: <b>תדע לך שהוא כן</b> – שאין ראוי לבקש ליטול שכר מצוות מיד<b>, שהרי אבות העולם</b> (בויקרא רבה: 'אבות הראשונים' / 'אבות') – אבות האומה, שלושת האבות, אברהם יצחק ויעקב<b>, אִילּוּ ביקשו ליטול שכר מצות שעשו בעולם הזה, מאיכן</b> (מהיכן) <b>היתה הזכות קיימת</b> (בויקרא רבה: 'עומדת') <b>לבניהם אחריהם</b> – אבל כיוון שלא ביקשו ליטול שכר מצוות שעשו, הניחו את זכויותיהם לעם ישראל<b>. הוא שמשה אמר לישראל</b> (בקטע גניזה: 'הוא שמשה מזהיר את ישראל ואומר להם'. ובויקרא רבה: 'שהרי הוא אומר')<b>: "וְזָכַרְתִּי אֶת בְּרִיתִי יַעֲקוֹב</b>, וְאַף אֶת בְּרִיתִי יִצְחָק וְאַף אֶת בְּרִיתִי אַבְרָהָם אֶזְכֹּר<b>"</b> (ויקרא כו,מב) – ה' יזכור לעם ישראל את הברית שכרת עם שלושת האבות. והטעם הוא, לפי שהאבות לא ביקשו ליטול שכר מצוות שעשו<b>.</b><br><br><small>הקטעים בירושלמי על אחז (הסוגיה הזאת) ועל זכות אבות (הסוגיה הבאה) באים באמצע דיון של שתי פסקאות ממשנה סנהדרין י,א: 'ואלו שאין להן חלק לעולם הבא: (א) האומר: אין תורה מן השמים, ו-(ב) אפיקורוס'. אבל אין שום קשר בין קטעים אלה בירושלמי לפסקאות הללו, וקרוב לוודאי שעיקר מקומם של קטעים אלה הוא להלן על משנה ב בפרקנו המונה את המלכים שאין להם חלק לעולם הבא, שהרי הקטע על אחז פותח באזכור מלכים נוספים שאין להם חלק לעולם הבא, והוא ממשיך בדברי אגדה המשתלשלים מאזכור זה (ובכלל זה הקטע על זכות אבות). מן ההקשר עולה אפוא, שלפנינו גוף זר אגדי ששובץ שלא במקומו. לקטעים האלה יש מקבילה קרובה (אך לא זהה, הגם שרוב השינויים קלים באופן יחסי) בויקרא רבה, ורק בויקרא רבה, ומסתבר שמשם (או ממדרש דומה) הועתקו הקטעים לירושלמי ("היחס בין התלמוד הירושלמי לבין ויקרא רבה: בחינה מחודשת", "דברי הקונגרס העולמי למדעי היהדות" יא-ג, עמוד 36).<br><br>אפשר שהקטעים על אחז הובאו כאן אגב 'שאין שכינה שורה במקום טומאה', הדומה קצת לאמור בסוגיה הקודמת 'מזכיר דברי תורה במקום מטונף', אף על פי שהקשר בין השניים הוא רופף למדי. נראה יותר, כי הקטעים על אחז מוסבים על המשנה הבאה המונה את המלכים שאין להם חלק לעולם הבא, וכי קטעים אלה שובצו כאן בטעות. ודוק, שהציר המרכזי שעליו נסוב רוב הדיון בקטעים אלה הוא עניין המלכים שאין להם חלק לעולם הבא ("לחקר הגופים הזרים האגדיים בירושלמי", "תרביץ" סד, עמודים 252-253).</small><br>• • •
<b>עד היכן היתה זכות אבות קיימת?</b><br>לסוגיה זו מקבילה בויקרא רבה לו,ו.
בסוף הסוגיה הקודמת אמרו שזכות האבות קיימת לבניהם אחריהם.
שואלים: <b>עד איכן</b> (בויקרא רבה: 'עד אימתי' / 'עד מתי') <b>היתה זכות אבות קיימת?</b> – עד מתי היתה זכות האבות קיימת לעם ישראל? (זכות אבות היא השכר המגיע בעד המעשים הטובים של האבות)<br>
ומשיבים בהבאת ארבע דעות.
<b>רבי תנחומא</b> (בר אבא, אמורא ארץ ישראלי בדור החמישי) <b>אמר לה</b> – אומר אותה (את השמועה) <b>בשם רבי חייה רבה</b> – הגדול (בדור המעבר שבין התנאים לאמוראים)<b>; בר</b> (צריך לומר כמו בקטע גניזה: 'רבי') <b>נחמן</b> (אמורא ארץ ישראלי בדור החמישי) (בויקרא רבה: 'רבי מנחמא') <b>אמר לה</b> – אומר אותה (את השמועה) <b>בשם רבי ברכיה</b> (אמורא ארץ ישראלי בדור הרביעי) שאמר בשם <b>רבי חלבו</b> (אמורא בדור השלישי) שאמר <b>בשם רבי בא בר זבדא</b> (אמורא ארץ ישראלי בדור השני והשלישי)<b>: עד יואחז</b> – יהואחז בן יהוא מלך ישראל<b>. -</b> (בויקרא רבה נוסף 'הדא היא דכתיב:') שכתוב במעשה יהואחז: <b>"וַיָּחָן י'י אֹתָם וַיְרַחֲמֵם</b> וַיִּפֶן אֲלֵיהֶם לְמַעַן בְּרִיתוֹ אֶת אַבְרָהָם, יִצְחָק וְיַעֲקֹב, וְלֹא אָבָה הַשְׁחִיתָם וְלֹא הִשְׁלִיכָם מֵעַל פָּנָיו <b>עַד עָתָּה"</b> (מלכים ב יג,כג) – ה' חס וריחם על ישראל והפנה את פניו אליהם בזכות בריתו עם שלושת האבות, ולא רצה לאבד אותם ולא הגלה אותם, עד הזמן שבו נכתבו דברים אלה. ויש ללמוד מהכתוב "עד עתה": <b>- עד אותה השעה זכות אבות קיימת</b> – אבל מכאן ואילך תמה זכות אבות<b>.</b><br>
<b>שמואל</b> (מגדולי אמוראי בבל בדור הראשון) <b>אמר: עד הושע</b> – הנביא<b>. -</b> (בויקרא רבה נוסף 'הדא היא דכתיב:') שכתוב בנבואת הושע על החטא של ישראל ועונשו: <b>"וְעַתָּה אֲגַלֶּה אֶת נַבְלֻתָהּ לְעֵינֵי מְאַהֲבֶיהָ, וְאִישׁ לֹא יַצִּילֶנָּה מִיָּדִי"</b> (הושע ב,יב) – ישראל דומים לאישה נואפת שבגדה בבעלה, שתיענש בגילוי מערומיה לעיני מאהביה כדי שתתגנה עליהם, ואיש לא יושיע אותה<b>, ואין "אִישׁ" אלא אברהם,</b> ומציעים פסוק כסימוכין לפירוש המוצע: <b>כמה דת מר</b> (דאת אמר)<b>:</b> – כמו שאתה אומר (כמו שנאמר): <b>"וְעַתָּה הָשֵׁב אֵשֶׁת הָאִישׁ כִּי נָבִיא הוּא"</b> (בראשית כ,ז) – אלוהים ציווה לאבימלך מלך גרר שלקח את שרה להשיב אותה לאברהם בעלה<b>, ואין "אִישׁ" אלא יצחק,</b> ומציעים פסוק כסימוכין לפירוש המוצע: <b>כמה דת מר:</b> – כמו שאתה אומר (כמו שנאמר): <b>"</b>וַתֹּאמֶר אֶל הָעֶבֶד: <b>מִי הָאִישׁ הַלָּזֶה הַהֹלֵךְ בַּשָּׂדֶה לִקְרָאתֵנוּ</b>?<b>"</b> (בראשית כד,סה) – רבקה שראתה את יצחק שאלה את העבד: מי האיש ההוא שבא לקראתנו?<b>, ואין "אִישׁ" אלא יעקב,</b> ומציעים פסוק כסימוכין לפירוש המוצע: <b>כמה דת מר:</b> – כמו שאתה אומר (כמו שנאמר): <b>"וְיַעֲקֹב אִישׁ תָּם"</b> (בראשית כה,כז) – יעקב היה איש ישר. כך יש לדרוש את הכתוב "ואיש לא יצילנה מידי", שאפילו שלושת האבות, שכל אחד מהם נקרא "איש", לא יצילו את ישראל מהעונש. והכתוב "ועתה" מלמד, שמימי הושע אין עוד בכוח זכותם של שלושת האבות להגן על ישראל<b>.</b><br>
<b>רבי יהושע בן לוי</b> (אמורא ארץ ישראלי בדור הראשון) <b>אמר: עד אליהו</b> – הנביא<b>. -</b> (בויקרא רבה נוסף 'הדא היא דכתיב:') שכתוב במעשה אליהו בהר הכרמל: <b>"וַיְהִי בַּעֲלוֹת הַמִּנְחָה וַיִּגַּשׁ אֵלִיָּהוּ הַנָּבִיא וַיֹּאמַר: י'י אֱלֹהֵי אַבְרָהָם, יִצְחָק וְיִשְׂרָאֵל, הַיּוֹם יִוָּדַע כִּי אַתָּה אֱלֹהִים בְּיִשְׂרָאֵל וַאֲנִי עַבְדֶּךָ</b>, וּבִדְבָרְךָ עָשִׂיתִי אֵת כָּל הַדְּבָרִים הָאֵלֶּה<b>"</b> (מלכים א יח,לו) – בזמן הקרבת קורבן התמיד של בין הערביים ניגש אליהו אל המזבח ואמר לה': עשה שייוודע היום שאתה אלוהים בישראל ואני נביאך, ובמצוותך עשיתי את המעשים האלה. - אליהו הזכיר את שלושת האבות כדי להזכיר את זכותם. ויש לדרוש את הכתוב "היום ייוודע" - היום ולא עוד, שעד כאן קיימת זכות אבות, אבל מכאן ואילך תמה זכות אבות<b>.</b><br>
<b>רבי יודן</b> (אמורא ארץ ישראלי בדור הרביעי) (בכמה כתבי יד של ויקרא רבה: 'רבי יוחנן') <b>אמר: עד חזקיהו</b> – מלך יהודה<b>. -</b> שכתוב: <b>"לְמַרְבֵּה הַמִּשְׂרָה וּלְשָׁלוֹם אֵין קֵץ</b> עַל כִּסֵּא דָוִד וְעַל מַמְלַכְתּוֹ, לְהָכִין אֹתָהּ וּלְסַעֲדָהּ בְּמִשְׁפָּט וּבִצְדָקָה, מֵעַתָּה וְעַד עוֹלָם, קִנְאַת ה' צְבָאוֹת תַּעֲשֶׂה זֹּאת<b>"</b> (ישעיהו ט,ו) – ה' ירבה את שלטון המלך מבית דויד וייתן לו שלום שיתקיים לנצח, ויכונן ויחזק את ממלכתו שתהיה מיוסדת על המשפט ועל הצדקה, כך יעשה ה' בקנאתו. לפי חז"ל הכתוב הזה נאמר על חזקיהו. ויש לדרוש את הכתוב "מעתה ועד עולם קנאת ה' צבאות תעשה זאת", שמעתה לא זכות אבות מגינה על ישראל אלא רק קנאת ה'<b>.</b><br>
ומביאים דעה חולקת.
<b>אמר רבי אחא</b> (אמורא ארץ ישראלי בדור הרביעי)<b>: זכות אבות לעולם קיימת. -</b> (בקטע גניזה נוסף 'לעולם קורים:'. ובויקרא רבה נוסף 'לעולם מזכירין ואומרין:') <b>"כִּי אֵל רַחוּם י'י אֱלֹהֶיךָ, לֹא יַרְפְּךָ וְלֹא יַשְׁחִיתֶךָ, וְלֹא יִשְׁכַּח אֶת בְּרִית אֲבֹתֶיךָ</b> אֲשֶׁר נִשְׁבַּע לָהֶם<b>"</b> (דברים ד,לא) – ה' שהוא אל רחום לא יעזוב את עם ישראל ולא ישמיד אותם במשך שנות הגלות, ולא ישכח את הברית שכרת עם שלושת האבות, <b>- מלמד שהברית כרותה</b> (כינוי לדבר קבוע ועומד, חוק עולם, מנהגו של עולם) <b>לשבטים</b> (בויקרא רבה אין 'מלמד...') – ה' כרת ברית עם שבטי ישראל שזכות האבות קיימת לישראל לעולם (ראה המדרשים שלהלן)<b>.</b><br><br><small>ב<b>ספרא בחוקותי</b> פרשה ב נאמר: ומניין שהברית כרותה לשבטים? שנאמר: "וזכרתי להם ברית ראשונים אשר הוצאתי אותם מארץ מצרים" (ויקרא כו,מה) - מלמד שהברית כרותה לשבטים.<br><br>ב<b>שמות רבה</b> מד,ט נאמר: אמר משה: ריבון העולם, ...כשם שנשבעת לאבות וקיימת עימהם ברית, שנאמר: "וזכרתי את בריתי יעקוב..." (ויקרא כו,מב), כך אף לשבטים נשבעת וקיימת עימהם ברית. ומניין שהקב"ה נשבע לשבטים? שנאמר: "שבועות מטות אומר סלה" (חבקוק ג,ט). ומניין שקיים הקב"ה עימהם ברית? שנאמר: "וזכרתי להם ברית ראשונים" (ויקרא כו,מה) - זו ברית השבטים.</small><br>
<b>רבי יודן בר חנן</b> (אמורא ארץ ישראלי בדור החמישי) אמר <b>בשם רבי ברכיה: אמר הקב"ה לישראל: בניי</b> (בויקרא רבה אין 'אמר...')<b>, אם ראיתם</b> (בויקרא רבה: 'אם ראית') <b>זכות אבות שמָטָה</b> (בכתב יד אחד של ויקרא רבה: 'שמ<b>ש</b>ה', על דרך הכתוב המובא בסמוך) <b>וזכות אימהות שנתמוטטה, לכו והידבקו בחסד</b> (בויקרא רבה: 'לך והיטפל בגמילות חסדים') – עשו טובות לאנשים אחרים<b>.</b>
<b>מה טעמא?</b> – מה הטעם? (מה המקור בכתוב לדבר זה?) (בויקרא רבה: 'הדא היא דכתיב:') <b>"כִּי הֶהָרִים יָמוּשׁוּ וְהַגְּבָעוֹת תְּמוּטֶנָה</b>, וְחַסְדִּי מֵאִתֵּךְ לֹא יָמוּשׁ, וּבְרִית שְׁלוֹמִי לֹא תָמוּט, אָמַר מְרַחֲמֵךְ י'י<b>"</b> (ישעיהו נד,י) – אפילו ההרים זזים ממקומם והגבעות נופלות, אבל נאמנותו של ה' לא תסור מישראל, ובריתו שכרת עימם לא תופר; ויש לדרוש את הכתוב: <b>- "כִּי הֶהָרִים יָמוּשׁוּ" - זה זכות אבות</b> – שהאבות קרויים הרים<b>, "וְהַגְּבָעוֹת תְּמוּטֶנָה" - זו זכות אימהות</b> – שהאימהות קרויות גבעות<b>, מיכן והילך</b> – משעה זו ואילך, שתתבטל זכות האבות, <b>"וְחַסְדִּי מֵאִתֵּךְ לֹא יָמוּשׁ, וּבְרִית שְׁלוֹמִי לֹא תָמוּט, אָמַר מְרַחֲמֵךְ י'י"</b> – גם כשתתבטל זכות האבות, כדעות האמוראים לעיל, חסדו של ה' עם ישראל לא ייבטל, והוא יהיה תחליף לזכות האבות. ולפי דרשה זו, אם יעשו ישראל חסד, אף ה' יעשה עימהם חסד, מידה כנגד מידה<b>.</b><br><br><small>ב<b>בבלי שבת</b> נה,א אמרו: מאימתי תמה זכות אבות?<br>אמר רב: מימי הושע בן בארי, שנאמר: "ועתה אגלה את נבלותה לעיני מאהביה, ואיש לא יצילנה מידי" (הושע ב,יב).<br>ושמואל אמר: מימי חזאל, שנאמר: "וחזאל מלך ארם לחץ את ישראל כל ימי יהואחז", וכתיב: "ויחון ה' אותם וירחמם וייפן אליהם למען בריתו את אברהם, יצחק ויעקב, ולא אבה השחיתם ולא השליכם מעל פניו עד עתה" (מלכים ב יג,כג).<br>ורבי יהושע בן לוי אמר: מימי אליהו, שנאמר: "ויהי בעלות המנחה וייגש אליהו הנביא ויאמר: ה' אלוהי אברהם, יצחק וישראל, היום ייוודע כי אתה אלוהים בישראל ואני עבדך, ובדברך עשיתי את כל הדברים האלה" (מלכים א יח,לו).<br>ורבי יוחנן אמר: מימי חזקיהו, שנאמר: "למרבה המשרה ולשלום אין קץ על כיסא דוד ועל ממלכתו, להכין אותה ולסעדה במשפט ובצדקה, מעתה ועד עולם, קנאת ה' צבאות תעשה זאת" (ישעיהו ט,ו). <br><br>מאמר רב בבבלי הוא מאמר שמואל בירושלמי.<br>מאמר שמואל בבבלי הוא מאמר בשם אמוראים אחרים בירושלמי. בבבלי מוזכר חזאל במקום יהואחז.<br>מאמר רבי יוחנן בבבלי הוא מאמר רבי יודן בירושלמי.<br>שני המאמרים האחרונים בירושלמי אינם בבבלי.</small><br>• • •
<b>האפיקורוס</b><br>במשנה שנינו: <b>"</b>ואלו שאין להן חלק לעולם הבא: <b>האפיקורוס".</b>
מציעים מחלוקת אמוראים: <b>רבי יוחנן</b> (גדול אמוראי ארץ ישראל בדור השני) <b>ורבי לעזר</b> (אמורא בדור השני) – נחלקו שני החכמים (מיהו האפיקורוס?)<b>. חד אמר:</b> – [חכם] אחד אומר: <b>כָּהֵן דאמר:</b> – כזה שאומר: <b>אָהֵן ספרא</b> – הסופר (מלמד תינוקות) הזה ("אוצר לשונות ירושלמיים", עמוד 1167, הערה 125. - אפיקורוס הוא מי שמזלזל בכבודו של חכם, שאינו קוראו חכם, אלא אומר עליו בלשון לעג: "הסופר הזה", שאין החכם חשוב בעיניו אלא כסופר ("עלי תמר"). מעמדו של החכם היה נכבד ממעמדו של הסופר)<b>. וחרנה אמר:</b> – ו[החכם] האחר אומר: <b>כָּהֵן דאמר:</b> – כזה שאומר: <b>אילין רבנין</b> – החכמים האלה (אפיקורוס הוא מי שמזלזל בכבודם של החכמים ואומר עליהם בלשון לעג: "החכמים האלה". - אפשר שלאמוראים אלה היתה מסורת שהמונח "אפיקורוס" מתייחס לאדם המזלזל במלמדיו. אבל במקורות התנאיים המונח הזה מתייחס לאדם הכופר בה')<b>.</b><br><br><small>מי שאומר סתם 'פלוני זה' הוא ביטוי של בוז, וכמו שאמרו בירושלמי: 'דאמר: אהן ספרא', 'דאמר: אילין רבנין' ("מחקרים בתורת ארץ ישראל", עמוד 437).</small><br>
ומציעים מחלוקת אמוראים נוספת: <b>רבי אלעזר ורבי שמואל ברבי נחמן</b> (אמורא ארץ ישראלי בדור השני והשלישי) – נחלקו שני החכמים (לְמה דומה האפיקורוס?)<b>. חד אמר:</b> – [חכם] אחד אומר: <b>לכיפה</b> (תקרה בעלת צורת חצי כדור מעל מבנה) <b>של אבנים. כיון שנתרועעה</b> (התערערה, התמוטטה) <b>אחת מהן</b> – אחת מאבני הכיפה<b>, נתרועעו כולן</b> – כל האבנים, כי כל האבנים תומכות זו את זו. והנמשל: אם אחד מהחברה נהיה אפיקורוס, עלולים גם אחרים מאותה החברה להיות אפיקורוסים (בירושלמי מועד קטן ג,ז ובבראשית רבה ק,ז מופיע אותו משל בעניין חבורה ומשפחה שמת אחד מהם. לכן גם כאן יש לפרש את המשל בעניין חברה שנהיה אחד ממנה אפיקורוס)<b>. וחרנה אמר:</b> – ו[החכם] האחר אומר: <b>לבית שהוא מלא תבן. אף על גב דאת מעבר ליה מינ</b>י<b>ה, אהן מוצא דבגויה הוא מרערע כתליא</b> – אף על פי שאתה מעביר אותו ממנו (מפנה את התבן מהבית), המוץ ההוא שבתוכו (שנשאר בתוך הבית, שנפל מהתבן וחדר לחורים ולסדקים שבכותלי הבית) הוא מרועע (מחליש) את הכתלים (מטעם זה אמרו בתוספתא בבא מציעא ח,ל: "השוכר בית מחבירו - ...לא יעשנו אוצר של תבואה", וראה ירושלמי שבת ד,א. - תבן הוא החלק של קנה השיבולת (=הקש), שנקצץ ופורר לחתיכות זעירות בשעת פעולות הדיש, והופרד מן הבר והמוץ בשעת הזרייה. המוץ הוא חומר דק וקל שמתקבל לאחר הדיש. בתבן המשמש לטיוח הכותל אסור שיהיה מוץ, שזה עשוי לערער את הכותל, כנראה מפני שהוא סופג לחות ("החקלאות בארץ ישראל בתקופת המשנה והתלמוד", עמוד 284 ועמודים 288-289). - המוץ שמחליש את כותלי הבית הוא משל לאפיקורוס שמחליש את בית ישראל, והשפעתו המזיקה נשארת אף לאחר שהרחיקו אותו מהחברה היהודית. - במשלים אלה מתארים האמוראים את השפעתו החמורה של האפיקורוס על חברת החכמים)<b>.</b><br><br><small>ב<b>בבלי סנהדרין</b> צט,ב-ק,א אמרו: "אפיקורוס". - מאי אפיקורוס?<br>רב ורבי חנינא דאמרי תרווייהו: זה המבזה תלמיד חכמים.<br>ורבי יוחנן ורבי יהושע בן לוי דאמרי תרווייהו: זה המבזה חבירו בפני תלמיד חכמים.<br>...אמר רב יוסף: כגון דאמר: מאי אהנו לן רבנן? לדידהו קרו, לדידהו תנו.<br>רבא אמר: כגון דבי בנימין אסיא דאמרי: מאי אהנו לן רבנן? מעולם לא שרו לן עורבא ולא אסרו לן יונה.<br>רב פפא אמר: כגון דאמר: הני רבנן.<br><br>דעת רב ורבי חנינא בבבלי דומה לדעות רבי יוחנן ורבי לעזר בירושלמי.<br>דעת רב פפא ישנה בירושלמי: "כהן דאמר: אילין רבנין".</small><br>• • •
<b>קורח אפיקורוס היה</b><br><b>רב</b> (אמורא בבלי בדור הראשון, מגדולי האמוראים) <b>אמר: קרח עשיר גדול היה. תיסברין</b> (אוצר (מקור המילה ביוונית)) <b>של פרעה</b> – מלך מצרים, <b>נגלה</b> (בקטע גניזה: 'נתגלה') <b>לו</b> – לקורח, <b>בין מגדול ובין הים</b> – ששם חנו ישראל כשיצאו ממצרים (שמות יד,ב), ומאוצר זה נהיה קורח עשיר גדול<b>.</b>
<b>רב אמר: קרח אפיק</b>ו<b>ר</b>ו<b>ס</b>(<b>י</b>) <b>היה</b> – כמסופר בהמשך, ואין לו חלק לעולם הבא (כהמשך לסוגיה הקודמת על האפיקורוס, מובאת כאן הסוגיה על קורח משום מימרה זו שהיה אפיקורוס)<b>.</b>
<b>מה עשה</b> – קורח<b>? עמד ועשה</b> (בקטע גניזה נוסף 'מאתיין' - מאתיים) <b>טליות</b> (טליתות) <b>שכולן תכלת</b> – צבועות בתכלת (טלית היא בגד עליון רחב)<b>. אתא גבי משה</b> – בא (קורח) אצל משה<b>, אמר ליה:</b> – אמר לו (קורח): <b>משה רבינו, טלית שכולה תכלת, מהו שתהא חייבת בציצית?</b> – מה הדין? האם טלית זו חייבת בציצית? (ציצית הם חוטים לבנים ששמים על ארבע קצות הטלית, ועל הציצית נותנים חוט של תכלת שמקיף את החוטים הלבנים) <b>אמר לו</b> – משה לקורח<b>: חייבת</b> (צריך להוסיף כמו בקטע גניזה: '<b>בציצית</b>') – כי רק חוט של תכלת המתבלט בתוך הציצית מסוגל לשמש כאמצעי למטרה של "למען תזכרו ועשיתם את כל מצוותיי"<b>, דכתיב:</b> – שכתוב: <b>"גְּדִלִים תַּעֲשֶׂה לָּךְ</b> עַל אַרְבַּע כַּנְפוֹת כְּסוּתְךָ אֲשֶׁר תְּכַסֶּה בָּהּ<b>"</b> (דברים כב,יב) – עשו חוטים קלועים (ציציות) על ארבע קצות הבגדים שאתם לובשים. ויש ללמוד מהכתוב הסתמי, שכל טלית חייבת בציצית, ואף טלית שכולה תכלת<b>.</b>
אמר לו קורח למשה: <b>בית שהוא מלא ספרים</b> – שיש בו ספרי מקרא רבים<b>, מהו שיהא חייב במזוזה?</b> – מה הדין? האם בית זה חייב במזוזה? (מזוזה היא מגילת קלף קטנה שכתובות עליה שתי הפרשות: "שמע", "והיה אם שמוע", וקובעים אותה בפתח הבית) <b>אמר לו</b> – משה לקורח<b>: חייב במזוזה</b> – כי המזוזה צריכה להיות בפתח שבו נכנסים ויוצאים, שבכך היא משפיעה על תודעת האדם שיוצא מהבית ונכנס לבית, ואין השפעה כזאת בפרשות התורה המונחות בתוך הבית<b>, דכתיב:</b> – שכתוב: <b>"וּכְתַבְתָּם עַל מְזֻזוֹת בֵּיתֶךָ</b> וּבִשְׁעָרֶיךָ<b>"</b> (דברים ו,ט) – כתבו את הדברים שה' מצווה אתכם על המזוזות (העמודים שהמשקוף נשען עליהם) בבתים ועל שערי החצרות והערים (כתוב זה הוא המקור למצוות מזוזה). ויש ללמוד מהכתוב הסתמי, שכל בית חייב במזוזה, ואף בית שהוא מלא ספרים<b>.</b>
<b>אמר לו</b> – קורח למשה<b>: בהרת כגריס</b> – מראה לבן של נגע צרעת בעור בשרו של אדם ששיעורו כגריס (מידת שטח ששיעורה כחצי פול)<b>, מהו?</b> – מה הדין? האם האדם טהור או טמא? <b>אמר לו</b> – משה לקורח<b>: טמא.</b> - אמר לו קורח למשה: <b>פרחה בכולו</b> – פרחה הבהרת בכל גופו של האדם<b>?</b> – מה הדין? האם האדם טהור או טמא? <b>אמר לו</b> – משה לקורח<b>: טהור</b> – כמו שנאמר בויקרא יג,יב-יג<b>.</b>
<b>באותה שעה אמר קרח: אין תורה מן השמים</b> – מידי הקב"ה, אלא משה מפי עצמו אמרה (קורח כפר בתורה מן השמים כיוון שתמה על תשובותיו של משה לשאלותיו, שאם יוצאים ידי חובת ציצית בציצית שיש בה חוט אחד של תכלת, מדוע טלית שכולה תכלת שיש בה חוטי תכלת רבים חייבת בציצית? ואם יוצאים ידי חובת מזוזה במזוזה שיש בה רק שתי פרשות, מדוע בית שהוא מלא ספרים שיש בכל אחד מהם כל הפרשות שבתורה חייב במזוזה? ואם בהרת כגריס - טמא, מדוע פרחה בכולו - טהור?)<b>, ולא משה נביא</b> (צריך להוסיף כמו בקטע גניזה: '<b>אמת</b>')<b>, ולא אהרן כהן גדול</b> – שקורח חלק על משה ועל אהרן, כמסופר בתורה, וכיוון שזלזל בכבודם של משה ואהרן, לכן היה אפיקורוס, כמו שאמר רב לעיל, שכן אפיקורוס הוא מי שמזלזל בכבודם של החכמים, כאמור לעיל<b>.</b>
<b>באותה השעה אמר משה</b> – פנה בקריאה לה'<b>: רבון כל העולמים</b> (כינוי לה' אדון העולם)<b>, אם נברא לארץ פה מששת ימי בראשית</b> – לפי חז"ל, פי הארץ נברא בסוף היום השישי של ששת ימי בראשית (משנה אבות ה,ו), <b>- הרי מוטב</b> (טוב הדבר) – שכן הארץ תפתח את פיה שנברא לה ותבלע את קורח, דתן ואבירם<b>, ואם לאו - יִבָּרֵא לה מעכשיו</b> (צריך לומר כמו בקטע גניזה: '<b>עכשיו</b>')<b>,</b> (בקטע גניזה נוסף 'הדא היא דכתיב:') <b>"וְאִם בְּרִיאָה יִבְרָא י'י</b>, וּפָצְתָה הָאֲדָמָה אֶת פִּיהָ וּבָלְעָה אֹתָם וְאֶת כָּל אֲשֶׁר לָהֶם, וְיָרְדוּ חַיִּים שְׁאֹלָה<b>"</b> (במדבר טז,ל) – ה' יעשה דבר חדש שעדיין לא היה כמוהו, והאדמה תפתח את פיה ותבלע את קורח, דתן ואבירם, ויירדו חיים אל הקבר. ויש לומר שהכוונה שיברא ה' עכשיו פה לארץ<b>.</b><br><br><small>ב<b>מדרש תנחומא</b> (בובר) פרשת "קורח" סימן ד וב<b>במדבר רבה</b> יח,ג נאמר: "וייקח קורח" - מה כתוב למעלה מן העניין? "דבר אל בני ישראל ואמרת אליהם ועשו להם ציצית" (במדבר טו,לח). אמר לו קורח למשה רבנו: משה, טלית שכולה תכלת, מהו שתהא פטורה מן הציצית? אמר לו משה: חייבת בציצית. אמר לו קורח: טלית שכולה תכלת אינה פוטרת עצמה, וארבעה חוטים (על כל כנף פתיל תכלת, הרי לארבעה כנפות ארבעה חוטים) פוטרים אותה?! - בית שמלא ספרים, מהו שיהא פטור מן המזוזה? אמר לו: חייב במזוזה. אמר לו: כל התורה כולה מאתיים שבעים וחמש פרשיות יש בה ואינן פוטרות את הבית, ושתי פרשיות שבמזוזה פוטרות את הבית?! אמר לו: דברים אלו לא נצטווית עליהם, אלא מליבך את בודאם.<br><br>במדרשי האגדה לא נזכרה השאלה ששאל קורח בעניין בהרת.</small>
<b>אמר רבי שמעון בן לקיש</b> (מגדולי אמוראי ארץ ישראל בדור השני)<b>: שלשה</b> (צריך להוסיף כמו בקטע גניזה: '<b>נביאים</b>') <b>כפרו בנבואתן</b> – התכחשו לדברי הנבואה של עצמם, כמבואר בהמשך, <b>מפני פּוּנָרְיָיה</b> – בגלל מעשה פלילי (פירוש המילה הלטינית 'פונרייה' - רָשָׁע, פושע. ניקוד המילה כמו בקטע גניזה. מילה זו יחידאית במקורותינו)<b>, ואֵילּוּ הן: משה ואליהו ומיכה.</b>
<b>משה אמר</b> – במחלוקת קורח ועדתו<b>: "אִם כְּמוֹת כָּל הָאָדָם יְמֻתוּן אֵלֶּה</b>, וּפְקֻדַּת כָּל הָאָדָם יִפָּקֵד עֲלֵיהֶם, לֹא ה' שְׁלָחָנִי<b>"</b> (במדבר טז,כט) – אם קורח, דתן ואבירם ימותו מיתה טבעית, וגורלם יהיה כגורלם הרגיל של בני האדם, יהיה זה אות שאינני שליחו של ה', ומליבי אמרתי<b>.</b>
<b>אליהו</b> – הנביא, <b>אמר</b> – לה' במעמד הר הכרמל<b>: "</b>ה' אֱלֹהֵי אַבְרָהָם, יִצְחָק וְיִשְׂרָאֵל, הַיּוֹם יִוָּדַע כִּי אַתָּה אֱלֹהִים בְּיִשְׂרָאֵל וַאֲנִי עַבְדֶּךָ, וּבִדְבָרְךָ עָשִׂיתִי אֵת כָּל הַדְּבָרִים הָאֵלֶּה. <b>עֲנֵנִי, י'י, עֲנֵנִי, וְיֵדְעוּ הָעָם הַזֶּה</b> כִּי אַתָּה ה' הָאֱלֹהִים<b>"</b> (מלכים א יח,לז) – אם תקבל את תפילתי ותוריד אש מן השמים - יידעו העם שאתה האלוהים ואני נביא ה'<b>, ואם לאו - "וְאַתָּה הֲסִבֹּתָ אֶת לִבָּם אֲחֹרַנִּית"</b> (שם) – אומַר שאתה הסבת את לב העם מאחריך (שיאמרו שאין אתה האלוהים ואין אני נביא ה')<b>.</b>
<b>מיכה</b> – מיכיהו בן ימלה, שהיה נביא אמת, <b>אמר</b> – במלחמה ברמות גלעד<b>: "</b>וַיֹּאמֶר מִיכָיְהוּ: <b>אִם שׁוֹב תָּשׁוּב בְּשָׁלוֹם לֹא דִבֶּר י'י בִּי"</b> (מלכים א כב,כח) – מיכיהו (שניבא שאחאב מלך ישראל ייהרג במלחמה) אמר למלך: אם תשוב בשלום מן המלחמה, יהיה זה אות שאני נביא שקר ולא דיבר ה' באמצעותי. - הרי ששלושה הנביאים האלה אמרו שאם לא יתקיימו דבריהם יתברר שאין נבואתם אמת, ובזה כפרו בנבואתם. משה כפר בגלל יחסם המרושע של קורח ודתן ואבירם כלפיו; אליהו כפר בגלל יחסם המרושע של אחאב ואיזבל ונביאי הבעל כלפיו, ומיכיהו כפר בגלל יחסם המרושע של אחאב ונביאי השקר כלפיו. היחס המרושע כלפי שלושה הנביאים האלה גרם להם מצוקה או כעס ורוגז, ובשל כך אמרו דבר שלא היה להם לומר<b>.</b><br><br><small>ב<b>תרגום הקטעים</b> (תרגום ארץ ישראלי) לבמדבר טז,א (פתיחה לפרשת קורח) נאמר: תלתא נביין אתנביאו בחימתהון וכפרו בנבואתהון בגו פרינא: משה ואליה ומיכה... (ראה "שקיעים מתרגומי המקרא הארמיים", חלק שני, עמודים 19, 21, 52).<br>המילה 'פרינא' בתרגום, שאין פירושה ברור, מקבילה למילה 'פונרייה' בירושלמי.<br><br>ב<b>מדרש תנחומא</b> (בובר) פרשת "קורח" הוספה סימן ג וב<b>במדבר רבה</b> יח,יב נאמר: זהו אחד משלושה נביאים שאמרו בלשון הזה: אליהו ומיכה ומשה. אליהו מהו אומר? "ה' אלוהי אברהם, יצחק וישראל, היום ייוודע כי אתה אלוהים בישראל ואני עבדך, ובדברך עשיתי את כל הדברים האלה, ענני, ה', ענני, ויידעו העם הזה כי אתה ה' האלוהים" (מלכים א יח,לו-לז), ואם אין אתה עונה אותי, אני אומר: "ואתה הסיבות את ליבם אחורנית" (שם). וכן מיכה מהו אומר לאחאב? "אם שוב תשוב בשלום" (מלכים א כב,כח), אף אני אומר: "לא דיבר ה' בי" (שם). ומשה אף הוא אומר: "אם כמות כל האדם" וגו' (במדבר טז,כט), אף אני אומר: "לא ה' שלחני" (שם). אמר לו הקב"ה: משה, מה אתה מבקש? אמר לו משה: ריבונו של העולם, "אם בריאה יברא ה'" וגו' (במדבר טז,ל) - אם בראת פה לארץ מתחילת ברייתו של העולם - הרי יפה, ואם לאו - יברא ה' עכשיו פה.</small>
בבליעת האדמה את קורח ועדתו נאמר: <b>"וַיֵּרְדוּ הֵם וְכָל אֲשֶׁר לָהֶם חַיִּים שְׁאֹלָה"</b> (במדבר טז,לג) – קורח, דתן ואבירם ומשפחותיהם ירדו חיים אל הקבר, <b>- רבי ברכיה</b> (אמורא ארץ ישראלי בדור הרביעי) אמר <b>בשם רבי חלבו</b> (אמורא בדור השלישי)<b>: אף שמותיהם פרחו מתוך ט</b>ו<b>מ</b>ו<b>סותיהם</b> – רשימות של שמותיהם, קובצי רישום אוכלוסים שבהם רשומים שמותיהם (מקור המילה 'טומוס' ביוונית ובלטינית. טומוס הוא שם כללי למגילת פפירוס. הוא משמש גם במשמעות: כֶּרֶך (מגילה של ניירות דבוקים יחד); רשימה (של שמות). - ראה: "Dictionary of Greek and Latin Legal Terms in Rabbinic Literature", עמודים 98-99; "קריינא דאיגרתא", "שערי לשון" ב, עמודים 250-253). כך יש לדרוש מהמילה "הם", שלא נשאר מהם שום זכר<b>.</b>
<b>אמר רבי יוסי בר חנינה</b> (אמורא ארץ ישראלי בדור השני)<b>: אפילו מחט שהיתה שאולה ביד ישראל מידם, אף היא נבלעה עמהן, דכתיב:</b> – שכתוב: <b>"וַיֵּרְדוּ הֵם וְכָל אֲשֶׁר לָהֶם חַיִּים שְׁאֹלָה"</b> (במדבר טז,לג) – כך יש לדרוש מהמילים "וכל אשר להם", שכל דבר שהוא שלהם בכל מקום שהוא, אף כשהוא שאול ביד אחרים, נבלע עימהם באדמה<b>.</b><br><br><small>ב<b>משנה סנהדרין</b> י,ג שנינו: עדת קורח אינה עתידה לעלות (מן השאול שבלע אותם), שנאמר: "ותכס עליהם הארץ" (במדבר טז,לג) - בעולם הזה, "ויאבדו מתוך הקהל" - לעולם הבא (שאין לעדת קורח חלק לעולם הבא); דברי רבי עקיבא. רבי אליעזר אומר: עליהם (על עדת קורח) הוא (הכתוב) אומר: "ה' ממית ומחיה, מוריד שאול ויעל" (שמואל א ב,ו) (שיש לעדת קורח חלק לעולם הבא).</small>
לקטע זה מקבילה בירושלמי להלן י,ג.
שואלים: <b>ומי נתפלל עליהם</b> – על עדת קורח שנבלעה באדמה שיהיה להם חלק לעולם הבא (כדעת רבי אליעזר במשנה להלן)<b>?</b>
ומשיבים: <b>רבי שמואל בר נחמן</b> (אמורא ארץ ישראלי בדור השני והשלישי) <b>אמר: משה נתפלל עליהם,</b> שנאמר בברכת משה לראובן: <b>"יְחִי רְאוּבֵן וְאַל יָמֹת"</b> (דברים לג,ו) – שבט ראובן יחיה. ויש לדרוש את הכתוב, שזו תפילה של משה על עדת קורח שיהיה להם חלק לעולם הבא, שכן דתן ואבירם היו משבט ראובן (במדבר טז,א), וגם עדת קורח היו משבט ראובן (לפי מדרשי האגדה)<b>.</b>
ומשיבים עוד: <b>רבי יהושע בן לוי</b> (אמורא ארץ ישראלי בדור הראשון) <b>אמר: חנה</b> – אימו של שמואל הנביא, <b>נתפללה עליהן</b> – על עדת קורח שיהיה להם חלק לעולם הבא, כאמור להלן<b>.</b>
ומצביעים על זהות בין שתי אמרות של רבי יהושע בן לוי: <b>היא דעתיה דרבי יהושע בן לוי</b> – היא דעתו של רבי יהושע בן לוי (מימרה אחת שאמר זהה למימרה שנייה שאמר)<b>, דאמר רבי יהושע בן לוי בשם רבי יוסי</b> (בקטע גניזה: 'בשם רבי')<b>: כך היתה דעתו</b> (צריך לומר כמו בקטע גניזה ובמקבילה: '<b>עדתו</b>') <b>של קרח שוקעת ויורדת</b> – בשאול שבו נבלעו<b>, עד שעמדה חנה ונתפללה עליהם ואמרה</b> – בתפילתה<b>: "י'י מֵמִית וּמְחַיֶּה, מוֹרִיד שְׁאוֹל וַיָּעַל"</b> (שמואל א ב,ו) – ה' ממית ומשיב לחיים, הוא מוריד לקבר ומעלה ממנו. ויש לדרוש את הכתוב, שזו תפילה של חנה על עדת קורח שיעלה ה' אותם מהשאול שהוריד אותם אליו<b>.</b><br><br><small>ב<b>מדרש שמואל</b> ה,יב נאמר: "ה' ממית ומחיה, מוריד שאול ויעל" (שמואל א ב,ו) - תמן תנינן: עדת קורח אינה עתידה לעלות, שנאמר: "ותכס עליהם הארץ" (במדבר טז,לג) - בעולם הזה, "ויאבדו מתוך הקהל" - לעולם הבא; דברי רבי עקיבה. רבי אליעזר אומר: עליהם הוא אומר: "ה' ממית ומחיה, מוריד שאול ויעל". - רבי ברכיה בשם רבי חלבו: אף שמותם אבדו מתחת טומוסיהם. - רבי יהושע בן לוי בשם רבי אמר: כך היתה עדתו של קרח שוקעת ויורדת, עד שעמדה חנה והתפללה עליהם: "ה' ממית ומחיה" וגו'.<br>וב<b>בראשית רבה</b> צח,ד נאמר: ורבנן אמרי: כך היתה עדתו של קרח שוקעת ויורדת שוקעת ויורדת, עד שעמדה חנה ונתפללה עליהם: "י'י ממית ומחיה, מוריד שאול ויעל" (שמואל א ב,ו).</small><br>• • •
<b>הקורא בספרים החיצונים</b><br>במשנה שנינו: <b>"</b>ואלו שאין להן חלק לעולם הבא... <b>רבי עקיבה אומר: אף הקורא בספרים החיצונים".</b>
מביאים דוגמה כהסבר לדברי המשנה: <b>כגון סיפרי בן סירא</b> (ספר בן סירא התחבר בידי שמעון בן סירא בשלהי המאה השלישית לפני הספירה או בראשית המאה השנייה לפני הספירה. הספר חובר בלשון עברית, לשונו דומה ללשון ספרות החוכמה המקראית) <b>וסיפרי בן לענה</b> (בקטע גניזה: 'בן לעגא') – ספרים אלה בלתי ידועים. - ספרים אלה הם הספרים החיצונים שלא ניתנו לקריאה מן הכתב (לפי "שיירי קורבן", איסור הקריאה בספרי בן סירא יסודו בסברה שהקורא בהם יטעה ויחשבם לכתבי קודש בשל סידורם וסגנונם)<b>. אבל סיפרי המירס</b> (בקטע גניזה: 'הומירס' - הומרוס - גדול משורריה של יוון העתיקה) <b>וכל ספרים שנכתבו מכאן והילך</b> – שנכתבו אחרי ספרי המקרא, <b>- הקורא בהן כקורא באיגרת</b> – שמותר לקרוא בהם מן הכתב ככל קריאה מן הכתב של כתבי חול (איגרת היא מגילת פפירוס הנגללת אנכית, והיא שימשה לכתיבת מסמכים ושטרות. ראה "קריינא דאיגרתא", "שערי לשון" ב, עמודים 229-234. - על היתר הקריאה בספרי הומרוס ראה "יוונית ויוונות בארץ ישראל", עמודים 229-235)<b>.</b>
ומציעים פסוק עם דרשה כמקור לקביעה: <b>מאי</b> (צריך לומר: '<b>מה</b>'. ובקטע גניזה: 'ומה') <b>טעמא?</b> – מה הטעם? (מה המקור בכתוב לדבר זה, שאסור לקרוא בספרים החיצונים?) <b>"וְיֹתֵר מֵהֵמָּה, בְּנִי, הִזָּהֵר</b>, עֲשׂוֹת סְפָרִים הַרְבֵּה אֵין קֵץ, וְלַהַג הַרְבֵּה יְגִעַת בָּשָׂר<b>"</b> (קוהלת יב,יב) – בנוסף על אלה, היזהר משני דברים אלה: אין תכלית בכתיבת ספרים רבים, והלימוד והעיון הרב מביאים לידי יגיעת הגוף; ויש לדרוש את הכתוב על הספרים החיצונים: <b>- להגיון ניתנו, ליגיעה לא ניתנו</b> (צריך לומר כמו בקטע גניזה: '<b>ליגיעה ניתנו</b>') – הספרים החיצונים, כגון ספרי בן סירא, ניתנו רק להיגיון וליגיעה (להגות בהם בפה ולהתייגע בלימודם), אבל לא ניתנו לקריאה מן הכתב (אפשר שדרשו את הלשון "אֵין קֵץ" - ללא חלק לעולם הבא ("מפי סופרים: תפיסת התורה שבעל פה בראי המחקר", עמוד 24, הערה 15). - אפשר שהנוסח המקורי היה: '<b>להגיון וליגיעה ניתנו, לא ניתנו לקריאה</b>', שהיא התבנית הרגילה בדרשות מעין אלו, ובשל אי הבנת הדרשה ועל מה היא מוסבת או בשל שיבוש שנפל בדרשה, נוצר הנוסח שלפנינו)<b>.</b><br><br><small>ב<b>בבלי סנהדרין</b> ק,ב אמרו: "רבי עקיבא אומר: אף הקורא בספרים החיצונים". - תנא: בספרי מינים. - רב יוסף אמר: אף ספר בן סירא נמי כספרי מינים / כספרים החיצונים דמי.<br><br>ב<b>קוהלת רבה</b> פרשה יב [יב] נאמר: "ויותר מהמה בני היזהר" - מהומה כתיב (מֵהֵמָּה = מְהוּמָה), שכל המכניס בתוך ביתו יותר מעשרים וארבעה ספרים - מהומה הוא מכניס בתוך ביתו, כגון ספר בן סירא וספר בן תגלא; "ולהג הרבה יגיעת בשר" - להגות ניתנו, ליגיעת בשר ניתנו.<br><br><b>כגון ספרי בן סירא... ומה טע'... (ירושלמי סנהדרין י,א)</b><br>מהצעת הדברים ומלשונם בירושלמי הקטע הזה נראה כברייתא (מעובדת במקצת: התלמוד, כדרכו, שילב בה את המונח "מה טעם" במקום "שנאמר").<br>נראה שנוסח קטע הגניזה "ליגיעה ניתנו" עדיף על נוסח הדפוס (כתב יד ליידן) "ליגיעה לא ניתנו". הרי להגיון וליגיעה נדרשים מן להג ויגיעה שבהמשך הכתוב המצוטט ("ויותר מהמה בני הזהר... ולהג הרבה יגיעת בשר"); לשתי המילים מעמד זהה בפסוק, ואין בו שום רמז שיכול להוביל להעמדה מנוגדת שלהם בדרשה.<br>במבט ראשון נראה באמת שהנושא של "ניתנו" הם ספרי הומרוס הנזכרים מיד לפניו, אלא שאין בזה שום הכרח, ואין מניעה להניח שהדרשה באה להסביר את עיקר ההלכה, את איסור הקריאה בספרי בן סירא ובן לעגא. יתר על כן, הדרשה המשובצת בברייתא מובאת בצורה מקוצרת, '"ויותר מהמה בני הזהר' וגו', להגיון ניתנו, ליגיעה ניתנו", וייתכן שהקיצור "וגו'" אינו קיצור הפסוק בלבד, אלא קיצור של דרשה שלמה שנאמרה עליו, שרק סופה נזכר כאן. אם אכן כך הוא, הרי שהמשפט האחרון מוסב על מה שהיה לפניו בדרשה אך איננו מופיע לפנינו. אפשר שספרי בן סירא הם שהוזכרו שם, ועליהם נאמר "להגיון ניתנו".<br>דרשה מעין זו נמצאת בקהלת רבה על הכתוב הזה : '"ויותר מהמה בני הזהר' - מהומה כת'. שכל המכניס בתוך ביתו יותר מכ"ד ספרים מהומה הוא מכניס בתוך ביתו, כגון ספר בן סירא וספר בן תלגא. 'ולהג הרבה יגיעת בשר' - להגות ניתנו, ליגיעת בשר לא ניתנו". גם כאן יש לגרוס "להגות ניתנו, ליגיעת בשר ניתנו", כמו בקטע הגניזה של הירושלמי, מן הטעם שנזכר לעיל, ונוסח כזה אכן מתועד באחת העדויות של קהלת רבה. בדרשה זו מפורש שהטעם "להגות ניתנו" וכו' על ספר בן סירא ודומיו נאמר.<br>כאמור, אין שום מניעה לפרש שגם בירושלמי הובאה הדרשה כדי לתת טעם לאיסור הקריאה בספרים החיצונים, ורגליים לדבר שאף בגרסה זו המשפט "להיגיון ניתנו, ליגיעה ניתנו" מוסב על מה שעמד לפניו בתוך הדרשה (המקוצרת). אלא שמחמת קיצור הדברים נתפס משפט זה כאילו הוא מוסב על מה שעומד לפניו בטקסט שלפנינו, על ספרי הומרוס.<br>דרשה זו אינה פוסלת את הלימוד בדברי בן סירא; להפך, לשיטתה ניתנו דברים אלה להגות ולהתייגע בהם, וזה לשבח נאמר. אם כן מה המהומה שבהכנסת ספר בן סירא אל הבית, ומדוע הקורא בו אין לו חלק לעולם הבא? מפני שדברי בן סירא ניתנו (רק) להגות ולהתייגע בהם, אבל לא לקרוא בהם; הפגם הוא בקריאה מן הספר הכתוב. אסור לכתוב יותר מכ"ד ספרים, ודברי בן סירא הם "דברי חכמים", תורה שבעל פה שניתנה להיגיון, להגות בה על פה, ולהתייגע בלימודה, אבל לא ניתנה ליכתב.<br>לפי הירושלמי הספרים החיצונים אסורים בקריאה לא מפני שתוכנם אינו ראוי, או מפני שקריאתם נעשית בדרך ריטואלית כלשהי, אלא רק בשל העובדה שחיבורים אלו כתובים בספר אף על פי שלא ניתנו ליכתב. בדורות הראשונים של חז"ל איסור כתיבת דברים שמחוץ למקרא היה מאפיין עיקרי של תרבותם הספרותית, שהבדיל אותם מקבוצות אחרות שהחזיקו בספרים כתובים מלבד ספרי המקרא. לאור ניגוד כיתתי זה מובן מדוע הקריאה בספרים שלא ניתנו ליכתב נחשבת בין עבירות של מינות שהעושה אותן אין לו חלק לעולם הבא המנויות במשנה (סנהדרין י,א).<br>אבל איסור הכתיבה (והקריאה מן הכתב) לא היה מוחלט. כדוגמה מובנת מאליה לטקסטים שאין שום איסור בכתיבתם, הברייתא מביאה את האיגרות, ומקישה להן את ספרי הומרוס. מעניינה של הברייתא ומהדרשה שבה נראה שאיסור הכתיבה חל רק על דברי תורה וחכמה שמחוץ למקרא, משום קדושתם דווקא, מפני שכתיבתם עלולה להעמיד אותם בדרגה אחת עם המקרא הכתוב, ולכן אין שום איסור כתיבה על דברי חולין נצרכים כמו איגרות. הברייתא מחדשת שגם הקורא בכתבים ספרותיים של חולין נחשב כקורא באיגרת, שאין עליה איסור כתיבה.<br>בברייתא יש אפוא שני טעמים, שאינם נוגעים זה בזה, לשתי ההלכות שבה: הספרים החיצונים אסורים משום ש"להגיון ניתנו, ליגיעה ניתנו" ולא לכתיבה, וספרי הומרוס מותרים משום ש"הקורא בהם כקורא באיגרת". בניגוד לפירושים שקשרו את "היגיון" עם "כקורא באיגרת" וראו בהם אופן קריאה מיוחד הגורם להיתר, הרי לפי הפירוש המוצע כאן היתר הקריאה נובע באופן אוטומטי מהיתר הכתיבה. לכן אין באיגרות אלה, ולא בקריאה בהן, שום ייחוד מלבד העובדה, הידועה ממילא, שהן כתיבה לא ספרותית של חולין. די בזה כדי שמעיקרא לא יהיה שום איסור בכתיבתן, וממילא גם לא בקריאתן ("קריינא דאיגרתא", "שערי לשון" ב, עמודים 243-249).</small><br>• • •
<b>"דברי חכמים כדרבנות וכמשׂמרות נטועים"</b><br><b>"דִּבְרֵי חֲכָמִים כַּדָּרְבֹנוֹת"</b> (קוהלת יב,יא) – דברי חכמים נמשלו לדרבן, מפני שהם מדרבנים את האדם להיטיב את התנהגותו ודרכיו (מלמד הבקר הוא מקל עץ ארוך שמסמר קבוע בראשו, ששימש לזירוז הבהמה החורשת ולהכוונתה לתלם. הדרבן, חודו של המלמד, היה עשוי מסמר מתכת שהוצב בתוך המלמד. המסמר שחודו בלט במקצת שימש לדרבון הבקר ("החקלאות בארץ ישראל בתקופת המשנה והתלמוד", עמודים 69-71)); ויש לדרוש את המילה "כַּדָּרְבֹנוֹת": <b>- אמר רבי חונה</b> (רבי הונא, אמורא ארץ ישראלי בדור הרביעי)<b>: כדרור</b> (נראה שצריך לומר: '<b>כדור</b>') <b>נאות</b> – (דברי חכמים הם) כפנינים יפות (אבנים יקרות שדולים מתוך הקונכיות של רכיכות ים). לפי דרשה זו המילה "כדרבנות" מורכבת משתי מילים: 'כדור' ו'נאות' (הדרשה מתעלמת מהאות ב' במילה "כדרבנות")<b>. תמן קריין למרגליתא דירה</b> (צריך לומר כמו בקטע גניזה: '<b>דורא</b>') – שם (בבבל) קוראים למרגלית (בשם) דורא (פנינה. מלשון הדיבור בבבל יש להביא סיוע לפירוש המילה 'דור' שבדרשה)<b>.</b>
<b>דבר אחר:</b> – דרשה אחרת: <b>"כַּדָּרְבֹנוֹת" - ככדור הזה בין הבנות</b> – (דברי חכמים הם) ככדור של בנות (כמבואר להלן). לפי דרשה זו המילה "כדרבנות" מורכבת משתי מילים: 'כדור' ו'בנות'<b>. מה הכדור הזה מקלטת</b> (נקלטת, נתפסת. בקטע גניזה: 'מתלקטת') <b>מיד ליד וסופה לנוח ביד אחד</b> – מהם ('כדור' משמש אצל חז"ל בלשון זכר ונקבה)<b>, כך משה קיבל תורה מסיני</b> – קיבל את התורה שבעל פה מאת ה' בהר סיני<b>, ומסרה ליהושע, ויהושע לזקינים</b> – שהאריכו ימים אחרי יהושע<b>, וזקינים לנביאים</b> – משמואל עד מלאכי<b>, ונביאים מסרוה לאנשי כנסת הגדולה</b> (משנה אבות א,א) – כנסייה של זקנים שנתייסדה בתחילת ימי הבית השני. - התורה שבעל פה דומה לכדור, כי גם התורה שבעל פה וגם הכדור עוברים מיד ליד ולא חסר מהם דבר<b>.</b>
<b>דבר אחר:</b> – דרשה אחרת: <b>"כַּדָּרְבֹנוֹת" -</b> (נראה שחסרה כאן הדרשה, ויש להשלים אותה כמו בתוספתא סוטה ז,יא: '<b>מה דורבן זה מכוון את הפרה להביא חיים</b> (מחיה) <b>לעולם, כך דברי תורה מביאים חיים לעולם</b>' – כשם שהדרבן מסייע לחורש לכוון את הפרה ללכת בתלם, וכך לסייע בחרישה ובזריעה ולהביא מזון וחיים לעולם כולו, כך הם דברי התורה שמטרתם להוביל את האדם בדרך שתבטיח לו חיים ארוכים וטובים. - בקוהלת רבה יש דרשה בלשון דומה, שישנה גם בבבלי חגיגה ג,ב)
<b>שלשה שמות יש לו</b> – לדרבן<b>: מרדע, דרבן ומלמד</b> – המשנה קראה אותו מרדע, והמקרא קרא אותו דרבן ומלמד (פסיקתא רבתי ג; במדבר רבה יד,ד)<b>. מרדע - שהוא מורה דיעה בפרה</b> – דורש נוטריקון 'מרדע' - מורה דעה<b>. דרבן - שהוא משרה</b> (משכין) <b>בינה בפרה</b> – דורש נוטריקון 'דרבן' - דר (משרה) בינה<b>. מלמד - שהוא מלמד את הפרה לחרוש, בשביל ליתן חיים</b> (מחיה) <b>לבעליה.</b>
<b>אמר רבי חמא בר חנינה</b> (אמורא ארץ ישראלי בדור השני)<b>:</b> והלא דברים קול וחומר: <b>אם לפרתו עושה אדם דרבן</b> – לכוון אותה<b>; ליצרו הרע, שהוא מעבירו</b> (מסלק אותו) <b>מחיי העולם הזה ומחיי העולם הבא, על אחת כמה וכמה</b> – בוודאי ובוודאי שאדם צריך לעשות דרבן ליצרו הרע, והכוונה לדברי חכמים שמכוונים את האדם בדרך ישרה<b>.</b><br><br><small>ב<b>קוהלת רבה</b> פרשה יב [יא] נאמר: "דברי חכמים כדרבנות" - מה כדור זה מתלקטת מיד ליד ואינה נופלת לארץ, כך "לֹא נָפַל דָּבָר מִכֹּל הַדָּבָר הַטּוֹב אֲשֶׁר דִּבֶּר ה' אֶל בֵּית יִשְׂרָאֵל, הַכֹּל בָּא" (יהושע כא,מג). מה כדור זה מקלעים (מוסרים זה לזה) בה בידים ואינה נופלת לארץ, כך משה קיבל תורה מסיני ומסרה ליהושע ויהושע לזקנים וזקנים לנביאים ונביאים מסרוה לאנשי כנסת הגדולה.<br>דבר אחר: "כדרבנות" - מה דרבן זה מכוון את הפרה לחרוש כדי ליתן חיים לבעליה, כך דברי תורה מכוונים את לב לומדיהם מדרכי מיתה לדרכי חיים. - שלושה שמות נקראו לו: מלמד, דרבן, מרדע. מלמד - שהוא מלמד את הפרה. מרדע - שהוא מורה דעה לפרה. דרבן - שהוא דר בינה בפרה לחרוש, כדי ליתן חיים לבעליה. והלא דברים קול וחומר: ומה לפרתו אדם עושה דרבן; ליצרו, שמסיתו מן העולם הזה ומן העולם הבא, על אחת כמה וכמה.<br><br><b>דורא</b><br>ב<b>אסתר רבה</b> ב,ט נאמר: "ודר" (אסתר א,ו) - אמר רבי הונא: אית אתר דצווחין למרגליתא דורה.<br><br><b>כדור של בנות</b><br>הבנות (ככל הנראה, ילדות ולא נשים מבוגרות) היו משחקות בזריקת כדור ותפישתו, משחק המוכר היטב מתרבויות שונות. פשוט שאין ללמוד מכאן כאילו רק הבנות היו משחקות בכדור, בעוד הבנים לא שיחקו בכדור, שכן מסתבר כי הבנות הוזכרו כאן רק לצורך הדרשה 'כדרבנות', מילה שבה מצא הדרשן את ה'בנות' ("משחקי ילדים בעת העתיקה", "דברי הקונגרס העולמי למדעי היהדות" יא ב-1, עמוד 27).<br><br><b>שלושה שמות יש לו</b><br>ב<b>ויקרא רבה</b> כט,ז נאמר: שלושה שמות נקראו לו: מלמד, מרדע, דרבן. מלמד - שהוא מלמד את הפרה לחרוש, כדי שתיתן חיים לבעליה. מרדע - שהוא מורה דעה לפרה. דרבן - שהוא משרה בינה בפרה. והלא דברים קול וחומר: ומה אם לפרתו אדם עושה דרבן; ליצרו, שהוא מדיחו מן העולם הזה ומן העולם הבא, על אחת כמה וכמה.<br>וב<b>פסיקתא דרב כהנא</b> כג,ז נאמר: שלושה שמות נקראו לו: מלמד, מרדע, דרבן. מלמד - שהוא מלמד לפרה לחרוש. מרדע - שהוא מורה דיעה לפרה. דרבן - שהוא מדיר בינה בפרה. אמר הקב"ה: לפרתו אדם עושה דרבן, וליצר הרע אינו עושה דרבן?!</small>
<b>"וּכְמַשְׂמְרוֹת נְטוּעִים</b> בַּעֲלֵי אֲסֻפּוֹת<b>"</b> (קוהלת יב,יא) – דברי החכמים הם כמסמרים תקועים בעלי ראש רחב; ויש לדרוש את הכתוב: <b>- ולמה לא אמר</b> – הפסוק: <b>'וכמסמרות קבועים וכאילנות נטועים'</b> – או 'וכמשׂמרות קבועים', שהוא לשון המתאים ל'משׂמרות', או 'וכאילנות נטועים', שהוא לשון המתאים ל'נטועים'<b>? בחרו להם ביררו הברזל</b> (צריך לומר כמו בקטע גניזה: '<b>בָרְרוּ להם בְּרָרוֹ של ברזל</b>') – הם (כותבי ספר קוהלת) בחרו להם כוחו וחוזקו של הברזל ("יוונית ויוונות בארץ ישראל", עמוד 40), ולכן נאמר "וכמשׂמרות", כדי לומר שדברי החכמים חזקים כברזל, <b>ושיבחו המטע של מטיל</b> (צריך לומר כמו בקטע גניזה: '<b>וש[בחו] של מטע</b>') – הם בחרו להם שבחו של המטע (השבח הוא שאילנות נטועים קשים להיעקר (פסיקתא רבתי ג; במדבר רבה יד,ד)), ולכן נאמר "נטועים", כדי לומר שדברי החכמים משובחים כמטע<b>.</b>
<b>דבר אחר:</b> – דרשה אחרת: <b>"וּכְמַשְׂמְרוֹת נְטוּעִים" - מה המסמר הזה את</b> (אתה) <b>קובעו, אף על פי שאת</b> (שאתה) <b>חוזר ונוטלו ממקומו, מקומו ניכר, כך כל מי שפשטו ידיהם הרבים</b> (לשון רבים של 'רב' / 'רבי') <b>בו יד</b> – שנידו החכמים אותו והרחיקו אותו בשל עוונותיו<b>, אף על פי שחזרו</b> – החכמים, <b>וק</b>י<b>רבו אותו</b> – שהתירו את הנידוי<b>, סופו ליטול את שלו מתחת ידיהם</b> – הוא עתיד לקבל את עונשו על ידי החכמים, כיוון שרישומו של הנידוי ניכר (במסכת שמחות ה,יח נאמר בעניין נידוי: "כל שפשטו בו בית דין יד, אף על פי שחזרו וקרבו אותו, אינו יוצא בשלום מן העולם")<b>.</b><br><br><small>ב<b>קוהלת רבה</b> פרשה יב [יא] נאמר: "וכמשמרות נטועים" - לא היה צריך לומר אלא 'כאילנות נטועים', ואת אומר "וכמשמרות נטועים"?! אלא מלמד שיש בהם שבח של מטע ובירורו של ברזל. - דבר אחר: "וכמשמרות נטועים" - מה המסמר הזה, אף על פי שאת עוקרו ממקומו, רישומו ניכר, כך כל מי שעוונותיו גורמים וחכמים פושטים בו יד, אף על פי שחוזר בו, רישומו ניכר.</small><br>
<b>דבר אחר:</b> – דרשה אחרת: <b>"וּכְמַשְׂמְרוֹת נְטוּעִים" - 'משמרות' כתוב</b> – הכתיב הוא בשי"ן<b>. מה מִשְׁמָרות</b> – מספר משמרות הכהונה במקדש, <b>עשרים וארבעה, אף</b> (<b>ה</b>)<b>מסמרים</b> – מספר המסמרים שיהיו בסנדל המסומר, <b>עשרים וארבעה</b> – כדעת רבי להלן<b>.</b><br>• • •<br><b>דיני סנדלים ומנעלים בשבת</b><br><small>כאן התחלת מקבילה בירושלמי שבת ו,ב.<br>ב<b>משנה שבת</b> ו,ב שנינו: לא ייצא האיש בסנדל המסומר.</small>
גזירת סנדל המסומר היא תקנת חכמים שאסור לצאת בשבת לרשות הרבים בסנדל מסומר - סנדל ששימש בעיקר את החיילים הרומיים. סנדל זה היה עשוי עור, ובסולייתו ננעצו מסמרים. לא אסרוהו אלא בשבת, אבל בחול מותר לצאת בו. ולא אסרו אלא סנדל שיש בו כמניין המסמרים בסנדל של החיילים הרומיים, והתירו סנדל שיש בו מניין מסמרים המכוון כנגד מניין מקובל (ראה להלן). ואמרו (בבבלי שבת ס,ב) שאם לא נעשו המסמרים אלא לנוי - מותר לצאת בו אפילו בשבת.<br>
<b>כמה מסמרים יהו בו</b> – בסנדל המסומר שמותר לצאת בו בשבת<b>?</b>
<b>רבי יוחנן</b> (גדול אמוראי ארץ ישראל בדור השני) <b>אמר: חמשה</b> – מסמרים בכל סנדל<b>, כנגד</b> (בהקבלה ל-) <b>חמשה חומשי</b> (בקטע גניזה ובמקבילה: 'ספרי') <b>תורה.</b>
<b>רבי חיננא</b> (צריך לומר כמו בקטע גניזה ובמקבילה: '<b>רבי חנינא</b>' - בר חמא, אמורא ארץ ישראלי בדור הראשון) <b>אמר: שבעה</b> – מסמרים בכל סנדל; ויש למצוא רמז לכך בכתוב (בברכת משה לשבט אשר): <b>- "</b>בַּרְזֶל וּנְחֹשֶׁת מִנְעָלֶךָ <b>וּכְיָמֶיךָ דָּבְאֶךָ"</b> (דברים לג,כה) – מספר המסמרים של ברזל ונחושת שיהיו במנעל הוא כמספר הימים בשבוע (במקבילה נוסף: 'נהגין רבנין כהדא דרבי חנינא' - נוהגים החכמים כמו [הדעה] הזאת של רבי חנינא)<b>.</b>
<b>דרש</b> – הורה הלכה בציבור, <b>רבי אחא</b> (אמורא ארץ ישראלי בדור הרביעי) <b>בשם רבי חנינה</b> (רבי חיננא, אמורא ארץ ישראלי בדור השלישי)<b>: תשעה</b> – מסמרים בכל סנדל (לדוגמה, ארבעה מסמרים בחלק הקדמי של הסוליה, שניים באמצע, ושלושה בחלק האחורי. - בקוהלת רבה נאמר: כנגד תשעה ירחי הלידה)<b>.</b><br>
<b>רבי</b> (רבי יהודה הנשיא, תנא בדור החמישי) <b>היה נותן אחד עשר</b> – מסמרים, <b>על זה</b> – על סנדל אחד, <b>ושלשה עשר</b> – מסמרים, <b>על זה</b> – על הסנדל האחר, שהם סך של עשרים וארבעה<b>, מיניין משמרות</b> – כמספר משמרות הכהונה במקדש (במקבילה נוסף: '"וכמשמרות נטועים" - מה משמרות עשרים וארבעה, אף מסמרים עשרים וארבעה') (נראה בטעם המנהג של רבי לחלק את המסמרים לאחד עשר על זה ושלושה עשר על זה שיש בזה משום רמז לכתבי הקודש, שהרי ספרי תורה ונביאים ביחד הם שלושה עשר ספרים וספרי כתובים הם אחד עשר. רבי סידר את המסמרים שבסנדלים כנגד עשרים וארבעה ספרי תנ"ך, כמו שסידר רבי יוחנן חמישה מסמרים כנגד חמישה חומשי תורה. הנוסח שבקוהלת רבה מאמת את השערתנו זו, כי שם נאמר: רבי חייא נותן אחד עשר מכאן ושלושה עשר מכאן, כנגד עשרים וארבעה ספרים ("על סנדל המסומר", "סיני" סא, עמוד ע))<b>.</b><br><br><small>לפי כל הדעות, מספר המסמרים בכל סנדל הוא אי זוגי.</small><br>
<b>רבי יוסי בן חנינה</b> (אמורא ארץ ישראלי בדור השני) <b>אמר: כלבת</b> (במימרה מקבילה בבבלי: 'כלבוס' - מסמר עקום, וו. - מקור המילה ביוונית ובלטינית. ובארמית סורית: כלבתא, כולבא) – מסמר שיש לו שני ראשים חדים וכפופים שנעוצים בסנדל, <b>אינה עולה לחשבון מסמרים</b> – שיש בסנדל המסומר שמותר לצאת בו<b>.</b><br>
<b>רבי בא בר זבדא</b> (צריך לומר: 'רבי זעירא' - רבי זירא, מגדולי אמוראי ארץ ישראל בדור השלישי) <b>בעא קומי</b> – שאל לפני <b>רבי זעירא</b> (צריך לומר: 'רבי בא בר זבדא' - אמורא ארץ ישראלי בדור השני והשלישי. וכן הוא במקבילה: 'רבי זעירא שאל לרבי בא בר זבדא' ("מבוא לנוסח המשנה", עמוד 1300, הערה 3))<b>: מהו ליתן כולן על גבי מנעל אחד?</b> (המילה 'אחד' מיותרת ובצדק מחקוה המפרשים. ובקוהלת רבה: '<b>מהו ליתנם על גבי מנעל בשבת?</b>' ("הירושלמי כפשוטו", עמוד 103)) – האם מותר לתת את המסמרים במנעל בשבת?
<b>אמר ליה:</b> – אמר לו (רבי בא בר זבדא): <b>שרי</b> – מותר<b>.</b>
רבי זעירא שאל עוד לפני רבי בא בר זבדא: <b>מהו ליתן כולן על גבי סנדל אחד?</b> (שאלה זו היא חזרה בטעות על השאלה הקודמת. ונראה שצריך לומר כמו בקוהלת רבה: '<b>מהו ליתנם זה על גב זה?</b>') – האם מותר לתת את המסמרים זה על זה בשבת?
<b>אמר ליה:</b> – אמר לו (רבי בא בר זבדא): <b>שרי</b> – מותר<b>.</b><br><br><small>ב<b>בבלי שבת</b> ס,ב אמרו: אמר רב יהודה אמר שמואל: לא שנו (שסנדל המסומר אסור) אלא לחזק (שהמסמרים שבו עשויים לחזק אותו), אבל לנוי - מותר.<br>וכמה לנוי? - רבי יוחנן אמר: חמש בזה וחמש בזה (עד חמש בכל סנדל (ועד בכלל) נחשבים המסמרים כעומדים לנוי ואינם עשויים לחזקו). ורבי חנינא אמר: שבע בזה ושבע בזה.<br>אמר ליה רבי יוחנן לרב שמן בר אבא: אסברא לך, לדידי - שתים מכאן ושתים מכאן ואחת בתרסיותיו (רצועותיו), לרבי חנינא - שלוש מכאן ושלוש מכאן ואחת בתרסיותיו.<br>בעא מיניה רבי אבא בר זבדא מרבי אבא בר אבינא: עשאו כמין כלבוס (שתקע בסנדל מסמרים עקומים המחודדים משני קצותיהם, ואמצע המסמר בולט כלפי חוץ) מהו? אמר ליה: מותר. איתמר נמי, אמר רבי יוסי ברבי חנינא: עשאו כמין כלבוס - מותר.<br><br>רבי יוחנן ורבי חנינא ודאי אינם מוסבים על מה שאמר רב יהודה אמר שמואל; המסדר סידר אותם יחד. ואילו רבי יוחנן ורבי חנינא רבו אמרו את דבריהם סתם, כהגדרה של סנדל המסומר. וכן בירושלמי: "כמה מסמרים יהו בו? רבי יוחנן אמר: חמשה... רבי חנינא אמר: שבעה..." ("מקורות ומסורות", מסכת שבת, עמוד קסט, הערה 2).<br><br>ב<b>קוהלת רבה</b> פרשה יב [יא] נאמר: תמן תנינן: לא ייצא האיש בסנדל המסומר, ולא ביחיד בזמן שיש ברגלו מכה (משנה שבת ו,ב).<br>כמה מסמרות יהיו בו? - רבי יוחנן אמר: חמישה, כנגד חמישה חומשי תורה. רבי יוסי בר חנינא אמר: שבעה, כנגד שבעה ימי בראשית. ורבי חנינה אמר: תשעה, כנגד תשעה ירחי הלידה.<br>אמר רבי יוסי בר חנינא: הכוכלת אינה עולה מן מניין המסמרות.<br>רבי זעירא בשם רבי אבא בר זבדא: מהו ליתנם על גבי מנעל בשבת? אמר לו: מותר. מהו להחליפם? אמר לו: מותר. מהו ליתנם זה על גב זה? אמר לו: מותר.<br>רבי חייא נותן אחד עשר מכאן ושלושה עשר מכאן (נתן עשרים וארבעה בשני חלקי הסוליה של סנדל אחד ("תוספתא כפשוטה", מועד א, עמוד 65)), כנגד עשרים וארבעה ספרים (ספרי התנ"ך). - מה הספרים (צריך לומר: המשמרות) עשרים וארבעה, אף המסמרות עשרים וארבעה, ומה הספרים (צריך לומר: המשמרות) עשרים וארבעה, אף המשמרות (צריך לומר: הספרים) עשרים וארבעה, "וכמשמרות" כתב בשי"ן (תיקוני הנוסח הם על פי מדרשים מקבילים).</small><br>
ומציעים ברייתא: <b>תני:</b> – שונה [התנא]: <b>אין מגרדין סנדלים ומנעלים ישנים</b> – בשבת, מפני שהוא מקלף את העור, ויש בכך משום מלאכת ממחק עור. - וכל שכן שאין מגרדים חדשים, שהרי לשיטת הירושלמי שבת ז,ב יש לחשוש בעור חדש לממחק יותר מאשר בישן ("תוספתא כפשוטה", מועד א, עמוד 52)<b>, אבל סכין</b> (משפשפים בשמן) – את הישנים בשבת, כדי לרכך את עורם ולשומרו, ולא את החדשים, שסיכתם היא עיבודם, <b>ומדיחין</b> (שוטפים במים) <b>אותן</b> – את הישנים (סנדל - סוליה הקשורה לרגל ברצועות. מנעל - נעל סגורה שעורה חופה על כף הרגל. גם המנעל נסגר ברצועות)<b>.</b>
ומספרים: <b>רבי קריספא</b> (אמורא ארץ ישראלי בדור השלישי) אמר <b>בשם רבי יוחנן</b> (גדול אמוראי ארץ ישראל בדור השני)<b>: תלמידוי דרבי חייה רבה אמרין</b> – תלמידיו של רבי חייה הגדול (בדור המעבר שבין התנאים לאמוראים) (המילה 'אמרין' מיותרת ("הירושלמי כפשוטו", עמוד 104))<b>, הראשונים</b> – תלמידיו הראשונים, <b>היו אומרים</b> – משמו<b>: מגרדין</b> – נעליים ישנות<b>,</b> וה<b>שניים</b> – תלמידיו השניים, <b>היו אומרים</b> – משמו<b>: אין מגרדין. שאלון לרבי</b> – שאלו (תלמידי רבי חייה) את רבי (רבי יודן נשיאה - הנשיא בדור הראשון והשני לאמוראים. הוא נקרא רבי, כי הנשיא היה נקרא כן בחייו לכבודו ("מבוא הירושלמי"))<b>, אמר לון:</b> – אמר להם (רבי): <b>אין מגרדין</b> – כמו שאמרו תלמידיו השניים של רבי חייה<b>.</b>
<b>אמר רבי זעורה</b> (רבי זירא, מגדולי אמוראי ארץ ישראל בדור השלישי)<b>: הא אזילה חדא מן תלמידוי דרבי חייה רבה</b> – הרי הָלְכה (בטלה) [הֲלָכה] אחת מתלמידיו (כלומר, מהלכות תלמידיו) של רבי חייה הגדול (שאמרו משמו שמגרדים)<b>.</b>
<b>אמר רב</b>(<b>י</b>) <b>חייה בר אשי</b> (אמורא בבלי בדור השני)<b>: נהגין הוינא</b> (צריך לומר כמו במקבילה: 'הוינ<b>ן</b>') <b>יתבין קומי רב</b> (אמורא בבלי בדור הראשון, מגדולי האמוראים) <b>ומשחין ומשיגין</b> – נוהגים היינו יושבים לפני רב ומושחים (סכים בשמן) ורוחצים (נעליים ישנות), <b>אבל לא מגרדין.</b><br><br><small>ב<b>תוספתא שבת</b> ג,טו שנו: אין מגרדים לא מנעלים ישנים ולא סנדלים ישנים, אבל סכים ומקנחים אותם.<br><br>ב<b>בבלי שבת</b> קמא,א-ב אמרו: אמר רבי אבהו אמר רבי אלעזר אמר רבי ינאי: מגררים מנעל חדש, אבל לא ישן.<br>תני רבי חייא: אין מגררים לא מנעל חדש ולא מנעל ישן.</small><br>
ומציעים ברייתא: <b>תני:</b> – שונה [התנא]: <b>לא ילבש אדם מנעלים וסנדלים חדשים</b> – בשבת, שמא ימצא שאינם מכוונים לרגלו ויחלצם ויטלטלם ברשות הרבים, <b>אלא אם כן הילך בהן מבעוד יום</b> – בשעה שעדיין יום שישי, שוודאי מצא שהם מתאימים לו<b>.</b>
ושואלים: <b>כמה יהא בהילוכן?</b> – כמה צריך להלך בנעליים חדשות מבעוד יום כדי שיהיה מותר ללבוש אותם בשבת?
ומשיבים בהבאת שלושה מנהגים מקומיים: <b>בני בייתיה דבר קפרא</b> (בדור המעבר שבין התנאים לאמוראים) <b>אמרין:</b> – בני ביתו של בר קפרא אומרים: <b>מן דבית רבה דבר קפרא עד בית רבה דרבי הושעיה</b> (מגדולי אמוראי ארץ ישראל בדור הראשון) – מבית המדרש של בר קפרא עד בית המדרש של רבי הושעיה (בר קפרא ישב בדרום. רבי הושעיה ישב בקיסריה, אבל קודם לכן ישב בדרום כי אביו היה בדרום. בני ביתו של בר קפרא מסרו על נוהגם בזמן שבר קפרא ורבי הושעיה שניהם היו בדרום. סתם דרום הוא לוד ("ספרי זוטא", עמוד 123))<b>.</b>
<b>ציפוראי אמרין:</b> – בני ציפורי אומרים: <b>מכנישתא דבבלאי עד דרת</b>י<b>ה דרבי חמא בר חנינה</b> (אמורא ארץ ישראלי בדור השני) – מ[בית] הכנסת של הבבליים (של בני בבל שעלו לארץ ישראל, שהיה בציפורי) עד חצרו של רבי חמא בר חנינה (שישב בציפורי)<b>.</b>
<b>טיבריאי אמרין:</b> – בני טיבריה אומרים: <b>מן סידרא רבה עד חנותיה דרב</b>(<b>י</b>) <b>הושעיה</b> (אמורא בדור השלישי) – מהסדר הגדול (שהיה בטבריה) עד חנותו של רב הושעיה (שהיתה בטבריה. - סידרא הוא מוסד ציבורי, שהיו בו בית ספר שבו לימדו מקרא, בית כנסת שבו התפללו או שמעו דרשה, ובית מדרש שבו עסקו בתלמוד ("מסביב ל'סידרא'", "בר אילן" ל-לא, עמודים 359-365). - 'סדר' משמע גם: אסף, קיבץ)<b>.</b><br><br><small>שלוש התשובות מתארות את המנהגים המקומיים בשלוש הערים היהודיות החשובות בארץ ישראל בתקופת האמוראים: בדרום (בלוד), בציפורי ובטבריה.<br><br>ב<b>בבלי שבת</b> קמא,ב אמרו: תנו רבנן: אין יוצאים (בשבת) במנעל חדש. באיזה מנעל אמרו? במנעל של אישה (שמקפידה ביותר על המנעל שיהיה מכוון לרגלה).<br>תני בר קפרא: לא שנו (שלא תצא בו בשבת) אלא שלא יצתה בו שעה אחת מבעוד יום, אבל יצאה בו שעה אחת מבעוד יום - מותר (לה לצאת בו בשבת).<br><br>בירושלמי לא חילקו בין איש לאישה.</small><br>
ומציעים ברייתא: <b>תני:</b> – שונה [התנא]: <b>לא יסוך אדם מנעלים וסנדלים חדשים</b> – בשבת, כדי לרכך את עורם ולשומרו, מפני שסיכת העור היא עיבודו, ויש בכך משום מלאכת מעבד עור<b>. לא יסוך אדם את רגלו והיא בתוך המנעל, ואת רגלו והיא בתוך הסנדל</b> – לא ייצוק שמן לתוך המנעל או לתוך הסנדל בשבת, כדי שתיסוך רגלו, משום שנראה כמתכוון לסוך גם את המנעל ואת הסנדל<b>, אבל סך הוא את רגלו ונותנה בתוך המנעל,</b> ו<b>את רגלו ונותנה לתוך הסנדל</b> – אם סך את רגלו, רשאי הוא להכניסה בשבת לתוך המנעל ולתוך הסנדל, אף שהשמן יבוא במגע עם המנעל ועם הסנדל<b>. סך אדם שמן</b> – נותן על גופו שמן בשבת, <b>ומתעגל</b> (מתגלגל) <b>על גבי קטיבלייא</b> (מצע של עור (מקור המילה ביוונית)) <b>חדשה</b> – משפשף ומעסה את גופו על גבי עור חדש שמציע תחת גופו, <b>ואינו חושש</b> – אף על פי שעור חדש עשוי לספוג הרבה שמן, ובדרך זו הוא מרכך את העור, מכל מקום מותר<b>.</b>
<b>לא יתננה</b> (צריך לומר: 'יתננ<b>ו</b>') – לא ייתן כוהן שמן של תרומה, ולא ייתן אדם שמן של שביעית, <b>על גבי טבלה של שייש להתעגל עליה</b> – אף על פי ששיש אינו בולע, אי אפשר שלא יישאר על גבי השיש קצת שמן שאינו נספג בגופו, ונמצא שמאבד בידיים שמן של תרומה או של שביעית<b>. רבן שמעון בן גמליאל</b> (השני, נשיא ותנא בדור הרביעי) <b>מתיר</b> – לתת שמן של תרומה או של שביעית על השיש ולהתעגל עליו, מפני שחזקה על אדם המתעגל על השיש שלא ישאיר כלום מן השמן על גבי השיש. אבל לתת שמן על גבי מצע של עור אף רבן שמעון בן גמליאל מודה שאסור, מפני שהעור בולע ("תוספתא כפשוטה", זרעים א, עמוד 474)<b>.</b><br><br><small>ב<b>תוספתא שבת</b> ג,טז-יז שנו: אין סכים לא מנעלים חדשים ולא סנדלים חדשים. ולא יסוך את רגלו והיא בתוך המנעל, ולא יסוך את רגלו והיא בתוך הסנדל, אבל סך הוא את רגלו ונותנה במנעל, סך את רגלו ונותנה בסנדל.<br>סך אדם את עצמו שמן ומתעגל על גבי קטבליא חדשה.<br><br>ב<b>תוספתא תרומות</b> י,י שנו: לא ייתן כוהן שמן של תרומה על גבי טבלה של שייש להתעגל עליה. רבן שמעון בן גמליאל מתיר.<br>וב<b>תוספתא שביעית</b> ו,ט שנו: לא ייתן אדם שמן של שביעית על גבי טבלה של שייש להתעגל עליה. רבן שמעון בן גמליאל מתיר.<br><br>הברייתא בתוספתא שבת ג,טז-יז ישנה גם בתוספתא תרומות י,יא לעניין שמן של תרומה ובתוספתא שביעית ו,י-יב לעניין שמן של שביעית. הברייתא בתוספתא שביעית ו,ט-יב מובאת בירושלמי שביעית ח,ח.<br><br>עד כאן המקבילה בירושלמי שבת.<br><br>מקור הסוגייה בשבת, ומשם הועתקה לכאן בעקבות הדרשה לעיל: '"וכמסמרות נטועים" - 'משמרות' כתוב. מה משמרות עשרים וארבעה, אף המסמרים עשרים וארבעה'.</small><br>• • •<br><b>"דברי חכמים כדרבנות וכמשׂמרות נטועים" (המשך)</b><br><b>דבר אחר:</b> – דרשה אחרת: <b>"</b>דִּבְרֵי חֲכָמִים... <b>וּכְמַשְׂמְרוֹת נְטוּעִים"</b> (קוהלת יב,יא) <b>- בשעה שדברי תורה יוצאין מפי בעליהן</b> – נאמרים מפי אומריהם, <b>כתיקנן</b> – ברורים<b>, הן עריבין</b> (נעימים, רצויים) <b>לשומעיהן - כמסמרות נטועים</b> – נראה שדורש "נטועים", שדברי התורה מתוקנים כנטיעות שנטועות שורות שורות ולא בערבוביה, ודורש "כמסמרות" - כמשמרות בשי"ן ימנית, שהם משומרים ועריבים<b>. ובשעה שהם יוצאין ממוסמסין</b> (מטושטשים, לא ברורים)<b>, הם מרין לשומעיהן - כמסמרות</b> – דורש "כמסמרות" כצירוף של שתי מילים: כמס מרות - כשהם ממוסמסים הם מרים (במדבר רבה יד,ד)<b>.</b>
<b>"בַּעֲלֵי אֲסֻפּוֹת"</b> (קוהלת יב,יא) <b>- אין אסופות אלא סנהדרין</b> – הביטוי "בעלי אסופות" נדרש על גדולי החכמים<b>,</b> ומציעים פסוק כסימוכין לפירוש המוצע: <b>כמה דתימר:</b> – כמו שאתה אומר (כמו שנאמר): <b>"אֶסְפָה לִּי שִׁבְעִים אִישׁ מִזִּקְנֵי יִשְׂרָאֵל"</b> (במדבר יא,טז) – (ה' אמר למשה:) אסוף בשבילי שבעים אנשים מנכבדי העם (לפי חז"ל, שבעים הזקנים נבחרו לסנהדרין הגדולה)<b>.</b><br>
<b>דבר אחר:</b> – דרשה אחרת: <b>"בַּעֲלֵי אֲסֻפּוֹת" - שנאמרים באסיפה</b> – הביטוי "בעלי אסופות" נדרש על דברי החכמים שנאמרים באסיפת החכמים<b>.</b><br>
<b>אמר רבי שמעון בן לקיש</b> (מגדולי אמוראי ארץ ישראל בדור השני)<b>:</b> (ב"כיכר לאדן" מוסיף 'כתחילה' - בפעם הראשונה) <b>אם יאמר לי אדם שיש דברי הימים בבבל</b> – ספר יוחסין, שהיו בו רשימות רבות של משפחות בישראל, אילו מיוחסות ואילו פגומות בייחוסן<b>, הרי אני הולך ומביאו משם. ועכשיו אם מתכנסין הם כל רבותינו, אין יכולין הן להביאו משם</b> – כיוון שספר יוחסין נגנז ואינו מצוי עוד (מימרה זו מובאת כאן, כיוון שנזכר בה 'אם מתכנסין הם כל רבותינו', ולפני כן אמרו שדברי החכמים נאמרים באסיפה)<b>.</b><br><br><small>ב<b>בבלי פסחים</b> סב,ב אמרו: אמר רמי בר רב יוד אמר רב: מיום שנגנז ספר יוחסין, תשש כוחם של החכמים וכהה מאור עיניהם.</small>
<b>"</b>דִּבְרֵי חֲכָמִים כַּדָּרְבֹנוֹת, וּכְמַשְׂמְרוֹת נְטוּעִים בַּעֲלֵי אֲסֻפּוֹת, <b>נִתְּנוּ מֵרֹעֶה אֶחָד"</b> (קוהלת יב,יא) – דברי החכמים ניתנו מאת אותו רועה; ויש לדרוש את הכתוב: <b>- אמר הק'</b> (הקב"ה)<b>: אם שמעתה</b> (שמעת) <b>דבר</b> – של תורה, <b>מפי קטן</b> (פְּחוּת ערך) שב<b>ישראל והנייך</b> (וההנה אותך)<b>, לא יהא בעיניך</b> (לא יהיה נחשב) <b>כשומעו מפי קטן אלא כשומעו מפי גדול</b> (נכבד)<b>; ולא כשומעו מפי גדול אלא כש</b>ו<b>מעו מפי חכם; ולא כש</b>ו<b>מעו מפי חכם אלא כשומעו מפי נביא; ולא כשומעו מפי נביא אלא כשומעו מפי רועה</b> – מנהיג ומלמד, שנאמר: "ניתנו מרועה"<b>, ואין "רֹעֶה" אלא משה,</b> ומציעים פסוק כסימוכין לפירוש המוצע: <b>כמה דת מר:</b> – כמו שאתה אומר (כמו שנאמר): <b>"וַיִּזְכֹּר יְמֵי עוֹלָם מֹשֶׁה עַמּוֹ; אַיֵּה הַמַּעֲלֵם מִיָּם אֵת רֹעֵי צֹאנוֹ? אַיֵּה הַשָּׂם בְּקִרְבּוֹ אֶת רוּחַ קָדְשׁוֹ?"</b> (ישעיהו סג,יא) – עַם ישראל זכר את ימי משה שעברו ושאל: איפה ה' שהעלה את אבותינו מהים עִם משה שהיה רועה את צאן ה'? איפה ה' שנתן לעם ישראל מרוח קודשו? - הרי ש"רועה" זה משה<b>;</b> ו<b>לא כש</b>ו<b>מעו מפי רועה אלא כש</b>ו<b>מעו מפי הגבורה</b> (תואר כבוד לאלוהים) <b>-</b> שנאמר: <b>"נִתְּנוּ מֵרֹעֶה אֶחָד", ואין "אֶחָד" אלא הקב"ה,</b> ומציעים פסוק כסימוכין לפירוש המוצע: <b>כמה דת מר:</b> – כמו שאתה אומר (כמו שנאמר): <b>"שְׁמַע, יִשְׂרָאֵל, י'י אֱלֹהֵינוּ י'י אֶחָד"</b> (דברים ו,ד) – הרי ש"אחד" זה הקב"ה<b>.</b><br><br><small>ב<b>קוהלת רבה</b> פרשה יב [יא] נאמר: "בעלי אסופות" - אימתי דברי תורה נאמרים כתקנם? בשעה שבעליהם שומעים אותם באסופות.<br>מניין אתה אומר שאם שמע אדם מפי קטן שבישראל יהא עליו כשומעו מפי חכם? תלמוד לומר: "אשר אנוכי מצווך היום". ולא כמפי חכם אלא כמפי חכמים, שנאמר: "דברי חכמים כדרבונות". ולא כשומעו מפי חכמים אלא כשומעו מפי סנהדרין, שנאמר: "בעלי אסופות", ואין "אסופות" אלא סנהדרין, שנאמר: "אספה לי שבעים איש" (במדבר יא,טז). ולא כשומע מפי סנהדרין אלא כשומע מפי משה, שנאמר: "ניתנו מרועה". ולא מרועה משה אלא כמפי הקב"ה, שנאמר: "מרועה אחד", ואין רועה אלא הקב"ה, שנאמר: "רועה ישראל האזינה" (תהילים פ,ב), ואין אחד אלא הקב"ה, שנאמר: "שמע, ישראל, ה' אלוהינו ה' אחד" (דברים ו,ד).<br><br><b>א. רבי עקיבה אומר: אף הקורא בספרים החיצונים... מאי טעמא?...</b><br><b>ב. "דברי חכמים כדרבנות"...</b><br><b>ג. כמה מסמרים יהו בו?...</b><br><b>ד. תני: אין מגרדין סנדלים...</b><br><b>ה. דבר אחר: "וכמשמרות נטועים"...</b><br>הדרשה בפסקה א מנמקת את דברי המשנה האוסרת על קריאתם של ספרים חיצונים, בעוד שהמשך הסוגיה דורש את הפסוק "דברי חכמים כדרבנות" לפי הסדר (קטעים ב-ה. גם קטע ג, העוסק בהשלכות ההלכתיות של דרשת הפסוק בסוף קטע ב, שייך ככל הנראה למסגרת זו). אין כל קשר ענייני בין קטעים אלה לבין הדיון הקודם (או המשנה המקומית), ויחידה זו נראית אפוא כגוף זר אגדי מובהק.<br>נראה שההסבר הפשוט ביותר לגוף הזר כאן הוא שלפנינו העתקה לקויה ממדרש (אבוד) לסוף ספר קוהלת (דברי התלמוד כאן דומים מאוד לקוהלת רבה יב,יא ומקבילות, אך אינם זהים לו). סופר שהכיר מדרש כזה התחיל להעתיק ממנו, אך מן המקום הלא נכון - הדרשות על הפסוק שלפני הפסוק השייך לעניין - ושם אף סיים את העתקתו (אפשר שסבר להעתיק את הדרשות לפסוק שלפני פסוק יב, הפסוק השייך לעניין, ולסיים את העתקתו בדרשות לפסוק יב, אלא שבטעות סיים את העתקתו בדרשות לפסוק יא). ואם כך, הרי שהגוף הזר כאן נוצר בשל טעות בהעתקה בגבולות הסוגיה, תופעה הקיימת גם בגופים זרים הלכתיים בירושלמי ובבבלי, ואולי אף בגופים זרים אגדיים נוספים בירושלמי.<br>קטע ד בסוגייתנו, שאינו קשור כלל לפסוק "דברי חכמים", ובא אגב האזכור של דיני נעליים בשבת בקטע ג, נראה כהעברה משנית מן המקבילה בשבת ו,ב. נראה שאחרי שהועתק המדרש שבקטעים ב-ה לתוך התלמוד, הועברה סוגיה אחרת מתוך הירושלמי עצמו אל תוך הקטע המדרשי, וכך נוצר הנוסח שלפנינו בתלמוד ("לחקר הגופים הזרים האגדיים בירושלמי", "תרביץ" סד, עמודים 242-247).</small><br>• • •
<b>הלוחש על המכה</b><br>במשנה שנינו: <b>"והלוחש על המכה ואומר: 'כל המחלה אשר שמתי במצרים לא אשים עליך כי אני י'י רופאך'".</b>
ומצמצמים את תחולת הקביעה: <b>רב</b> (אמורא בבלי בדור הראשון, מגדולי האמוראים) <b>אמר: ובלבד ברוקק</b> – רק במקרה שהוא רוקק על המכה בשעה שהוא לוחש ואומר את הפסוק הזה, אין לו חלק לעולם הבא<b>.</b>
<b>רבי יהושע בן לוי</b> (אמורא ארץ ישראלי בדור הראשון) <b>אמר: אפילו אמר</b> – בשעה שהוא לוחש על המכה<b>: "נֶגַע צָרַעַת כִּי תִהְיֶה בְּאָדָם"</b> (ויקרא יג,ט) – שאין בפסוק הזה שם ה', <b>ורוקק - אין לו חלק לעתיד לבוא</b> – לעולם הבא<b>.</b><br><br><small>ב<b>בבלי סנהדרין</b> קא,א אמרו: "והלוחש על המכה" וכו'. - אמר רבי יוחנן: וברוקק, לפי שאין מזכירים שם שמים על הרקיקה (שהמזכיר שם שמים על רקיקה מבזה את ה').<br>איתמר: רב אמר: אפילו "נגע צרעת..." (ויקרא יג,ט) (שאין בו שם, אין אומרים על המכה). רבי חנינא אמר: אפילו "ויקרא אל משה" (ויקרא א,א) (שפסוק זה איננו קשור לעניין מחלה).</small><br>• • •
<b>ההוגה את השם</b><br>במשנה שנינו: <b>"אבא שאול אומר: אף ההוגה את השם באותותיו".</b>
מביאים דוגמה כהסבר לדברי המשנה: <b>רבי מנא אמר: כגון אילין כותאי דמשתבעין</b> – כמו הכותים (השומרונים) האלה שנשבעים (מבטאים את השם המפורש של האלוהים כפי שהוא נכתב. - נשבע ומזכיר שם הם שמות נרדפים, שהרי גם שבועת אמת שאין בה צורך היא שבועת שווא, ובשבועת אמת אין שבועה כלל אלא רק הזכרת שם שמים לבטלה. ראה "שוב על כת"י ליידן של הירושלמי", "תרביץ" כ, עמודים 116-117; "הכחשה", "קתרסיס" 3, עמוד 180)<b>.</b>
<b>רבי יעקב בר אחא</b> (אמורא ארץ ישראלי בדור השלישי והרביעי) <b>אמר: נכתב ביו'ד ה'א</b> – שם ה' נכתב במקרא בשם הוויה, שהוא השם המפורש, <b>ונקרא באל'ף דל'ת</b> – שם ה' לא נקרא בשם הוויה אלא נקרא בשם אדנות<b>.</b><br><br><small>ב<b>בבלי סנהדרין</b> קא,ב אמרו: "אבא שאול אומר: אף ההוגה את השם באותיותיו". - תנא: ובגבולין ובלשון עגה (מדובר כשהוגה את השם בגבולין ולא במקדש, ואפילו כשהוגה בלשון מגומגם ומשובש).</small><br>• • •

Halakhah 2

<strong><big>משנה</big></strong><br><b>שלשה מלכים וארבעה הדיוטות</b> – בני אדם פשוטים, שלא היו מלכים, <b>אין להם חלק לעולם הבא</b> – לפי שהיו רשעים<b>.</b>
<b>שלשה מלכים: ירבעם</b> – הראשון למלכי ישראל<b>, ואחאב</b> – מלך ישראל<b>, ומנשה</b> – מלך יהודה<b>.</b>
<b>רבי יהודה</b> (בר אלעאי, מגדולי התנאים בדור הרביעי) <b>אומר: מנשה יש לו חלק לעולם הבא, שנאמר: "וַיִּתְפַּלֵּל אֵלָיו וַיֵּעָתֶר לוֹ וַיִּשְׁמַע תְּחִנָּתוֹ וַיְשִׁיבֵהוּ יְרוּשָׁלִַם לְמַלְכוּתוֹ"</b> (דברי הימים ב לג,יג)<b>. אמרו לו</b> – חכמים לרבי יהודה<b>: למלכותו השיבוֹ, לא השיבוֹ לחיי העולם הבא.</b>
<b>וארבעה הדיוטות: בלעם</b> – הקוסם<b>, ודואג</b> – האדומי, שסיפר לשון הרע על דוד והרג את נוב עיר הכוהנים<b>, ואחיתופל</b> – הגילוני, יועץ דוד, שיעץ רעה על דוד וסופו שחנק את עצמו<b>, וגיחזי</b> – משרת אלישע הנביא, שקיללו אלישע<b>.</b><br>• • •
<strong><big>תלמוד</big></strong><br>במשנה שנינו: <b>"שלשה מלכים וארבעה הדיוטות</b> אין להם חלק לעולם הבא<b>".</b>
<b>וכולהם חידשו עבירות</b> – כל אחד מהמלכים וההדיוטות שנזכרו במשנה עשה סוג של חטא שלא עשו לפניו, כמבואר בהמשך<b>.</b><br>• • •
<b>ירבעם אין לו חלק לעולם הבא</b><br>שואלים: <b>וכי מה עשה ירבעם?</b> – איזו עבירה חידש ירבעם מלך ישראל?
ומשיבים: <b>על שעשה שני עגלי זהב</b> – כמסופר במלכים א יב,כח<b>.</b>
ושואלים: <b>והלא כמה עגלים עשו ישראל</b> – כשהיו במדבר<b>?</b> – הרי שעבירה זו אינה דבר חדש! (אין משיבים לשאלה זו, ואפשר שנשמטה התשובה לשאלה) - ומציעים ברייתא המסייעת לקביעה שלפני כן: <b>תני</b> (צריך לומר: '<b>ד</b>תני' (כך כנראה הגיה ב"יפה מראה")) – ששונה <b>רבי שמעון בן יוחי</b> (תנא בדור הרביעי)<b>: שלשה עשר עגלים עשו ישראל</b> – שנים עשר עגלים לשנים עשר השבטים, עגל לכל שבט<b>, ואחד דימוסיא לכולן</b> – עוד עגל אחד עשו מממון של כל הציבור בשביל כל ישראל (המילה היוונית 'דימוסיא' משמעה כתואר השם: שייך לציבור)<b>. ומה טעמא?</b> – ומה הטעם? (מה המקור בכתוב לדבר זה?) נאמר בחטא העגל: <b>"וַיֹּאמְרוּ: אֵלֶּה אֱלֹהֶיךָ, יִשְׂרָאֵל,</b> אֲשֶׁר הֶעֱלוּךָ מֵאֶרֶץ מִצְרָיִם<b>"</b> (שמות לב,ד) – העם, שראו את העגל שנעשה בידי אהרן הכריזו שהעגל מסמל את האלוהים שהוציא את בני ישראל ממצרים; ויש לדרוש את לשון רבים שבכתוב זה "אלה... העלוך": <b>- הרי לשנים עשר שבטים</b> – עשו עגלים רבים, עגל לכל שבט<b>,</b> - ונאמר בתפילה שהתפללו ראשי הלוויים, ובה הזכירו את הטובות שעשה ה' לישראל והתוודו על חטאות העם ועל עוונות אבותיהם, ובהן חטא העגל: <b>"</b>וַיֹּאמְרוּ: <b>זֶה אֱלֹהֶיךָ</b>, אֲשֶׁר הֶעֶלְךָ מִמִּצְרָיִם<b>"</b> (נחמיה ט,יח) – ויש לדרוש את לשון יחיד שבכתוב זה "זה... העלך": <b>- הרי דימוסיא אחת לכולן</b> – עשו עגל אחד בשביל כל ישראל<b>.</b><br><br><small>ב<b>מדרש תהילים</b> ג,ג נאמר: אמר רבי שמעון בן יוחאי: שלושה עשר עגלים עשו, אחד לכל שבט ושבט, ואחד דימוסין לכולם.</small><br>• • •
<b>אחאב אין לו חלק לעולם הבא</b><br>שואלים: <b>וכי מה עשה אחאב?</b> – איזו עבירה חידש אחאב מלך ישראל?
ומשיבים: <b>כתוב</b> – בעניין פשעי אחאב<b>: "וַיְהִי הֲנָקֵל לֶכְתּוֹ בְּחַטֹּאות יָרָבְעָם בֶּן נְבָט</b>, וַיִּקַּח אִשָּׁה אֶת אִיזֶבֶל בַּת אֶתְבַּעַל מֶלֶךְ צִידֹנִים וַיֵּלֶךְ וַיַּעֲבֹד אֶת הַבַּעַל וַיִּשְׁתַּחוּ לוֹ<b>"</b> (מלכים א טז,לא) – הליכתו של אחאב בחטאות ירבעם, הם העגלים לכבוד ה', היתה דבר קטן בעיניו, והוסיף חטא על חטא בקחתו את איזבל ובעובדו עבודה זרה; ויש לשאול: <b>- והלא קולותיו</b> (חטאיו הקלים) <b>של אחאב הם כחומרותיו</b> (חטאיו החמורים) <b>של ירבעם, ולמה נמנה ירבעם תחילה</b> – במשנה קודם לאחאב במניין שלושה המלכים שאין להם חלק לעולם הבא<b>?</b> – שכיוון שחטאיו של אחאב היו חמורים מחטאיו של ירבעם, היה ראוי למנות את אחאב תחילה, אף על פי שירבעם קדם בזמן לאחאב! (בשלושת כתבי היד החשובים של המשנה ירבעם הוא הראשון ברשימת המלכים ואחריו אחאב) - ויש להשיב: <b>שהוא התחיל בקלקלה</b> (התנהגות רעה, מעשה רע) <b>תחילה</b> – ירבעם נמנה תחילה לפי שהיה הראשון שחטא. - הרי שעבירותיו החמורות של אחאב היו חמורות יותר מעבירותיו החמורות של ירבעם, ואם כן, אחאב חידש עבירות (העבירות שבכתוב הזה הן שתיים מהן, ולהלן מסופר על עבירות נוספות שעשה)<b>.</b><br><br><small>ב<b>בבלי סנהדרין</b> קב,ב אמרו: "ויהי הנקל לכתו בחטאות ירבעם בן נבט" - אמר רבי יוחנן: קלות שעשה אחאב כחמורות שעשה ירבעם. ומפני מה תלה הכתוב (בכל מקום בחטאי מלכי ישראל) בירבעם? מפני שהוא היה תחילה לקלקלה.<br><br>בבבלי: ומפני מה תלה הכתוב בירבעם? - ובירושלמי: ולמה נמנה (במשנה) ירבעם תחילה?</small><br>
ושואלים: <b>מה הוה אחאב עביד?</b> – מה היה אחאב עושה? (מה היו חטאיו?)
ומשיבים: <b>הוה מקשט גרמיה בכל יום וקאים ליה קומי חיאל אסרטילטיה</b> (צריך לומר: 'אס<b>ט</b>רטילטיה') – היה מקשט (מייפה עם תכשיטים) את עצמו בכל יום ועומד לו לפני חיאל (האיש שבנה את יריחו בימי אחאב) קצין הצבא שלו (מקור המילה איסטרטליט ביוונית)<b>. והוא אמר ליה:</b> – והוא (אחאב) אומר לו: <b>בכמה אנא טב יומא דין?</b> – בכמה אני טוב (שווה) היום הזה? <b>והוא אמר ליה:</b> – והוא (חיאל) אומר לו: <b>כן וכן</b> – כך וכך<b>. והוא מפריש טימיתיה לעבודה זרה</b> – והוא (אחאב) מפריש את ערכו לעבודה זרה (מקור המילה טימי ביוונית)<b>. הדא היא דכתיב:</b> – זה הוא שכתוב (זה הוא הדבר שכתוב במעשה כרם נבות): <b>"יַעַן הִתְמַכֶּרְךָ לַעֲשׂוֹת הָרַע בְּעֵינֵי י'י"</b> (מלכים א כא,כ) – (אליהו הנביא אמר לאחאב:) מכרת את עצמך לעשות רע. - ויש לדרוש את הכתוב, שאחאב מכר את עצמו לעבודה זרה כמסופר כאן<b>.</b><br>
<b>רבי לוי</b> (אמורא ארץ ישראלי בדור השלישי) <b>עבד דרש הדין קרייא אשתה ירחין לגנאי</b> – עשה (היה) דורש את המקרא (הפסוק) הזה שישה חודשים לגנאי (דרש דרשות בפסוק שלהלן במשך זמן רב לגנאו של אחאב)<b>: "רַק לֹא הָיָה כְאַחְאָב אֲשֶׁר הִתְמַכֵּר לַעֲשׂוֹת הָרַע בְּעֵינֵי י'י"</b> (מלכים א כא,כה) – בין כל מלכי ישראל שהיו לפניו לא היה כאחאב שמכר את עצמו לעשות רע, <b>- אתא לגביה בליליא</b> – בא (אחאב) אצלו (אצל רבי לוי) בלילה (בחלום)<b>, אמר ליה</b> – אמר לו (אחאב)<b>: מה חטית לך ומה סרחית קדמך?</b> – מה חטאתי לך ומה סרחתי (חטאתי) לפניך? <b>אית לך רישיה דפסוקא ולית לך סופיה</b> – (וכי) יש לך ראשו של הפסוק ואין לך סופו<b>: "אֲשֶׁר הֵסַתָּה אֹתוֹ אִיזֶבֶל אִשְׁתּוֹ"</b> (שם) – אחאב עשה מה שעשה מפני שאיזבל אשתו הסיתה (פיתתה) אותו<b>?!</b> (בתמיהה) – אתה מחזיק בראשו של הפסוק (שכתוב עליו לחובתו של אחאב) ולא בסופו (שכתוב עלי לזכותו)?! <b>עבד דרש ליה שיתא ירחין לשבח</b> – עשה (היה רבי לוי) דורש אותו שישה חודשים (נוספים) לשבח (דרש דרשות בפסוק שלהלן במשך זמן רב לשבחו של אחאב)<b>: "רַק לֹא הָיָה כְאַחְאָב... אֲשֶׁר הֵסַתָּה אֹתוֹ אִיזֶבֶל אִשְׁתּוֹ"</b> – רבי לוי דרש שלא חטא אחאב אלא בגלל הסתת אשתו, וחזר בו מהדרשות שדרש לגנאי<b>.</b>
<b>כתוב: "בְּיָמָיו בָּנָה חִיאֵל בֵּית הָאֱלִי אֶת יְרִיחֹה, בַּאֲבִירָם בְּכֹרוֹ יִסְּדָהּ וּבִשְׂגוּב צְעִירוֹ הִצִּיב דְּלָתֶיהָ"</b> (מלכים א טז,לד) – בימי אחאב בנה חיאל איש בית אל את יריחו מחדש; בשעה שהניח את היסודות לעיר מת בנו הבכור, ובשעה שסיים את בניינה מת בנו הצעיר, שכל בניו מהבכור ועד הצעיר מתו בשעת בניית העיר<b>. חיאל מן יהושפט</b> – חיאל בית האלי היה מצאצאי יהושפט מלך יהודה (חיאל מזוהה עם יחיאל בן יהושפט מלך יהודה (דברי הימים ב כא,ב)), ולא היה מממלכת ישראל (אין 'חיאל' אלא צורה אחרת ל'יחיאל' הרווח במקראות. - יהושפט סייע לאחאב במלחמה ברמות גלעד. הוא השיא ליהורם בנו את בת אחאב. ולפי חז"ל, יהושפט עצמו נשא את בת עומרי, אחות אחאב, לאישה. הרי שיהושפט היה גיסו של אחאב וגם מחותנו. לכן מובן שגם יחיאל בנו של יהושפט היה עם אחאב כמסופר לעיל ולהלן)<b>, יריחו מבנימן</b> – יריחו היתה בנחלת בנימין (יהושע יח,כא), ולא היתה מממלכת ישראל, ולפיכך היה מן הראוי שייחס הכתוב את המעשה של בניית יריחו על ידי חיאל לא לאחאב ("בימיו" - בימי אחאב) אלא ליהושפט, שחיאל היה בנו ויריחו היתה מממלכתו<b>, אלא שמגלגלין זכות על ידי זכאי וחובה על ידי חייב</b> – מעשה טוב נעשה על ידי אדם טוב, ומעשה רע נעשה על ידי אדם רע. ולכן מייחסים את המעשה הרע של בניית יריחו לאחאב הרשע ולא ליהושפט הצדיק<b>. וכן הוא</b> – הפסוק, <b>אומר: "בַּאֲבִירָם בְּכֹרוֹ יִסְּדָהּ וּבִשְׂגוּב צְעִירוֹ הִצִּיב דְּלָתֶיהָ"</b> (מלכים א טז,לד) <b>- באבירם בכורו</b> – שמת כשהניח חיאל את היסודות לעיר, <b>לא היה</b> [לו] – לחיאל, <b>מאיין ללמ</b>ו<b>ד</b> – שבנו הבכור ימות בגלל קללת יהושע, שקילל את מי שיבנה את יריחו מחדש שכל בניו ימותו בשעת בניית העיר<b>, ובשגוב</b> – שמת כשסיים חיאל את בניינה של העיר, <b>הרשע</b> – חיאל (ראה בבלי להלן), <b>היה לו מאיין ללמ</b>ו<b>ד</b> – שבנו הצעיר ימות בגלל קללת יהושע, שהרי כבר מת בנו הבכור, והיה יכול למנוע את מותו של הבן הצעיר אילו היה מפסיק את בניית העיר<b>. לפי שרצו</b> – חיאל ובניו, <b>לרבות את ממונן</b> – על ידי בניית יריחו, (<b>ו</b>)<b>שלטה בהן מאירה</b> (קללה) <b>והיו מתמוטטין</b> (נחלשים, נהרסים. - ובתוספתא: 'מתמעטין') <b>והולכין, לקיים מה שנאמר: "כִּדְבַר י'י אֲשֶׁר דִּבֶּר בְּיַד יְהוֹשֻׁעַ בִּן נוּן"</b> (מלכים א טז,לד) – כל בניו של חיאל מתו בהתאם לקללת יהושע (יהושע ו,כו) (לקטע זה מקבילה להלן י,ו)<b>.</b><br><br><small>ב<b>תוספתא סנהדרין</b> יד,ז שנו: "בבכורו ייסדנה ובצעירו יציב דלתיה" (יהושע ו,כו), וכן הוא אומר: "בימיו בנה חיאל בית האלי את יריחו" (מלכים א טז,לד) - והלא חיאל מיהושפט ויריחו משל בנימין, ולמה נתלה דבר באחאב? מלמד שתולים חובה בחייב.<br>ו<b>שם</b> יד,ט שנו: "באבירם בכורו ייסדה ובשגוב צעירו הציב דלתיה" (מלכים א טז,לד) - באבירם לא היה לו ממי שילמד, שגוב רשע היה לו ממי שילמד. הם ביקשו להרבות את ממונם. מניין שנשתלחה בהם מאירה והיו מתמעטים והולכים? תלמוד לומר: "כדבר י'י אשר דיבר ביד יהושע בן נון" (שם).<br><br>ב<b>בבלי סנהדרין</b> קיג,א אמרו: תניא: באבירם בכורו רשע לא היה לו ללמוד, בשגוב צעירו רשע היה לו ללמוד. - אבירם ושגוב מאי עבוד (שהם נקראים רשעים)? - הכי קאמר: באבירם בכורו לא היה לו לאותו רשע ללמוד, בשגוב צעירו היה לו לאותו רשע ללמוד. - ממשמע שנאמר: "באבירם בכורו", איני יודע ששגוב צעירו? מה תלמוד לומר: "שגוב צעירו"? מלמד שהיה מקבר והולך (כל בניו) מאבירם עד שגוב.</small><br>
<b>כתוב</b> – במעשי אליהו הנביא<b>: "וַיֹּאמֶר אֵלִיָּהוּ הַתִּשְׁבִּי מִתֹּשָׁבֵי גִלְעָד אֶל אַחְאָב: חַי י'י אֱלֹהֵי יִשְׂרָאֵל אֲשֶׁר עָמַדְתִּי לְפָנָיו, אִם יִהְיֶה הַשָּׁנִים הָאֵלֶּה טַל וּמָטָר, כִּי אִם לְפִי דְבָרִי"</b> (מלכים א יז,א) – אליהו נשבע לאחאב, שלא יהיה בשנים האלה טל ומטר, עד שיאמר שיירד טל ומטר; ויש לשאול: <b>- וכי מה עניין זה אצל זה?</b> – מדוע סמך הכתוב את שבועת אליהו לשבועת יהושע שבגללה מתו בניו של חיאל (מלכים א טז,לד)? <b>אלא אמר הקב"ה לאליהו: הדין חיאל גברא רבא הוא</b> – חיאל הזה אדם גדול הוא<b>, איזיל חמי ליה אפין</b> – לך הראה לו פנים! (לך לנחם אותו על מות בניו!)<b>. אמר ליה:</b> – אמר לו (אליהו לקב"ה): <b>לי נה מיזל</b> – איני הולך<b>. אמר ליה:</b> – אמר לו (הקב"ה לאליהו): <b>למה? אמר ליה:</b> – אמר לו (אליהו לקב"ה): <b>דנא מיזל וינון אמרין מילין דמכעסין לך ולינה יכול מיסבול</b> – שאם אני הולך והם (חיאל והנמצאים בביתו לנחמו) אומרים דברים שמכעיסים אותך, איני יכול לסבול<b>. אמר ליה:</b> – אמר לו (הקב"ה לאליהו): <b>ואִין אמרין מילה דמכעסה לי, כל מה דאת גזר אנא מקיים</b> – ואם הם אומרים דבר שמכעיס אותי, כל מה שאתה גוזר אני מקיים<b>.</b>
<b>אזל ואשכחון עסיקין בהן קרייא</b> – הלך (אליהו) ומצא אותם (את חיאל והנמצאים בביתו) עסוקים במקרא הזה<b>: "וַיַּשְׁבַּע יְהוֹשֻׁעַ בָּעֵת הַהִיא לֵאמֹר: אָרוּר הָאִישׁ לִפְנֵי י'י, אֲשֶׁר יָקוּם וּבָנָה אֶת הָעִיר הַזֹּאת, אֶת יְרִיחוֹ, בִּבְכֹרוֹ יְיַסְּדֶנָּה וּבִצְעִירוֹ יַצִּיב דְּלָתֶיהָ"</b> (יהושע ו,כו) – יהושע נשבע בגמר כיבוש יריחו, שמי שיבנה את יריחו מחדש ימותו בניו (בגלל קללה זו מתו בניו של חיאל)<b>. אמר</b> – אליהו<b>: בריך הוא אלההון דצדיקייא דמקיים מילי דצדיקא</b> – ברוך הוא אלוהיהם של הצדיקים (הקב"ה) שמקיים דברים של הצדיק (יהושע, שמתו בניו של חיאל שבנה את יריחו בגלל קללת יהושע)<b>.</b>
<b>והוה תמן אחאב</b> – והיה שם (בביתו של חיאל) אחאב<b>. אמר לון אחאב:</b> – אמר להם אחאב: <b>וכי מי גדול ממי? משה או יהושע?</b> – האם משה גדול מיהושע או שיהושע גדול ממשה? <b>אמרין ליה:</b> – אמרו לו (לאחאב): <b>משה</b> – גדול מיהושע<b>. אמר לון:</b> – אמר להם (אחאב): <b>בתורתו של משה כתוב: "הִשָּׁמְרוּ לָכֶם פֶּן יִפְתֶּה לְבַבְכֶם, וְסַרְתֶּם וַעֲבַדְתֶּם אֱלֹהִים אֲחֵרִים וְהִשְׁתַּחֲוִיתֶם לָהֶם"</b> (דברים יא,טז)<b>, ומה כתיב בתריה:</b> – ומה כתוב אחריו? <b>"וְחָרָה אַף י'י בָּכֶם וְעָצַר אֶת הַשָּׁמַיִם וְלֹא יִהְיֶה מָטָר"</b> (דברים יא,יז)<b>. ולא הינחתי עבודה זרה בעולם שלא עבדתי אותה, וכל טבן ונחמן דאית בעלמא אתון בדרי</b> – וכל הטובות והנחמות שיש בעולם באו בדורי (ואף על פי שעבדתי עבודה זרה לא נעצרו הגשמים)<b>. מילוי דמשה לא קמן, ומילוי דיהושע מקים?!</b> (בתמיהה) – דבריו של משה לא קיימים, ודבריו של יהושע מקיים?! (מה ראה ה' לקיים את קללת יהושע, ולא לקיים את דברי משה על עצירת הגשמים? אלא אם דבריו של משה לא התקיימו, כל שכן שדבריו של יהושע הקטן ממשה לא התקיימו, ולכן לא מתו בניו של חיאל בגלל קללת יהושע. כך הקשה אחאב על דבריו של אליהו שאמר שמתו בניו של חיאל בגלל קללת יהושע)
<b>אמר ליה</b> – אמר לו <b>אליהו</b> – לאחאב<b>: אם כדבריך</b> – שאין הקב"ה מקיים את דבריו של משה<b>, "חַי י'י אֱלֹהֵי יִשְׂרָאֵל אֲשֶׁר עָמַדְתִּי לְפָנָיו, אִם יִהְיֶה הַשָּׁנִים הָאֵלֶּה טַל וּמָטָר, כִּי אִם לְפִי דְבָרִי"</b> (מלכים א יז,א) – אליהו נשבע לאחאב, שלא יהיה בשנים האלה טל ומטר, עד שיאמר שיירד טל ומטר. - שבועת אליהו התקיימה, שכן אמר הקב"ה לאליהו, שכל מה שאליהו גוזר הקב"ה מקיים. כך הוכיח אליהו לאחאב שדבריו של משה קיימים<b>.</b><br>
(הכתוב המובא בקטע הזה נאמר במעשה כרם נבות ולא בסיפור עצירת הגשמים, ולכן הקטע הזה אינו המשך העניין שלעיל אלא תחילת עניין חדש. ונראה שהובאו כאן הכתובים במלכים א כא,יז-כד, שבהם מסופר שאליהו הנביא הוכיח קשה את אחאב ובישר לו ולאשתו ולזרעו אחרית רעה, אלא שהכתובים הללו נשמטו) <b>כיון ששמע</b> – אחאב, <b>כן</b> – את הגזירה הרעה שאמר לו אליהו, <b>התחיל בוכה. הדא היא דכתיב:</b> – זה הוא שכתוב (זה הוא הדבר שכתוב במעשה כרם נבות): <b>"וַיְהִי כִשְׁמֹעַ אַחְאָב אֶת הַדְּבָרִים הָאֵלֶּה וַיִּקְרַע בְּגָדָיו וַיָּשֶׂם שַׂק עַל בְּשָׂרוֹ וַיָּצוֹם וַיִּשְׁכַּב בַּשָּׂק וַיְהַלֵּךְ אַט"</b> (מלכים א כא,כז)<b>.</b>
וַיָּצוֹם - <b>כמה נתענה</b> – אחאב<b>? שלש שעות נתענה. אם היה למוד</b> (רגיל) <b>לוכל</b> (לאכול) – את סעודתו, <b>בשלש</b> – שעות ביום<b>, אכל בשש. אם למוד לוכל בשש, אכל בתשע</b> – ששהה מלאכול את סעודתו שלוש שעות, ובזה התענה<b>.</b>
<b>"וַיְהַלֵּךְ אַט"</b> (שם) – הלך לאט לכאן ולכאן, והיא צורת התנהגות המבטאת כניעה או צער, <b>- מהו</b> – מה פירוש <b>"אַט"? רבי יהושע בן לוי</b> (אמורא ארץ ישראלי בדור הראשון) <b>אמר: שהיה מהלך יחף</b> (כמו שנאמר על דוד במרד אבשלום: "וְדָוִד עֹלֶה בְמַעֲלֵה הַזֵּיתִים עֹלֶה וּבוֹכֶה וְרֹאשׁ לוֹ חָפוּי וְהוּא הֹלֵךְ יָחֵף" (שמואל ב טו,ל))<b>.</b><br>
<b>כתוב</b> – במעשה כרם נבות<b>: "וַיְהִי דְּבַר י'י אֶל אֵלִיָּהוּ הַתִּשְׁבִּי לֵאמֹר: הֲרָאִיתָ כִּי נִכְנַע אַחְאָב מִלְּפָנָי?"</b> (מלכים א כא,כח-כט) <b>- אמר הקב"ה לאליהו: ראה מנה</b> (נראה שצריך לומר: '<b>מתנה</b>') <b>טובה שנתתי בעולמי. אדם חוטא לפניי כמה</b> (הרבה) <b>ועושה תשובה ואני מקבלו. הדא היא דכתיב:</b> – זה הוא שכתוב (זה הוא הדבר שכתוב במעשה כרם נבות): <b>"הֲרָאִיתָ כִּי נִכְנַע אַחְאָב מִלְּפָנָי?" - חמית אחאב עבד תשובה?</b> – ראית את אחאב עשה תשובה? (שהתחרט על רצח נבות) <b>- "יַעַן כִּי נִכְנַע מִפָּנַי לֹא אָבִיא הָרָעָה בְּיָמָיו; בִּימֵי בְנוֹ אָבִיא הָרָעָה עַל בֵּיתוֹ"</b> (מלכים א כא,כט) – הרעה שגזרתי על ביתו של אחאב, והכוונה להשמדת ביתו, לא תתקיים בימיו אלא בימי בנו. - ולמדנו מכאן כוחה של תשובה<b>.</b><br><br><small>ב<b>פסיקתא דרב כהנא</b> כד,יא נאמר: "ויהי כשמוע אחאב את הדברים האלה ויקרע בגדיו וישם שק על בשרו ויצום וישכב בשק" וגו' (מלכים א כא,כז) - וכמה נתענה? אם היה רגיל לאכול בשלוש שעות, אכל בשש; ואם היה רגיל לאכול בשש, אכל בתשע. מה "ויהלך אט" (שם) - רבי יהושע בן לוי אמר: שהיה מהלך יחף.<br>מה כתיב תמן: "ויהי דבר י'י אל אליהו התשבי לאמור: הראית כי נכנע אחאב מלפניי? יען כי נכנע מפניי לא אביא הרעה בימיו" וגו' (מלכים א כא,כח-כט) - אמר הקב"ה לאליהו: חמית אחאב עביד תשובה?.<br>וב<b>שיר השירים רבה</b> א [ה] ב נאמר: "ויהי כשמוע אחאב את הדברים האלה ויקרע בגדיו ויצום ויהלך אט" (מלכים א כא,כז) - כמה נתענה? רבי יהושע בן לוי אמר: שלוש שעות. אם היה למוד לאכול סעודתו בשלוש שעות, אכל בשש; ואם היה אוכל בשש, אכל בתשע. "וישכב בשק ויהלך אט" (שם) - מהו "אט"? רבי יהושע בן לוי אמר: שהלך יחף.</small><br>• • •
<b>אחז אין לו חלק לעולם הבא</b><br>שואלים: <b>וכי מה עשה אחז?</b> – איזו עבירה חידש אחז מלך יהודה? (במשנה לא נמנה אחז עם המלכים שאין להם חלק לעולם הבא. אבל לפי דרשת בר קפרא בירושלמי לעיל י,א, אחז אין לו חלק לעולם הבא)
ומשיבים: <b>על ידי שבנה כסא בעזרה</b> – בנה לעצמו כיסא מלכות בחצר המקדש וישב עליו (במעשה זה יש התנשאות)<b>. הדא היא דכתיב:</b> – זה הוא שכתוב (זה הוא הדבר שכתוב): <b>'ואת אולם הכסא אשר בנו בבית' וגו'</b> – פסוק זה איננו מצוי במקרא כלל. ונראה שהכוונה לכתוב בעניין חטאיו של אחז בתחום המקדש והקודש: "וְאֶת מוּסַךְ הַשַּׁבָּת אֲשֶׁר בָּנוּ בַבַּיִת... הֵסֵב בֵּית ה' מִפְּנֵי מֶלֶךְ אַשּׁוּר" (מלכים ב טז,יח), כמו שגרס כאן בעל "יפה מראה" (וכן גרס "קורבן העדה"). אלא שלא נתברר מה עניינו של כיסא לכאן, ומסתבר שנתקשה בכך גם הסופר האלמוני של הירושלמי, אשר שרבב את 'אולם הכסא' ממקום אחר (ראה מלכים א ז,ז) אל תוך פסוקנו לצורך דרשת ה'כסא' של הירושלמי. תרגום השבעים גורס כאן: 'ואת יסוד הכסא'. לא 'מוּסַךְ הַשַּׁבָּת' היה לפני המתרגם, כי אם 'מַסַּד הַשֶּׁבֶת', דהיינו: כיסא. והוא הוא הנוסח אשר עמד לפני אבי הדרשה שבירושלמי. דרשן זה פירש את המקראות בכיסא מלכות שהכניס אחז לעזרה שלא כהלכה, ופינהו מפני מלך אשור. בין נוסחי המקרא העבריים לא מצאנו עד כה כל עדות למקור העברי שעקבותיו הוטבעו במדרש שבירושלמי ובתרגום השבעים ("מגילת תענית: הנוסחים, פשרם, תולדותיהם", עמוד 258)<b>.</b><br>
<b>רבי חוניה</b> אמר <b>בשם רבי לעזר</b> (אמורא בדור השני)<b>: למה נקרא שמו אחז? שאחז</b> (תפס בכוח, נעל, סגר) <b>בבתי כניסיות ובבתי מדרשות</b> – כמבואר להלן (בהשפעת 'אחד' הארמי דבקה במקבילו העברי 'אחז' גם ההוראה 'סגר'. - יש כאן משחק מילים בשמו של אחז)<b>.</b><br>
<b>למה היה אחז דומה</b> – במעשה זה של נעילת בתי כנסיות ובתי מדרשות<b>? למלך שהיה לו בן ומסרו לפידגוגו</b> – למחנכו (מקור המילה פדגוג ביוונית, ומשמעה: עבד משכיל שטיפל וחינך את בני האצולה, והיא מורכבת משתי מילים שפירושן: להוליך ילד) <b>והיה</b> – הפדגוג, <b>מבקש להורגו</b> – את הבן<b>. אמר</b> – הפדגוג<b>: אם אני הורגו, הרי אני מתחייב מיתה. אלא הרי אני מושך את מיניקתו ממנו</b> – שלא תניק אותו<b>, ומעצמו הוא מת</b> – והנמשל: מלך זה הקב"ה, הבן אלו ישראל, הפדגוג זה אחז, משיכת המינקת זו נעילת בתי כנסיות ובתי מדרשות כדי לבטל את לימוד התורה, ומיתת הבן זה סילוק השכינה מישראל<b>.</b>
<b>כך אמר אחז</b> – בדרך משל<b>: אם אין גדיים</b> – קטנים לגדלם<b>, אין תיישים. אם אין תיישים</b> – זכרים להרביע את העיזים<b>, אין צאן</b> – שנולד<b>. אם אין צאן, אין רועה</b> – שצריך לרעות את הצאן<b>. אם אין רועה, אין עולם</b> – שמתקיים כתקנו<b>. אם אין עולם כביכול</b> (ארבע מילים אלו אינן במקבילות במדרשי האגדה)<b>. כך היה אחז סבור בדעתו לומר</b> – זה הנמשל<b>: אם אין קטנים</b> – שלומדים מקרא<b>, אין גדולים</b> – שלומדים משנה ותלמוד<b>. אם אין גדולים, אין חכמים. אם אין חכמים, אין נביאים. אם אין נביאים, אין רוח הקודש. אם אין רוח הקודש, אין בתי כניסיות ובתי מדרשות. [אם אין בתי כניסיות ובתי מדרשות,]</b> (הושלם על פי המקבילות במדרשי האגדה) <b>כביכול אין הקב"ה משרה שכינתו על ישראל</b> – לכן אחז נעל בתי כנסיות ובתי מדרשות כדי שלא יוכלו תלמידים ללמוד תורה, ועל ידי שלא יהיו תלמידים לא ישרה הקב"ה את שכינתו על ישראל (הלשון במקבילה בבראשית רבה: 'אם אין נביאים, אין הקב"ה משרה שכינתו בעולם', ולשון מקוצרת זו נוחה יותר, כיוון ש'אין בתי כנסיות ובתי מדרשות' אינה המסובב מכל הדברים שנמנו אלא היא הסיבה לכל הדברים שנמנו)<b>.</b><br>
<b>רבי יעקב בר אביי</b> (אמורא ארץ ישראלי בדור החמישי) <b>בשם רבי אחא</b> (אמורא ארץ ישראלי בדור הרביעי) <b>מייתי לה מן הדא</b> – מביא אותה (דורש את מעשה אחז) מזאת (מן הפסוק הזה)<b>: "וְחִכִּיתִי לַי'י הַמַּסְתִּיר פָּנָיו מִבֵּית יַעֲקֹב, וְקִוֵּיתִי לוֹ"</b> (ישעיהו ח,יז) – ישעיהו אמר: אני מצפה לישועת ה' ומקווה לו, אף על פי שה' מסתיר את פניו (מסיר את השגחתו) מישראל ומביא עליהם רעות רבות; ויש לדרוש את הכתוב על השעה שאחז נעל בתי כנסיות ובתי מדרשות: <b>- אין לך שעה קשה בעולם מאותה שעה שאמר לו הקב"ה למשה: "וְאָנֹכִי הַסְתֵּר אַסְתִּיר פָּנַי בַּיּוֹם הַהוּא"</b> (דברים לא,יח) – הצרות יבואו על ישראל מפני שה' יסתיר את פניו מהם<b>. מאותה השעה "וְקִוֵּיתִי לוֹ"</b> (ישעיהו ח,יז) – ישעיהו אמר שבשעה הקשה הזו הוא סומך על הבטחתו של ה'<b>, שאמר לו</b> – ה' למשה, <b>בסיני</b> (הכתוב שלהלן לא נאמר בסיני. ובמקבילות במדרשי האגדה יש רק 'שאמר' או מילה דומה אחרת)<b>: "כִּי לֹא תִשָּׁכַח מִפִּי זַרְעוֹ"</b> (דברים לא,כא) – השירה המתארת את עתידם של ישראל תהיה ידועה לזרע ישראל בכל הדורות; ויש לדרוש את הכתוב על התורה, שה' הבטיח שלימוד התורה לא ייפסק מעם ישראל לעולם<b>. ומה את</b> (אתה) <b>מועיל?</b> – מה הועיל לך, אחז, שנעלת בתי כנסיות ובתי מדרשות? <b>"הִנֵּה אָנֹכִי וְהַיְלָדִים אֲשֶׁר נָתַן לִי י'י</b> לְאֹתוֹת וּלְמוֹפְתִים בְּיִשְׂרָאֵל<b>"</b> (ישעיהו ח,יח) – ישעיהו אמר, שהוא ובניו הם אות ומופת בישראל לנכונות קיומם של דברי נבואתו; ויש לשאול: <b>- וכי ילדיו</b> – של ישעיהו, <b>היו?! והלא תלמידיו היו!</b> ויש להשיב: <b>אלא מלמד שהיו</b> – תלמידיו, <b>חביבין עליו והיה קורא אותם בניי</b> – ויש לדרוש את הכתוב, שתלמידיו יהיו לאות ולמופת שתתקיים התורה בישראל על ידם, שאם יש תלמידים, יש הכול. הרי שלא הועיל לו לאחז, כיוון שישעיהו הקים תלמידים, והתורה נתקיימה ולא נעקרה מישראל<b>.</b><br><br><small>ב<b>בראשית רבה</b> מב,ג נאמר: "ויהי בימי אחז" (ישעיהו ז,א) - מה צרה היתה שם? "ארם מקדם ופלשתים מאחור ויאכלו את ישראל בכל פה" (ישעיהו ט,יא). לבן מלכים שנזדווג לו פידגוגו להמיתו. אמר: אם אהרוג אותו עכשיו, אני מתחייב מיתה למלך, אלא הריני מושך יונקתו ממנו ומעצמו ימות. כך אמר אחז: אם אין גדיים, אין תיישים. אם אין תיישים, אין צאן. אם אין צאן, אין רועה. אם אין רועה, אין עולם. כך היה אחז סבור בדעתו לומר: אם אין קטנים, אין גדולים. אם אין גדולים, אין תלמידים. אם אין תלמידים, אין חכמים. אם אין חכמים, אין זקנים. אם אין זקנים, אין נביאים. אם אין נביאים, אין הקב"ה משרה שכינתו בעולם. הדא היא דכתיב: "צור תעודה, חתום תורה בלימודיי" (ישעיהו ח,טז). - רבי חוניה בשם רבי לעזר: למה נקרא שמו אחז? שאחז בתי כניסיות ובתי מדרשות. - רבי יעקב בר אבין בשם רבי אחא: אמר ישעיה: "וחיכיתי לי'י המסתיר פניו מבית יעקב וקיוויתי לו" (ישעיהו ח,יז) - אין לך שעה קשה כאותה שעה שכתוב בה: "ואנוכי הסתר אסתיר פניי" וגו' (דברים לא,יח), ומאותה שעה "קיוויתי לו", שאמר: "לא תישכח מפי זרעו" (דברים לא,כא). ומה הועיל לו? "הנה אנוכי והילדים אשר נתן לי י'י לאותות ולמופתים" (ישעיהו ח,יח) - וכי ילדיו היו?! והלא תלמידיו היו! אלא מלמד שהיו חביבים עליו והיה קורא אותם בניו.<br><br>וב<b>ויקרא רבה</b> יא,ז נאמר: "ויהי בימי אחז" (ישעיהו ז,א) - מה צרה היתה שם? "ארם מקדם ופלשתים מאחור" וגו' (ישעיהו ט,יא). למלך שמסר את בנו לפידגוג, והיה פידגוגו שונא אותו. אמר: אם אני הורג אותו עכשיו, נמצאתי מתחייב למלך, אלא הריני מושך את מניקתו ממנו והוא מת מאליו. כך אמר אחז: אם אין גדיים, אין תיישים. אם אין תיישים, אין צאן. אם אין צאן, אין רועה. אם אין רועה, אין עולם. כך אמר אחז: אם אין קטנים, אין תלמידים. אם אין תלמידים, אין חכמים. אם אין חכמים, אין תורה. אם אין תורה, אין בתי כניסיות ובתי מדרשות. אם אין בתי כניסיות ובתי מדרשות, אין הקב"ה משרה שכינתו בעולם. מה עשה? עמד ונעל בתי כניסיות ובתי מדרשות. הדא היא דכתיב: "צור תעודה, חתום תורה בלימודיי" (ישעיהו ח,טז) (דורש "צור" מלשון נעילה). - רבי חוניא בשם רבי אלעזר: למה נקרא שמו אחז? על שום שאחז בתי כניסיות ובתי מדרשות. - רבי יעקב בר ביבי בשם רבי אחא שמע לה מן הדא: "וחיכיתי לי'י המסתיר פניו מבית יעקב וקיוויתי לו" (ישעיהו ח,יז) - אין לך שעה קשה כאותה שעה שכתוב בה: "ואנוכי הסתר אסתיר פניי ביום ההוא" (דברים לא,יח), מאותה שעה "וקיוויתי לו", "כי לא תישכח מפי זרעו" (דברים לא,כא). ומה הועיל לו? "הנה אנוכי והילדים אשר נתן לי י'י" (ישעיהו ח,יח) - וכי ילדיו היו?! והלא תלמידיו היו! אלא מכאן לתלמידיו של אדם שנקראים בניו.<br><br>וב<b>אסתר רבה</b> פתיחתא יא נאמר: "ויהי בימי אחז" (ישעיהו ז,א) - ומה צרה היתה שם? דכתיב: "ארם מקדם ופלשתים מאחור" (ישעיהו ט,יא). למלך שמסר בנו לפדגוג, והיה פדגוגו שונא אותו. אמר: אם אני הורגו, הריני מתחייב מיתה למלך, אלא הריני מושך מניקתו ממנו והוא מת מאליו. כך אמר אחז: אם אין גדיים, אין תיישים. אם אין תיישים, אין צאן. אם אין צאן, אין רועה. אם אין רועה, אין עולם מתקיים. כך היה אחז סבור ואומר: אם אין קטנים, אין גדולים. אם אין גדולים, אין תלמידים. אם אין תלמידים, אין חכמים. אם אין חכמים, אין זקנים. אם אין זקנים, אין תורה. אם אין תורה, אין בתי כנסיות ובתי מדרשות. אם אין בתי כנסיות ומדרשות, אין הקב"ה משרה שכינתו בעולם. מה עשה? עמד ונעל כל בתי כנסיות ובתי מדרשות שלא להתעסק בתורה. הדא היא דכתיב: "צור תעודה, חתום תורה בלימודיי" (ישעיהו ח,טז). - רבי חונא בשם רבי אלעזר: למה נקרא שמו אחז? שאחז בתי כנסיות ובתי מדרשות. - רבי יעקב בר אבא בשם רבי אחא שמע לה מן הדין קרא דכתיב: "וחיכיתי לה' המסתיר פניו מבית יעקב וקיוויתי לו" (ישעיהו ח,יז) - אין לך שעה שהיתה קשה לישראל כאותה שעה, שנאמר: "ואנוכי הסתר אסתיר פניי ביום ההוא" (דברים לא,יח), ומאותה שעה "קיוויתי לו", דכתיב: "כי לא תישכח מפי זרעו" (דברים לא,כא). ומה את מועיל? "הנה אנוכי והילדים אשר נתן לי ה' לאותות ולמופתים בישראל" (ישעיה ח,יח) - וכי ילדיו היו?! והלא לא היו אלא תלמידיו! אלא מכאן שתלמידו של אדם נקרא בנו.<br><br>וב<b>רות רבה</b> א,ז נאמר: "ויהי בימי אחז" (ישעיהו ז,א) - מה צרה היתה שם? "ארם מקדם ופלשתים מאחור" (ישעיהו ט,יא). לבן מלכים שנזדווג פידגוגו להמיתו. אמר: אם אני הורגו, הריני מחוייב מיתה למלך, אלא הריני מושך מניקתו ממנו, ומעצמו הוא מת. כך אמר אחז: אם אין גדיים, אין תיישים. אם אין תיישים, אין צאן. אם אין צאן, אין רועה. כך היה אחז סבור בדעתו לומר: אם אין קטנים, אין גדולים. אם אין גדולים, אין תלמידים. אם אין תלמידים, אין חכמים. אם אין חכמים, אין בתי כנסיות ובתי מדרשות. אם אין בתי כנסיות ובתי מדרשות, כביכול אין הקב"ה משרה שכינתו בעולם. אלא הריני אוחז בתי כנסיות ובתי מדרשות. הדא היא דכתיב: "צור תעודה, חתום תורה בלימודיי" (ישעיהו ח,טז). - רבי הונא בשם רבי אלעזר: למה נקרא שמו אחז? שאחז בתי כנסיות ובתי מדרשות. - רבי יעקב בר רבי אבהו בשם רבי אחא שמע לה מן הדא: " וחיכיתי לי'י המסתיר פניו מבית יעקב וקיוויתי לו" (ישעיהו ח,יז) - אין לך שעה קשה כאותה שעה שכתוב בה: "ואנוכי הסתר אסתיר פניי ביום ההוא" (דברים לא,יח), ומאותה שעה "קיוויתי לו", שנאמר:"כי לא תישכח מפי זרעו" (דברים לא,כא). ומה הועיל לו? "הנה אנוכי והילדים אשר נתן לי י'י לאות ולמופת בישראל" (ישעיהו ח,יח), וכי ילדיו היו?! והלא תלמידיו היו! אלא מלמד שתלמידו של אדם נקרא בנו.<br><br>בויקרא רבה נאמר: "מה עשה (המלך אחז)? עמד ונעל בתי כניסיות ובתי מדרשות. הדא היא דכתיב: "צור תעודה, חתום תורה בלימודיי" (ישעיהו ח,טז). - למה נקרא שמו אחז? על שום שאחז בתי כניסיות ובתי מדרשות". המפרשים לא עמדו על כוונתו של משחק המילים. 'אחז' מובנו להחזיק, לתפוס ולנעול. ואף 'צור' יש בה כל ההוראות האלה. האגדה כרכה את השם 'אחז' בנרדף שלו 'צור' ופירשה "צור תעודה": נעל את בית הכנסת ("יוונית ויוונות בארץ ישראל", עמודים 128-129).</small><br>• • •
<b>מנשה אין לו חלק לעולם הבא</b><br>שואלים: <b>וכי מה עשה מנשה?</b> – איזו עבירה חידש מנשה מלך יהודה? (להלן מסופר על העבירות שעשה)<br>
<b>כתוב</b> (במחלת חזקיהו מלך יהודה)<b>: "בַּיָּמִים הָהֵם חָלָה חִזְקִיָּהוּ לָמוּת</b>, וַיָּבוֹא אֵלָיו יְשַׁעְיָהוּ בֶן אָמוֹץ הַנָּבִיא וַיֹּאמֶר אֵלָיו: כֹּה אָמַר ה': צַו לְבֵיתֶךָ, <b>כִּי מֵת אַתָּה וְלֹא תִחְיֶה"</b> (ישעיהו לח,א; מלכים ב כ,א) – חזקיהו חלה במחלה קשה העלולה לגרום מיתה, וישעיהו בא אליו בשליחות ה' שיערוך צוואה לביתו, שהרי ימות מחולי זה ולא יירפא<b>.</b> ויש לדרוש את כפל הלשון שבסוף הכתוב: <b>"כִּי מֵת אַתָּה" - בעולם הזה, "וְלֹא תִחְיֶה" - לעתיד לבוא</b> – שלא יהיה לו חלק לעולם הבא<b>. אמר ליה:</b> – אמר לו (חזקיהו לישעיהו): <b>ולמה</b> – אמות בעולם הזה ולא אחיה לעתיד לבוא<b>?</b> – במה חטאתי שאענש כך? <b>אמר ליה:</b> – אמר לו (ישעיהו לחזקיהו): <b>דלא בעית מיקמה לך בנין</b> – שלא רצית להעמיד (להוליד) לך בנים<b>. אמר ליה:</b> – אמר לו (ישעיהו לחזקיהו): <b>למא לא בעית מיקמה לך בנין?</b> – למה לא רצית להעמיד לך בנים? <b>אמר ליה:</b> – אמר לו (חזקיהו לישעיהו): <b>חמית דאנא מקים בר רשיע, בגין כן לא בעית מיקמה בנין</b> – ראיתי (ברוח הקודש) שאני מעמיד בן רשע, בשביל כך לא רציתי להעמיד בנים<b>. אמר ליה:</b> – אמר לו (ישעיהו לחזקיהו): <b>סב ברתי, דילמא מיני ומינך הוא מוקים בר נש טב</b> – קח (שא) את בתי, שמא ממני וממך (שאנו טובים) הוא (ה') מעמיד אדם טוב<b>.</b>
<b>אף על גב</b> (צריך להוסיף: '<b>כן</b>') <b>לא קם אלא בר נש ביש</b> – אף על פי כן (אף על פי שנשא חזקיהו את בתו של ישעיהו), לא עמד (לחזקיהו) אלא אדם רע (והוא מנשה בנו שהיה רשע)<b>. הדא היא דכתיב:</b> – זה הוא שכתוב (זה הוא הדבר שכתוב): <b>"וְכֵלַי כֵּלָיו רָעִים"</b> (ישעיהו לב,ז) – האמצעים שהכִּילַי (נוכל, רמאי) משתמש בהם רעים הם. ויש לדרוש, שחזקיהו קרא על עצמו את הכתוב הזה, שהיו לו מחשבות רעות, ולכן נולדו לו בנים רעים<b>.</b><br>
<b>אמר ליה:</b> – אמר לו (חזקיהו לישעיהו): <b>לא לך אנא שמע</b> – לא לך אני שומע (איני מקבל את דבריך שאמות ולא אחיה)<b>. איני קופץ</b> (מזדרז ביותר) <b>אלא למה שאמר לי זקיני</b> – שלמה המלך<b>, שאמר לי: אם ראית חלומות קשים או חזיונות</b> (מראות) <b>קשים, קפוץ לשלשה דברים ואת</b> (ואתה) <b>ניצול</b> – שלא יתקיימו עליו החלומות הרעים<b>, ואֵילּוּ הן: לתפילה ולצדקה</b> (נדבה לעני) <b>ולתשובה</b> (חזרה מהדרך הרעה) – כך נדרש הכתוב שאמר שלמה: "כִּי בְרֹב חֲלֹמוֹת וַהֲבָלִים וּדְבָרִים הַרְבֵּה, כִּי אֶת הָאֱלֹהִים יְרָא" (קוהלת ה,ו), ראה להלן קוהלת רבה. ולכן היה חזקיהו בטוח שבזכות הדברים האלה שיעשה יירפא מחוליו ולא ימות<b>.</b>
<b>ושלשתן</b> – תפילה וצדקה ותשובה, נאמרו <b>בפסוק אחד</b> – בדברי ה' לשלמה בתשובה על התפילה שהתפלל על עצירת גשמים ועל צרות ארבה ודבר<b>: "וְיִכָּנְעוּ עַמִּי אֲשֶׁר נִקְרָא שְׁמִי עֲלֵיהֶם וְיִתְפַּלְלוּ"</b> (דברי הימים ב ז,יד) <b>- זה תפילה; "וִיבַקְשׁוּ פָנַי"</b> (שם) <b>- זו צדקה</b> – שעל ידי צדקה יזכו לבקש את פני ה'<b>,</b> ומציעים פסוק כסימוכין לפירוש המוצע: <b>כמה דת מר:</b> – כמו שאתה אומר (כמו שנאמר): <b>"אֲנִי בְּצֶדֶק אֶחֱזֶה פָנֶיךָ, אֶשְׂבְּעָה בְהָקִיץ תְּמוּנָתֶךָ"</b> (תהילים יז,טו) – בגלל צדקי אזכה לראות את פני ה'; ויש לדרוש את הכתוב, שבזכות צדקה לעני אזכה לראות את פני ה'<b>; "וְיָשֻׁבוּ מִדַּרְכֵיהֶם הָרָעִים"</b> (דברי הימים ב ז,יד) <b>- זו תשובה. אם עשו כן</b> – אם עשו ישראל את שלושת הדברים האלה<b>, מה כתיב תמן:</b> – מה כתוב שם (בהמשך הפסוק): <b>"וַאֲנִי אֶשְׁמַע מִן הַשָּׁמַיִם וְאֶסְלַח לְחַטָּאתָם וְאֶרְפָּא אֶת אַרְצָם"</b> (שם) (קטע זה ישנו בירושלמי תעניות ב,א)<b>.</b> <b>מיד "וַיַּסֵּב",</b>
<b>מיד "וַיַּסֵּב", דכתיב:</b> – שכתוב: <b>"וַיַּסֵּב חִזְקִיָּהוּ פָּנָיו אֶל הַקִּיר וַיִּתְפַּלֵּל אֶל י'י"</b> (ישעיהו לח,ב; מלכים ב כ,ב) – חזקיהו הפנה את פניו אל הקיר כדי להתרכז ולהתכוון בתפילתו, והתפלל אל ה' שיירפא מחוליו ולא ימות<b>.</b><br><br><small>כאן התחלת מקבילה בירושלמי ברכות ד,ד.</small>
<b>לאי זה קיר נשא עיניו</b> (שם ליבו, חשב) – חזקיהו כשהתפלל<b>?</b> – כיוון ששם העצם "קיר" שבכתוב שלעיל מופיע עם ה"א היידוע, יש לדרוש את הכתוב, שחזקיהו הזכיר בתפילתו קיר מסוים כדי לבקש שיחיה ולא ימות, ומהו אותו הקיר שהזכיר חזקיהו בתפילתו?
ומביאים דרשה אחת: <b>רבי יהושע בן לוי</b> (אמורא ארץ ישראלי בדור הראשון) <b>אמר: לקירה של רחב נשא עיניו</b> – חזקיהו כשהתפלל, <b>-</b> שנאמר (בשליחת המרגלים ליריחו): <b>"כִּי בֵיתָהּ בְּקִיר הַחוֹמָה, וּבַחוֹמָה הִיא יוֹשָׁבֶת"</b> (יהושע ב,טו) – קיר ביתה של רחב היה סמוך לחומת העיר, באופן שהחומה שימשה קיר לבית<b>. אמר</b> – חזקיהו, <b>לפניו</b> – לפני ה'<b>: רבון כל העולמים</b> (קריאת פנייה אל ה')<b>, רחב שתי נפשות הצילה לך</b> – הם שני האנשים המרגלים ששלח יהושע, שרחב הסתירה אותם בביתה ולא מסרה אותם לידי שלוחי מלך יריחו<b>, ראה כמה נפשות הצלת לה</b> – הרבה נפשות ניצלו בזכותה של רחב, כאמור להלן<b>. - הדא היא דכתיב:</b> – זה הוא שכתוב (זה הוא הדבר שכתוב בכיבוש יריחו): <b>"וַיָּבֹאוּ הַנְּעָרִים הַמְרַגְּלִים, וַיֹּצִיאוּ אֶת רָחָב וְאֶת אָבִיהָ וְאֶת אִמָּהּ וְאֶת אַחֶיהָ וְאֶת כָּל אֲשֶׁר לָהּ, וְאֵת כָּל מִשְׁפְּחוֹתֶיהָ הוֹצִיאוּ, וַיַּנִּיחוּם מִחוּץ לְמַחֲנֵה יִשְׂרָאֵל"</b> (יהושע ו,כג) – שני האנשים המרגלים הגיעו לביתה של רחב והוציאו משם אותה ואת כל קרוביה (כדי להצילם ממוות)<b>. תני</b> – שונה <b>רבי שמעון בן יוחי</b> (תנא בדור הרביעי)<b>: אפילו היה במשפחותיה מאתים אנשים והלכו ונדבקו במאתים משפחות, כולהן</b> (כולם) – כל מאתים המשפחות, <b>היו ניצלין בזכותה</b> – של רחב (כך יש ללמוד מהלשון "ואת כל משפחותיה הוציאו", שלא כתוב 'משפחתה' שמשמעו משפחה אחת, אלא כתוב "משפחותיה" שמשמעו משפחות רבות), מפני שגדולה זכות הצלת נפשות ואפילו מועטים (מן "הדא היא דכתיב" עד כאן הוא מאמר מוסגר, שהוסיף מסדר התלמוד על דברי רבי יהושע בן לוי "כמה נפשות הצלת לה" ("פירושים וחידושים בירושלמי"))<b>. - אבותיי שק</b>י<b>רבו לך כל הגרים הללו</b> – דויד המלך קירב את הגבעונים שהתגיירו בימי יהושע, ובאותה שעה בימי דויד התגיירו מאה וחמישים אלף מאומות העולם (ראה מדרש שמואל כח,ה-ו וירושלמי סנהדרין ו,ד וקידושין ד,א, וראה דברי הימים ב ב,טז; ויש במדרשים שבימי שלמה התגיירו אותם מאה וחמישים אלף), ובכך כאילו ברא אותם (כל מי שמקרב את הגר כאילו בראו (בראשית רבה לט,יד ו-פד,ד))<b>- על אחת כמה וכמה שתתן לי את נפשי</b> – בוודאי ובוודאי שתשאיר אותי בחיים, שאנצל בזכותם של אבותיי<b>.</b>
ומביאים דרשה שנייה: <b>רבי שמואל בר נחמן</b> (אמורא ארץ ישראלי בדור השני והשלישי) <b>אמר: נשא את עיניו</b> – חזקיהו כשהתפלל, <b>בקירה של</b> ה<b>שונמית -</b> שנאמר (במעשה אלישע הנביא והאישה השונמית): <b>"נַעֲשֶׂה נָּא עֲלִיַּת קִיר קְטַנָּה וְנָשִׂים לוֹ שָׁם מִטָּה וְשֻׁלְחָן וְכִסֵּא וּמְנוֹרָה"</b> (מלכים ב ד,י) – השונמית אמרה לבעלה, שיבנו חדר קטן בקומה העליונה, וישימו לאלישע שם את הרהיטים הנחוצים ביותר לצורכי האדם<b>. אמר</b> – חזקיהו, <b>לפניו</b> – לפני ה'<b>: רבון כל העולמים,</b> ה<b>שונמית קיר אחד עשתה לאלישע והחייתה את בנה</b> – כשמת בנה של השונמית, התפלל אלישע אל ה' והחיה אותו בזכות מעשיה של השונמית<b>, אבותי שעשו לך את</b> כל <b>השבח הזה</b> – שלמה המלך שבנה לכבודך את בית המקדש, וציפה את קירות האבן של הבית מבפנים בקורות ארזים מצופים זהב משובץ באבנים יקרות וחרוטים בצורות שונות (מלכים א פרק ו ודברי הימים ב פרק ג), <b>- על אחת כמה וכמה שתתן לי את נפשי</b> – שאנצל בזכותם של אבותיי<b>.</b>
ומביאים דרשה שלישית: <b>רבי חיננא בר פפא</b> (אמורא ארץ ישראלי בדור השלישי) <b>אמר: נתן עיניו</b> – חזקיהו כשהתפלל, <b>בקירות בית המקדש -</b> שנאמר (בסיור של יחזקאל בהר הבית): <b>"בְּתִתָּם סִפָּם אֶת סִפִּי וּמְזוּזָתָם אֵצֶל מְזוּזָתִי וְהַקִּיר בֵּינִי וּבֵינֵיהֶם"</b> (יחזקאל מג,ח) – פתחי בתיהם של מלכי יהודה היו סמוכים לפתחי בית המקדש, ורק קיר היה בין ביתם ובין בית המקדש (כתוב זה נאמר בדברי ה' לנביא, שבעתיד לא יטמאו ישראל את בית המקדש בעבודת אלילים, שלא כמו שהיה בעבר שטימאו מלכי יהודה הרשעים את בית המקדש בעבודת האלילים שעשו בבתיהם שהיו סמוכים לבית המקדש)<b>.</b> אמר חזקיהו לפני ה': <b>בני אדם גדולים היו</b> – אבותיי, והם מלכי יהודה הצדיקים, <b>ולא היו יכולין לעלות ולהתפלל</b> בבית המקדש <b>בכל שעה</b> (בכל זמן, תמיד) – מפני שהיו עסוקים בצורכי ישראל, <b>והיו מתפללין בתוך בתיהם, והקב"ה מעלה עליהן</b> (חשב להם, זקף לזכותם) <b>כאִילּוּ נתפללו בבית המקדש</b> – והיה מקבל את תפילותיהם, כיוון שבתיהם היו סמוכים לבית המקדש, ורק קיר היה בין ביתם ובין בית המקדש<b>. אבותי שעשו לך את כל השבח הזה</b> (במקבילה בכתב יד רומי אין מילים אלו, והנוסח הוא: '<b>ואני לא עשיתי כן'</b>, וכך צריך לומר) – אני לא הייתי מתפלל בתוך ביתי, אף על פי שביתי היה סמוך לבית המקדש, אלא הייתי עולה ומתפלל בבית המקדש בכל שעה, <b>- על אחת כמה וכמה שתתן לי את נפשי</b> – שאנצל בזכות עצמי<b>.</b><br><br><small>סוף הדרשה קשה לעמוד עליו, שהרי "בני אדם גדולים" הם הם אבותיו של חזקיהו, מלכי יהודה הצדיקים, ואם כן, מה זה שאמר בתפילתו: "אבותיי שעשו לך את כל השבח הזה, על אחת כמה וכמה!", כאילו הוא בא להגדיל צדקת אבותיו מצדקת אלה בני אדם גדולים. ונראה שהמאמר "אבותיי..." אשגרה הוא מהמאמרים שלפניו ושלאחריו, וצריך לומר כמו שהוא בקוהלת רבה (ושם נתייחס לרבנן): "ואני אין קיר, כשאני מתפלל, ביני ובין המקדש (כך נוסח הדפוס, ואינו בכתבי היד). על אחת כמה וכמה שתינתן לי נפשי!". ורמזו כאן על דרכו של חזקיהו להתפלל בבית המקדש ולא בביתו, כמו שנאמר במלכים ב יט,א וכן שם יט,יד-טו ("פירושים וחידושים בירושלמי").<br><br>במקורות חיצוניים מימי חורבן בית שני ואילך ישנה מסורת אגדה על ביתו של חזקיהו בהר הבית סמוך למקדש, ויש סמך למסורת זו בדרשה שבירושלמי כאן.</small>
ומביאים דרשה רביעית: <b>ורבנין אמרין:</b> – והחכמים אומרים: (לביטוי 'ורבנין אמרין' שימוש מיוחד באגדה, שהוא חותם מחלוקת קודמת בין חכמים יחידים בהבאת דעת רוב החכמים ("אוצר לשונות ירושלמיים")) <b>נתן עיניו</b> – חזקיהו כשהתפלל, <b>בקירות לבו, שנאמר</b> – בנבואה על בוא האויב להחריב את יהודה<b>: "מֵעַי מֵעַי, אוֹחִילָה קִירוֹת לִבִּי, הֹמֶה לִּי לִבִּי, לֹא אַחֲרִישׁ"</b> (ירמיהו ד,יט) – בקרבי אני חש כאב, בדופנות ליבי מתנועע ליבי, אינני יכול לשתוק (אלה דברי הנביא. קירות הלב - כינוי פיוטי לחלל הלב ומה שבו)<b>. אמר</b> – חזקיהו, <b>לפניו</b> – לפני ה'<b>: רבון העולמים, חיזרתי</b> (סבבתי) <b>על מאתים וארבעים ושמונה איברים שנתתה בי</b> – בדקתי את כל האיברים שבגופי, ואפילו את ליבי, <b>ולא מצאתי שהכעסתי אותך</b> (גרמתי לך לכעס) <b>באחד מהן. על אחת כמה וכמה</b> [ש]<b>תינתן לי נפשי</b> – שאנצל בזכות עצמי (כאן הלשון "על אחת כמה וכמה..." יתירה, והיא אשגרה מהדרשות האחרות, כי בדרשה הזו אין קול וחומר)<b>.</b><br><br><small>עד כאן המקבילה בירושלמי ברכות.<br><br>ב<b>בבלי ברכות</b> י,א-ב אמרו: "בימים ההם חלה חזקיהו למות, ויבוא אליו ישעיהו בן אמוץ הנביא ויאמר אליו: כה אמר ה': צו לביתך, כי מת אתה ולא תחיה" (ישעיהו לח,א). מאי "כי מת אתה ולא תחיה"? "מת אתה" - בעולם הזה, "ולא תחיה" - לעולם הבא. אמר ליה: מאי כולי האי? אמר ליה: משום דלא עסקת בפריה ורביה. אמר ליה: משום דחזאי / הא קאמרו לי ברוח הקודש דלא נפיק מיני זרע מעליא. אמר ליה: בהדי כבשי דרחמנא / דמרי עלמא למה לך? מה דמפקדת (מצוות פריה ורביה) איבעי לך למעבד, ומה דניחא קמי קודשא בריך הוא - ליהווי. אמר ליה: השתא הב לי ברתך, אפשר מיני ומינך תסתייעא מילתא ונפקי מינן זרעא דמעלי. אמר ליה: כבר נגזרה עליך גזירה (ואין גזר דינך יכול להשתנות). אמר ליה: בן אמוץ, כלה נבואתך וצא! כך אני מקובל מבית אבי אבא: אפילו חרב חדה מונחת על צווארו של אדם, אל ימנע עצמו מן הרחמים.<br>אמר רבי חנין: אם בא בעל החלום לאדם ואומר לו: למחר הוא (כלומר: אתה) מת - אל ימנע עצמו מן הרחמים, שנאמר: "כי ברוב חלומות והבלים ודברים הרבה, כי את האלוהים ירא" (קוהלת ה,ו).<br>מיד: "ויסב חזקיהו פניו אל הקיר ויתפלל אל ה'" (ישעיהו לח,ב).<br>אמר ריש לקיש: שנתפלל מקירות ליבו, שנאמר: "מעיי מעיי, אוחילה קירות ליבי" וגו' (ירמיהו ד,יט).<br>רבי יהושע בן לוי אמר: שנתפלל על עסקי הקיר. אמר לפניו (לפני ה'): ריבונו של העולם, ומה שונמית שלא עשתה אלא קיר אחת קטנה - החייתה את בנה, אבי אבא (שלמה המלך) שחיפה את קיר ההיכל כולו בזהב - על אחת כמה וכמה (ראוי הוא שיחיו למענו את בן בנו)!<br>לבסוף יהב ליה ברתיה. נפק מיניה מנשה ורבשקה.<br><br>הדרשה שבבבלי: "אמר רבי שמעון בן לקיש: מקירות ליבו" פירושה שחזקיהו התפלל בכוונה, ואין זו הדרשה שבירושלמי ("ורבנן אמרין") ובקוהלת רבה (ראה להלן, ושם נתייחסה לרבי הונא) ("פירושים וחידושים בירושלמי").</small>
<b>כתוב</b> (במחלת חזקיהו)<b>: "וַיְהִי דְּבַר י'י אֶל יְשַׁעְיָהוּ לֵאמֹר: הָלוֹךְ וְאָמַרְתָּ אֶל חִזְקִיָּהוּ: כֹּה אָמַר י'י אֱלֹהֵי דָּוִד אָבִיךָ: שָׁמַעְתִּי אֶת תְּפִלָּתֶךָ, רָאִיתִי אֶת דִּמְעָתֶךָ, הִנְנִי יוֹסִף עַל יָמֶיךָ חֲמֵשׁ עֶשְׂרֵה שָׁנָה"</b> (ישעיהו לח,ד-ה)<b>. אמר ליה:</b> – אמר לו (ישעיהו לה'): <b>כדון אמרית ליה הכין</b> – עכשיו אמרתי לו (לחזקיהו) כך (שימות מחוליו)<b>, וכדון אנא מימר</b> (צריך לומר: '<b>א</b>ימר') <b>ליה הכין</b> – ועכשיו אני אומר לו (לחזקיהו) כך (שבטלה הגזירה ויירפא מחוליו)<b>. אמר ליה:</b> (מילים אלו יתירות, כי גם ההמשך הוא מדברי ישעיהו לה') <b>גברא רבה הוא ולית הוא מהימנתי</b> – אדם גדול הוא (חזקיהו) ואין הוא מאמין לי (לנבואתי השנייה שסותרת את נבואתי הראשונה)<b>. אמר ליה:</b> – אמר לו (ה' לישעיהו): <b>עינוון סגין הוא והוא מהימן לך</b> – עניו גדול הוא והוא מאמין לך<b>. ולא עוד אלא</b> (לא זה בלבד אלא) <b>עדיין לא יצאת</b> (יצאה) <b>הברה בעיר</b> – עדיין לא הגיעה השמועה לעיר על נבואת ישעיהו הראשונה שחזקיהו ימות, ולכן אין לישעיהו לחשוש שמהימנותו תיפגם, <b>-</b> שכתוב במחלת חזקיהו (בכתוב המקביל לכתוב לעיל): <b>"וַיְהִי יְשַׁעְיָהוּ לֹא יָצָא חָצֵר הַתִּיכֹנָה</b>, וּדְבַר י'י הָיָה אֵלָיו לֵאמֹר: שׁוּב וְאָמַרְתָּ אֶל חִזְקִיָּהוּ נְגִיד עַמִּי: כֹּה אָמַר י'י אֱלֹהֵי דָּוִד אָבִיךָ: שָׁמַעְתִּי אֶת תְּפִלָּתֶךָ, רָאִיתִי אֶת דִּמְעָתֶךָ, הִנְנִי רֹפֶא לָךְ... וְהֹסַפְתִּי עַל יָמֶיךָ חֲמֵשׁ עֶשְׂרֵה שָׁנָה<b>"</b> (מלכים ב כ,ד-ו) – עדיין לא הספיק ישעיהו לצאת מבית המלך ולהגיע אל החצר התיכונה שבה נמצא בית המלך, היתה נבואת ה' לישעיהו על רפואת חזקיהו<b>, "העיר" כתיב</b> – הכתיב הוא: "וַיְהִי יְשַׁעְיָהוּ לֹא יָצָא העיר הַתִּיכֹנָה" - לא הספיק ישעיהו להגיע אל הרובע התיכון של העיר; ויש לדרוש את הכתיב, שעדיין לא הספיקה נבואת ישעיהו הראשונה להגיע אל העיר<b>.</b><br><br><small>ב<b>קוהלת רבה</b> ה [ו] נאמר: "כי ברוב חלומות והבלים ודברים הרבה, כי את האלוהים ירא" - אמר רבי אלעזר: אם ראית חלומות קשים וחזיונות קשים ודברים הפוכים שאתה מתיירא מהם, קפוץ לשלושה דברים ואתה ניצול מהם. דאמר רבי יודן בשם רבי אלעזר: שלושה דברים מבטלים גזירות רעות, ואלו הם: תפילה וצדקה ותשובה. ושלושתם בפסוק אחד. הדא היא דכתיב: "וייכנעו עמי אשר נקרא שמי עליהם ויתפללו ויבקשו פניי וישובו מדרכיהם הרעים, ואני אשמע מן השמים ואסלח לחטאתם וארפא את ארצם" (דברי הימים ב ז,יד). "ויתפללו" - זו תפילה, "ויבקשו פניי" - זו צדקה, היך מה דאת אמר: "אני בצדק אחזה פניך" (תהלים יז,טו), "וישובו מדרכיהם הרעים" - זו תשובה, ואחר כך: "ואני אשמע מן השמים" וגו'.<br>וכן את מוצא בחזקיהו מלך יהודה. בשעה שחלה חזקיהו, אמר הקב"ה לישעיהו: לך אמור לו: "צו לביתך, כי מת אתה ולא תחיה" (ישעיהו לח,א). אמר לו חזקיהו לישעיהו: ישעיהו, בנוהג שבעולם, אדם שהולך לבקר את החולה אומר לו: מן השמים ירחמו עליך... ואפילו יראה אותו נטוי למות אינו אומר לו: "צו לביתך", שלא יחליש דעתו. ואתה אומר לי: "צו לביתך, כי מת אתה ולא תחיה". אוף אנא לא לך אנא ספין (מכבד, שם לב), ולא למיליך אנא שמע. איני תופש אלא מה שאמר זקיני: "כי ברוב חלומות והבלים ודברים הרבה, כי את האלוהים ירא".<br>מיד: "ויסב חזקיהו פניו אל הקיר" (ישעיהו לח,ב).<br>לאי זה קיר נשא פניו? - רבי יהושע בן לוי אמר: בקירה של רחב נתן את עיניו. הדא היא דכתיב: "כי ביתה בקיר החומה" (יהושע ב,טו). אמר לפניו: ריבונו של העולם, רחב שתי נפשות היצילה לך, ראה כמה נפשות היצלת לה. - הדא היא דכתיב: "ויבואו הנערים המרגלים, ויוציאו את רחב ואת אביה ואת אימה ואת אחיה, ואת כל משפחותיה הוציאו" (יהושע ו,כג). תני רבי שמעון בן יוחאי: אפילו היו במשפחתה מאתיים אנשים והלכו ונדבקו במאתיים משפחות, כולם ניצולו בזכותה. 'ואת כל משפחתה הוציאו' אין כתוב כאן, אלא "ואת כל משפחותיה הוציאו". - אבותיי שכינסו לך כל הגרים הללו, על אחת כמה וכמה!<br>רבי שמואל בר נחמן אמר: בקירה של שונמית נתן עיניו. הדא היא דכתיב: "נעשה נא עליית קיר קטנה" (מלכים ב ד,י). אמר לפניו: ריבונו של העולם, שונמית קיר אחד עשתה לאלישע והחייתה את בנה. אבותיי שעשו לך כל השבח הזה, על אחת כמה וכמה!<br>רבי הונא בשם רבי יוסי אמר: בקירות ליבו נתן עיניו, שנאמר: "מעיי מעיי, אוחילה קירות ליבי, הומה לי ליבי" (ירמיהו ד,יט). אמר לפניו: ריבונו של העולם, חזרתי על מאתיים ארבעים ושמונה איברים שיצרת בי ולא מצאתי שהכעסתיך באחד מהם. על אחת כמה וכמה שתינתן לי נפשי!<br>ורבנן אמרין: בקירות בית המקדש נשא עיניו, דכתיב: "בתיתם סיפם את סיפי ומזוזתם אצל מזוזתי והקיר ביני וביניהם" (יחזקאל מג,ח). אמר לפניו: ריבונו של העולם, אבותיי בני אדם גדולים היו, ולא היו יכולים להתפלל בכל שעה בבית המקדש, אלא היו עומדים בתוך בתיהם ומתפללים, והקיר בינם ובין בית המקדש, ואני אין קיר כשאני מתפלל ביני ובין המקדש. על אחת כמה וכמה שתינתן לי נפשי!<br>מיד אמר לו הקב"ה: ישעיהו, "הלוך ואמרת אל חזקיהו: כה אמר י'י: שמעתי את תפילתך, ראיתי את דמעתך" וגו' (ישעיהו לח,ה). אמר ישעיהו לפני הקב"ה: ריבונו של העולם, בתחילה אמרת לי כן, ועכשיו אתה אומר לי כן, ואיך אלך ואומר כן? אמר לו: ענוותן הוא ומקבל ממך. ולא עוד אלא עדיין לא יצא הדיבור בעיר, דכתיב: "ויהי ישעיהו לא יצא חצר התיכונה" (מלכים ב כ,ד), 'העיר' כתיב.<br>כשהלך ישעיהו אצלו, אמר לו: לא כך אמרתי לך מתחילה: לא לך אנא ספין ולא למיליך אנא שמע, אלא למה שאמר זקני: "כי ברוב חלומות והבלים" וגו'.</small>
<b>כד דקם מנשה, הוה פרי חורי ישעיה</b> – כאשר עמד (נעשה מלך) מנשה, היה רץ אחרי ישעיהו (הנביא)<b>. בעי מיקטלוניה והוא ערק מן קדמויי</b> – רצה (מנשה) להרוג אותו (את ישעיהו), והיה (ישעיהו) בורח מפניו<b>. ערק לארזא ובלעיה ארזא, חסר ציציתה דגולתיה</b> – ברח (ישעיהו) לעץ ארז ובלע אותו הארז (בדרך נס, שלא יראה מנשה את ישעיהו), חסר (חוץ מ-) הציצית של מעילו (שלא נראתה מישעיהו אלא הציצית, שלא נבלעה בארז)<b>. אתון ואמרין קדמוי</b> – באו ואמרו לפניו (למנשה שישעיהו נבלע בארז, שראו את הציצית וכך הכירו את מקומו של ישעיהו)<b>. אמר לון:</b> – אמר להם (מנשה): <b>אזלון ונסרון ארזא</b> – לכו ונסרו את הארז<b>. ונסרו לארזא ואיתחמי דמא נגד</b> – וניסרו את הארז ונראה הדם (של ישעיהו שנהרג) נמשך (זורם)<b>.</b><br>
במשנה שנינו: "רבי יהודה אומר: מנשה יש לו חלק לעולם הבא".
ומציעים קושיה מפסוק: [צריך להוסיף: '<b>והכתיב</b>' – והרי כתוב:] <b>"</b>וְגַם דַּם הַנָּקִי אֲשֶׁר שָׁפָךְ וַיְמַלֵּא אֶת יְרוּשָׁלִַם דָּם נָקִי, <b>וְלֹא אָבָה י'י לִסְלֹחַ"</b> (מלכים ב כד,ד) – מנשה רצח אנשים רבים חפים מפשע, ולכן לא רצה ה' לסלוח לבני ממלכת יהודה; ויש לדרוש את הכתוב "ולא אבה ה' לסלוח" על מנשה: <b>- מיכן</b> (מכאן) <b>שאין לו חלק לעתיד לבוא</b> – ה' לא סלח למנשה על מעשי הרצח, ולכן אין לו חלק לעולם הבא<b>!</b> – הרי שיש לפרוך את הקביעה של רבי יהודה שמנשה יש לו חלק לעולם הבא!
ומתרצים את הקושיה: [צריך להוסיף: '<b>נימר:</b> – נֹאמר: <b>עד שלא חזר בו</b>' – הכתוב מדבר לפני שמנשה התחרט על מעשיו הרעים. אבל לאחר שחזר בו ממעשיו הרעים, יש לו חלק לעולם הבא]
ומציעים קושיה מפסוק נוסף: <b>והא כתיב:</b> – והרי כתוב: <b>"</b>וּנְתַתִּים לְזַעֲוָה לְכֹל מַמְלְכוֹת הָאָרֶץ, <b>בִּגְלַל מְנַשֶּׁה בֶן יְחִזְקִיָּהוּ מֶלֶךְ יְהוּדָה</b>, עַל אֲשֶׁר עָשָׂה בִּירוּשָׁלִָם<b>"</b> (ירמיהו טו,ד) – כל ממלכות הארץ יהיו רועדות מרוב בהלה למשמע האסונות הגדולים שיגיעו לישראל בשל מנשה מחמת מה שעשה בירושלים<b>!</b> – הרי שיש לפרוך את הקביעה של רבי יהודה שמנשה יש לו חלק לעולם הבא! (בירושלמי שלפנינו צוטט הפסוק הזה בשיבוש. ואולי הכוונה לכתוב: "לְבַד מֵחַטָּאתוֹ אֲשֶׁר הֶחֱטִיא אֶת יְהוּדָה לַעֲשׂוֹת הָרַע בְּעֵינֵי ה'" (מלכים ב כא,טז))
ומתרצים את הקושיה: <b>נימר:</b> – נֹאמר: <b>עד דלא יחזור</b> (צריך לומר: '<b>חזר</b>') <b>ביה</b> – עד שלא חזר בו (הכתוב מדבר לפני שמנשה התחרט על מעשיו הרעים. אבל לאחר שחזר בו ממעשיו הרעים, יש לו חלק לעולם הבא)<b>.</b>
ומציעים קושיה מפסוק נוסף: [צריך להוסיף: '<b>והכתיב</b>' – והרי כתוב:] <b>"</b>אַךְ לֹא שָׁב י'י מֵחֲרוֹן אַפּוֹ הַגָּדוֹל אֲשֶׁר חָרָה אַפּוֹ בִּיהוּדָה <b>עַל כָּל הַכְּעָסִים אֲשֶׁר הִכְעִיסוֹ מְנַשֶּׁה"</b> (מלכים ב כג,כו) – למרות צדקת יאשיהו מלך יהודה, ה' לא ביטל את גזירת החורבן שגזר כעונש על המעשים המכעיסים שעשה מנשה<b>!</b> – הרי שיש לפרוך את הקביעה של רבי יהודה שמנשה יש לו חלק לעולם הבא!
ומתרצים את הקושיה: <b>נימר:</b> – נֹאמר: <b>עד שלא עשה תשובה</b> – הכתוב מדבר לפני שמנשה שב לדרך הטובה. אבל לאחר שעשה תשובה, יש לו חלק לעולם הבא<b>.</b><br>
ומציעים קושיה מפסוק: <b>והא כתיב:</b> – והרי כתוב: <b>"</b>וְלֹא נִכְנַע מִלִּפְנֵי י'י כְּהִכָּנַע מְנַשֶּׁה אָבִיו, <b>כִּי הוּא אָמוֹן הִרְבָּה אַשְׁמָה"</b> (דברי הימים ב לג,כג) – אמון מלך יהודה לא שב בתשובה כמו מנשה אביו, אלא חטא הרבה, יותר מכל קודמיו<b>!</b> – ולמה לא נזכר אמון במשנה עם המלכים שאין להם חלק לעולם הבא!
ומתרצים את הקושיה: <b>לא הוסיף אלא חידש</b> (צריך לומר כמו שהגיה ב"שערי תורת ארץ ישראל": '<b>לא חידש אלא הוסיף</b>') – אמון לא עשה סוג של חטא שלא עשו לפניו אלא הוסיף לעשות חטאים שעשו לפניו, ואילו כל אחד מהמלכים שנזכרו במשנה עשה סוג של חטא שלא עשו לפניו<b>.</b><br>
<b>והכתיב</b> (צריך לומר: '<b>כתוב</b>')<b>: "וְגַם דָּם נָקִי שָׁפַךְ מְנַשֶּׁה הַרְבֵּה מְאֹד עַד אֲשֶׁר מִלֵּא אֶת יְרוּשָׁלִַם פֶּה לָפֶה"</b> (מלכים ב כא,טז) – מנשה רצח אנשים רבים חפים מפשע, עד שמילא את ירושלים דם נקי מפתח העיר שבצד אחד עד הפתח שבצד האחר<b>! וכי איפשר לבשר ודם למלאות את ירושלם דם נקי פה לפה?!</b> (בתמיהה) <b>אלא שהרג את ישעיהו שהיה שקול כמשה, דכתיב ביה</b> – שכתוב בו (במשה)<b>: "פֶּה אֶל פֶּה אֲדַבֶּר בּוֹ"</b> (במדבר יב,ח) – ה' דיבר עם משה זה מול זה, באין חציצה ביניהם. ויש לדרוש את הכתוב במעשי הרצח של מנשה "פה לפה", שהרג את ישעיהו שה' דיבר איתו "פה אל פה" (ב"שערי תורת ארץ ישראל" הציע להעביר קטע זה לעיל לאחר המסופר על מנשה שהרג את ישעיהו)<b>.</b><br><br><small>ב<b>בבלי סנהדרין</b> קג,ב אמרו: "וגם דם נקי שפך מנשה הרבה מאוד עד אשר מילא את ירושלים פה לפה" (מלכים ב כא,טז) - הכא (בבבל) תרגימו: שהרג את ישעיהו. - במערבא (בארץ ישראל) אמרי: שעשה צלם משוי אלף בני אדם, ובכל יום ויום היה הורג את כולם.<br><br>בירושלמי אמרו כמו "הכא תרגימו" ולא כמו "במערבא אמרי".<br><br>ב<b>בבלי יבמות</b> מט,ב אמרו: מנשה הרג את ישעיהו. - אמר רבא: מידן דייניה וקטליה. אמר ליה: משה רבך אמר: "כי לא יראני האדם וחי" (שמות לג,כ), ואת אמרת: "ואראה את ה' יושב על כיסא רם ונישא" (ישעיהו ו,א)! משה רבך אמר: "כה' אלוהינו בכל קוראנו אליו" (דברים ד,ז), ואת אמרת: "דרשו ה' בהימצאו" (ישעיהו נה,ו)! משה רבך אמר: "את מספר ימיך אמלא" (שמות כג,כו), ואת אמרת: "והוספתי על ימיך חמש עשרה שנה" (מלכים ב כ,ו)! אמר (ישעיהו): ידענא ביה דלא מקבל מאי דאימא ליה (להסביר את דבריי), ואי אמינא ליה אשווייה מזיד (כשיהרגני). אמר שֵׁם (של קודש) ואבלע בארזא. אתיוה לארזא ונסריה (כדי להורגו). כי מטא להדי פומיה נח נפשיה.</small>
<b>כתוב</b> – בעניין עונשו ותשובתו של מנשה<b>: "וַיְדַבֵּר י'י אֶל מְנַשֶּׁה וְאֶל עַמּוֹ וְלֹא הִקְשִׁיבוּ, וַיָּבֵא י'י עֲלֵיהֶם אֶת שָׂרֵי הַצָּבָא אֲשֶׁר לְמֶלֶךְ אַשּׁוּר, וַיִּלְכְּדוּ אֶת מְנַשֶּׁה בַּחֹחִים</b> וַיַּאַסְרֻהוּ בַּנְחֻשְׁתַּיִם וַיּוֹלִיכֻהוּ בָּבֶלָה<b>"</b> (דברי הימים ב לג,י-יא) – מנשה ועמו לא הקשיבו לדברי הנביאים ולא חזרו בתשובה, וה' גרם שיבואו עליהם שרי הצבא של מלך אשור, ולכדו את מנשה ואסרו אותו בשלשלאות של נחושת<b>. מהו</b> – מה פירוש <b>"בַּחֹחִים"? בכירומניקיא</b> – באזיקים (מקור המילה ביוונית)<b>.</b>
<b>אמר רבי לוי</b> (אמורא ארץ ישראלי בדור השלישי)<b>: מולא</b> (פֶּרֶד) <b>של נחושת עשו לו</b> – למנשה, <b>ונתנו אותו בתוכה והיו מסיקין תחתיו</b> – והוא היה נשרף מבפנים (הסיפור על מולא של נחושת נדרש מהמילים "וַיַּאַסְרֻהוּ בַּנְחֻשְׁתַּיִם", ראה להלן פסיקתא דרב כהנא. - הסיפור מושפע מהמסופר על פאלאריס, העריץ של העיר אקרגאס בסיציליה, שיזם מוות אכזרי באמצעות שור ארד, שלתוכו הוכנסו גברים דרך פתח עליון, ולאחר שסגרו אותו הדליקו אש מתחת לשור והקורבנות נצלו בחיים. זה היה כלי ההוצאה להורג הידוע העתיק ביותר, שהחלו להשתמש בו בסביבות 554-570 לפני הספירה. - בספר חזון ברוך הסורי, אחד מן הספרים החיצוניים, מובא סיפורו של מנשה, ושם מסופר שמנשה הוטל לתוך סוס נחושת (ראה להלן))<b>.</b>
<b>כיון שראה</b> – מנשה, <b>שצרתו צרה, לא הניח עבודה זרה בעולם שלא הזכירה</b> – שפנה לכל עבודה זרה שבעולם שתענה אותו מצרתו ותושיענו<b>. כיון שלא הועיל לו כלום</b> – שלא ענתה אותו אחת מהן, כיוון שאין בהן ממש<b>, אמר: זכור אני שהיה אבי</b> – חזקיהו, <b>מקרא אותי את הפסוק הזה בבית הכנסת: "בַּצַּר לְךָ וּמְצָאוּךָ כֹּל הַדְּבָרִים הָאֵלֶּה, בְּאַחֲרִית הַיָּמִים וְשַׁבְתָּ עַד י'י אֱלֹהֶיךָ וְשָׁמַעְתָּ בְּקֹלוֹ. כִּי אֵל רַחוּם י'י אֱלֹהֶיךָ, לֹא יַרְפְּךָ וְלֹא יַשְׁחִיתֶךָ, וְלֹא יִשְׁכַּח אֶת בְּרִית אֲבֹתֶיךָ אֲשֶׁר נִשְׁבַּע לָהֶם"</b> (דברים ד,ל-לא) – כשתהיו בצרה ותשובו אל ה', ה' יקבל את תשובתכם ולא יעזוב אתכם ולא ישמיד אתכם<b>. הרי אני קורא אותו</b> – קורא אל ה'<b>, אם עונה אותי - מוטב, ואם לאו - הא כל אפיא שוין</b> – הרי כל הפנים שווים (אין הבדל בין האלילים ובין ה', וה' הוא כמו כל האלילים)<b>.</b>
<b>והיו מלאכי השרת מסתמין את החלונות</b> – של הרקיע<b>, שלא תעלה תפילתו של מנשה לפני הקב"ה</b> – דרך החלונות<b>. והיו מלאכי השרת אומרים לפני הקב"ה: רבונו של</b> ה<b>עולם, אדם שעבד עבודה זרה והעמיד צלם</b> (תבנית של אליל) <b>בהיכל</b> – ראה דברי הימים ב לג,א-ט; מלכים ב כא,ב-ט<b>, אתה מקבלו בתשובה?! אמר להן: אם איני מקבלו בתשובה - הרי אני נועל את הדלת בפני כל בעלי תשובה</b> – אני מונע מהרוצים לחזור בתשובה את האפשרות למלא את רצונם<b>. מה עשה לו</b> – למנשה, <b>הקב"ה? חתר לו חתירה</b> – חפר למנשה חפירה ברקיע, <b>מתחת כסא הכבוד שלו ושמע תחינתו</b> – שעלתה תפילתו לפני הקב"ה דרך החתירה<b>.</b> ומציעים פסוק המסייע לאמור לפני כן: <b>הדא היא דכתיב:</b> – זה הוא [הדבר] שכתוב: <b>"וַיִּתְפַּלֵּל אֵלָיו, וַיֵּעָתֶר לוֹ וַיִּשְׁמַע תְּחִנָּתוֹ וַיְשִׁיבֵהוּ</b> יְרוּשָׁלִַם לְמַלְכוּתוֹ<b>"</b> (דברי הימים ב לג,יג) – ה' נעתר למנשה וקיבל תפילתו. ודורשים "וַיֵּעָתֶר לו" - וַיֵּחָתֶר לו (יש ספרים שבהם הכתיב 'וַיֵּחָתֶר' והקרי 'וַיֵּעָתֶר')<b>. אמר רבי לעזר בירבי שמעון</b> (תנא בדור החמישי)<b>: בערבייא צווחין לחת</b>י<b>רתה עת</b>י<b>רתה</b> – בערבייא (שמו של מחוז עבר הירדן המזרחי בימי שלטון הרומאים) קוראים (קריאה בשם) לָחתירה - הָעתירה (בחילוף ח' ל-ע'). ולכן דרשו לשון 'עתירה' כלשון 'חתירה'<b>.</b><br>
<b>"וַיְשִׁיבֵהוּ יְרוּשָׁלִַם לְמַלְכוּתוֹ"</b> (דברי הימים ב לג,יג) – ה' נתן בליבו של מלך אשור מחשבה לשחרר את מנשה ולהרשות לו לשוב לירושלים למלכותו, <b>- במה השיבו? שמואל בר בינא</b> (צריך לומר: 'בר אינא' - אמורא ארץ ישראלי בדור הרביעי) אמר <b>בשם רבי אחא</b> (אמורא ארץ ישראלי בדור הרביעי)<b>: ברוח השיבו</b> – דורש "וַיְשִׁיבֵהוּ" (משורש שוב) כאילו כתוב "וַיַּשִּׁיבֵהוּ" (משורש נשב בבניין הפעיל) - העיף על ידי נשיבת רוח, שה' הביא רוח שנשאה את מנשה מבבל לירושלים<b>,</b> ומציעים לשון תפילה כסימוכין לפירוש המוצע: <b>כמה דת מר</b> (דאת אמר)<b>:</b> – כמו שאתה אומר (בנוסח התפילה): <b>מַשִּׁיב</b> (משורש נשב בבניין הפעיל) <b>הרוח</b> – גורם שתהא הרוח נושבת<b>.</b><br>
<b>"וַיֵּדַע מְנַשֶּׁה כִּי י'י הוּא הָאֱלֹהִים"</b> (דברי הימים ב לג,יג) – הפורענות והצלתו של מנשה ממנה לאחר שנכנע לפני ה' גרמו לו להכיר ולהבין שה' הוא האלוהים, <b>- באותה שעה</b> – שעשה לו ה' נס והשיבו ברוח, <b>אמר מנשה: אית דין ואית דיין</b> – יש דין ויש דיין (והוא עתיד להיפרע מן הרשעים וליתן שכר לצדיקים)<b>.</b><br><br><small>ב<b>בבלי סנהדרין</b> קג,א אמרו: אמר רבי יוחנן משום רבי שמעון בן יוחי: מאי דכתיב: "וישמע אליו וייעתר לו" (דברי הימים ב לג,יג)? - מלמד שעשה לו הקב"ה כמין מחתרת ברקיע מפני מידת הדין (שעיכבה ואמרה שאין לו תקנה), כדי לקבלו בתשובה.<br><br>ב<b>רות רבה</b> פרשה ה נאמר: "וידבר י'י אל מנשה ואל עמו ולא הקשיבו, ויבא י'י עליהם את שרי הצבא אשר למלך אשור, וילכדו את מנשה בחוחים" (דברי הימים ב לג,י-יא) - מהו "בחוחים"? - רבי אבא בר כהנא אמר: כירומניקיא.<br>אמר רבי לוי בר חייתה: עשו לו מולה של נחושת והיו מסיקים את האור מתחתיו. והיה מצווח ואומר: צלם פלן, שיזבי! צלם פלן, שיזבי! כיוון שראה שלא הועילוהו כלום, אמר: זכור אני שהיה אבא מקריני פסוק זה: "בצר לך ומצאוך כל הדברים האלה, באחרית הימים ושבת עד י'י אלוהיך ושמעת בקולו. כי אל רחום י'י אלוהיך, לא ירפך ולא ישחיתך, ולא ישכח את ברית אבותיך אשר נשבע להם" (דברים ד,ל-לא). אנא צווח ליה, אין עני לי - הא טבאות, ואין לא - הא כל אפיא שווין.<br>באותה שעה עמדו כל מלאכי השרת וסתמו כל החלונות של מעלן. ואמרו לפניו: ריבונו של העולם, מי שהעמיד צלם בהיכל, אתה מקבלו בתשובה? אמר להם: אם איני מקבלו בתשובה, הריני נועל דלת בפני כל בעלי תשובה. מה עשה לו הקב"ה? חתר לו חתירה מתחת כיסא כבודו, מקום שאין מלאך יכול לשלוט בו. הדא היא דכתיב: "וייעתר לו י'י" (דברי הימים ב לג,יג). אמר רבי לוי: בערבייא צווחין לחתירה עתירה.<br><br>ב<b>פסיקתא דרב כהנא</b> כד,יא נאמר: "וידבר י'י אל מנשה ואל עמו ולא הקשיבו, ויבא י'י עליהם את שרי הצבא אשר למלך אשור, וילכדו את מנשה בחוחים" (דברי הימים ב לג,י-יא). מהו "בחוחים"? - רבי אבא בר כהנא אמר: בכירומיניקייה.<br>"ויאסרוהו בנחושתיים" (שם) - מהו "בנחושתיים"? - אמר רבי לוי בר חיתה: עשה לו (מלך אשור למנשה) כמין מולי של נחושת ועשה אותה נקבים נקבים ונתנו לתוכה והתחיל מסיק תחתיו. וכיוון שראה צרתו צרה, לא הניח עבודה זרה בעולם שלא להזכירה: צלמא פלן, אתא שיזבי (הצל אותי). וכיוון שלא הועיל כלום, אמר: זכור אני שהיה אבא מקרא אותי את הפסוק הזה: "בצר לך ומצאוך כל הדברים האלה, באחרית הימים ושבת עד י'י אלוהיך ושמעת בקולו. כי אל רחום י'י אלוהיך, לא ירפך ולא ישחיתך" (דברים ד,ל-לא). הרי אני קורא אותו, אם יענה אותי - הרי יפה, ואם לאו - הא כל אפיא שווין.<br>והיו מלאכי השרת מסתמים את החלונות של הרקיע שלא תעלה תפילתו של מנשה לפני הקב"ה, והיו אומרים לפני הק' (הקב"ה): ריבון העולמים, אדם שהעמיד צלם בהיכל יש לו תשובה? אמר להם הקב"ה: אם איני מקבלו בתשובה - הרי אני נועל את הדלת בפני כל בעלי תשובה. מה עשה לו הקב"ה? חתר לו כמין חתירה מתחת כיסא כבוד שלו ושמע את תחינתו. הדא היא דכתיב: "ויתפלל אליו, וייעתר לו", 'וייחתר לו' כתיב. "וישמע תחינתו" וג' (דברי הימים ב לג,יג) - אמר רבי לעזר ברבי שמעון: בערביא צווחין לעתירתא חתירתא.<br>"וישיבהו לירושלם למלכותו" (שם) - במה השיבו? רבי שמואל בר נחמן בשם רבי אחא: ברוח השיבו, כמה דאת אמר: משיב הרוח.<br>"ויידע מנשה כי י'י הוא האלוהים" (שם) - באותה שעה אמר מנשה: אית דין ואית דיין.<br><br>ב<b>ויקרא רבה</b> ל,ג נאמר: "ויתפלל אליו, וייעתר לו" (דברי הימים ב לג,יג). מהו "וייעתר לו"? אמר רבי אלעזר ברבי שמעון: בערביא צווחין לחתירתא עתירתא.<br>"וישיבהו ירושלם למלכותו" (שם) - במה השיבו? רבי שמואל בר איניא בשם רבי אחא: ברוח השיבו, כמה דאת אמר: משיב הרוח.<br>"וידע מנשה כי י'י הוא האלוהים" (שם) - באותה שעה אמר מנשה: אית דין ואית דיין.<br><br>מקבילה מדרשית נוספת יש בדברים רבה ב,כ.<br><br>בספר חזון ברוך הסורי בפרקים 64 ו-65 מובא סיפורו של מנשה, של חטאיו ושל עונשו. חטאו הבולט של מנשה הוא בניית פסל בעל חמש פנים. רשעתו של מנשה כה גדולה עד שתפארת אלוהים עוזבת את בית המקדש. מנשה, מספר לנו המחבר, נקרא בשל כך רשע, וסופו היה באש. וכך, למרות שתפילתו נשמעת על ידי האל, בסופו של דבר הוא נופל לתוך סוס נחושת שנמס. מנשה לא חי בשלמות ולכן לא היה ראוי להיגאל, אולם באחריתו ידע למי יש כוח להענישו.<br>הקירבה בין הסיפור של ברוך לסיפור שמובא בפסיקתא ובירושלמי בולטת. סוס הנחושת מתייחס לנחושתיים התנ"כיים, והוא מקביל ככל הנראה ל"מולי של נחושת" בפסיקתא ובירושלמי. חמש הפנים של הפסל מזכירים את ה"אפיא", כלומר האלילים, שמנשה בפסיקתא ובירושלמי כולל את אלוהי ישראל בתוכם ("תשובותיו של מנשה").</small>
<b>"וכי מה עשה ירבעם?..." "וכי מה עשה אחאב?..." "וכי מה עשה אחז?..." "וכי מה עשה מנשה?..."</b>
<small>סוגיה זו באה על משנה סנהדרין י,ב: 'שלשה מלכים וארבעה הדיוטות אין להם חלק לעולם הבא. שלשה מלכים: ירבעם, ואחאב, ומנשה'. גרסה זו במשנה מקוימת על ידי כל עדי הנוסח העיקריים של המשנה, וכן על ידי התלמוד הבבלי, שמקשה (סנהדרין קד,א): 'ולמה לא מנו את אחז?'.<br>ברם הסוגיה דנה בארבעה מלכים, ולא בשלושה, כבמשנה. נראה כי הסוגיה אינה מוסבת על משנתנו, אלא על ברייתא הסמוכה למשנתנו, החולקת על המשנה, ומונה את אחז בין המלכים שאין להם חלק לעולם הבא, מעין מה שמצאנו בדברי התוספתא כאן (סנהדרין יב,יא): 'ארבעה מלכים: ירבעם ואחאב אחז ומנשה - אין להם חלק לעולם הבא' ("עוד על הברייתות החסרות בירושלמי", PAAJR 61, עמודים 5-6).</small><br>• • •<br><b>בלעם אין לו חלק לעולם הבא</b><br>שואלים: <b>וכי מה עשה בלעם הרשע?</b> – איזו עבירה חידש בלעם?
ומשיבים: <b>על ידי שנתן עצה לבלק בן צפור</b> – מלך מואב, <b>להפיל את ישראל בחרב. אמר לו</b> – בלעם לבלק<b>: אלוה של אומה הזו</b> – של ישראל, <b>הוא שונא את</b> ה<b>זנות, אלא</b> – אין עצה אלא <b>העמידו בנותיכם בזימה ואתם שולטין בהן</b> – בישראל, משום שלא יעמדו בפיתוי ויזנו עם בנותיכם וה' יכעס עליהם ויעניש אותם<b>. אמר ליה:</b> – בלק לבלעם: <b>ומישמע לי אינון?</b> – והאם ישמעו לי הם (אנשי מואב ומדין להפקיר את בנותיהם לזנות)? <b>אמר ליה:</b> – בלעם לבלק: <b>אקים בנתך קומוי</b> (נראה שצריך לומר: 'קומיהון') <b>וינון חמיין ושמעין לך</b> – העמד את בתך לפניהם והם רואים ושומעים לך (שיעשו כמוך)<b>. הדא היא דכתיב:</b> – זה הוא [הדבר] שכתוב: <b>"</b>וְשֵׁם הָאִשָּׁה הַמֻּכָּה הַמִּדְיָנִית כָּזְבִּי בַת צוּר, <b>רֹאשׁ אֻמּוֹת בֵּית אָב בְּמִדְיָן הוּא"</b> (במדבר כה,טו) – האישה המדינית שזנתה ונהרגה על ידי פינחס היתה הבת של ראש אחת המשפחות במדין. לפי חז"ל, היא היתה בתו של בלק, שהפקיר אותה תחילה לזנות, וכיוון שהוא היה אחד ממלכי מדין, נשמעו לו הכול ועשו כמוהו. - עצה זו היא העבירה שחידש בלעם, ולכן אין לו חלק לעולם הבא<b>.</b><br>
ומספרים: <b>מה עשו</b> – אנשי מואב ומדין כדי להחטיא את ישראל בזנות<b>? בנו להן קנקלין</b> – תאים, חדרים (מקור המילה ביוונית ובלטינית), <b>מבית הישימון</b> – בית הישימות, עיר בערבות מואב, ליד מחנה ישראל (במדבר לג,מט), <b>עד הר השלג</b> – הר חרמון, שכבשו משה, ושמו הארמי: טור תלגא, <b>והושיבו שם נשים מוכרות מיני כיסנין</b> – שם כולל לקליות, פירות וזרעונים<b>. הושיבו את הזקינה מבחוץ ואת הנערה מבפנים. והיו ישראל אוכלין ושותין. והיה אחד מהן</b> – מישראל, <b>יוצא לטייל בשוק וליקח לו חפץ מן החנווני, והיתה הזקינה מוכרת לו את החפץ בשוייו, והנערה אומרת לו:</b> "<b>בא וטול לך</b> – את החפץ, <b>בפחות</b> – משוויו!"<b>. כן ביום הראשון וכן ביום השני וכן ביום השלישי. והיתה</b> – הנערה, <b>אומרת לו</b> – לאחר מכן<b>:</b> "<b>מיכן והילך אתה כבן בית</b> (כינוי למי שמקורב ביותר למשפחה)<b>, היכנס ובור</b> (ברור, בחר) <b>לך</b>!"<b>.</b>
<b>וכיון שהיה נכנס, היה שם צרצור</b> (כד) <b>מלא יין מן היין העמוני שהוא קשה</b> (חזק) <b>והוא מפתה את הגוף לזנות, והיה ריחו מפעפע</b> (מתפשט)<b>, ואדיין לא נאסר יינן של</b> ה<b>גויים על ישראל</b> (הסופר במסירה שלפנינו כתב 'יינן של גויים' ומחק וכתב 'יין נסך'. הנוסח הראשון הוא הנכון. - המילים 'ואדיין לא נאסר...' הן הערה של בעל האגדה שבאה להסביר מדוע אדם מישראל שתה יין זה באותו הזמן)<b>. והיתה אומרת לו</b> – הנערה<b>:</b> "<b>רצונך לשתות כוס יין?</b>", <b>והוא אומר לה:</b> "<b>הין</b>"<b>. והיא נותנת לו והוא שותה. וכיון שהיה שותה, היה היין בוער בו ככריסה</b> (צריך לומר: 'כ<b>א</b>רסה') <b>של חכינה</b> – כארסו של נחש<b>. והוא אומר לה:</b> "<b>הישמעי לי</b> – לזנות!"<b>, והיא אומרת לו:</b> "<b>רצונך שאשָּמע לך?</b>", <b>והוא אומר:</b> "<b>הין</b>"<b>. מיד היתה מוציאה לו טפוס</b> (דפוס, תבנית) <b>של פעור</b> (אחד מאלילי מואב) <b>מתוך חיקה שלה והיתה אומרת לו:</b> "<b>השתחוה לזה ואני נשמעת לך</b>"<b>. והוא אומר לה:</b> "<b>וכי לעבודה זרה אני משתחוה?!</b>", <b>והיתה אומרת לו:</b> "<b>אין את</b> (אתה) <b>משתחוה אלא במגלה עצמך</b> – חושף את גופך, <b>לו</b> – לפעור" – והוא אינו יודע שעבודתו של פעור בכך<b>.</b>
<b>זו היא שאמרו חכמים</b> (משנה סנהדרין ז,ו)<b>: הפוער עצמו לבעל פעור</b> – המגלה את עצמו, שעומד ערום לפניו ועושה צרכיו בפניו, אף על פי שדרך ביזיון הוא, <b>- זו היא עבודתו</b> – וחייב סקילה<b>, והזורק אבן למרקוליס</b> – באליל מרקוריוס, <b>- זו היא עבודתו</b> – שהיו מעמידים את פסלו בצידי הדרכים על עמוד של אבן ומצידו מצבה, לפי שהיה נחשב למגן הדרכים והמסחר, ומי שהיה עובר על יד הפסל היה נותן אבן על המצבה (הציטוט מהמשנה היא הוספה הקוטעת את הסיפור. הלשון 'זו היא שאמרו חכמים' מקביל ללשון 'מיכן אמרו' שבמקבילה בספרי במדבר, ראה להלן)<b>.</b>
<b>והיה שם צרצור מלא יין מן היין העמוני שהוא קשה שהוא מפתה את הגוף לזנות, והיה ריחו מפעפע, ואדיין לא נאסר יין נסך על ישראל. והיתה אומרת לו:</b> "<b>רצונך לשתות כוס יין?</b>" <b>והוא אומר:</b> "<b>הין</b>"<b>. והיא נותנת לו והוא שותה. כיון שהוא שותה, היה היין בוער בו ככריסה של עכנא</b> (הקטע מ'והיה שם צרצור מלא יין' עד כאן הוא העתקה בטעות של הקטע הזהה שלעיל)<b>.</b>
<b>והוא אומר לה</b> – לאחר שגילה עצמו לפעור<b>:</b> "<b>הישמעי לי</b>!"<b>, והיתה אומרת לו:</b> "<b>הינזר</b> (הרחק עצמך) <b>מתורת משה ואני נשמעת לך</b>"<b>. הדא היא דכתיב:</b> – זה הוא [הדבר] שכתוב: <b>"הֵמָּה בָּאוּ בַעַל פְּעוֹר וַיִּנָּזְרוּ לַבֹּשֶׁת, וַיִּהְיוּ שִׁקּוּצִים כְּאָהֳבָם"</b> (הושע ט,י) <b>- עד שנעשו שיקוצים לאביהם שבשמים</b> – כשבאו ישראל לבעל פעור (מקום בקרבת מקדשו של האליל פעור) שבערבות מואב, נפרדו מה' והלכו אחרי עבודה זרה, ונעשו משוקצים ומתועבים כמו האליל שאהבו. ויש לדרוש את הכתוב, שנזרו עצמם מהתורה כדי לזנות בבעל פעור, עד שנעשו משוקצים ומתועבים לה' (דרשו "אָהֳבָם" - אביהם שבשמים)<b>.</b><br><br><small>ב<b>ספרי במדבר</b> פסקה קלא נאמר: באותה שעה עמדו עמונים ומואבים ובנו להם קילין (תאים) מבית הישימות ועד הר השלג, והושיבו שם נשים מוכרות כל מיני כיסנים, והיו ישראל אוכלים ושותים. באותה שעה אדם יוצא לטייל בשוק ומבקש ליקח לו חפץ מן הזקנה, והיתה מוכרת לו בשוויו, וקטנה קוראה לו ואומרה לו מבפנים: "בוא וקח לך בפחות!". והיה הוא לוקח הימנה ביום הראשון וביום השני. וביום השלישי אמרה לו: "היכנס לפנים וברור לך לעצמך! אי אתה אלא בן בית". והוא נכנס אצלה, והצרצור מלא יין אצלה מיין העמוני, ועדיין לא נאסר יינן של גויים לישראל. אמרה לו: "רצונך שתשתה יין?". והוא היה שותה, והיה היין בוער בו, ואומר לה: "הישמעי לי!". והיא מוציאה דפוס של פעור מתחת פסיקיא (חגורה) שלה ואומרת לו: "רצונך שאשמע לך? השתחווה לזה!". והוא אומר לה: "וכי לעבודה זרה אני משתחווה?!". אמרה לו: "וכי מה איכפת לך?! אינו אלא שתגלה עצמך לו". והוא מתגלה לו. - מיכן אמרו: המפעיר עצמו לבעל פעור - זו היא עבודתו, והזורק אבן למרקוליס - זו היא עבודתו. - והיה היין בוער בו, ואומר לה: "הישמעי לי!". ואומרת לו: "רצונך שאשמע לך? הינזר מתורתו של משה!". והוא ניזור, שנאמר: "והמה באו בעל פעור ויינזרו לבושת, ויהיו שיקוצים כאהבם" (הושע ט,י).<br><br>ב<b>בבלי סנהדרין</b> קו,א אמרו: "הנני הולך לעמי, לכה איעצך אשר יעשה העם הזה לעמך" (במדבר כד,יד) - 'עמך לעם הזה' מיבעי ליה! - אמר רבי אבא בר כהנא: כאדם שמקלל עצמו ותולה קללתו בחבירו. אמר לו בלעם לבלק: "אלוהיהם של אלו (של ישראל) שונא זימה הוא, והם מתאווים לכלי פשתן. בוא ואשיאך עצה: לך ועשה להם קלעים (מסכים, יריעות עשויות מעשה קליעה) והושב בהם זונות, זקינה מבחוץ וילדה (צעירה) מבפנים, וימכרו להם כלי פשתן". הלך ועשה להם קלעים מהר השלג עד בית הישימות והושיב בהן זונות, זקינה מבחוץ וילדה מבפנים. ובשעה שישראל אוכלים ושותים ושמחים ויוצאים לטייל בשוק, אומרות להם: "אי אתם מבקשים כלי פשתן?". נכנס. זקינה אומרת לו בשווה, וילדה אומרת לו בפחות. שתיים שלוש פעמים אומרת לו בפחות, מכאן ואילך אומרת לו: "הרי אתה כבן בית. ברור וטול לעצמך!".<br>וצרצור של יין העמוני מונח אצלה, ועדיין לא נאסר יינם של גויים. אומרת לו: "רצונך לשתות כוס של יין?". כיוון ששותה, בוער בו יצרו ואומר לה: "הישמעי לי!". מיד מוציאה יראתה (אליל שלה) מחיקה ואומרת לו: "איני נשמעת לך עד שתשתחווה לזה". והוא אומר לה: "והלא יהודי אני!". ואומרת לו: "ומה אכפת לך? כלום מבקשים ממך אלא פיעור (חשיפת הגוף לשם עשיית צרכים בפניו)". ועדיין אומרת לו: "איני נשמעת לך עד שתכפור בתורת משה", - שנאמר: "המה באו בעל פעור ויינזרו לבושת, ויהיו שיקוצים באהבם".</small>
<b>אמר רבי לעזר</b> (רבי אלעזר בן שמוע, תנא בדור הרביעי)<b>: מה המסמר הזה אי איפשר לו לפרוש</b> (להתרחק) <b>מן הדלת בלא עץ</b> – כשמוציאים מסמר שהוא תקוע בדלת של עץ, יוצא עימו קצת מן העץ<b>, כך אי איפשר</b> – לישראל, <b>לפרוש מן הפעור</b> – שעבדו אותו, <b>בלא נפשות</b> – בלי אובדן של חיים, שהרי החוטאים בחטא בעל פעור הוצאו להורג (המשל של מסמר בעץ שאינו מתפרש בלי חתיכת עץ נזכר בתרגום המיוחס ליונתן על הכתוב: "וַיִּצָּמֶד יִשְׂרָאֵל לְבַעַל פְּעוֹר" (במדבר כה,ג))<b>.</b><br>
ומספרים: <b>מעשה בסובתה</b> (שֵׁם אדם) <b>מאולם</b> (יישוב בגליל התחתון) – שהיה חַמָּר, <b>שהשכיר חמורו לגויה אחת להשתחוות לפעור. כיון שהגיעו לביתו של פעור</b> – למקדשו של האליל פעור<b>, אמרה לו</b> – הגויה לחמר<b>:</b> "<b>המתן לי כאן עד שאיכנס ואשתחוה לפעור</b>"<b>. כיון שיצאת, אמר לה</b> – החמר לגויה<b>:</b> "<b>המתיני לי כאן עד שאיכנס ואעשה כמות שעשית</b>"<b>. מה עשה</b> – החמר<b>? נכנס ועשה את צרכיו וקינח</b> (ניגב, ניקה) <b>עצמו בחוטמו של פעור</b> – שרצה לבזותו<b>, והיו הכל מקלסין לפניו</b> – משבחים את החמר על שקינח עצמו בחוטמו של פעור, <b>ואומרים:</b> "<b>לא עשה אדם</b> – לא עבד אדם את פעור, <b>כשם שעשה זה</b>" – שאף שהתכוון החמר לבזות את פעור, נמצא שעבד אותו כדרך עבודתו<b>.</b><br>
ומספרים עוד: <b>מעשה במנחם איש גופתה אריח</b> (בית ירח, בחוף ים כינרת) <b>שהיה מגלגל בחביות</b> – כבש זיתים במלח וגלגל אותם בחביות על הקרקע לשם שיפור הכבישה (חבית של זיתים מגולגלים נזכרת במשנה עדויות ד,ו)<b>, ובא אליו שרו של פעור בלילה. מה עשה</b> – מנחם<b>? נטל את השפוד ועמד עליו</b> (התנפל עליו, תקף אותו) <b>וברח</b> – שרו של פעור, <b>ממנו. בא</b> – שרו של פעור, <b>אליו בלילה השני, אמר לו:</b> "<b>מנחם, מה אתה מקלליני</b> – מבזה אותי<b>?</b>" <b>נתיירא</b> – מנחם, <b>ממנו ואמר לו:</b> "<b>עוד</b> (שוב) <b>איני מקללך</b>"<b>.</b><br>
ומספרים עוד: <b>מעשה בשלטון</b> (מושל) <b>אחד שבא ממדינת הים</b> (אחת מהארצות שמעבר לים) <b>להשתחות לפעור. אמר להן</b> – למשמשי הפעור<b>:</b> "<b>הביאו לי פר אחד, איל אחד, כבש אחד להשתחות לפעור</b>" – לזבוח אותם לפעור, כמקובל לעשות לכל עבודה זרה<b>. אמרו לו:</b> "<b>אין אתה זקוק לכל אֵילּוּ. אין את</b> (אתה) <b>אלא כמגלה עצמך לו</b>" – אתה זקוק רק לחשוף את גופך לפעור, שכך דרך עבודתו<b>. מה עשה</b> – המושל, שמאס בדרך עבודה מגונה זו<b>? גירה</b> (שיסה, עורר לתקוף) <b>בהם</b> – במשמשי הפעור, <b>סניגורים</b> (המילה משובשת, וצריך לומר: '<b>סנגלרים</b>' - משמר פרשים (מקור המילה בלטינית)) <b>והיו מכין אותן ומפצעין את מוחיהם בגיזירין</b> – בגזרי עץ, <b>ואומרים להן:</b> "<b>אי</b> (אוֹי) <b>לכם ולטעותכם</b>" – רע למשמשי הפעור ולפעור שהם טועים אחריו<b>.</b><br><br><small>ב<b>ספרי במדבר</b> פסקה קלא נאמר: רבי אלעזר בן שמוע אומר: כשם שאי אפשר לו למסמר לפרוש מן הדלת בלא עץ, כך אי אפשר להם לישראל לפרוש מן הפעור בלא נפשות.<br>מעשה במנחם בן גובתא דאריח שהיה מעגיל בחביות, ובא עליו שרו של פעור. שמט עליו את השפוד וברח והלך לו. ובא עליו בלילה שני, אמר לו: "מנחם, אף אתה מקללני". נתיירא ממנו ואמר לו: "שוב איני מקללך מעתה".<br>שוב מעשה בסבטיא מאולם שהשכיר את חמורו לאישה גויה. כיוון שיצתה לפתחה של מדינה, אמרה לו: "המתן עד שתכנס לבית עבודה זרה שלה". לאחר שיצתה, אמר לה: "המתיני לי עד שאכנס ואעשה גם אני כדרך שעשיתה". אמרה לו: "אפשר?! אי אתה יהודי?!". אמר לה: "ומה איכפת לך?". נכנס וקינח עצמו בחוטמו של פעור, והיו כל הגויים משחקים לו ואומרים: "מעולם לא עשה אדם אחד כיוצא בזה".<br>שוב מעשה בשלטון אחד שבא ממדינת הים להשתחוות לפעור. אמר להם לעבדיו של פעור: "הביאו לי פר אחד שאנו מקריבים לו או איל אחד שאנו מקריבים לו". אמרו לו: "אין אנו נזקקים לו בכך, אלא שתגלה עצמך לו". גירה בהם סנגלרים והיו מפצעים את ראשיהם. אמר להם: "אי לכם ולטעותכם".<br><br>ב<b>בבלי סנהדרין</b> סד,א אמרו: תנו רבנן: מעשה בסיבטא מן אולם שהשכיר חמורו לגויה אחת. כיוון שהגיעה לפעור, אמרה לו: "המתן לי עד שאכנס ואצא". לאחר שיצאת, אמר לה: "אף את המתיני לי עד שאכנס ואצא". אמרה לו: "ולא יהודי אתה?". - אמר לה: "ומה איכפת ליך?". נכנס, פער בפניו, וקינח בחוטמו, והיו כומרים מקלסים אותו ואומרים: "מעולם לא היה אדם שעבדו לזה בכך".</small>
<b>כתוב</b> – בסיפור החטא בבעל פעור<b>: "</b>וַיִּצָּמֶד יִשְׂרָאֵל לְבַעַל פְּעוֹר, <b>וַיִּחַר אַף י'י בְּיִשְׂרָאֵל. וַיֹּאמֶר י'י אֶל מֹשֶׁה: קַח אֶת כָּל רָאשֵׁי הָעָם וְהוֹקַע אוֹתָם לַי'י נֶגֶד הַשָּׁמֶשׁ"</b> (במדבר כה,ג-ד) – בני ישראל התחברו לפולחן האליל בעל פעור, וה' התרגז והביא מגפה על החוטאים. וה' ציווה את משה שיאסוף את ראשי העם כדי שיתלו את החוטאים בגלוי לעין כול<b>. - אמר לו</b> – ה' למשה<b>:</b> "<b>הושב את ראשיהם דיינים עליהם ויהיו הורגים בחַטָּאים</b> (החוטאים) <b>נגד השמש</b>"<b>. הדא היא דכתיב:</b> – זה הוא [הדבר] שכתוב: <b>"וַיֹּאמֶר מֹשֶׁה אֶל שֹׁפְטֵי יִשְׂרָאֵל: הִרְגוּ אִישׁ אֲנָשָׁיו הַנִּצְמָדִים לְבַעַל פְּעוֹר"</b> (במדבר כה,ה) – משה ציווה את שופטי ישראל, שהם ראשי העם, שכל אחד מהם יהרוג את אנשי שבטו שחטאו בחטא בעל פעור<b>.</b>
ומביאים ברייתא: <b>כמה הם שופטי ישראל?</b> – כמה שופטים היו לעם ישראל במדבר? (מספרם של ישראל במדבר היה 600,000 גברים) - <b>שבע ריבוא ושמונת אלפים ושש מאות</b> – 78,600<b>. שרי אלפים</b> – שרים הממונים על אלף איש, - <b>שש מאות</b> – 600,000:1,000 = 600<b>. שרי מאות</b> – שרים הממונים על מאה איש, - <b>ששת אלפים</b> – 600,000:100 = 6,000<b>. שרי חמשים</b> – שרים הממונים על חמישים איש, - <b>שנים עשר אלף</b> – 600,000:50 = 12,000<b>. שרי עשרות</b> – שרים הממונים על עשרה אנשים, - <b>ששים אלף</b> – 600,000:10 = 60,000<b>. נמצאו שופטי ישראל שבע ריבוא ושמונת אלפים ושש מאות</b> – 600+6,000+12,000+60,000 = 78,600 (לקטע זה מקבילה בירושלמי סנהדרין א,ו)<b>.</b>
<b>אמר לון:</b> – אמר להם (משה לשופטי ישראל): "<b>כל חד מינכון יקטול תריי</b>" – כל אחד מכם יהרוג שניים (כך יש ללמוד מלשון הכתוב: "הִרְגוּ אִישׁ אֲנָשָׁיו" - כל איש יהרוג שני אנשים, שמיעוט "אֲנָשָׁיו" שניים)<b>. נמצאו הרוגין חמש עשרה ריבוא ושבעת אלפים ומאתים</b> – 2X78,600 = 157,200<b>.</b><br>
<b>"וְהִנֵּה אִישׁ מִבְּנֵי יִשְׂרָאֵל בָּא וַיַּקְרֵב אֶל אֶחָיו אֶת הַמִּדְיָנִית לְעֵינֵי מֹשֶׁה"</b> (במדבר כה,ו) – זמרי בן סלוא משבט שמעון בא והציג בפני בני ישראל את האישה המדינית שבחר לו מבנות מואב ומדין<b>. מהו</b> – מה פירוש <b>"לְעֵינֵי מֹשֶׁה"? - כאינש דמר:</b> – כאדם שאומר: <b>הא גו עינך</b> – זה בתוך עינך<b>, משה</b> – כלומר, הסתכל היטב באישה המדינית ובוש באשר לציפורה ("דרכי האגדה והמדרש", עמוד 317)<b>. אמר לו</b> – זמרי למשה<b>:</b> "<b>אין צפורה מדינית ואין טלפיה סדוקות?!</b>" – הרי ציפורה אשת משה היא אישה מדינית והיא מותרת לו! (טלפיים סדוקות הוא סימן לבהמה טהורה) "<b>זו טהורה וזו טמאה?!</b>" – מדוע ציפורה מותרת למשה, והאישה המדינית שבחר זמרי אסורה לו?
<b>והיה שם פינחס, אמר:</b> "<b>אין כאן אדם שיהרגנו ויהרג על ידיו</b> – שיהרוג את זמרי, אף שייהרג בגללו על ידי בני שבטו<b>?! איכן הם האריות</b> – בני השבטים הגיבורים שנמשלו לאריות, שיהרגו את זמרי<b>: "גּוּר אַרְיֵה יְהוּדָה"</b> (בראשית מט,ט)<b>, "דָּן גּוּר אַרְיֵה"</b> (דברים לג,כב)<b>, "בִּנְיָמִין זְאֵב יִטְרָף"</b> (בראשית מט,כז)<b>?</b>" <b>כיון שראה פינחס שאין אדם מישראל עושה כלום, מיד עמד פינחס מתוך סנהדרין שלו</b> – שהיו נושאים ונותנים בדבר האם זמרי חייב מיתה אם לאו (במדבר רבה), <b>ולקח את הרומח בידו</b> – שנאמר: "וַיַּרְא פִּינְחָס בֶּן אֶלְעָזָר בֶּן אַהֲרֹן הַכֹּהֵן וַיָּקָם מִתּוֹךְ הָעֵדָה וַיִּקַּח רֹמַח בְּיָדוֹ" (במדבר כה,ז), ודרשו "מִתּוֹךְ הָעֵדָה" - מתוך הסנהדרין, שאין 'העדה' אלא סנהדרין, <b>ונתן את הברזל</b> – של הרומח, <b>תחת פסיקיא</b> (חגורה, רצועה לכריכה מסביב לרגל או לשוק (מקור המילה בלטינית)) <b>שלו</b> – שלא יראו שיש לו רומח ויבינו שבא להרוג<b>. התחיל מסתמך</b> (נשען) <b>על עץ שלה</b> – של הרומח, <b>עד שהגיע לפתחו</b> – של האוהל של זמרי, שבו הוא בא על האישה המדינית<b>. כיון שהגיע לפתחו, אמרו לו</b> – בני שבטו של שמעון, שהגנו על זמרי נשיא שבטם<b>:</b> "<b>מאיין ולאיין</b> – מהיכן אתה בא ולהיכן אתה הולך<b>, פינחס?</b>" – שאלה זו היתה רגילה בפי בני אדם כשראו אדם שנוהג כמתמיה ("תוספתא כפשוטה", מועד ג, עמוד 1292) <b>אמר להן</b> – פינחס<b>:</b> "<b>אין אתם מודין לי ששבטו של לוי אצל שבטו של שמעון בכל מקום</b> – שני השבטים האלה פעלו תמיד יחד<b>?</b>" – ואף עתה אני ואתם נפעל יחד (פינחס היה משבט לוי. בדבריו רמז פינחס להם שהוא רוצה להצטרף למעשה זמרי), <b>אמרו</b> – בני שבטו של שמעון<b>:</b> "<b>הניחו לו</b> – תנו לפינחס להיכנס, כדי לבוא ביחסי מין עם האישה המדינית<b>, שמא התירו פרושים את הדבר</b>" – נראה מדבריו של פינחס שהחכמים התירו לישראל לבוא על הנשים המדיניות (הד לראייתם של המוני העם את הפרושים כמקילים ומתירים נמצא בביטוי בספרי במדבר ובשני התלמודים: 'התירו פרושים את הדבר' ("חקר תולדות ההלכה ומגילות מדבר יהודה", "תרביץ" נט, עמוד 64, הערה 205))<b>.</b><br>
<b>כיון שנכנס</b> – פינחס<b>, עשה לו הקב"ה ששה ניסים</b> – בהריגתם של זמרי והאישה המדינית<b>.</b>
<b>הנס הראשון - דרכן</b> – של איש ואישה, <b>לפרוש</b> (להתרחק) <b>זה מזה</b> – כשנכנס אדם למקום שבו הם באים ביחסי מין<b>, והדביקן המלאך זה לזה</b> – את זמרי והאישה המדינית ולא יכלו לפרוש זה מזה, מפני שאם לא היו נהרגים בשעת מעשה, היתה ההריגה רצח<b>.</b>
<b>הנס השיני - כיוין</b> – פינחס, <b>את הרומח כנגד הקיבה</b> (אבר המין של הנקבה) <b>שלה</b> – של האישה המדינית<b>, כדי שתהא זכרותו</b> (אבר המין של הזכר) – של זמרי, <b>נראית מתוך</b> ה<b>קיבה שלה</b> – ויהיה ניכר לכול על מה נהרגו, שנאמר: "וַיִּדְקֹר אֶת שְׁנֵיהֶם אֵת אִישׁ יִשְׂרָאֵל וְאֶת הָאִשָּׁה אֶל קֳבָתָהּ" (במדבר כה,ח)<b>, מפני הנוקרנין</b> (המדקדקים הרבה)<b>, שלא יהו אומרים: אף הוא</b> – פינחס, <b>בין כתיפיו</b> (אין לגרוס שתי מילים אלו, והועתקו בטעות מלהלן) <b>נכנס עמהן ועשה את צרכיו</b> (בא ביחסי מין) – עם האישה המדינית<b>.</b>
<b>הנס השלישי - סתם המלאך את פיהן</b> – של זמרי והאישה המדינית, <b>ולא היו יכולין לצווח</b> (לצעוק) – שיבואו בני שבטו של זמרי להצילם<b>.</b>
<b>הנס הרביעי - לא נשמטו</b> (נעקרו) – זמרי והאישה המדינית, <b>מן הזיין</b> – מן הרומח של פינחס, <b>אלא עמדו</b> (נשארו) <b>במקומן.</b>
<b>הנס החמישי - הגביה לו המלאך את השקוף</b> (המשקוף) – שמעל לפתח האוהל<b>, כדי שיצאו</b> (צריך לומר כמו במקבילה בספרי במדבר: '<b>שיֵרָאו</b>') <b>שניהן</b> – זמרי והאישה המדינית דרך הפתח, <b>בין כתיפיו</b> – של פינחס, שנשא את שניהם על כתפיו<b>.</b>
<b>הנס השישי -</b> [צריך להשלים כמו במקבילה בספרי במדבר: '<b>שהיה המלאך מחבל</b> (משחית) <b>לפניו ויוצא</b>' – המלאך הרג בעם שהיו לפני פינחס, כדי שלא יהרגו אותו בני שבטו של זמרי].<br>
<b>כיון שיצא</b> – פינחס מהפתח<b>, את הנגף</b> (אין לגרוס שתי מילים אלו, וצריך לומר כמו במקבילה בספרי במדבר: '<b>ראה פינחס את המלאך</b>') <b>שהוא מחבל בעם</b> (במקבילה בספרי במדבר נוסף 'יותר מדאי')<b>. מה עשה</b> – פינחס<b>? השליכן לארץ</b> – את זמרי והאישה המדינית, <b>ועמד ונתפלל. הדא היא דכתיב:</b> – זה הוא [הדבר] שכתוב (בעניין המגפה בגלל החטא בבעל פעור): <b>"וַיַּעֲמֹד פִּינְחָס וַיְפַלֵּל וַתֵּעָצַר הַמַּגֵּפָה"</b> (תהילים קו,ל) – פינחס עמד והתחנן (התפלל) או שפט (עשה דין והרג את איש ישראל שחטא עם המדינית), והמגפה נעצרה (פלל משמעו במקרא: א. שפט; ב. התחנן (בניין פיעל); ג. התפלל (בניין התפעל))<b>.</b><br><br><small>ב<b>ספרי במדבר</b> פסקה קלא נאמר: באותה שעה "וייחר אף ה' בישראל", "ויאמר ה' אל משה: קח את כל ראשי העם והוקע אותם לה' נגד השמש" - אמר לו: הושב ראשי העם דיינים ויהיו צולבים את החטאים נגד השמש.<br>"והנה איש מבני ישראל בא ויקרב אל אחיו את המדינית לעיני משה ולעיני כל עדת בני ישראל, והמה בוכים פתח אהל מועד" - נענה פינחס באותה שעה ואמר: "אין אדם כאן שיהרוג וייהרג?! היכן הם אריות: "גור אריה יהודה" (בראשית מט,ט), "דן גור אריה" (דברים לג,כב)?". התחיל צווח. כיוון שראה שהיו הכול שותקים, עמד מתוך סנהדרי שלו ושמט את הרומח והניחה בפונדתו, והיה מסתמך במקלו והולך. אמרו לו: "פינחס, להיכן אתה הולך?". אמר להם: "אין לוי גדול משמעון בכל מקום". אמרו: "הניחו לו וייכנס. התירו פרושים את הדבר".<br>כיוון שנכנס, עשה לו המקום שישה ניסים. נס ראשון - שדרכם לפרוש זה מזה, ודבקם המלאך זה בזה. נס שני - שסתם המלאך את פיהם ולא היו יכולים לדבר. נס שלישי - שכיוון הרומח לתוך זכרות שלו ולתוך נקבות שלה והיו הכול רואים את זכרות שלו בקיבה שלה, בשביל הנוקרנים, שלא יהו אומרים: אף הוא נכנס לעשות צרכיו. נס רביעי - שלא נשמטו מן הרומח אלא עמדו במקומם. נס חמישי - שהגביה המלאך פתח השקוף, כדי שייראו על כתיפו. נס שישי - שהיה המלאך מחבל לפניו ויוצא.<br>כיוון שיצא וראה פינחס את המלאך שהיה מחבל בעם יותר מדאי, השליכם לארץ ועמד ופילל, שנאמר: "ויעמוד פינחס ויפלל ותיעצר המגפה, ותיחשב לו לצדקה" (תהילים קו,ל-לא).<br><br>ב<b>בבלי סנהדרין</b> פב,א-ב אמרו: ...הביא אותה (זמרי את האישה המדינית) אצל משה. אמר לו: בן עמרם, זו מותרת או אסורה? ואם תאמר: אסורה - בת יתרו (שאתה נשוי לה) מי התירה לך?...<br>"ויקום מתוך העדה וייקח רומח בידו" (במדבר כה,ז) - ...שלף שננה (הוציא את חוד הרומח) והניחה באונקלו (בבגדו), והיה נשען והולך על מקלו (העץ של הרומח). כיוון שהגיע אצל שבטו של שמעון, אמר: "היכן מצינו ששבטו של לוי גדול משבטו של שמעון?" (אם כל בני שבטכם עושים כך, גם לי מותר). אמרו: הניחו לו (להיכנס), אף הוא לעשות צרכיו הוא נכנס. התירו פרושים את הדבר.<br>אמר רבי יוחנן: שישה ניסים נעשו לו לפינחס באותה שעה (שהרג את זמרי): אחד - שהיה לו (לזמרי) לפרוש (מהאישה המדינית) ולא פירש, ואחד - שהיה לו לדבר (לצעוק לעזרה מבני שבטו) ולא דיבר, ואחד - שכיוון (את הרומח) בזכרותו של איש ובנקבותה של אישה, ואחד - שלא נשמטו מן הרומח, ואחד - שבא מלאך והגביה את השקוף, ואחד - שבא מלאך והשחית בעם.<br>בא (פינחס) וחבטם לפני המקום. אמר לפניו: ריבונו של העולם, על אלו ייפלו עשרים וארבעה אלף מישראל? והיינו דכתיב: "ויעמוד פינחס ויפלל ותיעצר המגפה" (תהילים קו,ל).<br><br>הנס השני והנס השלישי נמנו בירושלמי בשינוי סדר מן הספרי והבבלי.</small>
<b>כשבאו ישראל לנקום נקמת מדין</b> – בגלל שהמדינים שלחו את בנותיהם כדי לפתות את בני ישראל לזנות ולעבוד את בעל פעור, ובשל כך גרמו למגפה בקרב עם ישראל (על מלחמת מדין מסופר בבמדבר פרק לא)<b>, מצאו שם בלעם בן בעור</b> – שכן נאמר בבמדבר לא,ח שבלעם נהרג במלחמת מדין<b>.</b> ויש לשאול: <b>וכי מה בא לעשות</b> – בלעם במדין<b>?</b> – והלא כתוב: "וַיָּקָם בִּלְעָם וַיֵּלֶךְ וַיָּשָׁב לִמְקֹמוֹ" (במדבר כד,כה), הרי ששב לארצו בארם נהריים! ויש להשיב: <b>בא ליטול שכר עשרים וארבעה אלף שמתו מישראל על ידו בשיטים</b> – בלעם חזר אל מדין לבקש מהם שכרו על העצה שנתן למואב ולמדין להפקיר בנותיהם לזנות עם ישראל, ובשל כך מתו עשרים וארבעה אלף איש מבני ישראל במגפה<b>. אמר ליה</b> – אמר לו <b>פינחס</b> – לבלעם<b>: לא דברייך עבדת ולא דבלק עבדת</b> – לא של בוראך (כינוי לאלוהים יוצר העולם) עשית (לא קיימת את דבריו) ולא של בלק עשית<b>. לא דברייך עבדת</b> – לא של בוראך עשית<b>, דמר לך</b> – שאמר לך<b>: לא תיזיל עם שלוחי בלק</b> – לא תלך עם שליחי בלק (במדבר כב,יב)<b>, ואזלת</b> – והלכת<b>. ולא דבלק עבדת</b> – ולא של בלק עשית<b>, דאמר לך</b> – שאמר לך<b>: איזיל לייט ישראל</b> – לֵךְ וקלל את ישראל (במדבר כב,יא)<b>, וברכתנון</b> – ובירכת אותם<b>. אף אני איני מקפחך שכרך</b> – אני נותן לך את המגיע לך במלואו. והכוונה שיהרגו אותו בגלל שגרם את מותם של עשרים וארבעה אלף איש מבני ישראל<b>. הדא היא דכתיב:</b> – זה הוא [הדבר] שכתוב: <b>"וְאֶת בִּלְעָם בֶּן בְּעוֹר הַקּוֹסֵם הָרְגוּ בְנֵי יִשְׂרָאֵל בַּחֶרֶב אֶל חַלְלֵיהֶם"</b> (יהושע יג,כב) – בלעם נהרג עם שאר החללים של מדין. ויש לדרוש את הכתוב "על חלליהם" - בגלל חלליהם של ישראל שמתו במגפה (נוסח המסורה: "אֶל חלליהם". והנוסח בספרים אחרים ובכמה דפוסים של התנ"ך: "עַל חלליהם", וכן בתרגום ארמי, וכמו בירושלמי שלפנינו. - בבמדבר לא,ח כתוב: "וְאֶת מַלְכֵי מִדְיָן הָרְגוּ עַל חַלְלֵיהֶם... וְאֵת בִּלְעָם בֶּן בְּעוֹר הָרְגוּ בֶּחָרֶב")<b>.</b>
<b>מהו</b> – מה פירוש <b>"עַל חַלְלֵיהֶם"? שהיה</b> – בלעם, <b>שקול כנגד</b> (שווה בערכו ל-) <b>כל חלליהם</b> – חשוב כמו שאר החללים של מדין<b>.</b>
<b>דבר אחר:</b> – דרשה אחרת: <b>"עַל חַלְלֵיהֶם" - מה חלליהם אין בהן ממש, אף הוא</b> – בלעם, <b>אין בו ממש.</b>
<b>דבר אחר:</b> – דרשה אחרת: <b>"עַל חַלְלֵיהֶם" - שהיה</b> – בלעם, <b>צף כנגד כל חלליהם</b> – עלה למעלה מעל גופות חלליהם של מדין באמצעות כישוף שעשה, כדי שלא יהרגוהו<b>, והיה פינחס מראה לו את הציץ</b> – ששמו של ה' חרות עליו, <b>והוא</b> – בלעם, <b>שוקע ויורד</b> – נופל על החללים, והרגו אותו כשהוא עליהם, וזהו שכתוב "על חלליהם"<b>.</b>
<b>דבר אחר:</b> – דרשה אחרת: <b>"עַל חַלְלֵיהֶם" - אלא מלמד שנתנו לו ישראל שכרו מִשָּׁלם</b> (בשלמות) <b>ולא קיפחוהו</b> – נתנו לו את המגיע לו במלואו. והכוונה שהרגו אותו בגלל שגרם את מותם של עשרים וארבעה אלף איש מבני ישראל, כאמור לעיל. ויש לדרוש את הכתוב "על חלליהם" - בגלל חלליהם של ישראל שמתו במגפה<b>.</b><br><br><small>ב<b>ספרי במדבר</b> פסקה קנז נאמר: "ואת בלעם בן בעור הרגו בחרב" - נתנו לו ישראל שכרו משלם ולא קיפחוהו, לפי שבא ליתן להם (לישראל) עצה. אמר להם: "כשהייתם שישים ריבוא לא יכולתם להם (למדינים), ועכשיו (אחרי המגפה) אתם יכולים להם?!". לכך נתנו לו שכרו משלם ולא קיפחוהו.</small><br>• • •
<b>דואג אין לו חלק לעולם הבא</b><br><b>דואג אדם גדול בתורה</b> – בלימוד תורה, <b>היה.</b>
<b>באו ישראל ושאלו את דוד</b> – כשבא לעיר נוב ואחימלך הכוהן נתן לו מלחם הפנים שסולק מן השולחן באותו היום שהיה שבת<b>:</b> "<b>לחם הפנים</b> – שעורכים בכל שבת על השולחן שבהיכל<b>, מהו שידחה את השבת?</b>" <b>אמר להם:</b> "<b>סידורו</b> – על השולחן, <b>דוחה את השבת</b> – שמצוות סידורו בשבת<b>, לא לישתו ולא עריכתו דוחין את השבת</b>" – בלילת הקמח במים וגלגול הבצק אינם דוחים את השבת, שעבודות אלו אפשר לעשותן מערב שבת (משנה מנחות יא,ב)<b>. והיה שם דואג</b> – במקדש של נוב, באותה שבת שהגיע דוד לנוב (שמואל א כא,ח), <b>ואמר:</b> "<b>מי הוא זה שבא להורות לפניי</b> (בנוכחותי, כשאני נמצא במקום)<b>?</b>" – שכן אסור לתלמיד להורות הלכה בפני רבו, ודואג היה ראש הסנהדרין בדור ההוא (ראה מדרש תהילים נב,ג)! <b>אמרו לו</b> – לדואג<b>:</b> "<b>דוד בן ישי הוא</b>"<b>. מיד הלך ונתן עצה לשאול מלך ישראל להמית את נוב עיר הכהנים</b> – על ששאלו הלכה את דוד בפני דואג<b>.</b><br>
<b>הדא היא דכתיב:</b> – זה הוא [הדבר] שכתוב: <b>"וַיֹּאמֶר הַמֶּלֶךְ לָרָצִים הַנִּצָּבִים עָלָיו: סֹבּוּ וְהָמִיתוּ כֹּהֲנֵי י'י, כִּי גַם יָדָם עִם דָּוִד</b> וְכִי יָדְעוּ כִּי בֹרֵחַ הוּא <b>וְלֹא גָלוּ אֶת אָזְנִי"</b> (שמואל א כב,יז) – שאול המלך אמר למשרתיו שיהרגו את כוהני נוב, כי עזרו לדוד, ואף שידעו שדוד ברח מפני שאול לא הודיעו לשאול על כך, <b>- מי היו</b> – הרצים הניצבים על שאול<b>? - אמר רבי שמואל בר רב יצחק</b> (אמורא בדור השלישי)<b>: אבנר ועמשא היו</b> – אבנר שר צבאו של שאול, ועמשא בן אחותו של דוד<b>. אמרו ליה:</b> – אמרו לו (אבנר ועמשא לשאול): "<b>כלום אית לך עלינן אלא הדין זונרה והדין כלינירין</b> (צריך לומר: 'כליני<b>ד</b>ין') – כלום יש לך עלינו אלא החגורה הזאת והמעיל הזה (מקור המילים 'זונרה' ו'כלינידין' ביוונית)<b>?!</b> – הרי אנו חייבים לך רק את החגורה ואת המעיל שנתת לנו! <b>הא טריפין לך</b>" – הנה מושלכים לך (החגורה והמעיל מוטלים לפניך. כלומר, אין אנו חפצים לא במתנותיך ולא בעבודתך)<b>.</b> שכתוב: <b>"וְלֹא אָבוּ עַבְדֵי הַמֶּלֶךְ לִשְׁלֹחַ אֶת יָדָם לִפְגֹעַ בְּכֹהֲנֵי י'י"</b> (שמואל א כב,יז) – עבדי המלך לא רצו להרוג את כוהני נוב<b>.</b><br>
<b>"וַיֹּאמֶר הַמֶּלֶךְ לְדוֹאֵג"</b> (שמואל א כב,יח) <b>- אמר רבי יהודה בר פזי</b> (רבי יהודה בר סימון, אמורא ארץ ישראלי בדור השלישי והרביעי)<b>: 'לדויג' כתוב</b> – הכתיב של שמו של דואג כאן הוא 'דויג' (חילוף אל"ף ביו"ד)<b>. אמר לו</b> – שאול לדואג<b>:</b> "<b>נתפשתה כדג</b> – דורשים את שינוי שמו מלשון דייג<b>. אתה עברתה רבתה</b> (צריך לומר כמו הגרסה שנשתמרה ב"בתי מדרשות" חלק ב, מדרש חסרות ויתרות, שמואל א, אות קמז: 'אמר לו: נתפשת כדג, את עברת <b>דֵּבתָה, את קום בה</b>' – אתה הרגזת (הפירוש של 'עברת' מסופק) את הזאבה, אתה התייצב כנגדה. לפנינו משל הדיוט, פתגם שהיה ידוע להם, שהדרשן הביאו כתיאור למצבו של דואג. המשמעות של הפתגם ברורה: מי שהכניס את עצמו לצרה הוא שצריך להתמודד איתה. הפתגם שאול מחיי השדה: המהלך בדרך ורואה זאבה רבוצה עם גוריה, אַל לו להיטפל לה, ואם עשה כך, שלא יצפה לעזרה מאחרים. במדרש שבירושלמי רבי יהודה בר פזי שם בפיו של שאול שתי מליצות עממיות: האחת, 'נתפסת כדג'; והשנייה, 'את עברת דבתה, את קום בה' - אינך יכול להימלט מגורלך; אתה עוררת את הבעיה, אתה צריך לפתור אותה ("שלוש הערות לנוסח הירושלמי ולפירושו", "לשוננו" עד, עמודים 199-203). - אולי במקום 'עברת' צריך לומר: '<b>עכרת</b>' - הפרעת, הרגזת)<b>.</b> שכתוב: <b>"סֹב אַתָּה וּפְגַע בַּכֹּהֲנִים"</b> (שמואל א כב,יח) – (שאול אמר לדואג:) אתה תהרוג את כוהני נוב. - בשני חלקיו של המשפט 'את עברת דבתה, את קום בה' מודגש הכינוי 'את', ובזה הוא קשור אל המילה המודגשת בפסוק הזה "אתה"<b>.</b><br>
<b>"וַיִּסֹּב דּוֹאֵג הָאֲדֹמִי וַיִּפְגַּע הוּא בַּכֹּהֲנִים</b>, וַיָּמֶת בַּיּוֹם הַהוּא שְׁמֹנִים וַחֲמִשָּׁה אִישׁ נֹשֵׂא אֵפוֹד בָּד<b>"</b> (שמואל א כב,יח) – דואג הרג שמונים וחמישה כוהנים שלבשו אפוד עשוי בד, <b>-</b> ויש להציע קושיה מברייתא על הפסוק: <b>לא כן תני</b> – לא כך שונה <b>רבי חייה</b> (בדור המעבר שבין התנאים לאמוראים)<b>: אין ממנין שני כהנים גדולים כאחת?!</b> (בתמיהה) – כל זמן שיש כוהן גדול ראוי לעבודה אין ממנים אחר. ואם כן, איך ייתכן שהיו באותו זמן שמונים וחמישה כוהנים גדולים? (לבישת אפוד בד הוא סימן לגדולה, וכוהן הלובש אפוד בד הוא כוהן גדול) - ויש לתרץ: <b>אלא מלמד שהיו כולם ראויין להיות כהנים גדולים</b> – לא בא הכתוב אלא ללמד, שכל אחד מהכוהנים האלה היה ראוי להיות כוהן גדול (לפי התירוץ, כוהן הלובש אפוד בד ראוי להיות כוהן גדול)<b>.</b><br>
<b>כיצד נתרחק</b> – דואג ממעמדו כגדול בתורה וראש הסנהדרין<b>? - רבי חנינה</b> (בר חמא, אמורא ארץ ישראלי בדור הראשון) <b>ורבי יהושע בן לוי</b> (אמורא ארץ ישראלי בדור הראשון) – נחלקו שני החכמים<b>. חד אמר:</b> – [חכם] אחד אומר: <b>אש יצאה מבית קודש הקדשים</b> – שבמקדש של נוב, <b>וליהטה סביבותיו</b> – ולכן התרחקו בני אדם ממנו<b>. וחרנה אמר:</b> – ו[החכם] האחר אומר: <b>תלמידים וותיקים</b> (חריפים ומפולפלים) <b>נזדווגו</b> (התחברו, הצטרפו) <b>לו והיו למידים והוא שָׁכֵחַ</b> – כל דבר שהיה דואג מלמד אותם, הם היו קולטים אותו והוא היה שוכח אותו, עד ששכח כל תורתו<b>, לקיים מה שנאמר: "חַיִל בָּלַע וַיְקִאֶנּוּ, מִבִּטְנוֹ יוֹרִישֶׁנּוּ אֵל"</b> (איוב כ,טו) – הרשע יקיא את הרכוש שבלע, שרכש ברשע, והאל יגרש ויוציא את הרכוש מבטנו. ויש לדרוש את הכתוב על דואג, שהוא הקיא את התורה שבלע, שה' השכיח ממנו את התורה שלמד<b>.</b><br>• • •
<b>אחיתופל אין לו חלק לעולם הבא</b><br><b>אחיתופל אדם גיבור בתורה</b> – בלימוד תורה, <b>היה.</b>
<b>כתוב</b> – בהעלאת ארון ה' לעיר דוד<b>: "וַיֹּסֶף עוֹד דָּוִד אֶת כָּל בָּחוּר בְּיִשְׂרָאֵל, שְׁלֹשִׁים אָלֶף"</b> (שמואל ב ו,א) – נוסף על צבאו שהיה איתו מלפני כן, דוד אסף את כל אנשי המלחמה הנבחרים שבישראל, שלושים אלף. <b>- רבי ברכיה</b> (אמורא ארץ ישראלי בדור הרביעי) אמר <b>בשם רבי אבא בר כהנא</b> (אמורא ארץ ישראלי בדור השלישי)<b>: תשעים אלף זקינים מינה</b> – לדיינים, <b>דוד ביום אחד ולא מינה אחיתופל עמהן</b> – אף שהיה גיבור בתורה<b>. הדא היא דכתיב:</b> – זה הוא [הדבר] שכתוב: <b>"וַיֹּסֶף עוֹד דָּוִד אֶת כָּל בָּחוּר בְּיִשְׂרָאֵל, שְׁלֹשִׁים אָלֶף"</b> (שמואל ב ו,א) <b>- "וַיֹּסֶף" תלתין</b> – דורש "ויוסף" - הוסיף, שמינה שלושים אלף נוסף על שלושים אלף שנאמרו במפורש בפסוק<b>, "עוֹד" תלתין</b> – דורש "עוד", שמינה עוד שלושים אלף נוסף על שלושים אלף שהוסיף<b>, ופשוטיה דקרייה</b> – ופשוטו של הפסוק, <b>תלתין</b> – שלושים אלף שנאמרו במפורש בפסוק<b>, הרי תשעין</b> – נמצא שדוד מינה תשעים אלף זקנים (דורש "בחור" - המובחרים בתורה, והם הזקנים)<b>.</b><br><br><small>ב<b>מדרש שמואל</b> כה,ה נאמר: "ויוסף עוד דוד את כל בחור בישראל, שלושים אלף" (שמואל ב ו,א) - רבי ברכיה בשם רבי אבא בר כהנא: תשעים אלף בחורים מינה דוד באותו היום. הדא היא דכתיב: "בחור", "כל בחור", "את כל בחור".</small><br>
<b>את</b> (אתה) <b>מוצא, בשעה שבא דוד לשאת את ארון ברית י'י, לא נשאו כתורה</b> – לא נשא את הארון כמו שצריך לשאת אותו לפי התורה<b>: "וַיַּרְכִּבוּ אֶת אֲרוֹן הָאֱלֹהִים אֶל עֲגָלָה חֲדָשָׁה</b> וַיִּשָּׂאֻהוּ מִבֵּית אֲבִינָדָב אֲשֶׁר בַּגִּבְעָה<b>"</b> (שמואל ב ו,ג) – נשאו את הארון על עגלה חדשה (בדבר הזה טעה דוד, שהכוהנים נושאים את הארון בכתף ולא על עגלה)<b>. והוה ארונא טעין כהניא לרומא וטריף לון לארעא</b> – והיה הארון מרים את הכוהנים (שהלכו עם העגלה שעליה נשאו אותו) לגובה ומשליך אותם לארץ<b>, טעין כהנייא לרומא וטריף לון לארעא</b> – (ושוב) מרים את הכוהנים לגובה ומשליך אותם לארץ<b>. שלח דוד ואייתי לאחיתופל</b> – שלח דוד והביא את אחיתופל<b>. אמר ליה:</b> – אמר לו (דוד לאחיתופל): "<b>לית את אמר לי</b> – (האם) אין אתה אומר לי<b>, מה לדין ארונא דו טעין כהנייא לרומא וטריף לון לארעא</b> – מה לארון הזה שהוא מרים את הכוהנים לגובה ומשליך אותם לארץ<b>, טעין כהנייא לרומא וטריף לון לארעא</b> – (ושוב) מרים את הכוהנים לגובה ומשליך אותם לארץ<b>?</b>" <b>אמר ליה:</b> – אמר לו (אחיתופל לדוד): "<b>שלח שאול לאילין חכימיא דמתניתא</b>" (צריך לומר: '<b>דמנית</b>'. ראה במדבר רבה ד,כ) – שְׁלח וּשְׁאל לחכמים האלה שמינית (אחיתופל אמר לדוד כך כדי לקנטרו על שלא מינה אותו עם תשעים אלף הזקנים שמינה)<b>. אמר דוד:</b> "<b>מאן דידע למיקמתה ולא מקימה</b> – מי שיודע להעמיד אותו (את הארון יציב על העגלה) ולא מעמיד אותו<b>, יהא סופיה מתחנקא</b>" – יהיה סופו נחנק (יתלה את עצמו וימות בחנק. - דוד כיוון בדבריו אלה לאחיתופל שידע להעמיד את הארון)<b>. אמר</b> – אחיתופל<b>:</b> "<b>דבר</b> (צריך לומר: 'דב<b>ח</b>') <b>קומוי והוא קאים</b>" – זְבַח לפניו (הקרב לפני הארון קורבנות) והוא עומד<b>.</b>
<b>הדא היא דכתיב:</b> – זה הוא [הדבר] שכתוב (בהעלאה השנייה של הארון): <b>"וַיְהִי כִּי צָעֲדוּ נֹשְׂאֵי אֲרוֹן י'י שִׁשָּׁה צְעָדִים, וַיִּזְבַּח שׁוֹר וּמְרִיא"</b> (שמואל ב ו,יג) – לאחר כל שישה צעדים שהלכו נושאי הארון, דוד זבח שור ומריא (בהמה טהורה ממין הבקר). ובפסוק המקביל בדברי הימים א טו,כו כתוב: "וַיְהִי בֶּעְזֹר הָאֱלֹהִים אֶת הַלְוִיִּם נֹשְׂאֵי אֲרוֹן בְּרִית י'י, <b>וַיִּזְבְּחוּ שִׁבְעָה פָרִים וְשִׁבְעָה אֵילִים</b>". - ולכן זבח כשהעלה את הארון בשנייה, שלא יבוא לידי מה שאירע כשהעלהו בראשונה<b>.</b>
<b>רבי חנינה</b> (דציפורין, אמורא ארץ ישראלי בדור החמישי) <b>ורבי מנא</b> (השני, מגדולי אמוראי ארץ ישראל בדור החמישי) – נחלקו שני החכמים (בפירוש שני הכתובים הסותרים)<b>. חד אמר:</b> – [חכם] אחד אומר: <b>על כל צעידה</b> (צעד) <b>וצעידה שור ומריא, ובסוף</b> – לאחר כל שישה צעדים, <b>שבעה פרים ושבעה אלים. וחרנה אמר:</b> – ו[החכם] האחר אומר: <b>על כל צעידה וצעידה שבעה פרים ושבעה אלים, ובסוף שור ומריא.</b>
<b>אמר הקב"ה לאחיתופל:</b> "<b>מילה דמיינקייא אמרין בכנישתא בכל יום לא אמרת ליה</b> – דבר שתינוקות (ילדים) אומרים בבית הכנסת בכל יום לא אמרת לו (לדוד)<b>: "וְלִבְנֵי קְהָת לֹא נָתָן כִּי עֲבֹדַת הַקֹּדֶשׁ עֲלֵהֶם, בַּכָּתֵף יִשָּׂאוּ"</b> (במדבר ז,ט) – ללוויים בני קהת לא היה צורך בעגלות להסעת המשכן, כי הם נשאו את הכלים המקודשים ביותר (ובהם הארון) על כתפם<b>, ודא אמרת ליה</b> – וזאת אמרת לו<b>?!</b>" – היה לך לומר לדוד שחייבים לשאת את הארון בכתף, ולא היה לך לומר לו שיקריב לפניו קורבנות! (ה' נזף באחיתופל על שלא אמר לדוד שטעה ועשה שלא כהלכה, שאסור לשאת את הארון בעגלה)<br><br><small>ב<b>בבלי סוטה</b> לה,ב אמרו: "ויהי כי צעדו נושאי ארון ה' שישה צעדים ויזבח שור ומריא" (שמואל ב ו,יג), וכתיב: "שבעה פרים ושבעה אילים" (דברי הימים א טו,כו)! - אמר רב פפא בר שמואל: על כל פסיעה ופסיעה - שור ומריא, ועל כל שש פסיעות - שבעה פרים ושבעה אילים. - אמר ליה רב חסדא: אם כן, מילאת את כל ארץ ישראל במות! (שהיו צריכים לבנות מזבח בכל פסיעה) - אלא אמר רב חסדא: על כל שש פסיעות - שור ומריא, ועל כל שישה סדרים של שש פסיעות - שבעה פרים ושבעה אילים.<br><br>דעת החכם הראשון בירושלמי כדעת רב פפא בר שמואל בבבלי.</small><br>
<b>וכן את</b> (אתה) <b>מוצא, בשעה שבא דוד לחפור תימליוסים</b> (יסודות (מקור המילה ביוונית)) <b>של בית המקדש, חפר חמש עשר מאוון דאמין ולא אשכח תהומא</b> – חפר חמש עשרה מאות (1,500) אמות ולא מצא את התהום<b>, ובסופא אשכח חד עציץ ובעא מירמיתיה</b> (צריך לומר: '<b>מרמייה</b>') – ובסוף מצא עציץ אחד ורצה להרים אותו<b>. אמר ליה:</b> – אמר לו (העציץ לדוד): "<b>לית את יכיל</b>" – אין אתה יכול (להרים אותי)<b>. אמר ליה:</b> – אמר לו (דוד לעציץ): "<b>למה?</b>" <b>אמר ליה:</b> – אמר לו (העציץ לדוד): "<b>דנא הכא כביש על תהומא</b>" – (מפני) שאני כאן כבוש (לחוץ) על התהום (מכסה את פי התהום ומונע ממנו מלעלות ולהציף את העולם)<b>. אמר ליה:</b> – אמר לו (דוד לעציץ): "<b>ומן אימת את הכא?</b>" – ומאימתי אתה כאן? <b>אמר ליה:</b> – אמר לו (העציץ לדוד): "<b>מן שעתא דשמע</b> (צריך לומר: 'דאשמע') <b>רחמנא קליה בסיני "אָנֹכִי י'י אֱלֹהֶיךָ"</b> (שמות כ,ב)<b>,</b> ו<b>רעדת ארעא ושק</b>(<b>ו</b>)<b>עת,</b> (<b>ו</b>)<b>אנא יהיב הכא כביש על תהומא</b>" – מהשעה שהשמיע הרחמן (כינוי לה') את קולו בסיני "אנוכי ה' אלוהיך", ורעדה הארץ ושקעה, אני נתון כאן כבוש על התהום (חז"ל דרשו את הכתוב "מִשָּׁמַיִם הִשְׁמַעְתָּ דִּין, אֶרֶץ יָרְאָה וְשָׁקָטָה" (תהילים עו,ט), שבשעה שבא הקב"ה לתת תורה לישראל ולהשמיע להם את הדינים, בתחילה הארץ יראה שמא לא יקבלו ישראל את התורה ויחזור העולם לתוהו ובוהו, וכיוון שקיבלוה מיד שקטה)<b>.</b>
<b>אף על גב כן לא שמע ליה</b> – אף על פי כן לא שמע לו (דוד לעציץ, שלא ירים אותו)<b>. כיון דרימיה</b> – כיוון שהרים אותו<b>, סליק תהומא ובעא מטפא עלמא</b> – עלה התהום ורצה להציף (לשטוף במים) את העולם<b>. והוה אחיתופל קאים תמן</b> – והיה אחיתופל עומד שם<b>. אמר</b> – אחיתופל לעצמו<b>:</b> "<b>כדון דוד מתחנק ואנא מליך</b>" – עכשיו דוד נחנק (ימות בחנק מחמת מי התהום) ואני מולך (שולט במקומו)<b>. אמר דוד:</b> "<b>מאן</b> (<b>דחכם</b>) <b>דידע מק</b>(<b>י</b>)<b>מתיה ולא מקים ליה</b> – מי שיודע להעמיד אותו (את התהום שלא יציף את העולם) ולא מעמיד אותו<b>, ייא סופיה מתחנקא</b>" – יהיה סופו נחנק (יתלה את עצמו וימות בחנק)<b>. אמר מה דאמר ואוקמיה</b> – אמר (אחיתופל) מה שאמר (לחש של כישוף) והעמיד אותו (את התהום, שירד התהום 1,500 אמות וחזר למקומו. - אחיתופל חשש מהקללה של דוד ולכן העמיד את התהום)<b>.</b>
<b>התחיל דוד אומר שירה: "שִׁיר הַמַּעֲלוֹת"</b> (תהילים קכ,א) <b>- שיר למאה עולות</b> – שיר למאה אמות שהתהום עולה, שהעלה דוד את התהום לאחר שירד, כדי שמימיו יהיו סמוכים לפני הקרקע (דורש "מעלות" - מאה עולות)<b>. על כל מאה אמה</b> – שהיה התהום עולה, <b>היה אומר שירה</b> – וכך אמר דוד חמישה עשר שירי מעלות על 1,500 אמות שהתהום עלה<b>.</b>
<b>אף על גב כן הוה סופ</b>י<b>ה מתחנקה</b> – אף על פי כן (אף שהעמיד אחיתופל את התהום) היה סופו נחנק (תלה את עצמו ומת בחנק)<b>.</b>
<b>אמר רבי יוסי</b> (מגדולי אמוראי ארץ ישראל בדור הרביעי)<b>: הדא היא דמתלא אמרה</b> (צריך לומר: '<b>אמר</b>', כי 'מתלא' הוא לשון זכר)<b>:</b> – זה הוא [הדבר] שהמשל אומר: <b>צריך בר נש חשיש על לווטייה דרבה אפילו על מגן</b> – צריך אדם לחשוש (לדאוג) על הקללות של הגדול, אפילו על חינם (אף שלא היה מקום לקללה שקילל דוד את אחיתופל לחול, שהרי העמיד את התהום, מכל מקום כיוון שיצאה קללה עליו מפי דוד, נתקיימה בו הקללה)<b>.</b><br><br><small>ב<b>בבלי סוכה</b> נג,א-ב אמרו: בשעה שכרה דוד שיתים, קפא תהומא ובעא למשטפיה לעלמא. אמר דוד: מי איכא דידע אי שרי למכתב שם אחספא ומשדי בתהומא ומחתיה לדוכתיה? ליכא דאמר ליה מידי. אמר דוד: כל היודע לומר ואינו אומר - ייחנק בגרונו. נשא אחיתופל קול וחומר בעצמו: ומה לעשות שלום בין איש לאשתו, אמרה תורה: שמי שנכתב בקדושה יימחה על המים, לעשות שלום לכל העולם כולו - על אחת כמה וכמה. כתב שם ושדא בתהומא, ונחית תהומא שיתסר אלפי גרמידי. כיוון דחזא דנחית טובא, אמר: כמה דמידלי טפי מירטב עלמא. אמר חמש עשרה מעלות ואסקיה חמיסר אלפי גרמידי ואוקמיה באלפא גרמידי.<br><br>וב<b>בבלי מכות</b> יא,א אמרו: אמר רב יהודה: קללת חכם אפילו בחינם היא באה. מנא לן? מאחיתופל. שבשעה שכרה דוד שיתים, קפא תהומא ובעא למשטפיה לעלמא, אמר: מהו למכתב שם אחספא ומישדא בתהומא ומיקם בדוכתיה? ליכא דאמר ליה מידי. אמר: כל היודע ואינו אומרו - ייחנק בגרונו. נשא אחיתופל קול וחומר בעצמו, אמר: ומה לעשות שלום בין איש לאשתו, אמרה תורה: שמי שנכתב בקדושה יימחה על המים, לכל העולם כולו - לא כל שכן?! אמר ליה: שרי. כתב דוד שם אחספא ושדא בתהומא, נחת וקם אדוכתיה. ואפילו הכי כתיב: "ואחיתופל ראה כי לא נעשתה עצתו, ויחבוש את החמור ויקם וילך אל ביתו אל עירו ויצו אל ביתו וייחנק" (שמואל ב יז,כג).</small><br>
<b>רבי ירמיה</b> (מגדולי אמוראי ארץ ישראל בדור השלישי והרביעי) אמר <b>בשם רבי שמואל בר יצחק</b> (אמורא בדור השלישי)<b>: מגילה שמסר שמואל לדוד</b> – שהיתה כתובה בה תוכנית בניין בית המקדש, <b>אמרה אחיתופל</b> – לדוד, <b>ברוח הקודש</b> (כינוי לנבואה) (בירושלמי מגילה א,א יש מימרה נוספת של רבי ירמיה בשם רבי שמואל בר רב יצחק על המגילה שמסר שמואל לדוד. ולמדו שם מפסוקים שמגילה זו נאמרה לדוד ברוח הקודש)<b>.</b><br>
<b>ומה הוה אחיתופל עביד?</b> – ומה היה אחיתופל עושה? <b>כד הוה בר נש אזל ממלך ביה במילה</b> – כאשר היה אדם הולך להימלך (להתייעץ) בו בדבר<b>, הוה אמר ליה</b> – היה (אחיתופל) אומר לו<b>:</b> "<b>איזיל עביד כן והכן</b> – לֵךְ ועשה כך וכך<b>. ואין לית את מהימן לי</b> – ואם אין אתה מאמין לי<b>, אזל ושאיל</b> – לֵךְ וּשְׁאל <b>באורים ותומים</b>" – שבחושן של הכוהן הגדול<b>. והוה אזל שאל ומשכח ליה כן</b> – והיה (אותו אדם) הולך ושואל ומוצא לו כך (כמו שאמר לו אחיתופל)<b>. הדא היא דכתיב:</b> – זה הוא [הדבר] שכתוב (בסיפור מרד אבשלום): <b>"וַעֲצַת אֲחִיתֹפֶל אֲשֶׁר יָעַץ בַּיָּמִים הָהֵם, כַּאֲשֶׁר יִשְׁאַל</b> אִישׁ בִּדְבַר הָאֱלֹהִים<b>"</b> (שמואל ב טז,כג) – החשיבו את העצות של אחיתופל כמו דברי תשובה שמשיב האלוהים לשואלים אותו באורים ותומים; ויש לדרוש את הכתוב, שהעצה שיעץ אחיתופל היתה זהה לתשובת האלוהים באורים ותומים<b>, "אִישׁ" קרי ולא כתיב</b> – המילה "איש" שבפסוק זה נקראת ולא נכתבת, <b>- לא יכלו הכתובים לקרותו</b> – את אחיתופל, <b>איש</b> – מפני שלא היה כאיש אלא כמלאך (מדרש תהילים ג,ד) בשל חוכמתו הרבה<b>.</b>
<b>כיצד נתרחק</b> – אחיתופל ממעמדו כגיבור בתורה<b>?</b> - כתוב (בסיפור מרד אבשלום): <b>"וַאֲחִיתֹפֶל רָאָה כִּי לֹא נֶעֶשְׂתָה עֲצָתוֹ, וַיַּחֲבֹשׁ אֶת הַחֲמוֹר</b> וַיָּקָם וַיֵּלֶךְ אֶל בֵּיתוֹ אֶל עִירוֹ וַיְצַו אֶל בֵּיתוֹ וַיֵּחָנַק וַיָּמָת<b>"</b> (שמואל ב יז,כג) – מאחר שלא נעשתה עצתו הטובה שיעץ לאבשלום, הלך אחיתופל לביתו וערך צוואה לאנשי ביתו ותלה את עצמו ומת בחניקה<b>.</b>
וַיְצַו אֶל בֵּיתוֹ - <b>שלשה דברים צוה אחיתופל את בניו</b> – לפני מותו, לאחר שראה שמרד אבשלום בדוד נכשל<b>. אמר להם:</b> "<b>אל תמרדו במלכות בית דוד, דאשכחנן דקודשא בריך הוא נסיב לון אפין אפילו בפרהסיא</b> – (מפני) שמצאנו שהקב"ה נושא להם פנים (מטה את הכף לטובתם שלא כדין, מעדיף אותם על אחרים) אפילו בפרהסיה (אף אם חטאו בגלוי, כמו במעשה דוד ובת שבע)<b>, ואל תשאו ותתנו</b> (תעסקו במסחר) (צריך להוסיף: '<b>אלא</b>' ("שערי תורת ארץ ישראל", על פי בבלי פסחים, ראה להלן)) <b>עם מי שהשעה משחקת לו</b> – שהוא מצליח במעשיו, שהנושא ונותן עם מי שהוא מצליח גם הוא מצליח<b>, ואם היתה העצרת</b> (כינוי לחג השבועות) <b>ברורה</b> – יום בהיר, לא מעונן, <b>- זִרעו</b> (בקטע גניזה נוסף 'לכם') <b>ח</b>י<b>טים יפות</b>" – שהוא סימן שהחיטים שתזרעו בעונת הזריעה הבאה יצליחו ויהיו משובחות (אפשר שהסימן לחיטים קשור לעצרת מפני שבעצרת מקריבים את מנחת שתי הלחם מן החיטים)<b>.</b>
ומסתפקים: <b>ולא ידעין</b> – ולא יודעים (מה הסיבה שהעצרת ברורה), <b>אם ברורה בטל</b> – היה יום בהיר כי היה באותו יום טל, <b>ואם</b> – או אם <b>ברורה בשרב</b> – היה יום בהיר כי היה באותו יום שרב<b>.</b><br><br><small>ב<b>בבלי בבא בתרא</b> קמז,א אמרו: תנו רבנן: שלושה דברים ציווה אחיתופל את בניו: אל תהיו (שותפים) במחלוקת, ואל תמרדו במלכות בית דוד, ויום טוב של עצרת ברור - זרעו חיטים.<br><br>ב<b>בבלי פסחים</b> קיב,א אמרו: תנו רבנן: שבעה דברים ציווה רבי עקיבא את רבי יהושע בנו: ...(כשתרצה לשאת ולתת) הווי משתדל (מצטרף ומתחבר) עם מי שהשעה משחקת לו.<br>ו<b>שם</b> קיג,א אמרו: שלושה דברים אמר רבי יוחנן משום אנשי ירושלים: ...הווי משתדל עם מי שהשעה משחקת לו.<br><br>ב<b>תוספתא ערכין</b> א,ט שנו: אבא שאול אומר: כל זמן שיום טוב של עצרת ברור - סימן יפה לעולם.</small><br>• • •
<b>גיחזי אין לו חלק לעולם הבא</b><br>מידותיו הרעות של גיחזי
<b>גיחזי אדם גיבור בתורה</b> – בלימוד תורה, <b>היה, אלא שהיו בו שלשה דברים: עין צרה</b> – קנאה, <b>ופרוץ בערוה</b> – שחרג מגבולות ההתנהגות המינית המותרת, <b>ולא היה מודה בתחיית המתים</b> – שהוא אחד מן הדברים שהחוטא בהם אין לו חלק לעולם הבא<b>.</b><br>
מניין שהיו בו שלושה דברים אלה? -
<b>עין צרה - בשעה שהיה אלישע יתיב בתינוייה</b> – יושב בבית מדרשו<b>, הוה גיחזי יתיב ליה על תרעא</b> – היה גיחזי (תלמידו המובהק של אלישע) יושב לו על השער (ולא נכנס לבית המדרש, כדי שהתלמידים האחרים של אלישע שיבואו יראו אותו ויימנעו מלהיכנס, מפני שהיתה עינו של גיחזי צרה באחרים שלא ייהנו מתלמודו של אלישע)<b>, ותלמידייא חמיין ליה ואמרין</b> – והתלמידים (של אלישע) רואים אותו (את גיחזי יושב לו על השער) ואומרים<b>:</b> "<b>גיחזי לא עאל, ואנן עלון</b> (צריך לומר: 'על<b>י</b>ן')<b>?!</b>" – גיחזי (שהוא גיבור בתורה) לא נכנס (לבית המדרש לשמוע את תלמודו של אלישע), ואנחנו נכנסים?! (בקטע גניזה: 'מן עלל?' - מי נכנס?) <b>והוה תנייו</b> (צריך לומר: 'תניי<b>ה</b>' ("אוצר לשונות ירושלמיים", עמוד 1442)) <b>מתאמר ובר נש לא מיתהני כלום</b> – והיה תלמודו (של אלישע) נאמר, ואדם לא נהנה כלום (שלא היה אדם שהיה שומע את אלישע כשהיה אומר את תלמודו)<b>. כיון שנתרחק</b> – גיחזי ממעמדו, שנצטרע ונדחה על ידי אלישע (ראה להלן)<b>, מה כתיב תמן:</b> – מה כתוב שם (בפתיחת הסיפור על נס הצפת הברזל): <b>"וַיֹּאמְרוּ בְנֵי הַנְּבִיאִים אֶל אֱלִישָׁע: הִנֵּה נָא הַמָּקוֹם אֲשֶׁר אֲנַחְנוּ יֹשְׁבִים שָׁם לְפָנֶיךָ צַר מִמֶּנּוּ"</b> (מלכים ב ו,א) – המקום צר מלהכיל את כולנו, <b>- לא אסחין אוכלוסייא דתלמידייא דהוון תמן</b> – לא נשא (לא החזיק, לא הכיל) את האוכלוסים (המספר הרב) של התלמידים שהיו שם (שהמוני תלמידים נהרו לבית מדרשו של אלישע. פסוק זה נאמר מיד לאחר שגיחזי נצטרע, ומכאן שעד עכשיו נמנע מהתלמידים להיכנס. - מקור המילה אוכלוסייא ביוונית. - בני הנביאים מוצגים כאן כתלמידים הלומדים תורה מאלישע)<b>.</b><br><br><small>ב<b>בבלי סוטה</b> מז,א ו<b>סנהדרין</b> קז,ב אמרו: רבנן דחה מקמיה דאלישע (גיחזי דחה את התלמידים מבית מדרשו של אלישע), שנאמר: "ויאמרו בני הנביאים אל אלישע: הנה נא המקום אשר אנחנו יושבים שם לפניך צר ממנו" (מלכים ב ו,א), מכלל דמעיקרא לא הווה צר.</small>
<b>ופרוץ בערוה -</b> (<small>כאן התחלת מקבילה בירושלמי יבמות ב,ד</small>) <b>שכן השונמית אומרת לאישה</b> – לבעלה (בסיפור אלישע והשונמית)<b>: "הִנֵּה נָא יָדַעְתִּי כִּי אִישׁ אֱלֹהִים קָדוֹשׁ הוּא, עֹבֵר עָלֵינוּ תָּמִיד"</b> (מלכים ב ד,ט) – אלישע העובר אלינו תמיד הוא פרוש מכל עבירה<b>. - אמר רבי יונה</b> (מגדולי אמוראי ארץ ישראל בדור הרביעי)<b>: הוא קדוש ואין תלמידו קדוש</b> – כך יש לדייק מהמילה היתירה "הוא". - אלישע נקרא קדוש משום שגדר עצמו מן הערוה, אבל גיחזי היה פרוץ בערווה<b>.</b>
מניין ידעה השונמית שאלישע הוא קדוש? - <b>אמר רבי אבון</b> (מגדולי אמוראי ארץ ישראל בדור החמישי)<b>: שלא הביט בה מימיו</b> – אלישע לא הביט מעולם בפניה של השונמית (אבל גיחזי הביט בה)<b>. ורבנין דקיסרין אמרין:</b> – וחכמי קיסריה אומרים: <b>שלא ראת</b> (ראתה) <b>טיפת קרי על בגדיו מימיו</b> – השונמית לא ראתה מעולם טיפה של פליטת זרע מקרית על בגדיו של אלישע (אבל ראתה על בגדיו של גיחזי)<b>.</b><br>
ומספרים סיפור דומה: <b>אמתיה ד-</b> – אמתו (משרתתו) של <b>רבי שמואל בר רב יצחק</b> (אמורא בדור השלישי) <b>אמרה:</b> "<b>אנא הוינא משזגה מנוי דמרי</b> – אני הייתי רוחצת (מכבסת) את הבגדים של אדוני (רבי שמואל בר רב יצחק)<b>. מן יומוי</b> (צריך לומר: 'יומי') <b>לא חמית מילה בישא במאנוי דמרי</b>" – מימיי לא ראיתי דבר רע (טיפת קרי) בבגדיו של אדוני (כמו שאמרו לעיל על אלישע)<b>.</b><br>
<b>כתוב</b> – בסיפור אלישע והשונמית<b>: "וַיִּגַּשׁ גֵּיחֲזִי לְהָדְפָהּ"</b> (מלכים ב ד,כז) – גיחזי ניגש לדחוף ולהרחיק את השונמית מאלישע (שהשתטחה על הקרקע ואחזה ברגליו כדי לבקש ממנו על בנה שמת)<b>. - מהו</b> – מה פירוש <b>"לְהָדְפָהּ"? אמר רבי יוסי בן חנינה</b> (אמורא ארץ ישראלי בדור השני)<b>: שנתן ידו בהוד שביופיה, בין דדיה</b> – גיחזי שם את ידו בפטמות השדיים של השונמית. ודורש את המילה "הודפה" בדרך נוטריקון - הוד יופיה. - מכאן שגיחזי היה פרוץ בערווה (כוונת הביטוי "בהוד שביופיה" מתפרשת: בין דדיה. יש לפרש את "הוד" במובן חוד (דד). הצורה "הוד" בה"א חיונית ליצירת הנוטריקון של "להודפה", אך יש לה גם ערך סגנוני: כפל המשמעות של "הוד" מאפשר להשתמש בצירוף "הוד יופיה" גם כלשון נקייה המטשטשת את חריפות הביטוי ("גנזי הירושלמי", עמוד 787))<b>.</b><br><br><small>עד כאן המקבילה בירושלמי יבמות.<br><br>ב<b>ירושלמי יבמות</b> ב,ד אמרו: אמר רבי יודה בן פזי: ולמה סמך הכתוב פרשת עריות לפרשת קידושין? ללמדך, שכל מי שהוא פורש מן העריות נקרא קדוש. שכן שונמית אומרת לאישה...<br><br>ב<b>ויקרא רבה</b> כד,ו נאמר: אמר רבי יהודה בן פזי: כל מי שהוא גודר עצמו מן הערווה (שנזהר בענייני ערווה) נקרא קדוש. רבי יהושע דסכנין בשם רבי לוי מייתי לה מן שונמית. הדא היא דכתיב: "ותאמר אל אישה: הנה נא ידעתי כי איש אלוהים קדוש הוא" (מלכים ב ד,ט). אמר רבי יונה: הוא קדוש, ואין משרתיו קדושים. הדא היא דכתיב: "וייגש גיחזי להודפה" (מלכים ב ד,כז). אמר רבי יוסי בר חנינה: שדחפה בהוד יופיה, בין דדיה. רבי אבין אמר: מלמד שלא הביט בה מימיו. ורבנין אמרין: שלא ראתה טיפת קרי מימיה על סדינו.<br>אמתיה דרב שמואל בר רב יצחק אמרה: אנא הווינא משמשא (משמשת, כלומר, מסדרת) למנוי דמרי ולא מן יומי חמית מילא בישא על מאנוי דמרי.<br><br>ב<b>בבלי ברכות</b> י,ב נאמר: "ותאמר אל אישה: הנה נא ידעתי כי איש אלוהים קדוש הוא עובר עלינו תמיד" - אמר רבי יוסי בר חנינא: מכאן שהאישה מכרת באורחים יותר מן האיש.<br>מנא ידעה? - רב ושמואל. חד אמר: סדין של פשתן הציעה לו תחתיו / על מיטתו ולא ראתה קרי עליו, וחד אמר: שלא ראתה זבוב על שולחנו.<br>"קדוש הוא" - אמר רבי יוסי בר חנינא: הוא קדוש, ואין משרתיו קדושים.<br>"וייגש גיחזי להודפה" - אמר ריש לקיש / רבי יוסי בר חנינא: מלמד שדחפה בהוד יופיה.</small>
<b>ולא היה מודה בתחיית המתים - את</b> (אתה) <b>מוצא, בשעה שבא אלישע להחיות את בנה של</b> ה<b>שונמית, אמר לו</b> – אלישע לגיחזי<b>: "וְקַח מִשְׁעַנְתִּי בְיָדְךָ וָלֵךְ, כִּי תִמְצָא אִישׁ לֹא תְבָרְכֶנּוּ וְכִי יְבָרֶכְךָ אִישׁ לֹא תַעֲנֶנּוּ"</b> (מלכים ב ד,כט) – קח את מקלי בידך ולך לבית השונמית, אם תמצא איש בדרכך - לא תברכנו בברכת שלום, ואם יקדים האיש שימצאך בדרכך ויברכך - לא תענה לו, כדי שלא תתעכב בדרך אף לרגע אחד, ולא תאחר להגיע לבית השונמית<b>. והוא לא עבד כן</b> – והוא (גיחזי) לא עשה כך (כמו שאמר לו אלישע. דורשים כך מהכתוב במלכים ב ד,לא: "וְגֵחֲזִי עָבַר", שעבר על דברי אלישע)<b>, אלא כד פגע בר נש ביה ואמר ליה</b> – כאשר פגע (פגש) אדם בו ואמר לו (לגיחזי)<b>:</b> "<b>מאיין ולאיין</b> – מהיכן אתה בא ולהיכן אתה הולך<b>, גיחזי?</b>" <b>ווּ אמר ליה</b> – והוא (גיחזי) אמר לו<b>:</b> "<b>אנא אזיל מחיה מתים</b>" – אני הולך "מחיה מתים" (להחיות את המת)<b>, ווּ אמר ליה</b>– והוא (האדם) אמר לו<b>:</b> "<b>לית דמחיה מתים</b> – אין ש"מחיה מתים", <b>אלא הקב"ה</b>"<b>, דכתיב ביה</b> – שכתוב בו (בתפילת חנה)<b>: "י'י מֵמִית וּמְחַיֶּה, מוֹרִיד שְׁאוֹל וַיָּעַל"</b> (שמואל א ב,ו) – ה' ממית ומשיב לחיים, הוא מוריד לקבר ומעלה ממנו (לפי מכילתא דרבי ישמעאל מסכתא דעמלק פרשה א ומכילתא דרבי שמעון בר יוחאי יז,ט, אמר לו גיחזי: "אף רבי (אלישע) ממית ומחיה (כמו הקב"ה)")<b>. אזל ליה ולא עבד כלום</b> – הלך לו (גיחזי לבית השונמית) ולא עשה כלום (לא הצליח להחיות את בן השונמית שמת. ראה מלכים ב ד,לא)<b>. חזר לגביה</b> – חזר (גיחזי) אצלו (אצל אלישע)<b>, אמר ליה</b> – אמר לו (גיחזי לאלישע)<b>:</b> "<b>אנא ידע, אִילּוּ הוה דמיך, לא הוה מיתער על ידך</b>" – אני יודע, שאילו היה (בנה של השונמית) מת, לא היה מתעורר על ידך (באמצעותך. גיחזי ייחס לעצמו או לאלישע את הכוח להחיות מת ולא לקב"ה, ומשנכשל הכריז שגם אלישע לא מסוגל היה להחיות את הבן, אילו היה מת באמת). - מכאן שגיחזי כפר בתחיית המתים<b>.</b>
תאוות הבצע של גיחזי
<b>את</b> (אתה) <b>מוצא, בשעה שבא נעמן שר צבא מלך ארם אצל אלישע</b> – שירפאנו מצרעתו<b>, בא אליו בסוסו וברכבו</b> – שנאמר: "וַיָּבֹא נַעֲמָן בְּסוּסָיו וּבְרִכְבּוֹ וַיַּעֲמֹד פֶּתַח הַבַּיִת לֶאֱלִישָׁע" (מלכים ב ה,ט)<b>. - אמר רבי יוחנן</b> (בקטע גניזה: 'רבי אחא')<b>: 'בסוסו' כתיב</b> (בקטע גניזה: 'כתב'. - ראה "גנזי הירושלמי" עמוד 766 על ההבחנה בין התבנית 'כתיב כך כך' לבין 'כך וכך כתב') – צורת הכתיב היא 'בסוסו' בלי יו"ד, ויש לדרוש שבא נעמן אל אלישע בסוס אחד. - ב"בתי מדרשות" חלק ב, מדרש חסרות ויתרות, מלכים ב, אות קעז נאמר: "וַיָּבֹא נַעֲמָן בְּסוּסָיו וּבְרִכְבּוֹ", 'בסוסו' כתב. ולמה? שאף על פי שהיה גוי, נהג באלישע הנביא כבוד, והשפיל את עצמו ולא בא לפתח אלישע בכל מרכבתו ובכל סוסיו אלא בסוס אחד בלבד<b>. בעא מיתן ליה דהב וכסף</b> – רצה (נעמן) לתת לו (לאלישע) זהב וכסף<b>, אסטלוון ולבושין</b> – אצטלאות (בגדים עליונים מיוחדים לאנשים רמי מעלה. מקור המילה אסטלוון ביוונית) ובגדים (ראה מלכים ב ה,ה, ושם נזכרו כסף וזהב וחליפות בגדים. אולי צריך לומר: 'אסטלוון <b>ד</b>לבושין', כמו בתרגום המיוחס ליונתן למילים "חליפות בגדים")<b>, אבנים טובות ומרגליות</b> (לא נזכרו בכתוב)<b>, ולא קיבל</b> – אלישע ממנו, <b>עליו</b> (מילה זו יתירה, ואינה בקטע גניזה)<b>. הדא היא דכתיב:</b> – זה הוא [הדבר] שכתוב: <b>"וַיִּפְצַר בּוֹ לָקַחַת, וַיְמָאֵן"</b> (מלכים ב ה,טז) – נעמן ביקש הרבה מאלישע שייקח את מתנתו, ואלישע סירב<b>.</b>
<b>אתא גיחזי ואמר</b> – בא גיחזי ואמר<b>: "חַי י'י כִּי אִם רַצְתִּי אַחֲרָיו וְלָקַחְתִּי מֵאִתּוֹ מְאוּמָה"</b> (מלכים ב ה,כ) – גיחזי נשבע שירוץ אחרי נעמן וייקח ממנו משהו ממה שלא רצה אלישע לקחת<b>, 'מומה' כתיב</b> (בקטע גניזה: 'כתב') – צורת הכתיב היא 'מומה' - מום, ויש בזה רמז שגיחזי לקח מנעמן את מומו שהיה בו, את צרעתו, שצרעת נעמן דבקה בגיחזי, כאמור להלן (כתיב כזה אינו קיים בנוסח המסורה. דרשה זו מעידה על קיומו של נוסח אחר שלא השתמר)<b>. אזל ומטא ביה ונסב מה דנסב ואטמרון בעיליתיה</b> – הלך (גיחזי) והגיע אליו (אל נעמן) ולקח מה שלקח והסתיר אותם בעלייתו (בקומה העליונה. - ראה מלכים ב ה,כג-כד)<b>. אתא גבי אלישע, אמר ליה</b> – בא (גיחזי) אצל אלישע, אמר לו (אלישע)<b>:</b> "<b>מאיין ולאיין</b> – מהיכן אתה בא ולהיכן אתה הולך<b>, גיחזי?</b> (במלכים ב ה,כה נאמר: "וְהוּא בָא וַיַּעֲמֹד אֶל אֲדֹנָיו, וַיֹּאמֶר אֵלָיו אֱלִישָׁע: מֵאַיִן, גֵּחֲזִי?". - אומנם הביטוי "מאיין ולאיין, גיחזי?" מצוי לעיל, אך בשל הדמיון הרב ללשון הפסוק נראה שלפנינו ציטוט מקראי משובש) <b>מיאנתה מתן שכרן של</b> ה<b>צדיקין</b>" (בקטע גניזה נוסף 'לעתיד לבוא') – אינך ראוי לשכרם של הצדיקים, ואיבדת את חלקך לעולם הבא (דורשים כך מצורת הכתיב 'מאן' - לשון מיאון, במקום צורת הקרי "מֵאַיִן")<b>. אמר לו</b> – גיחזי לאלישע<b>: "לֹא הָלַךְ עַבְדְּךָ אָנֶה וָאָנָה"</b> (מלכים ב ה,כה) – לא הלכתי למקום זה או אחר<b>. "וַיֹּאמֶר אֵלָיו: לֹא לִבִּי הָלַךְ, כַּאֲשֶׁר הָפַךְ אִישׁ מֵעַל מֶרְכַּבְתּוֹ לִקְרָאתֶךָ; הַעֵת לָקַחַת אֶת הַכֶּסֶף...?"</b> (מלכים ב ה,כו) – וכי לא הלך ליבי (מחשבתי) אחריך, כשנעמן ירד מעל מרכבתו ללכת לקראתך (אלישע ראה ברוח הקודש מה שעשה גיחזי); וכי זו העת לקחת מתנות? (כי הדבר עלול להתפרש שריפאתי את נעמן למען בצע כסף, ולא להביא רפואה לאדם סובל) <b>-</b> "<b>העת לקחת אבנים טובות ומרגליות?</b> (לא נזכרו בכתוב) <b>לפיכך צרעת נעמן תדבק בו</b> (צריך לומר: '<b>בך</b>')" – שנאמר: "וְצָרַעַת נַעֲמָן תִּדְבַּק בְּךָ וּבְזַרְעֲךָ לְעוֹלָם" (מלכים ב ה,כז) - אלישע קילל את גיחזי שעליו ועל בניו תבוא הצרעת שהוסרה מנעמן (בבמדבר רבה ז,ה נאמר, שאלישע שלא רצה ליטול מנעמן כלום קידש שמו של הקב"ה, וגיחזי חילל שמו של הקב"ה, ולכן באה עליו צרעת)<b>.</b><br><br><small>ב<b>מסכת אבות דרבי נתן</b> נוסח ב פרק מג נאמר: גיחזי נתנבא ולא ידע מה נתנבא, שנאמר: "ויאמר גיחזי נער אלישע איש האלוהים: ...ולקחתי ממנו מאומה" (מלכים ב ה,כ) - מומה דהווה ביה. נתנבא שהוא עתיד ללבוש הצרעת.<br>וב<b>ויקרא רבה</b> יז,ג נאמר: על עשרה דברים נגעים באים: על חילול השם... מניין? מגיחזי, שנאמר: "ויאמר גיחזי נער אלישע איש האלוהים: ...כי אם רצתי אחריו ולקחתי מאיתו מאומה" (מלכים ב ה,כ) - מהו "מאומה"? / 'מומא' כתיב - מומא דהווה ביה. ומניין שלקה בצרעת? שנאמר: "וצרעת נעמן תדבק בך" (מלכים ב ה,כז).</small><br>
<b>כתוב</b> – בסיפור על המצור והרעב בשומרון ונבואת אלישע על הרווחה שתבוא<b>: "וְאַרְבָּעָה אֲנָשִׁים הָיוּ מְצֹרָעִים פֶּתַח הַשָּׁעַר" וגו'</b> (מלכים ב ז,ג) – ארבעה אנשים היו מצורעים וישבו פתח השער (מחוץ לחומת העיר שומרון, כדרך המצורעים)<b>. - ומי היו</b> – ארבעה המצורעים<b>? רבי</b> (צריך לומר כמו בקטע גניזה: '<b>רב</b>') <b>יהודה</b> (מגדולי אמוראי בבל בדור השני) אמר <b>בשם רב</b> (אמורא בבלי בדור הראשון, מגדולי האמוראים)<b>: גיחזי ושלשת בניו היו</b> – שהתקיימה קללתו של אלישע, וגיחזי ובניו נצטרעו<b>.</b><br><br><small>ב<b>בבלי סוטה</b> מז,א ו<b>סנהדרין</b> קז,ב אמרו: "וארבעה אנשים היו מצורעים פתח השער" (מלכים ב ז,ג) - מאן נינהו? - אמר רבי יוחנן: גיחזי ושלושת בניו.</small>
ניסיונו של אלישע להחזיר את גיחזי בתשובה
<b>כתוב: "וַיָּבֹא אֱלִישָׁע דַּמֶּשֶׂק, וּבֶן הֲדַד מֶלֶךְ אֲרָם חֹלֶה" וגו'</b> (מלכים ב ח,ז)<b>. - מה אזל בעי מיעבד תמן?</b> – מה הלך (אלישע) ורצה לעשות שם (בדמשק)? <b>אזל בעא מקרבא לגיחזי ואשכחיה מוחלט</b> – הלך ורצה לקרב את גיחזי (לאחר שענש את גיחזי בצרעת ודחה אותו, שבאותה שעה היה גיחזי בדמשק) ומצא אותו (את גיחזי) מוחלט (אפשר לפרש שמצאו מצורע מוחלט, והוא מצורע שטימא אותו הכוהן באופן מוחלט. ואפשר לפרש שמצאו מוחלט ברשעות או מוחלט בעבירות, ולכן לא עלה בידו של אלישע לקרב את גיחזי, וכן יוצא מן הבבלי. - במדרש תהילים א,כב נאמר: כל מי שהוא מוחלט בעבירות אינו יכול לחזור בו. - לפי פשוטו של מקרא, אלישע בא לדמשק להודיע לחזאל שהוא עתיד למלוך במקום בן הדד)<b>. מיכן שדוחין בשמאל ומקרבין בימין</b> – ממה שעשה אלישע, שדחה את גיחזי תלמידו בשתי ידיו ובשל כך ריחק אותו לעולם, שהרי נכשל לקרב אותו, יש ללמוד שאין לרב לדחות תלמיד שחטא בשתי ידיים אלא רק ביד אחת, כדי שיוכל אחר כך לקרב אותו (פירוש הלשון "דוחים בשמאל ומקרבים בימין", שכוח הדחייה יהיה פחות מכוח הקירוב, כשם שיד שמאל חלשה מיד ימין)<b>.</b>
<b>אמר רבי יוחנן</b> (גדול אמוראי ארץ ישראל בדור השני)<b>: "בַּחוּץ לֹא יָלִין גֵּר, דְּלָתַי לָאֹרַח אֶפְתָּח"</b> (איוב לא,לב) – איוב אמר, שלא נתן לגר ללון בחוץ אלא אסף אותו לביתו, ופתח את דלתי ביתו לאורח; ויש לדרוש את הכתוב לעניין גוי שבא להתגייר ולקבל דת ישראל, שיש לקרב אותו ולא להרחיק אותו. <b>- מיכן שדוחין בשמאל ומקרבין בימין. לא כשם שעשה אלישע שדחה את גיחזי בשתי ידיו.</b><br><br><small>ב<b>מכילתא דרבי ישמעאל</b> מסכתא דעמלק פרשה א וב<b>מכילתא דרבי שמעון בר יוחאי</b> יח,ו נאמר: כשיבוא אדם אצלך להתגייר ואינו בא אלא לשום שמים, אף אתה קרבהו ואל תרחקהו. מכאן אתה למד, שיהא אדם דוחה בשמאל ומקרב בימין, לא כשם שעשה אלישע לגיחזי שדחאו לעולם.<br><br>דרשתו של רבי יוחנן בירושלמי היא עיבוד לברייתא שבמכילתות. הדרשה כוללת את דברי הברייתא, וכך נכפל בקטע שבירושלמי המשפט "מיכן שדוחין בשמאל ומקרבין בימין".<br><br>ב<b>בבלי סוטה</b> מז,א ו<b>סנהדרין</b> קז,ב אמרו: "וילך אלישע דמשק" (מלכים ב ח,ז) - להיכן הלך? - אמר רבי יוחנן: שהלך להחזיר גיחזי בתשובה, ולא חזר. אמר לו (אלישע): חזור בך. אמר לו (גיחזי): כך מקובלני ממך: כל החוטא ומחטיא את הרבים - אין מספיקים בידו לעשות תשובה.<br>תנו רבנן: לעולם תהא שמאל דוחה וימין מקרבת. לא כאלישע שדחפו לגיחזי בשתי ידיו.</small><br>
במלכים ב יג,יד נאמר: "וֶאֱלִישָׁע חָלָה אֶת חָלְיוֹ אֲשֶׁר יָמוּת בּוֹ".
ומביאים ברייתא: <b>שני חלאים חלה אלישע, אחד כדרך הארץ</b> – שחלה כמנהג העולם בחולי שגרם את מותו<b>, ואחד שדחה את גיחזי</b> – שנענש אלישע על כך וחלה<b>.</b><br><br><small>ב<b>בבלי סוטה</b> מז,א ו<b>סנהדרין</b> קז,ב אמרו: תנו רבנן: שלושה חולאים חלה אלישע: אחד - על שגירה דובים בתינוקות (ואכלום, כמסופר במלכים ב פרק ב), ואחד - שדחפו לגיחזי בשתי ידיו. ואחד - שמת בו.</small><br>• • •
<b>כולם יש להם חלק לעולם הבא</b><br><b>רבי חנניה</b> (צריך לומר כמו בקטע גניזה: 'רבי <b>חנינה</b>' - בר חמא, אמורא ארץ ישראלי בדור הראשון) <b>ורבי יהושע בן לוי</b> (אמורא ארץ ישראלי בדור הראשון) – שני החכמים אמרו דבר אחד<b>: בשעה שנמנו</b> (נספרו קולותיהם בהצבעה לשם החלטה בעניין מסוים) – החכמים, <b>ואמרו: שלשה מלכים וארבעה הדיוטות אין להן חלק לעולם הבא</b> – כמו ששנינו במשנה הלכה ב (המסורת של שני האמוראים האלה קובעת שהרחקתם של שבעת האישים מן העולם הבא לא היתה עונש משמים על חטאיהם אלא החלטה של בית דין שהתקבלה באסיפה ובמניין)<b>, יצתה</b> (יצאה) <b>בת קול</b> (קול מן השמים) <b>ואמרה: "הַמֵעִמְּךָ יְשַׁלְמֶנָּה כִּי מָאַסְתָּ?"</b> – אליהוא אמר לאיוב: האם אתה חושב, שמכיוון שמאסת את המשפט שכבר חרץ עליך אלוהים, הוא ישלם את מעשיך לפי דבריך?<b>, אלא "כִּי אַתָּה תִבְחַר וְלֹא אָנִי? וּמַה יָדַעְתָּ דַבֵּר"</b> (איוב לד,לג) – האם אתה חושב שאלוהים יאמר לך שאתה תקבע את גורלך ולא הוא? ומה אתה יודע להשיב על דבריי? - ויש להפנות את דברי הגערה והנזיפה של הכתוב כלפי החכמים שבאותה אסיפה, שלא היה להם לקבוע את גמולם לעולם הבא של המלכים וההדיוטות האלה, אלא רק ה' הוא הקובע מי יש לו חלק לעולם הבא ואין הדבר תלוי בבני אדם<b>. ביקשו</b> – החכמים שבאותה אסיפה, <b>לצרף את שלמה</b> – המלך, <b>עמהן</b> – עם המלכים שאין להם חלק לעולם הבא, בשל חטאיו של שלמה המפורסמים במקרא<b>. בא דוד</b> – אביו של שלמה, <b>ונשתטח</b> (שכב מלוא קומתו) <b>לפניהן</b> – כדי לבקש מהם על בנו שלא יצרפו אותו עימהם<b>, ויש אומרים: אש יצאת מבית קודש הקדשים וליהטה סביבותיהם</b> – ואיימה לכלות את הנאספים (אין מובן לסדר הדברים במסירה שלפנינו, שכן לא ייתכן שלאחר שיצאה בת קול ואמרה <b>"</b>המעמך ישלמנה...?<b>"</b>, ביקשו לצרף את שלמה. ונראה שהנוסח הנכון הוא כמו בקטע גניזה: <b>בשעה שנמנו ואמרו: שלשה מלכים וארבעה הדיוטות אין להן חלק לעולם הבא, ביקשו לצרף את שלמה עמהן, ובא דוד ונשתטח לפניהן. יצתה בת קול ואמרה: "המעמך ישלמנה?". ויש אומרים: אש יצאת מבית קודש הקדשים וליהטה את סביבותיהם</b>. - סדר הדברים בקטע הגניזה דומה לזה שבמקבילה בבבלי. יש אומרים מציעים מסורת חלופית למסורת שבא דוד ונשתטח לפניהם. כוונת הדברים לפי הנוסח שבקטע הגניזה, שכשביקשו לצרף את שלמה, לא השגיחו בדוד ולא השגיחו באש, אלא בבת קול שאמרה <b>"</b>המעמך ישלמנה...?<b>"</b>, ולכן לא צירפו את שלמה, כמו שאמרו בפירוש בבבלי. - לקטע זה מקבילה בבמדבר רבה יד,א, ושם נאמר כמו בבבלי)<b>.</b><br><br><small>ב<b>בבלי סנהדרין</b> קד,ב אמרו: אמר רב יהודה אמר רב: ביקשו למנות עוד אחד (את שלמה המלך בין אלה שאין להם חלק לעולם הבא). באת דמות דיוקנו של אביו ונשתטחה לפניהם, ולא השגיחו עליה. באת אש מן השמים וליחכה בספסליהם, ולא השגיחו עליה. יצתה בת קול ואמרה להם: "חזית איש מהיר במלאכתו, לפני מלכים יתייצב, בל יתייצב לפני חשוכים" (משלי כב,כט) - מי שהקדים ביתי (המקדש) לביתו, ולא עוד אלא שביתי בנה בשבע שנים וביתו בנה בשלוש עשרה שנה, "לפני מלכים יתייצב, בל יתייצב לפני חשוכים" (אין ראוי למנותו עם הרשעים), ולא השגיחו עליה. חזרה ואמרה להם: "המעימך ישלמנה כי מאסת? כי אתה תבחר ולא אני? ומה ידעת דבר" (איוב לד,לג) (האם אתם משלמים שכר, שאתם בוחרים למי יש חלק לעולם הבא ולמי אין חלק?!).<br><br>ב<b>שיר השירים רבה</b> א [א] ה נאמר: אמר רבי יהושע בן לוי: בשעה שנמנו וגמרו: שלושה מלכים וארבעה הדיוטות אין להם חלק לעולם הבא, ביקשו לצרף שלמה עימהם. יצתה בת קול ואמרה להם: "אל תיגעו במשיחיי" (תהילים קה,טו).<br>וב<b>פסיקתא רבתי</b> פסקה ו נאמר: אמר רבי יהושע בן לוי: ראוי היה שלמה להימנות עם שלושה מלכים וארבעה הדיוטות ששנו חכמים שאין להם חלק לעולם הבא. למה? "ויהי לעת זקנת שלמה נשיו היטו את לבבו" (מלכים א יא,ד), ועל שנזדרז במלאכת בית המקדש לא נתייחס עימהם, עם אלו המלכים החשוכים, ירבעם ואחאב ומנשה, אלא זכה להתייחס עם המלכים הצדיקים.</small><br>
ומספרים: <b>הדר עילה</b> (צריך לומר כמו בקטע גניזה: '<b>חד ר' עילה</b>' - חכם אחד ששמו רבי עילה (עלאי, אלעי). - בכתב יד ליידן התיבות 'חד ר'' נדבקו ונוצרה 'הדר' ("גנזי הירושלמי", עמוד 770, הערה 69). - הלשון 'חד רבי פלוני' בא להדגיש שאין זה החכם הידוע שכך שמו) <b>הוה יליף מצלי ומתענה</b> – היה רגיל להתפלל (על הגשמים) ולהיענות (להיות נענה מן השמים)<b>. כיון שנמנה עמהן</b> – עמד למניין עם החכמים בעניין המלכים וההדיוטות שאין להם חלק לעולם הבא<b>, צלי ולא איתעני</b> – התפלל ולא נענה (זה היה סימן מן השמים שלא היה ראוי לחכמים לקבוע את גמולם לעולם הבא של המלכים וההדיוטות. - על סיפור זה ראה "שלוש הערות לנוסח הירושלמי ולפירושו", "לשוננו" עד, עמודים 195-199)<b>.</b><br>
ומביאים ברייתא: <b>דורשי רשומות</b> – תנאים שעסקו בפירוש מקראות סתומים, <b>אמרו: כולהם</b> (כולם) <b>יש להם חלק לעולם הבא</b> – שלושת המלכים, ושלושה מתוך ארבעת ההדיוטות, חוץ מבלעם<b>. מה טעמא?</b> – מה הטעם? (מה המקור בכתוב לדבר זה?) <b>"לִי גִלְעָד וְלִי מְנַשֶּׁה, וְאֶפְרַיִם מָעוֹז רֹאשִׁי, יְהוּדָה מְחֹקְקִי. מוֹאָב סִיר רַחְצִי, עַל אֱדוֹם אַשְׁלִיךְ נַעֲלִי"</b> (תהילים ס,ט-י; תהילים קח,ט-י) – לי תהיה ארץ גלעד וארץ מנשה לנחלה, ארץ אפרים תהיה מצודתי הראשית, ארץ יהודה תהיה משענת שלטוני, ארץ מואב שתיכבש תהיה כעבד הנוטל סיר ובו מים כדי לרחוץ את אדונו, ארץ אדום שתיכבש תהיה כעבד המנקה את נעלי אדונו<b>.</b> ויש לדרוש את הכתוב כדברי הקב"ה על אלה שיש להם חלק לעולם הבא: <b>"לִי גִלְעָד" - זה אחאב מלך ישראל שנפל ברמות גלעד. "לִי מְנַשֶּׁה" - כשמועו</b> – זה מנשה מלך יהודה, כמשמעו הפשוט של השם<b>. "אֶפְרַיִם מָעוֹז רֹאשִׁי" - זה ירבעם בן נבט אפרתי</b> – משבט אפרים (מלכים א יא,כו)<b>. "יְהוּדָה מְחֹקְקִי" - זה אחיתופל</b> – שהיה משבט יהודה, שכן היה מהעיר גילה שהיתה בנחלת יהודה<b>. "מוֹאָב סִיר רַחְצִי" - זה גיחזי</b> – שלקה בצרעת, בעקבות ריפויו של נעמן מצרעתו על ידי רחיצה בירדן<b>. "עַל אֱדוֹם אַשְׁלִיךְ נַעֲלִי" - זה דואג האדומי</b> – כך הוא נקרא (שמואל א כא,ח. ראה מדרש תהילים נב,ד)<b>.</b>
<b>אמרו ישראל לפני הקב"ה: רבון כל העולמים, מה נעביד ודוד מלכא דישראל מיקל לון</b> – מה נעשה, ודוד מלך ישראל מקלל אותם (את אחיתופל ודואג)<b>: "</b>וְאַתָּה, אֱלֹהִים, תּוֹרִדֵם לִבְאֵר שַׁחַת, <b>אַנְשֵׁי דָמִים וּמִרְמָה, לֹא יֶחֱצוּ יְמֵיהֶם"</b> (תהילים נה,כד) – דוד קילל את אויביו הרשעים, שהם שופכי דמים ובוגדים, שה' יוריד אותם לשאול ולאבדון, ולא יגיעו אף למחצית ימיהם<b>?</b> – הרי שקילל דוד את אחיתופל ודואג שלא יהיה להם חלק לעולם הבא! (חז"ל דרשו את הכתוב הזה על אחיתופל ודואג, ראה בבלי סנהדרין סט,ב ו-קו,ב) <b>אמר לון:</b> – אמר להם (הקב"ה לישראל): <b>עלי לעשותן רֵעים אֵילּוּ לאֵילּוּ</b> – כמו שנדרש להלן סופו של הכתוב שלעיל<b>. "עֲלֵי פְלֶשֶׁת אֶתְרוֹעָע"</b> (תהילים קח,י)<b>, "עָלַי פְּלֶשֶׁת הִתְרֹעָעִי"</b> (תהילים ס,י) – אחבר לארצות ממשלתי את ארץ פלשת שאכבוש ("אֶתְרוֹעָע", "הִתְרֹעָעִי" - מלשון רֵע וחבר); ויש לדרוש את הכתוב: <b>- עלי לפלש</b> (לחדור, לבקוע) <b>להם מעשים טובים</b> – עליי לפתוח (להציע דרכים) לאחיתופל ולדואג לעשות מעשים טובים (דורש "פלשת" - לפלש), <b>ולעשותן</b> – את דוד ואחיתופל ודואג, <b>ריעים אֵילּוּ לאֵילּוּ</b> (לקטע זה מקבילה בבמדבר רבה יד,א) – כדי שדוד יבטל את הקללה שקילל אותם<b>.</b><br><br><small>ב<b>בבלי סנהדרין</b> דף קד,ב-קה,א אמרו: דורשי רשומות אומרים: כולם באים לעולם הבא, שנאמר: "לי גלעד ולי מנשה, ואפרים מעוז ראשי, יהודה מחוקקי, מואב סיר רחצי, על אדום אשליך נעלי, עליי פלשת התרועעי" (תהילים ס,ט-י). "לי גלעד" - זה אחאב שנפל ברמות גלעד, "ולי מנשה" - כמשמעו, "אפרים מעוז ראשי" - זה ירבעם דקא אתי מאפרים, "יהודה מחוקקי" - זה אחיתופל דקא אתי מיהודה, "מואב סיר רחצי" - זה גיחזי שלקה על עסקי רחיצה, "על אדום אשליך נעלי" - זה דואג האדומי, "עליי פלשת התרועעי" - אמרו מלאכי השרת לפני הקב"ה: ריבונו של עולם, אם יבוא דוד שהרג את הפלשתי והוריש לבניך גת, מה אתה עושה לו (אם אתה מקבל לעולם הבא את אלה שהיו אויביו)? אמר להם: עליי לעשותם ריעים זה לזה.<br><br>בבבלי: אמרו מלאכי השרת לפני הקב"ה. ובירושלמי: אמרו ישראל לפני הקב"ה.</small><br>• • •

Halakhah 3

<strong><big>משנה</big></strong><br><b>דור המבול אין להם חלק לעולם הבא</b> – אחר תחיית המתים<b>, ואין עומדין בדין</b> – הגדול שלאחר תחיית המתים<b>, שנאמר: "לֹא יָדוֹן רוּחִי בָאָדָם לְעֹלָם"</b> (בראשית ו,ג)<b>. אנשי סדום אין להם חלק לעולם הבא, אבל עומדין בדין. רבי נחמיה</b> (תנא בדור הרביעי) <b>אומר: אלו ואלו</b> – דור המבול ואנשי סדום, <b>אינן עומדין בדין, שנאמר: "עַל כֵּן לֹא יָקֻמוּ רְשָׁעִים בַּמִּשְׁפָּט"</b> (תהילים א,ה) <b>- זה דור המבול, "וְחַטָּאִים בַּעֲדַת צַדִּיקִים"</b> (שם) <b>- אלו אנשי סדום. אמרו לו</b> – חכמים לרבי נחמיה<b>: בעדת צדיקים אינן עומדין, אבל עומדין הן בעדת רשעים.</b>

<strong><big>תלמוד</big></strong><br><b>דור המבול אין להם חלק לעולם הבא</b><br>במשנה שנינו: "דור המבול אין להם חלק לעולם הבא, ואין עומדין בדין".
מביאים ברייתא: <b>דור המבול אין להן חלק לעולם הבא, ואינן רואין לעתיד לבוא</b> – אינם חיים בתחיית המתים להיות נידונים על מעשיהם<b>. מה טעמא?</b> – מה הטעם? (מה המקור בכתוב לדבר זה?) - נאמר בפרשת המבול: <b>"וַיִּמַח אֶת כָּל הַיְקוּם</b> אֲשֶׁר עַל פְּנֵי הָאֲדָמָה<b>"</b> (בראשית ז,כג) – ה' השמיד את כל בעלי החיים; ויש לדרוש מחייה ראשונה זו שבכתוב: <b>- בעולם הזה</b> – דור המבול מתו במבול<b>, "וַיִּמָּחוּ מִן הָאָרֶץ"</b> (שם) – כל בעלי החיים נשמדו מהארץ; ויש לדרוש מחייה שנייה זו שבכתוב: <b>- לעתיד לבוא</b> – דור המבול לא יחיו לעולם הבא (חז"ל דרשו בכמה מקומות את המילה "ארץ" שהיא עולם הבא)<b>.</b><br><br><small>ב<b>תוספתא סנהדרין</b> יג,ו שנו: דור המבול אין להם חלק לעולם הבא, ואינם חיים לעולם הבא, שנאמר: "ויימח את כל היקום אשר על פני האדמה" (בראשית ז,כג) - בעולם הזה, "ויימחו מן הארץ" (שם) - לעולם הבא.</small>
ומציעים ברייתא: <b>תני:</b> – שונה [התנא]: <b>רבי נחמיה</b> (תנא בדור הרביעי) <b>אומר: ממשמע</b> – ממשמעות הכתוב, <b>שנאמר</b> – בחטא דור המבול<b>: "</b>וַיֹּאמֶר י'י: <b>לֹא יָדוֹן רוּחִי בָאָדָם לְעֹלָם"</b> (בראשית ו,ג) – לא ישכון לנצח רוח החיים ששמתי באדם. - לדברי רבי נחמיה, דבר זה, שדור המבול אין להם חלק לעולם הבא ואין עומדים בדין, נלמד ממשמעות הפסוק הזה, ואין צריך ללמוד דבר זה מדרשת הכתוב שבברייתא לעיל (שלושה המאמרים שבהמשך דורשים את הפסוק הזה "לא ידון רוחי", לקיים את דברי רבי נחמיה שמהפסוק הזה לומדים שדור המבול אין להם חלק לעולם הבא. שלושת המאמרים שונים בניסוח אך לא בכוונה, והם דורשים "לעולם" - לעולם הבא)<b>.</b>
<b>רבי יהודה</b> (בר אלעאי, מגדולי התנאים בדור הרביעי) <b>אומר: לא ידון לו רוחי</b> (צריך לומר כאן ולהלן כמו בתוספתא: 'לא ידון <b>ולא</b> רוחי') – דור המבול אינם נידונים ואינם חיים לעולם הבא (דורש שהמילה "לא" מוסבת הן על "ידון" והן על "רוחי")<b>, שאיני נותן רוחי בהם</b> – דור המבול לא יעמדו בתחיית המתים, <b>בשעה שאני נותן רוחי בבני אדם</b> – לעולם הבא<b>.</b>
<b>רבי שמעון</b> (בן יוחאי, תנא בדור הרביעי) <b>אומר: לא ידון לו רוחי, שאיני נותן רוחי בהם בשעה שאני נותן מתן שכרן של צדיקים</b> – לעולם הבא<b>.</b>
<b>אחרים אומרים: לא ידון לו רוחי, שאיני מחזירה לנדנה</b> – שלא תחזור נשמתם לגופם לעולם הבא, שהגוף משמש לרוח כנדן (אחרים דורשים "ידון" מלשון נדן - נרתיק שבו ניתנת החרב)<b>.</b><br><br><small>ב<b>תוספתא סנהדרין</b> יג,ו שנו: רבי יהודה בן בתירא אומר: "ויאמר י'י: לא ידון רוחי באדם לעולם" (בראשית ו,ג) - לא ידון ולא רוחי בהם לעולם. דבר אחר: "ויאמר י'י: לא ידון" - אמר המקום: איני מחזיר רוחם לנדנה.<br><br>ב<b>בבלי סנהדרין</b> קח,א אמרו: תנו רבנן: דור המבול אין להם חלק לעולם הבא, שנאמר: "ויימח את כל היקום אשר על פני האדמה ויימחו מן הארץ" (בראשית ז,כג), "ויימח" - בעולם הזה, "ויימחו מן הארץ" - לעולם הבא; דברי רבי עקיבא.<br>רבי יהודה בן בתירא אומר: לא חיים ולא נידונים, שנאמר: "לא ידון רוחי באדם לעולם" (בראשית ו,ג) - לא דין ולא רוח. דבר אחר: "לא ידון רוחי" - שלא תהא נשמתם חוזרת לנדנה.<br><br>ב<b>בראשית רבה</b> כו,ו נאמר: "ויאמר י'י: לא ידון רוחי" וגו' (בראשית ו,ג) - אמר רבי ישמעאל: איני נותן רוחי בהם בשעה שאני נותן מתן שכר לצדיקים.<br>אמר רבי יודה ברבי אילעיי: עוד אין הרוחות הללו נידונות לפניי לעולם.<br>רבי הונא בשם רבי אחא: בשעה שאחזיר רוח לנדנה איני מחזיר רוחם לנדניהם.<br>אמר רבי חייא בר אבא: איני ממלא רוחי בהם בשעה שאני ממלא רוחי באדם.<br><br>המאמר של רבי ישמעאל בבראשית רבה אמור בירושלמי על שם רבי שמעון.<br>דברי רבי הונא בשם רבי אחא בבראשית רבה מובאים בירושלמי משם "אחרים אומרים".<br>הירושלמי לא הביא את המאמר של רבי יודה ברבי אילעיי בבראשית רבה.</small><br>
<b>רבי יהושע בן לוי</b> (אמורא ארץ ישראלי בדור הראשון) <b>אמר: עיקר זריבתן לחולטנית</b> (צריך להוסיף כמו בקטע גניזה: '<b>היית</b>' - היתה) – עיקר רתיחתם של אנשי דור המבול על ידי מי המבול שהיו רותחים היתה למחות אותם לצמיתות, שלא יזכו לחיות לעולם הבא (זריבתן - חומם, רתיחתם, מלשון צרב, בחילוף זי"ן בצד"י. לחולטנית - תרגום של "לצמיתות" (ויקרא כה,כג))<b>. מה טעמא?</b> – מה הטעם? (מה המקור בכתוב לדבר זה?) <b>"בְּעֵת יְזֹרְבוּ נִצְמָתוּ, בְּחֻמּוֹ נִדְעֲכוּ מִמְּקוֹמָם"</b> (איוב ו,יז) – בשעה שהנחלים מתחממים מקרני השמש הם נכרתים ומתייבשים כליל, ובשעה שהם מתחממים הם מתייבשים ונעלמים ממקומם (איוב השתמש בדימוי זה בתיאור בגידת רעיו). ויש לדרוש את הכתוב על דור המבול, שבשעה שהורתחו על ידי מי המבול נמחו לצמיתות ('זריבתן' נדרשת מן המילה "יְזֹרְבוּ", 'לחולטנית' נדרשת מן המילה "נִצְמָתוּ")<b>. מהו</b> – מה פירוש <b>"בְּחֻמּוֹ"? בריתוחן</b> – ברתיחתם של אנשי דור המבול על ידי מי המבול נמחו ממקומם (בתרגום ארמי לכתוב זה נאמר: "הכדין דר דטובענא (דור המבול) בעידן דחבו (בשעה שחטאו) אשתרבבו איתגמרו, בריתחיה אתמחייו מן אתריהון". אשתרבבו (תרגום של 'יזורבו') - מן שרב, שהוראתו חום)<b>.</b>
<b>אמר רבי יוחנן</b> (גדול אמוראי ארץ ישראל בדור השני)<b>: כל טיפה וטיפה</b> – ממי המבול, <b>שהיה הקב"ה מוריד עליהן</b> – על אנשי דור המבול מן השמים בעת המבול<b>, היה מרתיחה בתוך גיהנם</b> – בתחילה, <b>ומורידה עליהן. הדא היא דכתיב:</b> – זה הוא [הדבר] שכתוב: <b>"בְּחֻמּוֹ נִדְעֲכוּ מִמְּקוֹמָם"</b> (איוב ו,יז) – יש לדרוש את הכתוב על דור המבול, שבהרתחתו של הקב"ה את מי המבול נמחו אנשי דור המבול ממקומם<b>.</b><br>
<b>יהודה בירבי חזקיה ורבי</b> (צריך לומר: '<b>יהודה בירבי וחזקיה בירבי</b>' ("שערי תורת ארץ ישראל")) (אמוראים ארץ ישראלים בדור הראשון, בניו של רבי חייא) <b>אמרין</b> – אומרים<b>: הקב"ה דן את הרשעים בגיהנם שנים עשר חודש</b> – לעתיד לבוא, ביום הדין הגדול, כמו ששנינו במשנה עדויות ב,י: משפט רשעים בגיהינום שנים עשר חודש (ושם שנינו עוד: משפט דור המבול שנים עשר חודש)<b>. כתחילה</b> (בהתחלה) <b>הוא מכניס בהן</b> – ברשעים הנידונים בגיהינום, <b>חכך</b> (מחלת עור הגורמת גירוי וגירוד קשה)<b>, ואחר כך הוא מכניסן לאוּר</b> (לאש) – והם מתייסרים מן החום של האש שישה חודשים, <b>והן אומרים: הוי הוי</b> (צריך לומר כמו בקטע גניזה: '<b>וָהּ וָהּ</b>' - קריאת שמחה) – שהחום משכך את הגירוי שהחכך גורם<b>, ואחר כך הוא מכניסן לשלג</b> – והם מתייסרים מן הקור של השלג שישה חודשים, <b>והן אומרים: ווי ווי</b> – קריאת צער, שהקור מגביר את הגירוי שהחכך גורם<b>. מה טעמא?</b> – מה הטעם? (מה המקור בכתוב לדבר זה?) <b>"וַיַּעֲלֵנִי מִבּוֹר שָׁאוֹן מִטִּיט הַיָּוֵן"</b> (תהילים מ,ג) – ה' העלה אותי מבור עמוק שיש בו מים רבים ובוץ טובעני. "בור" היא כינוי לשאול, ולכן יש לדרוש את הכתוב על הגיהינום<b>. מהו</b> – מה פירוש <b>"מִטִּיט הַיָּוֵן"? מקום שהן אומרין: בו הוי</b> (צריך לומר כמו בקטע גניזה: '<b>וָהּ ויי</b>') – המילה "היון" היא צירוף של 'וה' ושל 'ויי', שהנמצאים בגיהינום אומרים: וה ויי (מן הפיוטים הארמיים (שירי הספד וקינה מארץ ישראל בגניזה) ניתן ללמוד, שתיבת 'והווי' לא היתה מילה מלאכותית שהמציא הדרשן לשם משחק מילים עם "היון", אלא לשון צער ארץ ישראלי מקורי ("סורסי לאילייא - ארמית מארץ ישראל תצווח", "זיכרונות האקדמיה ללשון העברית" כרך לא-לד, עמוד 136). - בפסיקתא דרב כהנא בעל מאמר זה הוא חזקיה, ולאחריו מובא מאמר באותו עניין של יהודה בירבי. - בבבלי עירובין יט,א אמרו, שבור שאון וטיט היוון הם משמותיו של הגיהינום)<b>.</b><br>
ומקשים: <b>ויקבלו דינם ויהא להן חלק לעולם הבא!</b> – מדוע אין אומרים שדור המבול יעמדו בדין אחר תחיית המתים ויקבלו את עונשם על חטאיהם ויהיה להם חלק לעולם הבא, שלא כדברי המשנה?
ומתרצים: <b>על שם "וְלֵץ לֹא שָׁמַע גְּעָרָה"</b> (משלי יג,א) – בן לץ אינו שם לב לגערת אביו. וגם דור המבול לא שמו לב לתוכחתו של נח שהוכיח אותם ואמר להם לעשות תשובה, ולכן אין תועלת שיקבלו את עונשם<b>.</b><br><br><small>ב<b>בראשית רבה</b> כח,ט נאמר: אמר רבי יוחנן: תנינן (משנה עדויות ב,י): משפט דור המבול שנים עשר חודש. - נטלו (נראה שצריך לומר: וייטלו) דינם ויהיה להם חלק לעולם הבא!<br>אמר רבי יוחנן: כל טיפה וטיפה שהיה הקב"ה מוריד עליהם היה מרתיחה בגיהינום ומורידה עליהם. הדא היא דכתיב: "בעת יזורבו נצמתו" (איוב ו,יז) - זריבתם לחולטנית היתה.<br><br>וב<b>ויקרא רבה</b> ז,ו נאמר: דור המבול, על ידי שנתגאו ואמרו: "מה שדי כי נעבדנו" וגו' (איוב כא,טו), לא נידונו אלא באש. הדא היא דכתיב: "בעת יזורבו נצמתו, בחומו נדעכו ממקומם" (איוב ו,יז) - מהו "בחומו"? ברותחים (שהם תולדות האש).<br>אמר רבי יוחנן: כל טיפה וטיפה שהיה הקב"ה מורידה עליהם (על דור המבול) היה מרתיחה בגיהינום תחילה ואחר כך מורידה. הדא היא דכתיב: "בחומו נדעכו ממקומם".<br><br>וב<b>קוהלת רבה</b> ט [א] ב נאמר: אמר רבי יוחנן: כל טיפה וטיפה שהוריד הקב"ה על דור המבול היה מרתיחה ואחר כך מורידה עליהם, שנאמר: "בעת יזורבו נצמתו" (איוב ו,יז).<br>רבי יהושע דסכנין בשם רבי לוי: "בעת יזורבו נצמתו" (איוב ו,יז) - זריבתם חולטנית היתה.<br><br>וב<b>פסיקתא דרב כהנא</b> י,ד נאמר: חזקיה אמר: משפט רשעים בגיהינום שנים עשר חודש, שישה חודשים בחמה, ושישה חדשים בצינה. בתחילה הקב"ה מכניס בהם חכך והוא מכניסם בגיהינום בחמה, והם אומרים: זו היא גיהינום של הקב"ה. ואחר כך הוא מוציאם לשלג, והם אומרים: זו היא צינתו של הקב"ה. בתחילה הם אומרים: וה, ולבסוף הם אומרים: ווי, והוא שדוד אומר: "ויעלני מבור שאון מטיט היוון" (תהילים מ,ג) - מה הוא "מטיט היוון"? ממקום שאומרים: וה ווי.</small><br>• • •
<b>אנשי סדום אין להם חלק לעולם הבא</b><br>במשנה שנינו: "אנשי סדום אין להם חלק לעולם הבא, אבל עומדין בדין. רבי נחמיה אומר: אלו ואלו אינן עומדין בדין".
מביאים ברייתא: <b>אנשי סדום אין להן חלק לעולם הבא, ואינן רואין לעתיד לבוא</b> – אינם חיים בתחיית המתים להיות נידונים על מעשיהם (כדעת רבי נחמיה במשנה)<b>. מאי</b> (צריך לומר: '<b>מה</b>') <b>טעמא?</b> – מה הטעם? (מה המקור בכתוב לדבר זה?) - <b>"וְאַנְשֵׁי סְדֹם רָעִים וְחַטָּאִים לַי'י מְאֹד"</b> (בראשית יג,יג)<b>.</b> ויש לדרוש את הכתוב על העונש של אנשי סדום: <b>"רָעִים וְחַטָּאִים" - בעולם הזה</b> – העונש שקיבלו בהפיכת העיר והשמדתה<b>, "לַי'י מְאֹד" - לעתיד לבוא</b> – העונש שאין להם חלק לעולם הבא ואינם רואים לעתיד לבוא<b>.</b>
<b>דבר אחר:</b> – דרשה אחרת (יש לדרוש את הכתוב על החטאים של אנשי סדום): <b>"רָעִים" - אֵילּוּ לאֵילּוּ</b> – בדברים שבין אדם לחברו<b>, "וְחַטָּאִים" - בגילוי עריות</b> – שלשון חטא משמש במקומות רבים ככינוי לגילוי עריות (ראה בראשית כ,ט; כו,י; לט,ט)<b>, "לַי'י" - בעבודה זרה</b> – שהיא עבירה כלפי ה'<b>, "מְאֹד" - בשפיכות דמים</b> – אותיות המילה "מאד" הן אותיות המילה "אדם" (בראשית רבה ט,יב), וזה רמז שאנשי סדום חטאו בהריגת בני אדם<b>.</b><br><br><small>ב<b>תוספתא סנהדרין</b> יג,ח שנו: אנשי סדום אין להם חלק לעולם הבא, ואינם חיים לעולם הבא, שנאמר: "ואנשי סדום רעים וחטאים" - בעולם הזה, "לי'י מאוד" - לעולם הבא. דבר אחר: "רעים" - איש על חבירו, "וחטאים" - בגילוי עריות, "לי'י" - בעבודה זרה, "מאוד" - בשפיכות דמים.<br><br>ב<b>בבלי סנהדרין</b> קט,א אמרו: תנו רבנן: אנשי סדום אין להם חלק לעולם הבא, שנאמר: "ואנשי סדום רעים וחטאים לה' מאוד", "רעים" - בעולם הזה, "וחטאים" - לעולם הבא.<br><br>ב<b>בראשית רבה</b> מא,ז נאמר: "ואנשי סדום רעים וחטאים", "רעים" - אלו לאלו, "חטאים" - בגילוי עריות, "לי'י" - בעבודה זרה, "מאוד" - בשפיכות דמים.</small><br>• • •

Halakhah 4

<b>דור המדבר אין להם חלק לעולם הבא, ואין עומדין בדין, שנאמר: "בַּמִּדְבָּר הַזֶּה יִתַּמּוּ וְשָׁם יָמֻתוּ"</b> (במדבר יד,לה)<b>; דברי רבי עקיבה</b> (תנא בדור השלישי, מגדולי התנאים)<b>. רבי אליעזר</b> (בן הורקנוס, תנא בדור השני) <b>אומר: עליהם</b> – על דור המדבר, <b>הוא</b> – הכתוב, <b>אומר: "אִסְפוּ לִי חֲסִידָי כֹּרְתֵי בְרִיתִי עֲלֵי זָבַח"</b> (תהילים נ,ה) – שכרתו ברית עם ה' (שמות כד,ח)<b>.</b>
<b>עדת קרח</b> – שירדה חיים שאולה, <b>אינה עתידה לעלות, שנאמר: "וַתְּכַס עֲלֵיהֶם הָאָרֶץ וַיֹּאבְדוּ מִתּוֹךְ הַקָּהָל"</b> (במדבר טז,לג)<b>; דברי רבי עקיבה. רבי אליעזר אומר: עליהם</b> – על עדת קורח, <b>הוא</b> – הכתוב, <b>אומר: "י'י מֵמִית וּמְחַיֶּה, מוֹרִיד שְׁאוֹל וַיָּעַל"</b> (שמואל א ב,ו)<b>.</b>

<b>דור המדבר אין להם חלק לעולם הבא</b><br>במשנה שנינו: "דור המדבר אין להם חלק לעולם הבא, ואין עומדין בדין, שנאמר: 'במדבר הזה יתמו ושם ימותו'; דברי רבי עקיבה. רבי אליעזר אומר: עליהם הוא אומר: 'אספו לי חסידי כורתי בריתי עלי זבח'".
מביאים ברייתא: <b>דור המדבר אין להן חלק לעולם הבא, ואינן רואין לעתיד לבוא</b> – אינם חיים בתחיית המתים להיות נידונים על מעשיהם<b>, שנאמר</b> – בפרשת המרגלים<b>: "בַּמִּדְבָּר הַזֶּה יִתַּמּוּ וְשָׁם יָמֻתוּ"</b> (במדבר יד,לה) – ה' נשבע לכל האנשים של דור המדבר שיכלו חייהם וימותו במדבר<b>.</b> ויש לדרוש את כפל הלשון "יִתַּמּוּ" "יָמֻתוּ": <b>"יִתַּמּוּ" - בעולם הזה</b> – העונש שקיבלו במיתתם במדבר<b>, "וְשָׁם יָמֻתוּ" - לעתיד לבוא</b> – העונש שאין להם חלק לעולם הבא ואינם רואים לעתיד לבוא<b>. וכן הוא</b> – הפסוק, <b>אומר</b> – על דור המדבר שהכעיסו את ה'<b>: "אֲשֶׁר נִשְׁבַּעְתִּי בְאַפִּי אִם יְבֹאוּן אֶל מְנוּחָתִי"</b> (תהילים צה,יא) – ה' נשבע בכעסו שדור המדבר לא יבואו לארץ שנתן להם שבה ינוחו מתעיותיהם במדבר; ויש לדרוש את הכתוב על העתיד לבוא, שה' נשבע שדור המדבר לא יבואו לעולם הבא ("מנוחתי" היא מנוחת הנצח לעתיד לבוא)<b>; דברי רבי עקיבה</b> (תנא בדור השלישי, מגדולי התנאים)<b>.</b>
<b>רבי אליעזר</b> (בן הורקנוס, תנא בדור השני) <b>אומר: עליהם</b> – על דור המדבר, <b>הוא</b> – הכתוב, <b>אומר: "אִסְפוּ לִי חֲסִידָי כֹּרְתֵי בְרִיתִי עֲלֵי זָבַח"</b> (תהילים נ,ה) – ה' מצווה לאסוף את בני ישראל שכרתו ברית עם ה' בהר סיני על ידי הקרבת קורבנות (שמות כד,ה-ח); ויש לדרוש את הכתוב על העתיד לבוא, שה' מצווה שדור המדבר שכרתו ברית עם ה' יבואו לעולם הבא, ומכאן שיש להם חלק לעולם הבא, שלא כדעת רבי עקיבה<b>.</b>
<b>רבי יהושע</b> (בן חנניה, מגדולי התנאים בדור השני) <b>אומר: "נִשְׁבַּעְתִּי וָאֲקַיֵּמָה</b> לִשְׁמֹר מִשְׁפְּטֵי צִדְקֶךָ<b>"</b> (תהילים קיט,קו) – קיבלתי על עצמי בשבועה לשמור את חוקי ה' הצדיקים<b>,</b> ויש ללמוד מן הכתוב: <b>פעמים שאינו מקיים</b> – יש שאדם נשבע ומקיים את שבועתו, ויש שאדם נשבע ונשאל על שבועתו ואינו מקיים אותה, ואף ה' שנשבע שדור המדבר לא יבואו לעולם הבא ביטל את שבועתו, ומכאן שדור המדבר יש להם חלק לעולם הבא, כדעת רבי אליעזר<b>.</b>
<b>חנניה</b> (תנא בדור השלישי) <b>בן אחי רבי יהושע אומר: כתוב</b> – על דור המדבר שהכעיסו את ה'<b>: "אֲשֶׁר נִשְׁבַּעְתִּי בְאַפִּי</b> אִם יְבֹאוּן אֶל מְנוּחָתִי<b>"</b> (תהילים צה,יא) – ומשמע מהכתוב: <b>- באפי נשבעתי, חוזר אני בי</b> – ה' חזר בו משבועתו על דור המדבר שלא יבואו לעולם הבא, משום שנשבע בשעה שכעס עליהם, כמו שאדם שנשבע מחמת כעסו יכול לחזור בו ולהישאל על שבועתו. ומכאן שדור המדבר יש להם חלק לעולם הבא, כדעת רבי אליעזר<b>.</b><br><br><small>ב<b>תוספתא סנהדרין</b> יג,י-יא שנו: דור המדבר אין להם חלק לעולם הבא, ואינן חיים לעולם הבא, שנאמר: "במדבר הזה ייתמו ושם ימותו" (במדבר יד,לה), "במדבר הזה ייתמו" - בעולם הזה, "ושם ימותו" - לעולם הבא. ואומר: "אשר נשבעתי באפי אם יבואון אל מנוחתי" (תהילים צה,יא); דברי רבי עקיבא. רבי אליעזר אומר: באים הם לעולם הבא, ועליהם הוא אומר: "אספו לי חסידיי כורתי בריתי עלי זבח" (תהילים נ,ה).<br>מה תלמוד לומר: "נשבעתי באפי"? באפי נשבעתי וחוזר אני בי.</small><br>
ומציעים ברייתא: <b>תני:</b> – שונה [התנא]: <b>רבי שמעון בן מנסיא אומר: עליהם</b> (בירושלמי הוחלפו זה בזה תחילתו של מאמר זה ותחילתו של המאמר הבא, וצריך לומר כמו במקבילות בתוספתא ובבבלי: <b>רבי יהושע בן קרחה</b> (תנא בדור הרביעי) <b>אומר: על הדורות הללו</b> – על דורות התנאים בימי רבי יהושע בן קרחה) <b>הוא</b> – הכתוב, <b>אומר: "אִסְפוּ לִי חֲסִידָי</b> כֹּרְתֵי בְרִיתִי עֲלֵי זָבַח<b>"</b> (תהילים נ,ה)<b>.</b> ויש לדרוש את הכתוב: <b>"חֲסִידָי" - שעשו עמי חסד</b> – עשו חסד עם ה' על ידי שמסרו את נפשם על קידוש שם ה'<b>, "כֹּרְתֵי בְרִיתִי" - שנכרתו על ידי</b> – מסרו את עצמם למיתה בשביל ה'<b>, "עֲלֵי זָבַח" - שעילו אותי ונזבחו על שמי</b> – רוממו את שם ה' על ידי שמתו על קידוש שם ה'. לפי דעה זו, הכתוב הזה נאמר על רבי עקיבא וחבריו התנאים שנהרגו בידי מלכות רומי, ולא נאמר על דור המדבר, שלא כדברי רבי אליעזר (לשון זהה ללשון שבתחילת מאמר זה יש בבראשית רבה כ,י: "אמר רבי יצחק: על הדורות הללו הוא אומר: 'ואכלת את עשב השדה', שאדם משליף (שולף) משדהו ואוכלה עד שהיא עשב". רבי יצחק מדבר על דורות האמוראים בימיו שחיו חיי צער ודוחק בארץ ישראל, ומפני הרעב אין אדם יכול להמתין עד שתתבשל התבואה ואוכל אותה בעוד שהיא עשב)<b>.</b><br>
ומציעים ברייתא: <b>תני:</b> – שונה [התנא]: <b>רבי יהושע בן קרחה אומר: על הדורות הללו</b> (בירושלמי הוחלפו זה בזה תחילתו של מאמר זה ותחילתו של המאמר הקודם, וצריך לומר כמו במקבילות בתוספתא ובבבלי: <b>רבי שמעון בן מנסיא</b> (תנא בדור החמישי) <b>אומר: עליהם</b> – על דור המדבר) <b>הוא</b> – הכתוב, <b>אומר: "וּפְדוּיֵי י'י יְשֻׁבוּן</b> וּבָאוּ צִיּוֹן בְּרִנָּה<b>"</b> (ישעיהו לה,י) – בני ישראל שה' פדה אותם ממשעבדיהם ישובו לארצם ממקום גלותם. ויש לדרוש את הכתוב על דור המדבר שה' פדה אותם ממצרים, והם ישובו ויחיו לעתיד לבוא<b>.</b>
<b>רבי</b> (רבי יהודה הנשיא, תנא בדור החמישי) <b>אומר: אֵילּוּ ואֵילּוּ</b> – דור המדבר ועשרת השבטים, <b>יש להן חלק לעולם הבא. ומה טעמא?</b> – ומה הטעם? (מה המקור בכתוב לדבר זה?) - <b>"וְהָיָה בַּיּוֹם הַהוּא יִתָּקַע בְּשׁוֹפָר גָּדוֹל וּבָאוּ הָאֹבְדִים בְּאֶרֶץ אַשּׁוּר"</b> (ישעיהו כז,יג) <b>- אֵילּוּ עשרת השבטים</b> – שהוגלו לארץ אשור<b>, "וְהַנִּדָּחִים בְּאֶרֶץ מִצְרָיִם"</b> (שם) <b>- זה דור המדבר</b> – שהיו תחילה במצרים<b>. אֵילּוּ ואֵילּוּ - "וְהִשְׁתַּחֲווּ לַי'י בְּהַר הַקֹּדֶשׁ בִּירוּשָׁלִָם"</b> (שם) – דור המדבר ישובו ויחיו לעתיד לבוא, ועשרת השבטים ישובו מן הגולה. כך יש לדרוש את הכתוב<b>.</b><br><br><small>ב<b>תוספתא סנהדרין</b> יג,יא-יב שנו: רבי יהושע בן קרחה אומר: לא נאמרו דברים אלו (על דור המדבר) אלא כלפי דורות, שנאמר: "אספו לי חסידיי" (תהילים נ,ה) - על שום שעשו עימי גמילות חסד, "כורתי בריתי" - על שום שנכרתו על ידי, "עלי זבח" - על שום שעילו אותי ונזבחו על ידי.<br>רבי שמעון בן מנסיא אומר: באים הם (דור המדבר לעולם הבא), ועליהם הוא אומר: "ופדויי י'י ישובון ובאו ציון ברינה" (ישעיהו לה,י).<br>רבי אומר: אלו ואלו יש להם חלק לעולם הבא, שנאמר: "והיה ביום ההוא... ובאו האובדים בארץ אשור" (ישעיהו כז,יג) - אלו עשרת השבטים, "והנידחים בארץ מצרים" - אלו דור המדבר, אלו ואלו - "והשתחוו לי'י בהר הקודש בירושלם".<br><br>ב<b>בבלי סנהדרין</b> קי,ב אמרו: תנו רבנן: דור המדבר אין להם חלק לעולם הבא, שנאמר: "במדבר הזה ייתמו ושם ימותו" (במדבר יד,לה), "ייתמו" - בעולם הזה, "ושם ימותו" - בעולם הבא. ואומר: "אשר נשבעתי באפי אם יבואון אל מנוחתי"; דברי רבי עקיבא.<br>רבי אליעזר אומר: באים הם לעולם הבא, ועליהם הוא אומר: "אספו לי חסידיי כורתי בריתי עלי זבח" (תהילים נ,ה). ואלא מה אני מקיים: "אשר נשבעתי באפי" (תהילים צה,יא)? באפי נשבעתי, וחוזרני בי.<br>רבי יהושע בן קרחה אומר: לא נאמר פסוק זה (על דור המדבר) אלא לדורות הבאים: "אספו לי חסידיי" (תהילים נ,ה) - אלו צדיקים שבכל דור ודור, "כורתי בריתי" - אלו חנניה מישאל ועזריה שמסרו עצמם לתוך כבשן האש (על קידוש ה'), "עלי זבח" - אלו רבי עקיבא וחביריו שמסרו עצמם לזביחה על דברי תורה.<br>רבי שמעון בן מנסיא אומר: באים הם (דור המדבר) לעולם הבא, שנאמר: "ופדויי ה' ישובון ובאו ציון ברינה" (ישעיהו לה,י).</small><br>• • •
<b>עדת קורח אין להם חלק לעולם הבא</b><br>במשנה שנינו: "עדת קרח אינה עתידה לעלות, שנאמר: 'ותכס עליהם הארץ ויאבדו מתוך הקהל'; דברי רבי עקיבה. רבי אליעזר אומר: עליהם הוא אומר: 'י'י ממית ומחיה מוריד שאול ויעל'".
מביאים ברייתא: <b>עדת קרח אין להן חלק לעולם הבא, ואינן רואין לעתיד לבוא</b> – אינם חיים בתחיית המתים להיות נידונים על מעשיהם<b>. מה טעמא?</b> – מה הטעם? (מה המקור בכתוב לדבר זה?) - נאמר בבליעת האדמה את קורח ועדתו: <b>"וַתְּכַס עֲלֵיהֶם הָאָרֶץ"</b> (במדבר טז,לג) – לאחר שנבלעו באדמה, כיסתה אותם הארץ; ויש לדרוש: <b>- בעולם הזה</b> – שירדו אל השאול<b>, "וַיֹּאבְדוּ מִתּוֹךְ הַקָּהָל"</b> (שם) – נעלמו מקהל ישראל ולא נראו עוד; ויש לדרוש: <b>- לעתיד לבוא</b> – שלא יעלו לנצח מן השאול שבלע אותם, ומכאן שאין להם חלק לעולם הבא<b>.</b><br>
ומציעים ברייתא: <b>תני:</b> – שונה [התנא]: <b>רבי יהודה בן בתירה</b> (השני, תנא בדור השלישי) <b>אומר: ממשמע</b> – ממשמעות הכתוב, <b>שנאמר: "תָּעִיתִי, כְּשֶׂה אֹבֵד בַּקֵּשׁ עַבְדֶּךָ"</b> (תהילים קיט,קעו) – אני תועה, אתה ה' בקש אותי כמו רועה המבקש את השה שהתרחק מן העדר<b>,</b> ויש ללמוד בגזירה שווה: <b>מה אבידה האמורה להלן</b> – בכתוב בתהילים, <b>- סופה להתבקש</b> – כמשמעות הכתוב<b>, אף אבידה האמורה כאן</b> – בעדת קורח ("ויאבדו מתוך הקהל"), <b>- עתידה להתבקש</b> – אף על פי שאבדו, יבקשו אותם לעתיד לבוא ויעלו אותם מן השאול. ומכאן שיש להם חלק לעולם הבא, כדעת רבי אליעזר<b>.</b><br><br><small>ב<b>תוספתא סנהדרין</b> יג,ט שנו: קורח ועדתו אין להם חלק לעולם הבא, ואינם חיים לעולם הבא, שנאמר: "ותכס עליהם הארץ" (במדבר טז,לג) - בעולם הזה, "ויאבדו מתוך הקהל" - לעולם הבא; דברי רבי עקיבא.<br>רבי יהודה בן פתירא אומר: באים הם לעולם הבא, ועליהם הוא אומר: "תעיתי, כשה אובד בקש עבדך" (תהילים קיט,קעו). נאמרה כאן אבידה, ונאמרה להלן אבידה. מה אבידה האמורה להלן - אבידה המתבקשת, אף אבידה האמורה כאן - אבידה המתבקשת.<br><br>ב<b>בבלי סנהדרין</b> קט,ב אמרו: תנו רבנן: עדת קורח אין להם חלק לעולם הבא, שנאמר: "ותכס עליהם הארץ" (במדבר טז,לג) - בעולם הזה, "ויאבדו מתוך הקהל" - לעולם הבא; דברי רבי עקיבא.<br>רבי יהודה בן בתירא אומר: הרי הן כאבידה המתבקשת, שנאמר: "תעיתי, כשה אובד בקש עבדך" (תהילים קיט,קעו).</small>
לקטע זה מקבילה בירושלמי לעיל י,א.
ושואלים: <b>מי נתפלל עליהן</b> – על עדת קורח שנבלעה באדמה שיהיה להם חלק לעולם הבא (כדעת רבי אליעזר)<b>?</b>
ומשיבים: <b>רבי שמואל בר נחמן</b> (אמורא ארץ ישראלי בדור השני והשלישי) <b>אמר: משה נתפלל עליהן,</b> שנאמר בברכת משה לראובן: <b>"יְחִי רְאוּבֵן וְאַל יָמֹת"</b> (דברים לג,ו) – שבט ראובן יחיה. ויש לדרוש את הכתוב, שזו תפילה של משה על עדת קורח שיהיה להם חלק לעולם הבא, שכן דתן ואבירם היו משבט ראובן (במדבר טז,א), וגם עדת קורח היו משבט ראובן (לפי מדרשי האגדה)<b>.</b>
ומשיבים עוד: <b>רבי יהושע בן לוי</b> (אמורא ארץ ישראלי בדור הראשון) <b>אמר: חנה נתפללה עליהן</b> – על עדת קורח שיהיה להם חלק לעולם הבא, כאמור להלן<b>.</b>
ומצביעים על זהות בין שתי אמרות של רבי יהושע בן לוי: <b>היא</b> (צריך להוסיף כמו במקבילה: '<b>דעתיה</b>') <b>דרבי יהושע בן לוי</b> – היא דעתו של רבי יהושע בן לוי (מימרה אחת שאמר זהה למימרה שנייה שאמר)<b>, דאמר רבי יהושע בן לוי: כך היתה עדתו של קרח שוקעת ויורדת</b> – בשאול שבו נבלעו<b>, עד שעמדה חנה ונתפללה עליהן ואמרה</b> – בתפילתה<b>: "י'י מֵמִית וּמְחַיֶּה, מוֹרִיד שְׁאוֹל וַיָּעַל"</b> (שמואל א ב,ו) – ה' ממית ומשיב לחיים, הוא מוריד לקבר ומעלה ממנו. ויש לדרוש את הכתוב, שזו תפילה של חנה על עדת קורח שיעלה ה' אותם מהשאול שהוריד אותם אליו<b>.</b>

Halakhah 5

<b>עשרת השבטים</b> – שהגלה אותם מלך אשור (מלכים ב יז,ו), <b>אינן עתידין לחזור</b> – מן הגולה לארץ ישראל<b>, שנאמר: "וַיַּשְׁלִכֵם אֶל אֶרֶץ אַחֶרֶת כַּיּוֹם הַזֶּה"</b> (דברים כט,כז) <b>- מה היום הולך ואינו חוזר</b> – שהיום שהלך ועבר אינו חוזר לעולם<b>, אף הן הולכין ואינן חוזרין; דברי רבי עקיבה. רבי אליעזר אומר: מה היום מאפיל</b> – בערב, <b>ומאיר</b> – למחרתו<b>, אף הן כשהיא אפילה להן עתידה ליאור להן</b> – לעתיד לבוא, שיחזרו מן הגולה<b>.</b><br>• • •
<b>עשרת השבטים אין להם חלק לעולם הבא</b><br>במשנה שנינו: <b>"עשרת השבטים</b> אינן עתידין לחזור, שנאמר: "וישליכם אל ארץ אחרת כיום הזה" - מה היום הולך ואינו חוזר, אף הן הולכין ואינן חוזרין; דברי רבי עקיבה"<b>.</b>
מביאים ברייתא: <b>עשרת השבטים</b> – שהגלה אותם מלך אשור ואבדו בגויים, <b>אין להן חלק לעולם הבא, ואינן רואין לעתיד לבוא</b> – אינם חיים בתחיית המתים להיות נידונים על מעשיהם<b>. מה טעמא?</b> – מה הטעם? (מה המקור בכתוב לדבר זה?) - נאמר בתנאי כריתת הברית בין ה' ובין בני ישראל: <b>"וַיַּשְׁלִכֵם אֶל אֶרֶץ אַחֶרֶת כַּיּוֹם הַזֶּה"</b> (דברים כט,כז) – ה' (שכעס על בני ישראל שעבדו עבודה זרה) הגלה אותם מארצם, כמו שהם בגלות היום; ויש לדרוש את הכתוב על עשרת השבטים וללמוד מהמילים "כיום הזה": <b>- מה היום הולך ואינו חוזר</b> – שהיום שהלך ועבר אינו חוזר לעולם<b>, אף הן</b> – עשרת השבטים, <b>הולכין ואינן חוזרין</b> – לא ישובו לעתיד לבוא, וגם לא יהיה להם חלק לעולם הבא<b>; דברי רבי עקיבה</b> (הכתוב הזה נדרש על עשרת השבטים כיוון שגלו לארץ אחת, לפנים מנהר סמבטיון, אבל שבטי יהודה ובנימין מפוזרים בכל הארצות (בראשית רבה עג,ו))<b>.</b>
<b>רבי שמעון בן יהודה</b> (תנא בדור החמישי) <b>איש כפר אכוס</b> (יישוב בגליל התחתון המזרחי ("כפר איכו - חוקוק", "קתדרה" 39, עמודים 37-43)) <b>אמר משום רבי שמעון</b> (בן יוחאי, תנא בדור הרביעי)<b>:</b> יש ללמוד מהמילים "כיום הזה": <b>אם היו מעשיהן כיום הזה</b> – שהם ממשיכים לחטוא כמו שחטאו בשעה שגלו, <b>- אינן חוזרין</b> – לעתיד לבוא<b>, ואם לאו</b> – שהם שבים בתשובה, <b>- חוזרין הן</b> – לעתיד לבוא<b>.</b><br><br><small>ב<b>תוספתא סנהדרין</b> יג,יב שנו: עשרת השבטים אין להם חלק לעולם הבא, ואינם חיים לעולם הבא, שנאמר: "וייתשם י'י מעל אדמתם באף ובחימה ובקצף גדול" - בעולם הזה, "וישליכם אל ארץ אחרת" - לעולם הבא.<br>רבי שמעון בן יהודה איש כפר עכוס אומר: "כיום הזה" - אם מעשיהם כיום הזה - אינם באים, ואם לאו - באים הם.<br><br>ב<b>בבלי סנהדרין</b> קי,ב אמרו: תנו רבנן: עשרת השבטים אין להם חלק לעולם הבא, שנאמר: "וייתשם ה' מעל אדמתם באף ובחימה ובקצף גדול". "וייתשם ה' מעל אדמתם" - בעולם הזה, "וישליכם אל ארץ אחרת" - לעולם הבא; דברי רבי עקיבא.<br>רבי שמעון בן יהודה איש כפר עכו אומר משום רבי שמעון: אם מעשיהם כיום הזה - אינם חוזרים, ואם לאו - חוזרים.<br><br>כאן התחלת מקבילות בירושלמי מגילה א,י ו-ג,א.</small>
<b>רבי חזקיה</b> (אמורא ארץ ישראלי בדור הרביעי) אמר בשם <b>רבי אבהו</b> (אמורא ארץ ישראלי בדור השלישי) שאמר <b>בשם רבי לעזר</b> (אמורא בדור השני)<b>: אם באים הן גירי צדק</b> (כינוי לגויים שקיבלו את דת ישראל מתוך הכרה) <b>לעתיד לבוא</b> – אם יבואו גויים לעתיד לבוא להתגייר ולהיות גרים גמורים, <b>- אנטולינוס</b> – אנטונינוס, קיסר רומי, <b>בא בראש כולם</b> – יבוא להתגייר לפני כולם, כי היה מיראי שמים (כינוי לגרים למחצה)<b>.</b><br>
<b>מה את שמע מינה? שראו אותו יוצא במנעל פחות ביום הכיפורים. את שמע מינה, שכן אפילו יריאי שמים יוצאין בכך.</b> (מקומו של קטע זה אינו כאן אלא להלן, כמו שהוא במקבילות במגילה)<br>
<b>אית מילין אמרין</b> (צריך לומר: 'אמרן', שהוא לשון נקבה, כי 'מילה' בארמית הוא שם ממין נקבה) <b>דלא איתגייר אנטולינוס</b> – יש דברים אומרים (יש דברים שנוכל ללמוד מהם), שלא התגייר אנטונינוס<b>, ואית מילין אמרין</b> (צריך לומר: 'אמרן') <b>שנתגייר אנטולינוס</b> – ויש דברים אומרים (ויש דברים שנוכל ללמוד מהם), שהתגייר אנטונינוס<b>.</b><br>
<b>מה את שמע מינה?</b> (אין גורסים מילים אלו ("אוצר לשונות ירושלמיים", עמוד 936))
ומביאים מעשה אחד: (<b>ש</b>)<b>ראו אותו</b> – את אנטונינוס, <b>יוצא</b> – חוץ לבית (ברשות הרבים או בחצר), <b>במנעל פחוּת</b> (גרוע) – קרוע, שבור, <b>ביום הכיפורים</b> – ולא נעל נעליים ביום הכיפורים, שאסור בנעילת הסנדל. יש ללמוד ממעשה זה שהתגייר אנטונינוס (הפירוש המקובל הוא שהחכמים למדו ממעשה זה שאנטונינוס לא נתגייר. שום אדם הרגיל אצל התלמוד לא יקבל פירוש זה, מאחר והירושלמי יומא ח,א מביא כמה מעשים בגדולי החכמים שנעלו סנדלים ביום הכיפורים מפני שהיו אסטניסים ולא היו יכולים להלך יחפים. טענת אסטניסות בפי הקיסר הרומי היתה מתקבלת יפה על דעת החכמים, ומעולם לא היה עולה על דעתם להסיק שלא נתגייר מפני שנעל נעליים ביום הכיפורים. זרות הפירוש תתחוור עוד יותר אם נשים אל ליבנו, שהקיסר נעל מנעל פחות, והיא ממש על פי ההלכה ("יוונית ויוונות בארץ ישראל", עמוד 60, הערה 92))<b>.</b>
ותמהים: <b>את</b> (צריך לומר כמו במקבילות: '<b>מה</b> את') <b>שמע מינה?</b> – מה (איך) אתה שומע (לומד זאת) ממנה? (כיצד אפשר להסיק ממעשה זה שהתגייר אנטונינוס?) ומחזקים את התמיהה: <b>שכֵּן אפילו יריאי שמים</b> – שהניחו את עבודת האלילים ואחזו במקצת מן המצוות, אבל לא נימולו ולא עברו ליהדות כגירי הצדק, ואינם גרים אמיתיים, <b>יוצאין בכך</b> – במנעל פחות, ואינם נועלים נעליים ביום הכיפורים. ולכן אין ללמוד ממעשה זה שהיה אנטונינוס גר גמור<b>.</b><br>
ומביאים מעשה שני: <b>אנטולינוס אתא גבי רבי</b> (רבי יהודה הנשיא, תנא בדור החמישי) – אנטונינוס בא אצל רבי<b>, אמר ליה</b> – אמר לו (לרבי)<b>: חמי מיכלתי לי מן ליויתן בעלמא דאתי</b> – ראה להאכיל אותי מן לוויתן (תן לי חלק בסעודת לוויתן) בעולם הבא<b>. אמר ליה:</b> – אמר לו (רבי): <b>אין</b> – הן<b>. אמר ליה:</b> – אמר לו (אנטונינוס): <b>מן אימר פיסחא לא אוכלתני</b> (צריך לומר: 'איכלתני')<b>, ומן ליויתן את מיכלתי לעלמא דאתי?!</b> (בתמיהה) – מטלה הפסח (קורבן הפסח) לא האכלתני (לא הזמנת אותי להשתתף בסעודת הפסח בעולם הזה), ומן לוויתן אתה מאכיל אותי לעולם הבא?! (בעניין קורבן הפסח שאמר אנטונינוס לרבי, אפשר שהקריבו באותם הימים, שכן מותר להקריב קורבן פסח בזמן הזה, ואפשר שלא הקריבו באותם הימים, וכוונת הדברים אילו היו מקריבים קורבן פסח) <b>אמר ליה:</b> – אמר לו (רבי): <b>ומה נעביד לך</b> – ומה אעשה לך<b>, ובאימר פיסחא כתיב</b> – ובטלה הפסח כתוב<b>: "וְכָל עָרֵל לֹא יֹאכַל בּוֹ"</b> (שמות יב,מח) – מי שלא נימול אינו רשאי לאכול מן הפסח<b>.</b>
<b>הדא אמרה, דלא איתגייר אנטולינוס.</b> (משפט זה אינו במקבילות, ואין לגרוס אותו, כיוון שהמעשה המובא כאן נמשך להלן)
<b>כיון דשמע כן, אזל וגייר</b> (צריך לומר: 'וג<b>ז</b>ר') <b>גרמיה</b> – כיוון ששמע (אנטונינוס) כך (שלא יקבל חלק בפסח רק לכשיתגייר גירות שלימה), הלך ומל את עצמו<b>. אתא גבי רבי</b> – בא (אנטונינוס) אצלו (אצל רבי)<b>, אמר ליה</b> – אמר לו (לרבי)<b>: חמי גזירתי</b> – ראה את מילתי (איבר הזכרות של נימול)<b>. אמר ליה:</b> – אמר לו (רבי): <b>בדידי לא איסתכלית מן יומוי</b> – בשלי (במילתי) לא הסתכלתי מימיי (מחמת צניעות)<b>, ובדידך אנא מסתכלא</b> – ובשלך (במילתך) אני מסתכל<b>?!</b> (בתמיהה) (רבי נמנע מלהסתכל במילתו של אנטונינוס)
ומציעים היסק: <b>הדא אמרה</b> – זאת אומרת (יש להסיק ממעשה זה)<b>, דאיתגייר אנטונינוס</b> – שהתגייר אנטונינוס (שהרי מל את עצמו לשם גירות)<b>.</b><br><br><small>כאן התחלת מקבילה גם בירושלמי עבודה זרה ג,א.</small>
<b>ולמה נקרא</b> (צריך להוסיף כמו במקבילות: '<b>שמו</b>') – של רבי, <b>רבינו הקדוש? שלא הביט במילתו מימיו.</b>
<b>ולמה נקרא שמו</b> – של נחום בירבי סימאי (רבי מנחם בר סימאי, אמורא ארץ ישראלי בדור הראשון), <b>נחום איש קדוש קדושים</b> (צריך לומר כמו במקבילות: '<b>קודש קדשים</b>')<b>? שלא הביט בצורת מטבע מימיו</b> – לא היה מסתכל בצורות האלילים הטבועות במטבעותיהם של גויים<b>.</b><br><br><small>עד כאן המקבילה בירושלמי עבודה זרה.</small><br>
במקבילות במגילה אמרו כאן: <b>מיליהון דרבנ</b>י<b>ן אמרין:</b> – דבריהם של החכמים אומרים (יש מאמר של החכמים שנוכל ללמוד ממנו): <b>לא אתגייר אנטונינוס, דאמר רבי חזקיה, רבי אבהו בשם רבי לעזר: אם באין הן גירי צדק לעתיד לבוא, אנטונינוס בא בראשם</b> – יש ללמוד מהמאמר האמוראי הזה שאנטונינוס לא נתגייר בימי חייו<b>.</b><br><br><small>בירושלמי סנהדרין הובא המאמר האמוראי הזה לעיל, בשל דמיונו למאמרו של רבי שמעון בן יהודה בברייתא בעניין עשרת השבטים, ולכן לא הובא כאן קטע זה שבו המאמר האמוראי הזה.<br><br>לא מצאנו בשום מקום בדברי חז"ל שחכם מן החכמים יפקפק בתחיית המתים של גרי צדק, וכיצד אפשר לומר: אם באין הן גרי צדק לעתיד לבוא, וכי יש להטיל ספק בדבר?! לפיכך ברור ש"באים" פירושו כאן "באים להתגייר", ואמר רבי אלעזר כמסתפק, שאם באין הן גרי צדק לעתיד לבוא, כלומר, אם יבואו גרי צדק להתגייר לימות המשיח, אנטונינוס יהיה בראשם, ולפי זה ברור שאנטונינוס לא התגייר בחייו ("שוב על כתב יד ליידן של הירושלמי", "תרביץ" כ, עמודים 108-109. וכן כתב ב"יוונית ויוונות בארץ ישראל", עמודים 59-61).<br><br>משני המעשים לעיל הוכיחו שאנטונינוס התגייר (אלא שדחו את ההוכחה מהמעשה הראשון), ועל כך אמרו בתחילה: "אית מילין אמרין דאתגייר אנטונינוס". ומהמאמר של החכמים הוכיחו שאנטונינוס לא התגייר, ועל כך אמרו בתחילה: "אית מילין אמרין דלא אתגייר אנטונינוס".<br><br>עד כאן המקבילות בירושלמי מגילה.<br><br><b>יריאי שמים</b><br>החכמים החשיבו ביותר גרים למחצה, והם מכונים בספרות התלמודית "יראי ה'", "יראי שמים". הם נטשו עבודה זרה שלהם וקיבלו את אמונת אחדותו של אלוהים, אך לא נתגיירו ליהדות, ורק מקצת מצוות נתחבבו עליהם ("יוונית ויוונות בארץ ישראל", עמודים 59-61).<br><br>ב<b>ויקרא רבה</b> ג,ב וב<b>מדרש תהילים</b> כב,כט נאמר: "יראי י'י הללוהו" (תהילים כב,כד) - רבי יהושע בן לוי אמר: אלו יראי שמים (הם גרים למחצה). רבי שמואל בר נחמן אמר: אלו גרי הצדק. - רבי חזקיה ורבי אבהו בשם רבי אלעזר: אם באים הם גרי צדק לעתיד לבוא, אנטונינוס בא בראש כולם. - מה תלמוד לומר: "כל זרע יעקב כבדוהו" (שם)? - אלו עשרת השבטים.<br><br>נראה שהמסורת של ארץ ישראל השוותה את גורל "יראי שמים" לגורלם של עשרת השבטים. רבי אלעזר הביע, לפי הנראה, את דעתו על הגרים למחצה אגב הדיון בעניין חלקם של עשרת השבטים בעולם הבא ("יוונית ויוונות בארץ ישראל", עמוד 63, הערה 114).</small><br>
ומספרים עוד על אנטונינוס ורבי: <b>אנטולינוס אתא גבי רבי</b> – אנטונינוס בא לפני רבי<b>, אמר ליה</b> – אמר לו (לרבי)<b>: צלי עלי</b> – התפלל עליי! (שהיה צריך להלך בדרך)<b>. אמר ליה</b> – אמר לו (רבי)<b>: ישיזבינך מן הדא צינתא</b> – (יהי רצון ש-) יציל אותך (ה') מן הצינה (הקור) הזאת<b>, דכתיב:</b> – שכתוב: <b>"לפני קרתו מי יעמוד?"</b> (תהילים קמז,יז) – אין אדם היכול לעמוד בפני הקור<b>. אמר ליה</b> – אמר לו (אנטונינוס)<b>: רבי, לית הדא צלו</b> – אין זאת תפילה (אין צורך בה)<b>, יתיר כסיתיך</b> (צריך לומר: 'כסותך') <b>תכסה</b> (מילה זו יתירה) <b>והא צינתא אזלה</b> – הוסף את בגדך (לבש בגד נוסף) והצינה הזו הולכת<b>. אמר ליה</b> – אמר לו (רבי)<b>: ישזבינך מן הדין שורבא דנפק בעלמא</b> – (יהי רצון ש-) יציל אותך (ה') מן החום הזה שיוצא בעולם<b>. אמר ליה</b> – אמר לו (אנטונינוס)<b>: הא צלו כדון</b> – זו תפילה עכשיו (יש צורך בה)<b>, תשתמע צלותך</b> – (יהי רצון ש-) תישמע תפילתך<b>, דכתיב:</b> – שכתוב: <b>"ואין נסתר מחמתו"</b> (תהילים יט,ז) – אין מקום להיסתר מחומו של השמש<b>.</b><br><br><small>ב<b>ויקרא רבה</b> טז,ח נאמר: אנטונינוס אמר לרבנו הקדוש: צלי עליי. אמר ליה: תישתזיב מן צינתא. אמר ליה: לית הדא צלו, יתיר חד כסו, אזלא צינתא. אמר ליה: תישתזיב מן שרבא. אמר ליה: הא כדו צלית עליי, דכתיב: "ואין נסתר מחמתו" (תהילים יט,ז).</small>
<b>רבי יוחנן</b> (גדול אמוראי ארץ ישראל בדור השני) <b>אמר: עדתו של יוחנן בן קרח</b> – משרי החיילים ליהודה, שסירב לשמוע לדבר ה' וירד עם שארית יהודה למצרים (ירמיהו פרקים מב-מג), <b>אין להן חלק לעולם הבא. מה טעמא?</b> – מה הטעם? (מה המקור בכתוב לדבר זה?) - <b>"בַּי'י בָּגָדוּ, כִּי בָנִים זָרִים יָלָדוּ, עַתָּה יֹאכְלֵם חֹדֶשׁ אֶת חֶלְקֵיהֶם"</b> (הושע ה,ז) – הפרו בריתם עם ה', ילדו ילדים מבנות הגויים או מניאוף, עתה יאכל האויב בזמן מועט את נחלותיהם. ויש לדרוש את הכתוב על עדתו של יוחנן בן קרח שירדו עימו למצרים, שכיוון שבגדו בה' ועבדו לאלילים במצרים (כמסופר בירמיהו פרק מד), ייענשו גם בעולם הזה וגם לעולם הבא ("חלקיהם" - שני חלקים, בזה ובבא). ומכאן שאין להם חלק לעולם הבא<b>.</b>
<b>רבי לעזר</b> (אמורא בדור השני) <b>ורבי</b> (צריך לומר: 'ורב') <b>יהודה</b> (מגדולי אמוראי בבל בדור השני) – נחלקו שני החכמים (בעניין עשרת השבטים שגלו)<b>. חד אמר:</b> – [חכם] אחד אומר: <b>לא גלו עד שנעשו ערילים. וחרנה אמר:</b> – ו[החכם] האחר אומר: <b>לא גלו עד שנעשו ממזירים.</b>
ומציעים פרשנות למחלוקת האמוראים: <b>מאן דאמר:</b> – מי שאומר: לא גלו עד שנעשו <b>ערילים - למילה ולמצות</b> – שהאבות לא קיימו מצוות מילה ושאר המצוות בבניהם, והבנים נעשו ערלים<b>, ומאן דאמר:</b> – ומי שאומר: לא גלו עד שנעשו <b>ממזירים - מאבותיהם</b> – שהאבות נשאו נשים האסורות להם, והבנים שילדו מהן נעשו ממזרים (שני החכמים דורשים את הכתוב שלעיל "בה' בגדו, כי בנים זרים ילדו..." על עשרת השבטים. - לדעה הראשונה יש מקור דומה בשמות רבה א,ח: "'בה' בגדו, כי בנים זרים ילדו' - ללמדך כשמת יוסף הפרו ברית מילה", ומקור דומה נוסף ברות רבה פתיחתא ג / פרשה א (לרנר): "'הפכפך דרך איש וזר' (משלי כא,ח) - זה עשו הרשע... 'וזר' - שעשה עצמו זר למילה ולמצוות". - לדעה השנייה יש מקור דומה במסכת כלה רבתי ב,ב: "'בה' בגדו, כי בנים זרים ילדו", אין 'בגדו' אלא זנות, ואין 'זר' אלא ממזר")<b>.</b><br><br><small>ב<b>בבלי יבמות</b> יז,א אמרו: כי אמריתה קמיה דשמואל (כשאמר רב יהודה לפני שמואל את ההלכה, שגוי שקידש בזמן הזה בת ישראל, אף על פי שקידושי גוי אינם כלום, חוששים לקידושין, שמא מעשרת השבטים הוא שנתערבו בין הגויים וקידושיו קידושין), אמר לי: לא זזו משם עד שעשאום (את בני עשרת השבטים) גויים גמורים (ואין חוששים לקידושיהם), שנאמר: "בה' בגדו, כי בנים זרים ילדו" (הושע ה,ז).<br><br>בשני התלמודים דרש רב יהודה (בבבלי - בשם שמואל) את הכתוב בהושע על עשרת השבטים.</small><br>
<b>אמר רבי יוחנן: לא גלו ישראל עד שנעשו עשרים וארבע כיתות של מינים. מה טעמא?</b> – מה הטעם? (מה המקור בכתוב לדבר זה?) - <b>"</b>וַיֹּאמֶר אֵלַי: <b>בֶּן אָדָם, שׁוֹלֵחַ אֲנִי אוֹתְךָ אֶל בְּנֵי יִשְׂרָאֵל, אֶל גּוֹיִם הַמּוֹרְדִים אֲשֶׁר מָרְדוּ בִי,</b> הֵמָּה וַאֲבוֹתָם פָּשְׁעוּ בִי עַד עֶצֶם הַיּוֹם הַזֶּה<b>"</b> (יחזקאל ב,ג) – יחזקאל הנביא נשלח על ידי ה' אל שבטי ישראל שהם ואבותיהם מרדו בה'<b>. 'אל גוי המורד'</b> – בלשון יחיד, <b>אין כתוב כאן, אלא "אֶל גּוֹיִם הַמּוֹרְדִים אֲשֶׁר מָרְדוּ בִי, הֵמָּה וַאֲבוֹתָם פָּשְׁעוּ בִי עַד עֶצֶם הַיּוֹם הַזֶּה"</b> – יש לדרוש את המילים "אל גויים המורדים" בלשון רבים, שבני ישראל נעשו כיתות רבות של גויים (אפשר שרבי יוחנן מתכוון לריבוי הכיתות בסוף תקופת הבית השני. מינים הם כיתות יהודיות שכפרו)<b>.</b><br>
<b>רבי ברכיה</b> (אמורא ארץ ישראלי בדור הרביעי) אמר בשם (<b>ו</b>)<b>רבי חלבו</b> (אמורא בדור השלישי) שאמר <b>בשם רבי שמואל בר נחמן</b> (אמורא ארץ ישראלי בדור השני והשלישי)<b>: לשלש גליות גלו ישראל</b> – לשלושה מקומות גלו עשרת השבטים מארץ ישראל<b>: אחת לפנים מנהר סנבטיון</b> – וסגר הנהר בפניהם<b>, ואחד</b> (צריך לומר: 'ואח<b>ת</b>', כי 'גלות' היא לשון נקבה) <b>לדפני של אנטוכיא</b> (דפני היא עיר בירכתי סוריה הצפונית, בקרבת העיר אנטיוכיה) – ונבלעו שם (פסיקתא רבתי פסקה לא)<b>, ואחת שירד עליהם הענן</b> – של חושך (במדבר רבה טז,כה), <b>וכיסה אותם.</b>
<b>כשם שגלו</b> – עשרת השבטים, <b>לשלש גליות, כך גלו שבט ראובן וגד וחצי שבט מנשה לשלש גליות</b> (משפט זה תמוה, שכן שני השבטים וחצי השבט הללו הם מעשרת השבטים, ועוד תמוה, שהכתוב המובא כמקור לדבר זה משווה את גלות שבטי יהודה ובנימין לגלות עשרת השבטים, ואינו משווה את גלות שני השבטים וחצי השבט הללו לגלות עשרת השבטים. לכן נראה שיש לגרוס כאן בדומה לנאמר במדרש תנחומא (ראה להלן): <b>כשם שגלו ישראל שלש גליות: ראשונה - שבט ראובן וגד וחצי שבט מנשה</b> (שבטי עבר הירדן המזרחי הוגלו על ידי תגלת פלאסר מלך אשור, ראה דברי הימים א ה,כו)<b>, שניה -שבט זבולון ונפתלי</b> (הוגלו על ידי תגלת פלאסר מלך אשור, ראה מלכים ב טו,כט וישעיהו ח,כג)<b>, ושלישית - שאר השבטים</b> (הוגלו על ידי שלמנאסר מלך אשור, ראה מלכים ב יז,ו)<b>, כך גלו שבט יהודה ושבט בנימין שלוש גליות: ראשונה - יהויקים, שניה - יהויכין, שלישית - צדקיהו</b>. - כך הגיה גם ב"קורבן העדה": כשם שגלו לשלש גליות, כך גלו שבט יהודה ובנימין לשלש גליות. - נראה שהנוסח בירושלמי שלפנינו נוצר מקיצורו ושיבושו של הנוסח המתוקן שהצענו)<b>. מה טעמא?</b> – מה הטעם? (מה המקור בכתוב לדבר זה?) - <b>"בְּדֶרֶךְ אֲחוֹתֵךְ הָלָכְתְּ, וְנָתַתִּי כוֹסָהּ בְּיָדֵךְ"</b> (יחזקאל כג,לא) – מלכות יהודה שחטאה הלכה בדרכה של מלכות ישראל, וה' יחריב את מלכות יהודה ויגלה את תושביה כמו שעשה למלכות ישראל. ויש לדרוש מן הכתוב, שכשם שעשרת השבטים של מלכות ישראל גלו שלוש גליות, כך שני השבטים של מלכות יהודה גלו שלוש גליות (המובן של 'שלוש גליות' בקטע הזה שונה ממובנו בקטע הקודם ובקטע הבא)<b>.</b>
<b>וכשהן</b> – עשרת השבטים, <b>חוזרין</b> – לארץ ישראל, <b>הן חוזרין משלש גליות</b> – שגלו אליהן<b>. מה טעמא?</b> – מה הטעם? (מה המקור בכתוב לדבר זה?) - נאמר בעניין שיבת כל נדחי ישראל אל ארצם: <b>"לֵאמֹר לַאֲסוּרִים: צֵאוּ"</b> (ישעיהו מט,ט) – ה' אומר למי שהיו בגלות המשולה לבית אסורים, שייצאו מן הגולה וישובו לארץ ישראל; ויש לדרוש את הכתוב: <b>- אֵילּוּ שגלו לפנים מנהר סנבטיון</b> – שהיו כלואים לפנים מהנהר<b>, "לַאֲשֶׁר בַּחֹשֶׁךְ: הִגָּלוּ"</b> (שם) – ה' אומר למי שהיו בגלות המשולה לחושך, שייצאו ויהיו נראים; ויש לדרוש את הכתוב: <b>- אֵילּוּ שירד עליהן הענן</b> – של חושך, <b>וכיסה אותם</b> – ולא היו נראים<b>, "עַל דְּרָכִים יִרְעוּ, וּבְכָל שְׁפָיִים מַרְעִיתָם"</b> (שם) – היוצאים מן הגולה והולכים לארץ ישראל ימצאו בדרכים ובהרים מזון; ויש לדרוש את הכתוב: <b>- אֵילּוּ שגלו לדפנא של אנטוכיא.</b><br><br><small>ב<b>איכה רבה</b> (בובר) פרשה ב וב<b>איכה רבה</b> (וילנא) ב,ט נאמר: רבי ברכיה, רבי חלבו בשם רבי שמואל בר נחמני אמר: לשלושה מקומות גלו ישראל: אחד לפנים מנהר סמבטיון, ואחד שירד עליהם הענן והקיפם, ואחד בדפני של אנטוכיא. ושלושתם בפסוק אחד: "לאמור לאסורים: צאו" (ישעיהו מט,ט) - אלו שגלו לפנים מנהר סמבטיון, "לאשר בחושך: היגלו" (שם) - אלו שירד עליהם הענן וכיסה אותם, "על דרכים ירעו ובכל שפיים מרעיתם" (שם) - אלו שגלו לדפני של אנטוכיא.<br><br>ב<b>מדרש תנחומא</b> (בובר) פרשת "מסעי" סימן י וב<b>מדרש תנחומא</b> (ורשא) פרשת "מסעי" סימן יג נאמר: את מוצא, סנחריב הגלה את ישראל שלוש גליות: ראשונה הגלה לראובני ולגדי ולחצי שבט המנשי, השנייה שבט זבולון ונפתלי, שנאמר: "כעת הראשון הקל ארצה זבולון וארצה נפתלי" (ישעיהו ח,כג), והשלישית הגלה לשאר שבטים, שנאמר: "והאחרון הכביד" (שם). נבוכדנצר אף הוא הגלה שלש גליות מן שבט יהודה ובנימין: בראשונה הגלה יהויקים, בשנייה הגלה יהויכין, ונבוזראדן הגלה לצדקיהו, הרי שלוש גליות.</small><br>• • •

Halakhah 6

<strong><big>משנה</big></strong><br><b>אנשי עיר הנדחת</b> – ששנינו לעיל (ט,א) שנהרגים בסייף, <b>- "יָצְאוּ אֲנָשִׁים בְּנֵי בְלִיַּעַל מִקִּרְבֶּךָ וַיַּדִּיחוּ אֶת יֹשְׁבֵי עִירָם לֵאמֹר:</b> נֵלְכָה וְנַעַבְדָה אֱלֹהִים אֲחֵרִים אֲשֶׁר לֹא יְדַעְתֶּם<b>"</b> (דברים יג,יד) <b>- הא אינן נהרגין עד שיהו מדיחיה מאותה העיר</b> – ולא שבאו המדיחים ממקום אחר, שנאמר: "וידיחו את יושבי עירם", <b>ומאותו השבט</b> – שנאמר: "מקרבך"<b>, עד שיודח רובה</b> – שרוב בני העיר יעבדו עבודה זרה<b>, עד שידיחוה אנשים. הדיחוה נשים וקטנים</b> – אם הדיחו נשים או קטנים את בני העיר<b>, או שהודח מיעוטה, או שהיו מדיחיה מחוצה לה</b> – בני עיר אחרת, <b>- הרי אלו כיחידים</b> – נידונים עובדי עבודה זרה שבעיר כדין יחיד העובד עבודה זרה, שהוא בסקילה וממונו אינו נשרף<b>.</b>
<b>צריכים שני עדים והתרייה לכל אחד ואחד</b> – יש צורך בעדים ובהתראה להריגת כל אחד מאנשי עיר הנידחת, ובלא עדים והתראה אין להרוג אף לא אחד מאנשי עיר הנידחת (ברוב עדי המשנה המשפט מתחיל 'צריכים' ולא 'וצריכים', ולכן המשפט אינו מוסב על הקודם לו, היינו כשרק מיעוט העיר הודח ונידונים כיחידים, אבל גם כשרוב העיר הודח יש צורך בעדים ובהתראה לכל אחד ("טף של עיר הנידחת", "דברי חכמים וחידותם", עמוד 145, הערה 42))<b>.</b>
<b>זה חומר ביחידים מבמרובים</b> – בדבר זה יש ביחיד העובד עבודה זרה חומרה שאינה באנשי עיר הנידחת<b>, שהיחידים בסקילה</b> – שהיא מיתה חמורה<b>, לפיכך ממונן פלט</b> – מקלים בהם שממונם ניצל, ומורישים אותו לבניהם<b>, והמרובים בסייף, לפיכך ממונן אבד</b> – מחמירים בהם<b>.</b><br>• • •
<strong><big>תלמוד</big></strong><br><b>עיר הנידחת</b><br>במשנה שנינו: <b>"אנשי עיר הנידחת" כול'.</b>
מביאים ברייתא: <b>"עיר" - לא כפר, "עיר" - לא כרך</b> – דין עיר הנידחת הוא בעיר דווקא, ולא בכפר שהוא קטן מעיר ולא בכרך שהוא גדול מעיר, ולכן אנשי כפר או כרך שהודחו נידונים כיחידים. ונחלקו תנאים מהי עיר<b>.</b>
<b>והיא שתהא מחמשה ועד עשרה</b> – דין עיר הנידחת הוא בעיר שיש בה מחמישה ועד עשרה אנשים, אבל פחות מחמישה הוא כפר ויותר מעשרה הוא כרך<b>; דברי רבי מאיר</b> (גדול התנאים בדור הרביעי) (לא מסתבר שכל שיש בו שישה הוא עיר ולא כפר, וכל שיש בו עשרה הוא כרך ולא עיר. ונראה שצריך לומר: 'והיא שתהא <b>מעשרה ועד מאה</b>', כמו שהגיה ב"קורבן העדה", וכדעת רבי יאשיה בבבלי. מדברי ראב"ד (על רמב"ם הלכות מגילה וחנוכה פרק א הלכה ח) נראה שכך גרס בירושלמי כאן. וראה בשו"ת רדב"ז חלק ו סימן ב אלפים רכז, שתמה על לשון הירושלמי והגיה כמו שגרס ראב"ד. ב"עלי תמר" הציע הסבר להיווצרות הגרסה המשובשת שלפנינו: נראה שהיה כתוב לפני המעתיק "מעשרה ועד ק'", ונתקצרה רגל הקו"ף ועל ידי כך היתה נראית כמו ה"א, והגיה המעתיק "מה' ועד עשרה" מפני שכך הלשון נכון יותר, ובמקום ה"א כתב מספר מלא, חמישה, ויצא לו "מחמישה ועד עשרה")<b>.</b>
<b>רבי יהודה</b> (בר אלעאי, מגדולי התנאים בדור הרביעי) <b>אומר: ממאה ועד רובו של שבט</b> – דין עיר הנידחת הוא בעיר שיש בה ממאה אנשים ועד רובו של אחד משנים עשר השבטים (כדעת רבי יונתן בבבלי)<b>.</b><br><br><small>ב<b>בבלי סנהדרין</b> טו,ב אמרו: תניא: עד כמה עושים עיר הנידחת? מעשרה ועד מאה; דברי רבי יאשיה. רבי יונתן אומר: ממאה ועד רובו של שבט.</small><br>
מציעים שאלות: <b>שנים שהדיחו את שנים,</b> ו<b>אותם שנים</b> (<b>ש</b>)<b>הדיחו את שנים</b> – אם אותם שניים שהודחו לעבוד עבודה זרה הדיחו שניים אחרים מאנשי עירם, <b>- מהו ליתן עליהם תורת המדיחין? תורת הנידחים?</b> – האם דינם של השניים שהודחו והדיחו בסקילה כדין המדיחים של עיר הנידחת, או שמא דינם בסייף כדין הנידחים של עיר הנידחת? (אין מדיחים פחות משניים משום שנאמר: "יצאו אנשים... וידיחו" - אין אנשים פחות משניים (ספרי דברים פסקה צג))
<b>היו שם</b> – בעיר הנידחת, <b>גרים</b> (<b>ו</b>)<b>תושבין</b> – גויים שקיבלו עליהם מצוות מסויימות, שעל ידי כך מותר להושיבם בינינו בארץ ישראל, <b>- מהו שישלימו לרוב?</b> – האם גרים תושבים שהודחו עם אנשי עירם נמנים עם אנשי העיר להשלים את רובה של העיר ותיעשה עיר הנידחת, שכן אינה נעשית עיר הנידחת עד שיודח רובה?
<b>היו שם</b> – בעיר הנידחת, <b>ביברים</b> (גני חיות, מקומות שהוקצו לגידול בעלי חיים. מקור המילה ביוונית ובלטינית) <b>של חיה ושל עופות ושל דגים</b> – שאינם בעלי חיים ביתיים<b>,</b> או <b>עוף שהוא טס למעלה מעשרה</b> – טפחים מהקרקע, שאוויר למעלה מעשרה הוא רשות אחרת, <b>- מהו?</b> – האם הם בכלל הבהמות של עיר הנידחת והורגים אותם? (אין פושטים את השאלות)<br>• • •
<b>רבי שמעון אומר: חמורה שריפה מסקילה</b> – כך דעת רבי שמעון במשנה לעיל ז,א<b>, ורבנין אמרין:</b> – והחכמים אומרים: <b>חמורה סקילה משריפה</b> – כך דעת תנא קמא במשנה לעיל שחלוק על רבי שמעון<b>.</b>
<b>רבי שמעון אומר: חמור חנק מהרג</b> – כך דעת רבי שמעון במשנה לעיל ז,א<b>, ורבנין אמרין:</b> – והחכמים אומרים: <b>חמור הרג מחנק</b> – כך דעת תנא קמא במשנה לעיל שחלוק על רבי שמעון (שני משפטים אלו ישנם בירושלמי לעיל ז,א וגם לעיל ט,ג)<b>.</b><br><br><small>קטע זה מקורו בירושלמי לעיל ז,א. נראה שבירושלמי במקורו הובאה כאן הסוגיה שבירושלמי לעיל ז,א, שקטע זה הוא תחילתה, אלא שהמעתיקים קיצרו ולא העתיקו משם את המשך הסוגיה. הטעם להבאת הסוגיה ההיא כאן הוא משום שבסוגיה ההיא מנמקים את שיטות רבי שמעון והחכמים בעניין מיתות הרג וחנק במיתתם של אנשי עיר הנידחת (כך כתב ריצ"ד).</small><br>• • •

Halakhah 7

<strong><big>משנה</big></strong><br><b>"הַכֵּה תַכֶּה אֶת יֹשְׁבֵי הָעִיר הַהִוא לְפִי חָרֶב"</b> (דברים יג,טז) <b>- החמרת והגמלת העוברת ממקום למקום</b> – שיירה של נוהגי חמורים ושל נוהגי גמלים מעיר אחרת ששהו בעיר הנידחת, והודחו עם בני העיר לעבוד עבודה זרה, <b>- הרי אלו מצילין אותה</b> – את העיר שמיעוטה הודח לעבוד עבודה זרה, שאין הם מצטרפים עם המיעוט להיות עימהם רוב ולדון את העיר בדין עיר הנידחת, אלא הם והמיעוט נידונים כיחידים, שנאמר: "יושבי העיר ההיא" - ולא יושבי עיר אחרת (ספרי דברים פסקה צד)<b>.</b>
<b>"הַחֲרֵם אֹתָהּ וְאֶת כָּל אֲשֶׁר בָּהּ וְאֶת בְּהֶמְתָּהּ לְפִי חָרֶב"</b> (דברים יג,טז) <b>- מיכן אמרו</b> – למדו החכמים<b>: נכסי צדיקים שבתוכה</b> – בזמן שנכסי אלו שלא הודחו הם בתוך העיר, <b>- אובדין</b> – שנאמר: "ואת כל אשר בה" - לרבות נכסי צדיקים שבתוכה<b>, ושבחוצה לה - פליטין</b> – ניצולים מן החרם, שנאמר: "החרם אותה" - פרט לנכסי צדיקים שבחוצה לה (ספרי דברים פסקה צד)<b>, ושל רשעים בין מתוכה ובין מחוצה לה - אובדין</b> – שנאמר: "ואת כל שללה" - לרבות נכסי רשעים שבחוצה לה (ספרי דברים פסקה צה)<b>.</b><br>• • •
<strong><big>תלמוד</big></strong><br><b>עיר הנידחת (המשך)</b><br>במשנה שנינו: <b>"הַכֵּה תַכֶּה אֶת יֹשְׁבֵי הָעִיר הַהִוא לְפִי חָרֶב"</b>... "הַחֲרֵם אֹתָהּ וְאֶת כָּל אֲשֶׁר בָּהּ וְאֶת בְּהֶמְתָּהּ לְפִי חָרֶב" (דברים יג,טז)...<b>.</b>
מביאים ברייתא: <b>רבי שמעון</b> (בן יוחאי, תנא בדור הרביעי) <b>אומר: "בְּהֶמְתָּהּ" - לא בכורות ולא מעשרות שבתוכה</b> – בהמה שבעיר הנידחת שהיא בכור או מעשר בהמה אינה נחשבת בהמה של העיר ואינה נהרגת<b>, "שְׁלָלָהּ" - לא כסף הקדש ומעשר שיני שבתוכה</b> – כסף שבעיר הנידחת שהוא של הקדש או של פדיון מעשר שני אינו נחשב שלל העיר אלא שלל שמים ואינו נשרף<b>.</b><br>
ומציעים שאלה: <b>רבי יוסי בן חנינה</b> (אמורא ארץ ישראלי בדור השני) <b>בעי</b> – שואל (מסתפק)<b>: שיער הצדקניות שבתוכה, מהו?</b> – מה דינה של פיאה נוכרית של הנשים שבעיר הנידחת שלא הודחו? האם הפאה נחשבת נכס והיא אובדת, כדין נכסי צדיקים שבתוכה, או שמא הפיאה אינה נחשבת נכס אלא חלק מגופה ואינה אובדת? (פאה נוכרית היא מקלעת של שערות זרות ששמים על הראש. - לפי הבבלי, השאלה היא במקרה של פאה שתלויה ביתד ואינה קשורה לשיער האישה אלא שהאישה קושרת אותה לשיערה לעיתים קרובות, אבל במקרה שהפאה קשורה לשיער היא נחשבת כגופה. יש שפירש בבבלי, שהשאלה היא במקרה של פאה שמחוברת לשיער בסיכה ואינה מחוברת לשיער בחומר דביק, אבל במקרה שהפאה מחוברת לשיער בחומר דביק היא נחשבת כגופה)
ופושטים את השאלה: <b>נישמעינה מהדא:</b> – נשמע (נלמד) אותה מזאת (מברייתא): <b>רבי שמעון אומר: "בְּהֶמְתָּהּ" - לא בכורות ומעשרות שבתוכה, "שְׁלָלָהּ" - לא כסף הקדש ומעשר שיני שבתוכה.</b> (ריצ"ד כתב: נראה ברור שחסרה כאן המשנה או הברייתא או המימרה שפשטו ממנה את הבעיה של רבי יוסי בן חנינה, כי המימרה של רבי שמעון אין לה שום שייכות עם הבעיה, וקרוב לאמת שמעתיקי הירושלמי שגגו וכתבו כאן שוב את המימרה של רבי שמעון. - עוד אפשר שפשיטת השאלה מוסבת על שאלה נוספת שהציע הירושלמי אלא שהשאלה הנוספת נשמטה בטעות)<br><br><small>ב<b>תוספתא סנהדרין</b> יד,ה שנו: רבי שמעון אומר: "בהמתה" - פרט לבכורות ולמעשרות, "שללה" - פרט לכסף הקדש ולכסף מעשר שני.<br><br>ב<b>בבלי סנהדרין</b> קיב,א אמרו: בעי רבי יוסי בר חנינא: שיער נשים צדקניות, מהו? - אמר רבא: הא דרשעניות - ליתסר? "ואת כל שללה תקבוץ ושרפת" אמר רחמנא, מי שאינו מחוסר אלא קביצה ושריפה, יצא זה (השיער) שמחוסר תלישה קביצה ושריפה (ואם כן, שיער נשים אינו נאסר כלל!). - אלא אמר רבא: בפיאה נוכרית מיבעיא ליה.<br>היכי דמי? אי דמחובר בגופה - כגופה דמי. - לא צריכה, דתלי בסיכתא (שתלויה הפאה ביתד). כנכסי צדיקים שבתוכה דמי ואבד, או דלמא כיוון דעיילא ביה ונפקא ביה (שלבושה בפאה לעיתים קרובות) כגופה דמי? - תיקו.<br><br>בשני התלמודים הסתפק רבי יוסי בר חנינא בשיער נשים צדקניות. בבבלי העמידו את השאלה בפאה נוכרית, ולא פשטו את השאלה. וראה גם בבלי ערכין ז,ב. אפשר שאף בירושלמי במקורו לא פשטו את השאלה, ונוסח הירושלמי שלפנינו משובש.</small><br>
ומביאים מחלוקת אמוראים: <b>קדשי עיר הנידחת</b> – בהמות המוקדשות לצורך קורבנות, שהקדישו אנשי עיר הנידחת, <b>- רבי יוחנן</b> (גדול אמוראי ארץ ישראל בדור השני) <b>אמר: אין מועלין בהן</b> – הנהנה מהם לא מעל, שהואיל ודינם שימותו, יצאו מקדושתם<b>, ורבי שמעון בן לקיש</b> (מגדולי אמוראי ארץ ישראל בדור השני) <b>אמר: מועלין בהן</b> – הנהנה מהם מעל, שהואיל ודינם שירעו עד שייפול בהם מום ויימכרו ויביאו בדמיהם אחרים, לא יצאו מקדושתם<b>.</b>
ומציעים קושיה: <b>מתיב</b> – משיב (מקשה) <b>רבי יוחנן לריש לקיש</b> (צריך לומר: '<b>ריש לקיש לרבי יוחנן</b>')<b>: על דעתך דת מר:</b> – על דעתך שאתה אומר: <b>מועלין</b> (צריך לומר: '<b>אין</b> מועלין') <b>בהן, ניתני:</b> – נשְׁנה (במשנה תמורה ד,א): <b>שש חטאות מיתות!</b> – המשנה שם מונה את חמש החטאות המתות, שאינן ראויות להיקרב על המזבח, ודינן הוא שהן מתות ואין מועלים בהן, ולדעת רבי יוחנן שקודשי עיר הנידחת מתים ואין מועלים בהם, היתה המשנה שם צריכה למנות שש חטאות מתות, החמש שנמנו שם וחטאת של עיר הנידחת! (כך הגיהו ב"קורבן העדה" וב"מראה הפנים" וב"נועם ירושלמי". - אין להקשות, שחטאת של עיר הנידחת היא חטאת שמתו בעליה כיוון שבעליה נהרגים, והרי היא בכלל חמש חטאות המתות ואין צורך למנות אותה במשנה שם, שכן יש לומר שמדובר כאן בחטאת של צדיקים שבתוך עיר הנידחת, שאין היא חטאת שמתו בעליה ("מראה הפנים"). - ברם אין לומר כך, כי קודשים של צדיקים שבתוכה קריבים, ורק קודשים של רשעים ימותו לרבי יוחנן, אבל חטאת של עיר הנידחת אינה חטאת שמתו בעליה, כיוון שנדחית מתחילה קודם שמתו בעליה, ולכן מקשה ריש לקיש לרבי יוחנן שיש למנות אותה במשנה שם ("נועם ירושלמי")).
ומתרצים את הקושיה: <b>אמר ליה:</b> – אמר לו (רבי יוחנן לריש לקיש): <b>שכֵּן אפילו עולה בדא</b> (שמא צריך לומר: 'כהדא' ("אוצר לשונות ירושלמיים", עמוד 215, הערה 103)) <b>מתה</b> – המשנה שם אינה מונה חטאת של עיר הנידחת, משום שאין היא מונה אלא חטאות שאין כיוצא בהן בקורבנות אחרים, אבל חטאת של עיר הנידחת יש כיוצא בה בעולה ובשאר קורבנות של עיר הנידחת, שכן כולם מתים<b>.</b>
<b>רבי הילא</b> (רבי אלעאי, אמורא ארץ ישראלי בדור השלישי) אמר <b>בשם רבי שמעון בן לקיש: מועלין בהן משום קדשי משומד</b> – דינם של קודשי עיר הנידחת הוא כדין קודשים של מומר, שאינם קריבים אבל מועלים בהם<b>.</b><br>
ושואלים: <b>ויקרבו!</b> – מדוע אין אומרים שקודשי עיר הנידחת קריבים?
ומשיבים: <b>על שם "זֶבַח רְשָׁעִים תּוֹעֵבָה"</b> (משלי כא,כז) – קורבן שרשעים מביאים שנוא לה'. ומכאן יש ללמוד שקודשים של רשעים שבתוך עיר הנידחת אינם קריבים<b>.</b><br><br><small>ב<b>בבלי סנהדרין</b> קיב,ב אמרו: תנו רבנן: היו בה קודשים, קודשי מזבח - ימותו, קודשי בדק הבית - ייפדו...<br>אמאי ימותו? ירעו עד שיסתאבו (ייפול בהם מום) ויימכרו וייפלו דמיהם לנדבה (לקורבן נדבה למזבח)!<br>רבי יוחנן אמר: "זבח רשעים תועבה" (משלי כא,כז) (ואף מממון רשעים אין מקריבים קורבן).<br>וריש לקיש אמר: "שללה" הוא. - אימא: "שללה" ולא שלל שמים! - ...בקודשים קלים, ואליבא דרבי יוסי הגלילי, דאמר: קודשים קלים ממון בעלים הם. - אבל קודשי קודשים מאי? ירעו. אי הכי, אדתני סיפא: קודשי בדק הבית - ייפדו, ליפלוג וליתני בדידה: במה דברים אמורים? בקודשים קלים, אבל קודשי קודשים - ירעו! - כיוון דאיכא (בין קודשי הקודשים) חטאת שמתו בעליה (שהבעלים שהפרישו אותה נהרגים) דלמיתה אזלא, לא פסיקא ליה (ההלכה אינה קבועה בכל קודשי הקודשים, ולכן נקט דבר שההלכה פסוקה בו).<br>בשלמא רבי יוחנן לא אמר כריש לקיש, דמוקים לה למתניתא כדברי הכול, אלא ריש לקיש מאי טעמא לא אמר כרבי יוחנן? - אמר לך ריש לקיש: כי אמרינן "זבח רשעים תועבה", הני מילי היכא דאיתיה בעיניה (כשמקריב אותו עצמו), אבל היכא דליתיה בעיניה לא אמרינן, הואיל ואשתני (ששוב אינו בעינו) אישתני (ואינו תועבה).<br><br>לפי הבבלי - לדעת רבי יוחנן, קודשי מזבח - ימותו, משום "זבח רשעים תועבה". ולדעת ריש לקיש, קודשים קלים - ימותו, אבל קודשי קודשים - ירעו עד שיסתאבו וייפלו דמיהם לנדבה, חוץ מחטאת שתמות.<br>ולפי הירושלמי - לדעת רבי יוחנן, קודשי מזבח - ימותו, ולדעת ריש לקיש, ירעו עד שיסתאבו וייפלו דמיהם לנדבה. בירושלמי לא חילקו לדעת ריש לקיש בין קודשים קלים לקודשי קודשים.<br>בירושלמי אמרו, שקודשי מזבח לא יקרבו, משום "זבח רשעים תועבה". והוא כמו שאמרו בבבלי לפי ריש לקיש, שאומרים "זבח רשעים תועבה" רק כשמקריב אותו עצמו, ולא כשמקריב את פדיונו.</small><br>
<b>אמר רבי עוקבה</b> (בקטע סבונה: 'רבי אבהוא')<b>: אוף בהדא איתפלגון:</b> – אף בזאת נחלקו (רבי יוחנן ורבי שמעון בן לקיש): (<small>כאן התחלת מקבילות בירושלמי בבא קמא ד,ח וסנהדרין ו,א</small>) <b>שור שהוא יוצא ליסקל</b> – שנפסק דינו לסקילה משום שהעידו עליו שהרג אדם, <b>ונמצאו עידיו זוממין</b> – שבאו עדים והזימו את העדים שהעידו על השור, <b>- רבי יוחנן אמר: כל הקודם בו</b> – להחזיק בשור, <b>זכה</b> – לפי שכשנגמר דינו לסקילה נתייאש בעל השור ממנו ונעשה הפקר (והעדים הזוממים משלמים לבעל השור דמי שורו)<b>. רבי שמעון בן לקיש אמר: ייאוש של טעות היה</b> – שלא ידע בעל השור שיימצאו העדים זוממים, והפקר טעות אינו הפקר, והוא של בעל השור<b>. וכן העבד שהוא יוצא ליהרג ונמצאו עידיו זוממין - רבי יוחנן אמר: זכה לעצמו</b> – העבד זכה בעצמו ויצא לחירות, לפי שכשנגמר דינו לסקילה נתייאש בעל העבד ממנו<b>. רבי שמעון בן לקיש אמר: ייאוש של טעות היה</b> – ואינו יאוש<b>.</b><br><br><small>עד כאן המקבילות בירושלמי בבא קמא וסנהדרין לעיל.<br><br>הסוגיה בעניין שור היוצא להיסקל ובעניין עבד היוצא ליהרג מקורה בבבא קמא על הפסקה במשנה שם ד,ח: "שור שהוא יוצא ליסקל...".<br><br>נראה שבירושלמי כאן במקורו הובאה מחלוקת דומה של רבי יוחנן ורבי שמעון בן לקיש בעניין עיר הנידחת בלשון זה:</small>
<b>עיר הנידחת שנמצאו עידיה זוממין - רבי יוחנן אמר: כל הקודם בה זכה. רבי שמעון בן לקיש אמר: ייאוש של טעות היה.</b>
<small>בעקבות מחלוקת רבי יוחנן ורבי שמעון בן לקיש בעניין עיר הנידחת, הובאו כאן בשל הדמיון מחלוקות רבי יוחנן ורבי שמעון בן לקיש שבמקבילה בעניין שור היוצא להיסקל ובעניין עבד היוצא ליהרג, וזהו שאמר רבי עוקבה / רבי אבהוא: '<b>אוף בהדא איתפלגון:</b>...' (כך נכתב ב"שיירי קורבן", וכן כתב ריצ"ד). אלא שהמחלוקת בעניין עיר הנידחת נשמטה בירושלמי כאן בטעות, ורק בבבלי כריתות נשאר זכר לדעת רבי יוחנן בעניין שור היוצא להיסקל ולדעת ריש לקיש בעניין עיר הנידחת ולקשר בין העניינים הדומים.<br><br>ב<b>בבלי כריתות</b> כד,א אמרו: אמר רבי כרוספדאי אמר רבי יוחנן: שור הנסקל שהוזמו עדיו - כל המחזיק בו זכה בו.<br>אמר רבה בר איתי אמר ריש לקיש: עיר הנידחת (שכל רכושה נידון לשריפה) שהוזמו עדיה (הוזמו העדים שהעידו באנשי העיר שעבדו עבודה זרה) - כל המחזיק בה (ברכוש שבה) זכה בה.<br><br>בבבלי מובאות רק דעת רבי יוחנן בעניין שור היוצא להיסקל ודעת ריש לקיש בעניין עיר הנידחת, ומשמע שם שריש לקיש כרבי יוחנן, שלא כבירושלמי.</small><br>• • •

Halakhah 8

<strong><big>משנה</big></strong><br><b>"וְאֶת כָּל שְׁלָלָהּ תִּקְבֹּץ אֶל תּוֹךְ רְחֹבָהּ"</b> (דברים יג,יז) <b>- אם אין לה רחוב</b> – רחבה ציבורית, <b>- עושין לה רחוב. היה רחובה חוצה לה - כונסין אותו לתוכה</b> – בונים חומות לעיר מחוץ לרחובה, ונמצא הרחוב בתוך העיר<b>, שנאמר: "אֶל תּוֹךְ רְחֹבָהּ".</b>
<b>"וְשָׂרַפְתָּ בָאֵשׁ אֶת הָעִיר וְאֶת כָּל שְׁלָלָהּ"</b> (דברים יג,יז) <b>- "שְׁלָלָהּ", לא שלל שמים</b> – ששלל ששם קודש עליו אינו נשרף<b>. מיכן</b> (מכאן) <b>אמרו: ההקדשות שבתוכה ייפדו</b> – כשאר כל ההקדשות, <b>ותרומות יירקבו ומעשר שני</b> – בין פירות ובין כסף, <b>וכתבי הקודש ייגנזו.</b>
<b>"כָּלִיל לַי'י אֱלֹהֶיךָ"</b> (דברים יג,יז) <b>- אמר רבי שמעון</b> (בן יוחאי, תנא בדור הרביעי)<b>: אם אתה עושה דין בעיר הנידחת, מעלה אני עליך</b> (חושב לך, זוקף לזכותך) <b>כאִילּוּ אתה מעלה עולה כליל</b> – קורבן עולה, שהוא עולה כליל על גבי המזבח, <b>לפניי.</b>
<b>"וְהָיְתָה תֵּל עוֹלָם לֹא תִבָּנֶה עוֹד"</b> (דברים יג,יז) <b>- לא תיעשה אפילו גנות ופרדסים; דברי רבי יוסה הגלילי</b> (תנא בדור השלישי)<b>. רבי עקיבה</b> (תנא בדור השלישי, מגדולי התנאים) <b>אומר: "לֹא תִבָּנֶה עוֹד" - לכמות שהיתה</b> – עיר של בתים, <b>אינה נבנית, אבל נעשית היא גנות ופרדסים.</b>
<b>"וְלֹא יִדְבַּק בְּיָדְךָ מְאוּמָה מִן הַחֵרֶם לְמַעַן יָשׁוּב י'י מֵחֲרוֹן אַפּוֹ וְנָתַן לְךָ רַחֲמִים וְרִחַמְךָ</b> וְהִרְבֶּךָ כַּאֲשֶׁר נִשְׁבַּע לַאֲבֹתֶיךָ<b>"</b> (דברים יג,יח) <b>- כל זמן שהרשעים בעולם - חרון אף בעולם, אבדו רשעים מן העולם - נסתלק חרון אף מן העולם.</b><br>• • •
במשנה שנינו: <b>"ואת כל שללה תקבוץ"</b>... "וְשָׂרַפְתָּ בָאֵשׁ אֶת הָעִיר וְאֶת כָּל שְׁלָלָהּ" (דברים יג,יז)...<b>.</b>
מביאים ברייתא: <b>אמר רבי שמעון</b> (בן יוחאי, תנא בדור הרביעי)<b>: ק</b>ו<b>ל וחומר בדברים</b> (בקטע סבונה אין מילה זו)<b>: מה אם נכסים שאין בהן דעת לא לטובה ולא לרעה -</b> (<b>ו</b>)<b>על ידי שגרמו לצדיקים לדור עם הרשעים</b> – באותה עיר, <b>אמרה התורה שישרפו</b> – שלמדים מן הכתוב: "הַחֲרֵם אֹתָהּ וְאֶת כָּל אֲשֶׁר בָּהּ", שנכסי צדיקים שבתוך עיר הנידחת אובדים<b>; המתכוין להטות את חבירו ומטהו מדרך טובה לדרך רעה - על אחת כמה וכמה</b> – בוודאי ובוודאי שתהא מיתתו בשריפה (ראה תוספתא להלן) (הגרסה 'להטות' אינה נכונה, שהרי בהמשך נאמר שוב: 'ומטהו'. אכן ממסכת שמחות ח,טז (ראה להלן), ששם נקוט רעיון זהה בהקשרים אחרים, עולה שיש לגרוס: '<b>להחטיא</b>' (על פי "טף של עיר הנידחת", "דברי חכמים וחידותם", עמוד 140, הערה 27). - הגרסה בקטע סבונה: 'להמית'. וצריך לומר: '<b>להסית</b>', כמו שהוא באוצר המדרשים (אייזנשטיין) עמוד 497: "המסית חברו ומטהו מדרך טובה לדרך רעה - הרי זה מנאץ")<b>.</b>
<b>אמר רבי לעזר</b> (בתוספתא: 'רבי אליעזר')<b>: מוכיח בדבר</b> (בקטע סבונה ובתוספתא: 'לדבר') <b>בלוט</b> – ראיה לדבר, שנכסי צדיקים שבתוך עיר הנידחת אובדים, מלוט<b>, שלא ישב בסדום</b> – עיר שאנשיה רשעים, <b>אלא מפני ממונו</b> – ממונו גרם ללוט לדור בסדום עם הרשעים<b>, אף הוא יצא וידיו על ראשו</b> (יצא במפח נפש תוך תחושה של כישלון והפסד) – לוט יצא מסדום כשה' הפך אותה, ולא היה רשאי להציל מנכסיו שבעיר כלום<b>. הדא היא דכתיב:</b> – זה הוא [הדבר] שכתוב (בהפיכת סדום): (בקטע סבונה: 'מה טעמא?') <b>"מַהֵר הִמָּלֵט שָׁמָּה"</b> (בראשית יט,כב) – מלאך ה' אמר ללוט, שירוץ מהר אל העיר הקרובה; ויש לדרוש שאמר לו: <b>- דייך שאת</b> (שאתה) <b>ממלט את נפשך</b> – מספיק לך שנפשך ניצלת מן הפורענות, אבל ממונך שבסדום אינו ניצל. כך אמר המלאך ללוט, אחרי שלוט התמהמה והתעכב כדי להציל את ממונו (תנא זה מקשר את חורבן סדום לדין של עיר הנידחת. גם בעיר הנידחת, כמו בסדום, הצדיק ניצל ואינו נהרג עם הרשע, אבל נכסי הצדיק שבעיר אובדים עימה)<b>.</b><br><br><small>ב<b>תוספתא סנהדרין</b> יד,ד שנו: נכסי צדיקים שבתוכה אובדים ושבחוצה לה פליטים, ושל רשעים בין מתוכה ובין מחוצה לה אובדים.<br>רבי אליעזר אומר: מוכיח לדבר לוט, שלא היה בסדום אלא מפני נכסיו, אף הוא יצא וידיו על ראשו, שנאמר: "מהר הימלט שמה" וגו' (בראשית יט,כב) - דייך שתמלט את נפשך.<br>אמר רבי שמעון: מפני מה אמרו: נכסי צדיקים שבתוכה אובדים? מפני שגרמו לצדיקים לדור בין הרשעים. והלא דברים קול וחומר: ומה אם נכסים שאינם לא רואים ולא שומעים ולא מדברים - על שגרמו לצדיקים לדור בין הרשעים אמר המקום יישרפו; המטה את חבירו מדרך חיים לדרך מוות - על אחת כמה וכמה שיהא בשריפה.<br><br>ב<b>בבלי סנהדרין</b> קיב,א אמרו: תנו רבנן: אמר רבי שמעון: מפני מה אמרה תורה: נכסי צדיקים שבתוכה יאבדו? מי גרם לצדיקים שידורו בתוכה - ממונם, לפיכך ממונם אבד.<br><br><b>המתכוין להחטיא את חבירו</b><br>ב<b>מסכת שמחות</b> ח,טז נאמר: דורשי חמורות היו אומרים: "וניתצתם את מזבחותם" - מה חטאו עצים ואבנים? אלא לפי שבאה לאדם תקלה על ידיהם, אמר הכתוב: "וניתצתם את מזבחותם". והרי דברים קול וחומר: ומה אם עצים ואבנים שאין להם לא זכות ולא חובה, לא טובה ולא רעה - על שבאה לאדם תקלה על ידיהם אמר הכתוב: "וניתצתם את מזבחותם"; אדם שהוא גורם להחטיא את חבירו ומטהו מדרך החיים לדרך המוות - על אחת כמה וכמה.<br>כיוצא בו: "והרגת את האישה ואת הבהמה" - אם אישה חטאה, הבהמה מה חטאה? אלא לפי שבאה לאדם תקלה על ידה, אמר הכתוב: "ואת הבהמה", שלא תהא הבהמה עוברת בשוק ואומרים: הרי הבהמה שנהרג פלוני על ידה. והרי דברים קול חומר: ומה אם הבהמה שאין לה לא זכות ולא חובה - על ידי שבאה לאדם תקלה על ידה אמר הכתוב שתיסקל; אדם שהוא גורם להחטיא את חבירו ומטהו מדרך החיים לדרך החטא - על אחת כמה וכמה.</small>
<b>העיר יריחו</b><br><b>כתוב: "בְּיָמָיו בָּנָה חִיאֵל בֵּית הָאֱלִי אֶת יְרִיחֹה</b>, בַּאֲבִירָם בְּכֹרוֹ יִסְּדָהּ וּבִשְׂגוּב צְעִירוֹ הִצִּיב דְּלָתֶיהָ<b>"</b> (מלכים א טז,לד) – בימי אחאב בנה חיאל איש בית אל את יריחו מחדש; בשעה שהניח את היסודות לעיר מת בנו הבכור, ובשעה שסיים את בניינה מת בנו הצעיר, שכל בניו מהבכור ועד הצעיר מתו בשעת בניית העיר<b>. חיאל מן דיהושפט</b> – חיאל בית האלי היה מצאצאי יהושפט מלך יהודה<b>, יריחו מן דבנימן</b> – יריחו היתה בנחלת בנימין, ולא היתה מממלכת ישראל, ולפיכך היה מן הראוי שייחס הכתוב את המעשה של בניית יריחו על ידי חיאל לא לאחאב ("בימיו" - בימי אחאב) אלא ליהושפט, שחיאל היה בנו ויריחו היתה מממלכתו<b>, אלא מלמד שמגלגלין את החובה על ידי חייב</b> – מעשה רע נעשה על ידי אדם רע. ולכן מייחסים את המעשה הרע של בניית יריחו לאחאב הרשע ולא ליהושפט הצדיק<b>. וכן הוא</b> – הפסוק, <b>אומר: "בַּאֲבִירָם בְּכֹרוֹ יִסְּדָהּ וּבִשְׂגוּב צְעִירוֹ</b> הִצִּיב דְּלָתֶיהָ<b>"</b> (מלכים א טז,לד) <b>- [באבירם בכורו</b> – שמת כשהניח חיאל את היסודות לעיר, <b>לא היה לו</b> – לחיאל, <b>מאין ללמ</b>ו<b>ד</b> – שבנו הבכור ימות בגלל קללת יהושע, שקילל את מי שיבנה את יריחו מחדש שכל בניו ימותו בשעת בניית העיר<b>, ובשגוב</b> – שמת כשסיים חיאל את בניינה של העיר,<b>]</b> (במסירה שלפנינו נשמט מן 'ובשגוב' לעיל עד 'ובשגוב' כאן, והושלם כמו בקטע סבונה) <b>הרשע</b> – חיאל (ראה בבלי להלן), <b>היה לו מאיין ללמ</b>ו<b>ד</b> – שבנו הצעיר ימות בגלל קללת יהושע, שהרי כבר מת בנו הבכור, והיה יכול למנוע את מותו של הבן הצעיר אילו היה מפסיק את בניית העיר<b>.</b> (צריך להוסיף כמו בקטע סבונה: 'אלא') <b>לפי שרצו</b> – חיאל ובניו, <b>לרבות את ממונן</b> – על ידי בניית יריחו<b>,</b> (<b>נ</b>)<b>שלטה בהן מאירה</b> (קללה) <b>והיו מתמוטטין</b> (נחלשים, נהרסים. - ובתוספתא: 'מתמעטין') <b>והולכין, לקיים מה שנאמר: "כִּדְבַר י'י אֲשֶׁר דִּבֶּר בְּיַד יְהוֹשֻׁעַ בִּן נוּן"</b> (מלכים א טז,לד) – כל בניו של חיאל מתו בהתאם לקללת יהושע (יהושע ו,כו) (לקטע זה מקבילה לעיל י,ב)<b>.</b><br><br><small>ב<b>תוספתא סנהדרין</b> יד,ז שנו: "בבכורו ייסדנה ובצעירו יציב דלתיה" (יהושע ו,כו), וכן הוא אומר: "בימיו בנה חיאל בית האלי את יריחו" (מלכים א טז,לד) - והלא חיאל מיהושפט ויריחו משל בנימין, ולמה נתלה הדבר באחאב? מלמד שתולין חובה בחייב.<br>ו<b>שם</b> יד,ט שנו: "באבירם בכורו ייסדה ובשגוב צעירו הציב דלתיה" (מלכים א טז,לד) - באבירם לא היה לו ממי שילמד, שגוב רשע היה לו ממי שילמד. הם ביקשו להרבות את ממונם, מניין שנשתלחה בהם מאירה והיו מתמעטים והולכים? תלמוד לומר: "כדבר י'י אשר דיבר ביד יהושע בן נון" (מלכים א טז,לד).<br><br>ב<b>בבלי סנהדרין</b> קיג,א אמרו: תניא: באבירם בכורו רשע לא היה לו ללמוד, בשגוב צעירו רשע היה לו ללמוד. - אבירם ושגוב מאי עבוד (שהם נקראים רשעים)? - הכי קאמר: באבירם בכורו לא היה לו לאותו רשע ללמוד, בשגוב צעירו היה לו לאותו רשע ללמוד. - ממשמע שנאמר: "באבירם בכורו", איני יודע ששגוב צעירו? מה תלמוד לומר: "שגוב צעירו"? מלמד שהיה מקבר והולך (כל בניו) מאבירם עד שגוב.</small>
במשנה שנינו: <b>"כליל לי'י אלהיך"</b>... "וְהָיְתָה תֵּל עוֹלָם לֹא תִבָּנֶה עוֹד" (דברים יג,יז)...<b>, "ולא ידבק בידך</b> מְאוּמָה מִן הַחֵרֶם<b>"</b> (דברים יג,יח)...<b>.</b>
מציעים ברייתא: <b>תני:</b> – שונה [התנא]: <b>רבי שמעון בן אלעזר</b> (תנא בדור החמישי) <b>אומר: ולא אותה בנו</b> – חיאל ובניו לא בנו מחדש את יריחו<b>, אלא עיר אחרת בנו</b> – הם בנו עיר אחרת וקראו את שמה יריחו, שיהושע אסר אף דבר זה כאמור להלן<b>. מאחר שהיא נבנית</b> – אחרי שבנו עיר אחרת וקראו את שמה יריחו<b>, מותר את</b> (אתה) <b>לישב בה</b> – שלא אסר יהושע לגור בעיר אחרת שנקראת יריחו. וכן הפסוק אומר: "וַיִּגְּשׁוּ בְנֵי הַנְּבִיאִים אֲשֶׁר בִּירִיחוֹ אֶל אֱלִישָׁע" (מלכים ב ב,ה), שאין לומר שחיאל ובניו בנו מחדש את יריחו ובני הנביאים גרו בה אחרי שנבנתה, מפני שיהושע אסר אף לגור ביריחו אחרי שהיא נבנית מחדש, אלא יש לומר שבני הנביאים גרו בעיר אחרת שבנו חיאל ובניו וקראו את שמה יריחו (עיר אחרת זו היתה סמוכה ליריחו המקורית, כפי שעולה מהמסופר במלכים ב פרק ב)<b>.</b>
<b>רבי יוסי</b> (בר חלפתא, תנא בדור הרביעי) <b>ורבי יהושע בן קרחה</b> (תנא בדור הרביעי) <b>אומרים: מה תלמוד לומר</b> – מה יש ללמוד מהכתוב: <b>"</b>וַיַּשְׁבַּע יְהוֹשֻׁעַ בָּעֵת הַהִיא לֵאמֹר: אָרוּר הָאִישׁ לִפְנֵי ה', אֲשֶׁר יָקוּם <b>וּבָנָה אֶת הָעִיר הַזֹּאת, אֶת יְרִיחוֹ"</b> (יהושע ו,כו) – יהושע נשבע בגמר כיבוש יריחו, שמי שיבנה את יריחו מחדש יהיה מקולל<b>?</b> – הרי ממשמע שנאמר "העיר הזאת" אני יודע שהיא יריחו! <b>אלא שלא יבנה עיר אחרת ויקרא שמה יריחו, יריחו ויקרא שמה עיר אחרת</b> – יש ללמוד מכפל הלשון "את העיר הזאת, את יריחו", שיהושע אסר שני דברים: אסר לבנות עיר אחרת ולקרוא את שמה יריחו, וזהו שנאמר "את יריחו", ואסר לבנות את יריחו מחדש ולקרוא את שמה בשם אחר, וזהו שנאמר "את העיר הזאת"<b>.</b><br><br><small>ב<b>תוספתא סנהדרין</b> יד,י שנו: רבי שמעון בן אלעזר אומר: לא אותה בנה אלא אחרת בנה, ומשנבנתה הותרה לישב בה. וכן הוא אומר: "וייגשו בני הנביאים אשר ביריחו אל אלישע" (מלכים ב ב,ה).<br>ו<b>שם</b> יד,ו שנו: רבי יוסי ורבי יהושע בן קרחה אומרים: הרי הוא אומר: "ארור האיש לפני י'י, אשר יקום ובנה את העיר הזאת, את יריחו" (יהושע ו,כו) - וכי אין אנו יודעים שיריחו שמה? אלא שלא יבנה אותה ויקרא את שמה עיר אחרת / ויקרא אותה על שם עיר אחרת, ושלא יבנה עיר אחרת ויקרא את שמה יריחו.<br><br>ב<b>ספרי דברים</b> פסקה צה נאמר: "כליל לה' אלוהיך והיתה תל עולם", וכן הוא אומר: "וישבע יהושע בעת ההיא לאמור: ארור האיש לפני ה', אשר יקום ובנה את העיר הזאת, את יריחו" (יהושע ו,כו) - וכי אין אנו יודעים שיריחו שמה? אלא שלא יבנו אותה ויקראו שמה עיר אחרת, ושלא יבנו עיר אחרת ויקראו שמה יריחו.<br><br>ב<b>בבלי סנהדרין</b> קיג,א אמרו: "וישבע יהושע בעת ההיא לאמור: ארור האיש לפני ה', אשר יקום ובנה את העיר הזאת, את יריחו" (יהושע ו,כו) - ממשמע שנאמר "העיר הזאת", איני יודע שהיא יריחו, אלא מה תלמוד לומר "יריחו"? - לא יריחו על שם עיר אחרת, ולא עיר אחרת על שם יריחו.<br><br>יש קשר בין כיבוש העיר יריחו לדין של עיר הנידחת.<br>בעיר הנידחת נאמר: "הַכֵּה תַכֶּה אֶת יֹשְׁבֵי הָעִיר הַהִוא לְפִי חָרֶב, הַחֲרֵם אֹתָהּ וְאֶת כָּל אֲשֶׁר בָּהּ וְאֶת בְּהֶמְתָּהּ לְפִי חָרֶב" (דברים יג,טז), ובכיבוש יריחו נאמר: "וַיַּחֲרִימוּ אֶת כָּל אֲשֶׁר בָּעִיר מֵאִישׁ וְעַד אִשָּׁה, מִנַּעַר וְעַד זָקֵן, וְעַד שׁוֹר וָשֶׂה וַחֲמוֹר, לְפִי חָרֶב" (יהושע ו,כא).<br>בעיר הנידחת נאמר: "וְשָׂרַפְתָּ בָאֵשׁ אֶת הָעִיר וְאֶת כָּל שְׁלָלָהּ" (דברים יג,יז), ובכיבוש יריחו נאמר: "וְהָעִיר שָׂרְפוּ בָאֵשׁ וְכָל אֲשֶׁר בָּהּ" (יהושע ו,כד).<br>בעיר הנידחת נאמר: "לֹא תִבָּנֶה עוֹד" (דברים יג,יז), ובכיבוש יריחו נאמר: "וַיַּשְׁבַּע יְהוֹשֻׁעַ בָּעֵת הַהִיא לֵאמֹר: אָרוּר הָאִישׁ לִפְנֵי ה', אֲשֶׁר יָקוּם וּבָנָה אֶת הָעִיר הַזֹּאת, אֶת יְרִיחוֹ" (יהושע ו,כו).<br>בעיר הנידחת נאמר: "וְלֹא יִדְבַּק בְּיָדְךָ מְאוּמָה מִן הַחֵרֶם" (דברים יג,יח), ובכיבוש יריחו נאמר: "וְהָיְתָה הָעִיר חֵרֶם, הִיא וְכָל אֲשֶׁר בָּהּ לַה'... וְרַק אַתֶּם שִׁמְרוּ מִן הַחֵרֶם, פֶּן תַּחֲרִימוּ וּלְקַחְתֶּם מִן הַחֵרֶם" (יהושע ו,יז-יח).<br>וכך נאמר בבמדבר רבה יד,א: אמר רבי ברכיה הכוהן: כעיר הנידחת עשאה (ליריחו), והרי עיר הנידחת אסורה בהנאה.</small><br>
במשנה שנינו: "רבי עקיבה אומר: "לא תבנה עוד" - לכמות שהיתה אינה נבנית, אבל נעשית היא גנות ופרדסים".
מביאים ברייתא: <b>וכן הוא</b> – הפסוק, <b>אומר</b> – בדיני מלך<b>: "לֹא תֹסִפוּן לָשׁוּב בַּדֶּרֶךְ הַזֶּה עוֹד"</b> (דברים יז,טז) – אסור לחזור לארץ מצרים; ויש לדרוש את הכתוב: <b>- לישיבה אין את</b> (אתה) <b>חוזר</b> – התורה אסרה לחזור לארץ מצרים לגור שם אפילו ישיבת עראי (דורשים את המילה "לשוב" כאילו כתוב 'לשבת')<b>,</b> (צריך להוסיף כמו בקטע סבונה: '<b>אבל</b>') <b>חוזר את</b> (אתה) <b>לסחורה ולפרקמטיא</b> (סחורה. מקור המילה ביוונית. - 'לסחורה ולפרקמטיא' הוא כפל גרסה של מילה ביוונית ופירושה בעברית) – מפני שאינו מתכוון לשבת שם, <b>ולכבוש את הארץ</b> – ולשבת בה אחרי כיבושה, משום שלא נאסרה הישיבה שם כשהארץ היא ביד ישראל (כמו שבעניין האיסור לבנות את עיר הנידחת, משמעות המילה "עוד" לפי רבי עקיבה היא שאסור לבנות אותה כמו שהיתה, כך בעניין האיסור לחזור למצרים, משמעות המילה "עוד" היא שאסור לחזור אליה כמו שהיה, שבפעם הראשונה שירדו אבותינו למצרים הם ירדו לגור שם ישיבת עראי ולא להשתקע, וזהו שאמרו כאן "וכן הוא אומר" (על פי "משך חוכמה" לדברים יג,יז). - תחילתה של הברייתא הזו הם דברי רבי עקיבה כפי שנשנו במשנה, והירושלמי קיצר והביא רק את סופה של הברייתא)<b>.</b><br>• • •

Chapter 11



Halakhah 1

פרק זה מונה את העבירות שחייבים עליהן חנק ומבאר את פרטי הדינים של כל אחד מחייבי חנק.<br>
<strong><big>משנה</big></strong><br><b>ואֵלּוּ הן הנחנקין</b> – עוברי עבירות שדינם במיתת חנק<b>: המכה אביו ואמו</b> – אביו או אימו<b>, וגונב נפש מישראל</b> – ומוכרו כעבד<b>, וזקן ממרא על פי בית דין</b> – חכם המסרב לשמוע לבית דין הגדול שבלשכת הגזית, ומפורש להלן הלכה ב<b>, ונביא השקר</b> – מפורש להלן הלכה ה<b>, והמתנבא לשם עבודה זרה</b> – מפורש להלן הלכה ו<b>, והבא על אשת איש</b> – מפורש להלן הלכה ו<b>, וזוממי בת כהן</b> – עדים שהעידו על בת כוהן שזינתה תחת בעלה, ונמצאו זוממים, אינם נידונים כמו שזממו לעשות לה, שהיא בשריפה, אלא כמו שזממו לעשות לבועל, שהוא בחנק, <b>ובועלה</b> – של בת כוהן, שאינו נידון כמוה בשריפה, אלא ככל הבא על אשת איש, בחנק. ומפורשים להלן הלכה ו<b>.</b>
<b>המכה אביו ואמו</b> – אביו או אימו, <b>אינו חייב</b> – מיתה, <b>עד שיעשה בהן חבורה</b> – פצע<b>. זה חומר במקלל מבמכה</b> – בדבר זה יש במקלל אביו או אימו חומרה שאינה במכה אביו או אימו<b>, שהמקלל לאחר מיתה</b> – של האב או האם, <b>חייב</b> – מיתה<b>, והמכה לאחר מיתה פטור</b> – ממיתה, שאין חבורה לאחר מיתה<b>.</b>
<strong><big>תלמוד</big></strong><br><b>המכה אביו ואימו</b><br>במשנה שנינו: <b>"ואֵילּוּ הן הנחנקין</b>: המכה אביו ואמו<b>".</b>
<b>אזהרה</b> (מצוות התורה שלא לעשות דבר האסור) <b>למכה אביו ואמו מניין?</b> - נאמר בדיני מלקיות: <b>"אַרְבָּעִים יַכֶּנּוּ, לֹא יֹסִיף"</b> (דברים כה,ג) – אין מכים יותר מארבעים מלקות<b>.</b> ויש ללמוד בקול וחומר: <b>מה אם מי שהוא מצֻווה להכות</b> – אחֵר (כגון שליח בית דין) שמצווה להכות את האב כשהתחייב מלקות בבית דין, <b>- הרי הוא מצֻווה שלא להכות</b> – אסור לו להכות אותו יותר ממספר המלקות הקצוב<b>, מי שאינו מצֻוה להכות</b> (לשון זה הוא בהשפעת הבבלי סנהדרין פה,א, עיין שם. וצריך לומר כמו במכילתא: 'מי שהוא מצֻוה שלא להכות') – בן שמצווה שלא להכות את אביו כשהתחייב מלקות בבית דין, <b>- אינו דין שיהא מצֻווה שלא להכות?!</b> (בתמיהה) – כלום אין הסברה מחייבת שיהיה אסור לו להכות את אביו? (כשהעונש מפורש בתורה, אלא שאין לו אזהרה, מזהירים מן הדין (מקול וחומר), כיוון שלא ענש אלא אם כן הזהיר ובוודאי יש כאן אזהרה, ולכן למדים אזהרה למכה אביו ואימו בקול וחומר ממכה אחר, לפי שעונשו מפורש בתורה)<br><br><small>ב<b>מכילתא דרבי ישמעאל</b> מסכתא דנזיקין פרשה ה נאמר: עונש שמענו, אזהרה לא שמענו. תלמוד לומר: "ארבעים יכנו, לא יוסיף" (דברים כה,ג) - והרי דברים קול וחומר: ומה מי שהוא מצווה להכות - הרי הוא מוזהר שלא להכות, מי שהוא מצווה שלא להכות - דין הוא שיהא מוזהר שלא להכות.</small><br>• • •
במשנה שנינו: <b>"</b>המכה אביו ואמו <b>אינו חייב עד שיעשה בהן חבורה".</b>
מציעים בעיה: <b>כאי זו חבורה?</b> – כמו איזו חבורה שנינו שהמכה את אביו ואימו חייב רק אם עושה בהם חבורה? <b>כחבורת שבת?</b> – האם כמו חבורה לעניין שבת, שהעושה חבורה בשבת חייב עליה חטאת? <b>כחבורת נזקין?</b> – או האם כמו חבורה לעניין נזקים, שהעושה חבורה בחבירו חייב עליה בתשלומים?
ומציעים השלכות של שני צדדי הבעיה: <b>אין תימר:</b> – אם תאמר: <b>כחבורת שבת - אפילו לא חיסר</b> – המכה את אביו ואימו חייב אפילו עשה חבורה ולא חיסר משהו מהעור<b>, ואין תימר:</b> – ואם תאמר: <b>כחבורת נזקין - עד שעה שיחסר</b> – המכה את אביו ואימו אינו חייב עד שיעשה חבורה ויחסר משהו מהעור (אין פושטים את הבעיה)<b>.</b><br>• • •

Halakhah 2

<b>וגונב נפש מישראל אינו חייב</b> – מיתה, <b>עד שיכניסנו לרשותו</b> – קודם שמוכרו<b>. רבי יהודה</b> (בר אלעאי, מגדולי התנאים בדור הרביעי) <b>אומר:</b> אינו חייב <b>עד שיכניסנו לרשותו וישתמש בו</b> – קודם שמוכרו<b>, שנאמר: "</b>כִּי יִמָּצֵא אִישׁ גֹּנֵב נֶפֶשׁ מֵאֶחָיו מִבְּנֵי יִשְׂרָאֵל <b>וְהִתְעַמֶּר בּוֹ וּמְכָרוֹ"</b> (דברים כד,ז) – ובהכנסה לרשותו בלבד אינו חייב (תנא קמא מפרש "והתעמר בו" - עשה בו סחורה. לשיטת תנא קמא, הווי"ו במילה "ומכרו" היא וי"ו החילוק, שכן כמה אופני סחורה נקט הכתוב: והתעמר בו (נתנו במתנה או בטובה), או מכרו. רבי יהודה מפרש "והתעמר בו" - השתמש בו. לשיטת רבי יהודה, הווי"ו במילה "ומכרו" היא וי"ו החיבור, שכן הוא צריך גם להשתמש בו וגם למוכרו (ראה "לשון 'התעמר' בפרשנות התנאים", "לשוננו" נח, עמודים 201-213))<b>.</b>
<b>והגונב את בנו</b> – ומוכרו, <b>- רבי יוחנן בן ברוקה</b> (תנא בדור השלישי) <b>מחייב</b> – את האב מיתה<b>, וחכמים פוטרין.</b>
<b>גנב את שחציו עבד וחציו בן חורין</b> – כגון שהיה עבד של שני שותפים ושחררו אחד מהם, והגנב מכרו, <b>- רבי יהודה מחייב</b> – את הגנב מיתה<b>, וחכמים פוטרין.</b><br>• • •
<b>הגונב נפש מישראל</b><br>במשנה שנינו: <b>"המכה אביו ואמו</b>, וגונב נפש מישראל<b>".</b>
<small>כאן התחלת מקבילה בירושלמי סנהדרין ח,ג.</small>
<b>אזהרה לגניבה הראשונה</b> – לגניבה שגנב בן סורר ומורה בפעם הראשונה, <b>מניין?</b> - <b>"לא תגנוב"</b> (צריך לומר: '<b>"לֹא תִּגְנֹבוּ"</b>' (ויקרא יט,יא)) – הרי זה אזהרה לגונב ממון, והוא גם אזהרה לגניבה הראשונה של בן סורר ומורה שהוא לוקה עליה<b>. אזהרה לגניבה השנייה</b> – לגניבה שגנב בן סורר ומורה בפעם השנייה, <b>מניין?</b> - <b>"ולא תגנובו"</b> (צריך לומר: '<b>"לֹא תִּגְנֹב"</b>' (שמות כ,יג, והוא הכתוב הנאמר בעשרת הדיברות) – הרי זה אזהרה לגונב נפש שעונשו מיתת בית דין, דבר הלמד מעניינו, והוא גם אזהרה לגניבה השנייה של בן סורר ומורה שהוא נענש עליה במיתה (ראה משנה לעיל פרק ח הלכה ד, שבן סורר ומורה לוקה לאחר שגנב פעם אחת, ונידון למיתה לאחר שחזר וגנב פעם שנייה. - כך פירשו ב"אור שמח" הלכות ממרים ז,א וכן ב"יפה עיניים" בבלי סנהדרין עא,א)<b>.</b><br><br><small>ב<b>בבלי סנהדרין</b> פו,א אמרו: תנו רבנן: "לא תגנוב" (שמות כ,יג) - בגונב נפשות הכתוב מדבר. אתה אומר בגונב נפשות, או אינו אלא בגונב ממון? אמרת: צא ולמד משלוש עשרה מידות שהתורה נדרשת בהן, דבר הלמד מעניינו, במה הכתוב מדבר? - בנפשות, אף כאן - בנפשות.<br>תניא אידך: "לא תגנובו" (ויקרא יט,יא) - בגונב ממון הכתוב מדבר. אתה אומר בגונב ממון, או אינו אלא בגונב נפשות? אמרת: צא ולמד משלוש עשרה מידות שהתורה נדרשת בהן, דבר הלמד מעניינו, במה הכתוב מדבר? - בממון, אף כאן - בממון.</small><br>
ומביאים ברייתא: <b>"לא תגנוב"</b> (צריך לומר: '<b>"לֹא תִּגְנֹבוּ"</b>' (ויקרא יט,יא)) <b>- על מנת למקט</b> – אסור לגנוב ממון אפילו כדי לצער את חבירו, שרוצה להקניט את חבירו וגונב ממנו על דעת שיחזיר לו<b>. "לא תגנובו"</b> (ויקרא יט,יא) <b>- על מנת לשלם תשלומי כפל</b> – אסור לגנוב אפילו כדי לשלם תשלומי כפל, שרוצה לתת לחבירו מתנה בדרך זו<b>, על מנת לשלם תשלומי ארבעה וחמשה</b> – אסור לגנוב שור או שה ולטבוח או למכור אותם אפילו כדי לשלם תשלומי ארבעה וחמישה (אף שאינו מתכוון לגנוב, ולא עוד אלא שמשתדל לטובת הנגנב, עם כל זה נצטווינו שלא להרגיל עצמנו לגנוב)<b>.</b>
<b>בן בגבג</b> (מחכמי תקופת הזוגות, בדורו של הלל הזקן) <b>אומר: לא תגנ</b>ו<b>ב את שלך מאחר הגנב</b> – מן הגנב שגנב ממך<b>, שלא תֵרָאֶה גונב</b> – שלא יחשדו בך שאתה גונב<b>.</b>
<b>רבי בא</b> (רבי אבא, אמורא בדור השלישי) אמר בשם <b>רבי יוחנן</b> (גדול אמוראי ארץ ישראל בדור השני) שאמר <b>בשם רבי הושעיה</b> (מגדולי אמוראי ארץ ישראל בדור הראשון)<b>:</b> בן סורר ומורה <b>אינו חייב</b> – סקילה, <b>עד שיגנוב מעות</b> – מאביו ויקנה בהן בשר ויין ויאכל וישתה<b>.</b>
<b>רבי זעירא</b> (רבי זירא, מגדולי אמוראי ארץ ישראל בדור השלישי) אמר בשם <b>רבי יוחנן</b> שאמר <b>בשם רבי הושעיה:</b> בן סורר ומורה <b>אינו חייב</b> – סקילה, <b>עד שיזלזל מעות</b> – שיגנוב מעות מאביו ויזלזל בהן, כמו שמפרשים בסמוך<b>.</b>
ושואלים: <b>מהו עד שיזלזל מעות?</b> – באיזה אופן הוא מזלזל במעות של אביו? (כך נראה לפרש כאן בשל המשך הדברים. - נראה שלעיתים רחוקות המונח 'מהו' מתפרש במובן 'איזה אופן' ("הטרמינולוגיה של הירושלמי", עמוד 419))
ומשיבים: <b>מה נן קיימין?</b> – [ב]מה אנחנו עומדים (עוסקים)? (באיזה אופן יש להעמיד את המקור האמוראי שאינו חייב עד שיזלזל?) - ומציעים שתי אפשרויות שנדחות: <b>אם באו</b> (=בההוא) <b>דאמר:</b> – אם באותו (בן) שאומר (למוכר בשר): <b>הא לך חמשה והב לי תלתא</b> – הנה לך חמישה ותן לי שלושה (קח חמישה דינרים ותן לי בשר בשווי שלושה דינרים), <b>- שוטה הוא</b> – שדרך שוטים לקנות בהפסד<b>!</b> – ולכן במקרה זה אינו נידון בדין בן סורר ומורה. ואם באותו (בן) שאומר (למוכר בשר): <b>הא לך תלתא והב לי חמשה</b> – הנה לך שלושה ותן לי חמישה (קח שלושה דינרים ותן לי בשר בשווי חמישה דינרים), <b>- בר נש הוא</b> – אדם הוא, שדרך בני אדם לקנות ברווח<b>!</b> – ולכן גם במקרה זה אינו נידון בדין בן סורר ומורה. - ומציעים פתרון: <b>אלא כי</b> (כן) <b>נן קיימין</b> – [ב]כך אנחנו עומדים (עוסקים) (באופן זה יש להעמיד את המקור האמוראי שאינו חייב עד שיזלזל), <b>באו</b> (=בההוא) <b>דמר:</b> – באותו (בן) שאומר (למוכר בשר): <b>הא לך חמשה והב לי חמשה</b> – הנה לך חמישה ותן לי חמישה (קח חמישה דינרים ותן לי בשר בשווי חמישה דינרים, שכיוון שאינו קונה בממון אביו ברווח או בהפסד, אין זו קנייה עסקית אלא קנייה לשעשוע בלבד, ובכך הוא מזלזל בממון אביו, ולכן במקרה זה הוא נידון בדין בן סורר ומורה)<b>.</b>
ושואלים: <b>היידינו</b> – איזהו <b>גנב? היידינו</b> – איזהו <b>גזלן?</b> – מה ההבדל בין גנב וגזלן?
ומשיבים: <b>אמר רבי הילא</b> (רבי אלעאי, אמורא ארץ ישראלי בדור השלישי)<b>: גנב בפני עדים</b> – ושלא בפני הבעלים, <b>- גנב, בפני הבעלים - גוזלן הוא</b> – ההבדל בין גנב וגזלן אינו בעצם המעשה שלהם אלא האם עשה את המעשה בפני הבעלים או שלא (גנב משלם כפל, וגזלן אינו משלם כפל)<b>.</b>
ומציעים קושיה (כדי לפרוך את הדעה של רבי הילא): <b>אמר רבי זעירה</b> (רבי זירא, מגדולי אמוראי ארץ ישראל בדור השלישי) (במקבילה: 'רבי זעורה בעי')<b>: מעתה</b> – אם הדברים שלפני כן נכונים, מתעורר קושי כמוצע בהמשך<b>, אפילו נתכוון לגוזלה ולבעילה</b> (במקבילה: 'ולבעליה') (נראה שצריך לומר: 'אפילו נתכוון <b>לגזול ל</b>בעליה') <b>- אזלה אין גוזלן</b> (במקבילה: 'אין זה גוזלן') (נראה שצריך לומר: '<b>הרי</b> זה גוזלן', וכך הגיה ב"שערי תורת ארץ ישראל")<b>!</b> – אם הגוזל גזילה התכוון לגזול עימה גם את בעליה של הגזילה - הרי זה גזלן ולא גנב לפי רבי הילא, שכן גנב בפני הבעלים, והרי הגוזל נפש נקרא בתורה גנב! (כפירושנו פירשו ב"שערי תורת ארץ ישראל" וכן ב"על הירושלמי" עמוד 35. - אין מתרצים את הקושיה)<br>
ושואלים: <b>והיידינו</b> – ואיזהו <b>גוזלן על דרבי זעירא</b> – על של (על דעתו של) רבי זעירא<b>?</b> – מה ההבדל בין גנב וגזלן לפי רבי זעירא, שלפיו אף בפני הבעלים - הרי זה גנב?
ומשיבים: <b>רבי שמואל בר סוסרטא</b> (אמורא ארץ ישראלי בדור השלישי) אמר <b>בשם רבי אבהו</b> (אמורא ארץ ישראלי בדור השלישי)<b>:</b> לעולם אינו גזלן <b>עד שיגזול בפני עשרה בני אדם</b> – אינו נקרא גזלן אלא אם גזל בפני עשרה אנשים לפחות. אבל אם גזל בפני תשעה או פחות - נקרא גנב<b>.</b><br>
(נראה שחסר כאן בשל הדמיון למשפט הקודם, ויש להשלים על פי בראשית רבה נד,ג: 'לעולם אינו גזלן <b>עד שיגזלנו מתחת ידו</b>' – אפילו גזל בפני עשרה, אינו נקרא גזלן אלא אם גזל מידו של הנגזל ממש.) <b>בניין אב שבכולן</b> – המקור העיקרי שממנו לומדים כלל זה הוא הכתוב (במעשי בניהו בן יהוידע)<b>: "וַיִּגְזֹל אֶת הַחֲנִית מִיַּד הַמִּצְרִי</b> וַיַּהַרְגֵהוּ בַּחֲנִיתוֹ<b>"</b> (שמואל ב כג,כא) – הכתוב היה יכול לומר: 'ויגזול את החנית מהמצרי', אלא ללמדנו שאינו גזלן אלא אם גזל מידו של הנגזל ממש<b>.</b><br><br><small>עד כאן המקבילה בירושלמי סנהדרין לעיל.<br>המשנה בסנהדרין לעיל מדברת בבן סורר ומורה.<br>חלקה הראשון של הסוגיה (אזהרות לגניבה הראשונה ולגניבה השנייה) עוסק בבן סורר ומורה.<br>חלקה השני של הסוגיה (דרשות הכתוב "לא תגנובו") עוסק בגניבת ממון.<br>חלקה השלישי של הסוגיה ("אינו חייב עד שיגנוב מעות") חוזר ועוסק בבן סורר ומורה. מקורם של שלושת חלקי הסוגיה האלה לעיל, ומשם הועברו לכאן.<br>חלקה הרביעי של הסוגיה עוסק בהבדל בין גנב וגזלן. חלק זה אינו שייך לעיל אלא לכאן, כי שאלת רבי זעורה עוסקת בגניבת נפש (כך נכתב ב"על הירושלמי" עמוד 35).</small><br>• • •
במשנה שנינו: "והגונב את בנו - רבי יוחנן בן ברוקה מחייב, וחכמים פוטרין".
מציעים את טעמיהם של רבי יוחנן בן ברוקה והחכמים.
<b>מה טעמא דרבי יוחנן בן ברוקה?</b> – מה הטעם של רבי יוחנן בן ברוקה? <b>"</b>כִּי יִמָּצֵא אִישׁ גֹּנֵב נֶפֶשׁ מֵאֶחָיו <b>מִבְּנֵי יִשְׂרָאֵל"</b> (דברים כד,ז) – הגונב נפש מתחייב על כל גניבה של אדם מישראל, וגם בנו הוא בכלל זה, ולכן הגונב את בנו ומוכרו חייב<b>.</b>
<b>מה טעמון דרבנין?</b> – מה טעמם של החכמים? <b>"</b>כִּי יִמָּצֵא אִישׁ גֹּנֵב נֶפֶשׁ <b>מֵאֶחָיו"</b> (דברים כד,ז) <b>- לא מבניו</b> – הגונב נפש מתחייב רק על גניבת אדם מאחיו, אבל בנו אינו מאחיו, ולכן הגונב את בנו ומוכרו פטור<b>.</b><br><br><small>הטעם של רבי יוחנן בן ברוקה בירושלמי ישנו בספרי דברים פסקה רעג.<br>בבבלי סנהדרין פו,א ישנו טעם אחר של החכמים.</small><br>
במשנה שנינו: "גנב את שחציו עבד וחציו בן חורין - רבי יהודה מחייב, וחכמים פוטרין".
מציעים את טעמיהם של רבי יהודה והחכמים.
<b>מה טעמא דרבי יהודה?</b> – מה הטעם של רבי יהודה? <b>"מֵאֶחָיו"</b> (דברים כד,ז) <b>- אפילו מקצת אחיו</b> – הגונב נפש מתחייב גם על גניבת אדם שהוא אחיו במקצת, ולכן גנב את שחציו עבד וחציו בן חורין ומכרו חייב, שמשום שחציו בן חורין הוא אחיו במקצת (רבי יהודה דורש "גונב נפש מאֶחָיו" - גונב נפש שהיא מן אחיו, אפילו שהיא אָחִיו במקצת, ולא רק שהיא אָחִיו בכול. מ"ם השימוש נדרשת בהרבה מקומות: אפילו מקצת ולא כול)<b>.</b>
<b>מה טעמון דרבנין?</b> – מה טעמם של החכמים? <b>"מֵאֶחָיו"</b> (דברים כד,ז) <b>- עד שיהא כולו אחיו</b> – הגונב נפש מתחייב רק על גניבת אדם שהוא אחיו כולו, ולכן גנב את שחציו עבד וחציו בן חורין ומכרו פטור (החכמים דורשים "גונב נפש מאֶחָיו" - גונב נפש מן מי שהם אחיו בכול, ולא מן מי שהם אחיו במקצת)<b>.</b><br><br><small>בספרי דברים פסקה רעג ישנו טעם אחר של החכמים.<br>גם בבבלי סנהדרין פו,א ישנם טעמים אחרים של רבי יהודה ושל החכמים.</small><br>• • •

Halakhah 3

<strong><big>משנה</big></strong><br><b>זקן ממרא על פי בית דין</b> – שנשנה בהלכה א שדינו בחנק<b>, שנאמר: "כִּי יִפָּלֵא מִמְּךָ דָבָר לַמִּשְׁפָּט, בֵּין דָּם לְדָם, בֵּין דִּין לְדִין</b> וּבֵין נֶגַע לָנֶגַע, דִּבְרֵי רִיבֹת בִּשְׁעָרֶיךָ, וְקַמְתָּ וְעָלִיתָ אֶל הַמָּקוֹם אֲשֶׁר יִבְחַר ה' אֱלֹהֶיךָ בּוֹ, וּבָאתָ אֶל הַכֹּהֲנִים הַלְוִיִּם וְאֶל הַשֹּׁפֵט אֲשֶׁר יִהְיֶה בַּיָּמִים הָהֵם, וְדָרַשְׁתָּ, וְהִגִּידוּ לְךָ אֵת דְּבַר הַמִּשְׁפָּט, וְעָשִׂיתָ עַל פִּי הַדָּבָר אֲשֶׁר יַגִּידוּ לְךָ מִן הַמָּקוֹם הַהוּא אֲשֶׁר יִבְחַר י'י, וְשָׁמַרְתָּ לַעֲשׂוֹת כְּכֹל אֲשֶׁר יוֹרוּךָ.. וְהָאִישׁ אֲשֶׁר יַעֲשֶׂה בְזָדוֹן לְבִלְתִּי שְׁמֹעַ אֶל הַכֹּהֵן הָעֹמֵד לְשָׁרֶת שָׁם אֶת ה' אֱלֹהֶיךָ אוֹ אֶל הַשֹּׁפֵט, וּמֵת הָאִישׁ הַהוּא<b>"</b> (דברים יז,ח-יב)<b>.</b>
<b>ושלשה בתי דינין היו שם</b> – במקדש שבירושלים, שהיו באים אליהם לשאול בספקות בדברי תורה<b>: אחד על פתח הר הבית, ואחד על פתח העזרה, ואחד בלשכת הגזית</b> – והוא בית הדין הגדול של שבעים ואחד דיינים<b>. באין</b> – הזקן וחבריו בבית הדין שבעירם שנחלקו דעותיהם בדבר תורה, <b>לזה</b> – לבית הדין, <b>שעל פתח הר הבית, ואומר</b> – הזקן שלימד הלכה בניגוד לדברי חבריו<b>: כך דרשתי</b> – את הכתוב, <b>וכך דרשו חביריי, כך לימדתי וכך לימדו חביריי. אם שמעו</b> – בית הדין שעל פתח הר הבית מפי רבותיהם את ההלכה בדבר זה, <b>- אמרו להן</b> – את ההלכה ששמעו<b>, ואם לאו - באין לזה</b> – לבית הדין, <b>שעל פתח העזרה, ואומר</b> – הזקן<b>: כך דרשתי וכך דרשו חביריי, כך לימדתי וכך לימדו חביריי. אם שמעו - אמרו להן, ואם לאו - אלו ואלו</b> – הזקן וחבריו וחברי בית הדין שלא שמעו את ההלכה, <b>באין לבית דין הגדול שבלשכת הגזית, שמשם תורה יוֹצָא</b> (יוצאת) <b>לכל ישראל</b> – והם מכריעים בספקות בדברי תורה, והכול חייבים לעשות כהוראתם<b>, שנאמר: "</b>וְעָשִׂיתָ עַל פִּי הַדָּבָר אֲשֶׁר יַגִּידוּ לְךָ <b>מִן הַמָּקוֹם הַהוּא אֲשֶׁר יִבְחַר י'י</b>, וְשָׁמַרְתָּ לַעֲשׂוֹת כְּכֹל אֲשֶׁר יוֹרוּךָ<b>"</b> (דברים יז,י) (בעניין משנה זו ראה ירושלמי לעיל א,ו בסוגיה "תהליך פסיקת ההלכה בבתי הדין ובסנהדרין הגדולה")<b>.</b>
<b>חזר לעירו</b> – הזקן, לאחר שבית הדין הגדול הכריע שלא כדעתו, <b>ושנה ולימד כדרך שהוא למוד</b> – לא חזר בו מדעתו אלא למד ולימד כדעתו בתחילה, אבל לא הורה לעשות כך, <b>- פטור</b> – ממיתה<b>, הורה לעשות</b> – כדעתו, <b>- חייב</b> – חנק, כדין זקן ממרא<b>, שנאמר: "וְהָאִישׁ אֲשֶׁר יַעֲשֶׂה בְזָדוֹן</b> לְבִלְתִּי שְׁמֹעַ אֶל הַכֹּהֵן הָעֹמֵד לְשָׁרֶת שָׁם אֶת ה' אֱלֹהֶיךָ אוֹ אֶל הַשֹּׁפֵט, וּמֵת הָאִישׁ הַהוּא<b>"</b> (דברים יז,יב) <b>- אינו חייב עד שיורה לעשות.</b>
<b>התלמיד</b> – שלא הגיע להוראה, <b>שהורה לעשות</b> – שלא כמו שהכריע בית הדין הגדול, <b>- פטור</b> – ממיתה, שכן אין לסמוך על הוראתו, כיוון שלא הגיע להוראה<b>, נמצא חומרו</b> – חומר חטאו של התלמיד, שלא הגיע להוראה והורה, <b>קולו</b> – נעשה לו קולה לפוטרו מן המיתה<b>.</b><br>• • •
<strong><big>תלמוד</big></strong><br><b>זקן ממרא</b><br>במשנה שנינו: <b>"זקן ממרא" כול'. "חזר לעירו ושנה ולימד" כול'.</b>
מביאים מדרש הלכה: <b>כתוב</b> – בעניין בית הדין הגדול<b>: "כִּי יִפָּלֵא מִמְּךָ דָבָר לַמִּשְׁפָּט</b>, בֵּין דָּם לְדָם, בֵּין דִּין לְדִין וּבֵין נֶגַע לָנֶגַע, דִּבְרֵי רִיבֹת בִּשְׁעָרֶיךָ<b>"</b> (דברים יז,ח) – אם יתעלם דבר מהשופט היושב בדין ולא יידע להכריע בו; ויש לדרוש את הכתוב "כי ייפלא": <b>- מגיד שבמופלא שבבית דין הכתוב מדבר</b> – בכל ספק שיש למופלא שבבית דין הוא צריך לעלות לירושלים ולשאול על הספק (המופלא של בית דין הוא החכם שהיה בקי בהלכות ומרצה אותן לפני חברי בית הדין ("ששה סדרי משנה", נזיקין, עמודים 503-504); או שהוא כל דיין שבבית הדין ולמעט תלמיד (הראשונים) ("הוריות: מחקרים במשנה ובתלמודים", עמודים 195-212))<b>.</b>
<b>"מִמְּךָ" - זה עצה</b> – שיש למופלא ספק בשיקול הדעת במקרה שבא לפניו והוא זקוק לעצה<b>.</b>
<b>"דָבָר" - זו אגדה</b> – שיש למופלא ספק באגדה (במקבילות בספרי ובבבלי - הלכה במקום אגדה. הלכה - משנה. אגדה - דרשת הכתוב. דורשים את המילה "דבר" - דיבור)<b>.</b>
<b>"בֵּין דָּם לְדָם" - בין דם נידה לדם בתולים</b> – שיש למופלא ספק בין בעניין דם נידה ובין בעניין דם בתולים (במקבילות בספרי ובבבלי אין הדרשה הזו על "בין דם לדם" אלא רק הדרשה הבאה. יש קושי בשתי דרשות הירושלמי לכתוב הזה, והוא שבשתיהן נזכר דם נידה, ולא היה צריך להזכירו אלא באחת מהן. הדרשה הזו בירושלמי יש לה מקבילה בתרגומים ארץ ישראלים שתרגמו "בין דם לדם" - בין דם דקטולין לדם דבתולין. ולפי זה יש לגרוס בירושלמי: 'בין דם הריגה לדם בתולים'. ספרי זוטא דברים דורש "בין דם לדם" על שפיכות דמים וגם על דם נידה ושאר כל דמי אישה)<b>,</b> "בֵּין דָּם לְדָם" - <b>בין דם נידה לדם זיבה לדם צרעת</b> – שיש למופלא ספק בין בעניין דם נידה ובין בעניין דם זיבה ובין בעניין דם צרעת (דם טהרה של מצורעת - דם שמצורעת רואה לאחר לידתה בימי טהרתה. ראה משנה עדיות ה,א ונידה ד,ג. - במקבילות בספרי ובבבלי - דם לידה במקום דם צרעת. לפי פירושנו, דם צרעת קשור לדם לידה)<b>.</b>
<b>"בֵּין דִּין לְדִין" - בין דיני ממונות לדיני נפשות</b> – שיש למופלא ספק בין בעניין דיני ממונות ובין בעניין דיני נפשות (במקבילות בספרי ובבבלי נוסף דיני מכות)<b>.</b>
<b>"בֵּין דִּין לְדִין" - בין הנסקלין לנשרפין לנהרגין ולנחנקין</b> – שיש למופלא ספק בעניין אחת מארבע מיתות בית דין (במקבילות בספרי ובבבלי אין הדרשה הזו על "בין דין לדין" אלא רק הדרשה הקודמת)<b>.</b>
<b>"</b>וּ<b>בֵין נֶגַע לָנֶגַע" - בין מצורע מוסגר למצורע מוחלט</b> – שיש למופלא ספק בין בעניין מצורע מוסגר ובין בעניין מצורע מוחלט (במקבילות בספרי ובבבלי אין הדרשה הזו על "בין נגע לנגע" אלא רק הדרשה הבאה. דרשה דומה לדרשה הזו בירושלמי נמצאת בספרי זוטא דברים. הדרשה הזו בירושלמי יש לה מקבילה בתרגום ארץ ישראלי שתרגם "בין נגע לנגע" - בין מכתש סגיר למכתש חליט - בין נגע מוסגר לנגע מוחלט)<b>.</b>
<b>"</b>וּ<b>בֵין נֶגַע לָנֶגַע" - בין ניגעי אדם לניגעי בגדים ולנגעי בתים</b> – שיש למופלא ספק בין בעניין נגעי אדם ובין בעניין נגעי בגדים ובין בעניין נגעי בתים<b>.</b>
<b>"דִּבְרֵי" - זו השקיית סוטה ועריפת העגלה וטהרת המצורע</b> – שיש למופלא ספק באחד מהעניינים האלה<b>.</b>
<b>"רִיבֹת" - אֵילּוּ הערכים והחרמים והתמורות וההקדישות</b> – שיש למופלא ספק באחד מהעניינים האלה (במקבילות בספרי ובבבלי: "דברי" - אלו ערכים וחרמים והקדשות, "ריבות" - זו השקיית סוטה ועריפת עגלה וטהרת מצורע. בירושלמי הוחלפו הדרשות בטעות ויש לגרוס כמו במקבילות. אבל בספרי זוטא דברים: "דברי" - זו שריפת הפרה ועריפת העגלה, "ריבות" - ריבה נזקים וחבלות. - נראה שבספרי ובבבלי דורשים את המילה "דברי" - דיבור. ערכים וחרמים והקדשות חלים על ידי דיבור. השקיית סוטה באה על ידי ריב בינה ובין בעלה. עריפת עגלה באה על ידי ריב בין החלל ובין הורגו. טהרת מצורע באה על ידי ריב בשל לשון הרע שמביא לצרעת. - דרשת המילה "ריבות" והמילים "ובין נגע לנגע" כאן בהקשר להוראה דומה לדרשה אחרת בספרי דברים פסקה שנא: "יורו משפטיך ליעקב" - מלמד שכל הוריות אינן יוצאות אלא מפיהם (של הכוהנים), שנאמר: "ועל פיהם יהיה כל ריב וכל נגע" (דברים כא,ה) - "ריב" אלו ריבי פרה וריבי עגלה וריבי סוטה, "נגע" אלו נגעי אדם ונגעי בגדים ונגעי בתים)<b>.</b><br><br><small>בכל הדרשות הללו, הלשון 'בין... ל...' אין משמעותו חילוק והבדל בין דבר אחד לדבר שני, אלא משמעותו השוואת דבר אחד לדבר שני, כמו הלשון: בין... בין... = הן... הן... (כך כתב ב"הכתב והקבלה" לדברים יז,ח).<br><br>ב<b>ספרי דברים</b> פסקה קנב נאמר: "כי ייפלא" - מלמד שבמופלא הכתוב מדבר. "ממך" - זו עצה. "דבר" - זו הלכה. "למשפט" - זה הדין (המידות שהתורה נדרשת בהן). "בין דם לדם" - בין דם נידה לדם יולדת לדם זיבה. "בין דין לדין" - בין דיני ממונות לדיני נפשות לדיני מכות. "בין נגע לנגע" - בין נגעי אדם לנגעי בגדים לנגעי בתים. "דברי" - אלו ערכים וחרמים והקדשות. "ריבות" - זו השקיית סוטה ועריפת עגלה וטהרת מצורע. "בשעריך" - זה לקט שכחה ופאה (הניתנים לעניים והם אוכלים אותם בשערי הערים).<br><br>ב<b>בבלי סנהדרין</b> פו,ב-פז,א אמרו: תנו רבנן: "כי ייפלא ממך דבר" - במופלא שבבית דין הכתוב מדבר. "ממך" - זה יועץ, וכן הוא אומר: "ממך יצא חושב על ה' רעה יועץ בליעל" (נחום א,יא). "דבר" - זו הלכה. "למשפט" - זה הדין. "בין דם לדם" - בין דם נידה לדם לידה לדם זיבה. "בין דין לדין" - בין דיני ממונות לדיני נפשות לדיני מכות. "בין נגע לנגע" - בין נגעי אדם לנגעי בתים לנגעי בגדים. "דברי" - אלו הערכים והחרמים וההקדשות. "ריבות" - זו השקיית סוטה ועריפת עגלה וטהרת מצורע. "בשעריך" - זה לקט שכחה ופאה.<br><br>בירושלמי נשמט "'למשפט' - זה הדין" ו-"'בשעריך' - זה לקט שכחה ופאה".</small><br>
וממשיכים את מדרש ההלכה: <b>"וְקַמְתָּ"</b> (דברים יז,ח) (נראה שנשמטה כאן הדרשה, וצריך להשלים כמו בספרי: '<b>מיד</b>' - יילך מיד לירושלים, ולא ישהה את הדבר עד שיעלה לרגל ("עמק הנצי"ב" על ספרי))<b>.</b>
<b>"וְקַמְתָּ" - מבית דין</b> (בספרי: 'בבית דין') – בספרי נוסף כאן: "מיכן אמרו (משנה כאן): שלושה בתי דינים היו שם: אחד על פתח הר הבית, ואחד על פתח העזרה, ואחד בלשכת הגזית...". ונראה שהדרשה הזו מהמילה היתירה "וקמת" מלמדת, שהוא צריך ללכת תחילה לבית דין שעל פתח הר הבית ולבית דין שעל פתח העזרה, ואחר כך לקום מהם ולעלות לבית דין הגדול שבלשכת הגזית, ואינו עולה מתחילה לבית דין הגדול שבלשכת הגזית (על פי "עמק הנצי"ב" על ספרי ו"עלי תמר")<b>.</b>
<b>"וְעָלִיתָ</b> אֶל הַמָּקוֹם אֲשֶׁר יִבְחַר ה' אֱלֹהֶיךָ בּוֹ<b>"</b> (שם) <b>- זו העלייה</b> – לבית דין הגדול שבלשכת הגזית (בספרי אין דרשה זו)<b>.</b>
<b>דבר אחר:</b> – דרשה אחרת: <b>"וְעָלִיתָ" - מיכן</b> (מכאן) <b>לבית הבחירה</b> – שבו בית הדין הגדול שבירושלים, <b>שלא י</b>י<b>בנה אלא בגובהו של</b> ה<b>עולם</b> – ולכן נופלת לשון עלייה על הליכה לבית המקדש מכל מקום אחר בעולם<b>. מה טעמא?</b> – מה הטעם? (מה המקור בכתוב לדבר זה?) <b>"כִּי בְהַר קָדְשִׁי</b> בְּהַר מְרוֹם יִשְׂרָאֵל<b>"</b> (יחזקאל כ,מ), <b>"בְּהַר מְרוֹם יִשְׂרָאֵל אֶשְׁתֳּלֶנּוּ, וְנָשָׂא עָנָף וְעָשָׂה פֶרִי" וגו'</b> (יחזקאל יז,כג) – הר בית ה' מתואר בנבואת יחזקאל כהר גבוה<b>.</b>
<b>"וּבָאתָ</b> אֶל הַכֹּהֲנִים הַלְוִיִּם וְאֶל הַשֹּׁפֵט אֲשֶׁר יִהְיֶה בַּיָּמִים הָהֵם<b>"</b> (דברים יז,ט) <b>- לרבות</b> (יש להוסיף את) <b>בית דין שביבנה</b> – בית הדין שהיה שם בזמן הבית, והסנהדרין שישבה שם אחר חורבן הבית, שמעמד בית הדין שביבנה דומה לזה של בית הדין הגדול שבירושלים (עד כאן מדרש ההלכה)<b>.</b><br>
<b>רבי זעירא</b> (רבי זירא, מגדולי אמוראי ארץ ישראל בדור השלישי) <b>אומר: לשאילה</b> – הדרשה המרבה את בית הדין שביבנה נאמרה רק לעניין שאלה, שבכל ספק שיש למופלא שבבית דין הוא צריך ללכת לשם ולשאול על הספק, והוא צריך לעשות כהוראתם, אבל אינו חייב מיתה אם הורה לעשות שלא כהוראתם (משנה להלן הלכה ד)<b>.</b><br><br><small>ב<b>ספרי דברים</b> פסקה קנב נאמר: "וקמת" - מיד. "וקמת" - בבית דין. מיכן אמרו (משנה סנהדרין יא,ב): שלושה בתי דינים היו שם: אחד על פתח הר הבית, ואחד על פתח העזרה, ואחד בלשכת הגזית...<br>"וקמת ועלית" - מגיד שארץ ישראל גבוהה מכל הארצות, ובית המקדש גבוה מכל ארץ ישראל.<br>ו<b>שם</b> פסקה קנג נאמר: "ובאת" - לרבות בית דין שביבנה.<br>ו<b>שם</b> פסקה קנד נאמר: "ועשית על פי הדבר" - על הוריית בית דין הגדול שבירושלם חייבים מיתה, ואין חייבים מיתה על הוריית בית דין שביבנה.<br><br>ב<b>בבלי סנהדרין</b> פז,א אמרו: "וקמת" - מיד. "וקמת" - מבית דין. "ועלית" - מלמד שבית המקדש גבוה מכל ארץ ישראל, וארץ ישראל גבוהה מכל הארצות.</small>
ומביאים ברייתא: <b>זקן ממרא שהורה</b> – לאחרים כדעתו, בניגוד להוראתם של בית הדין הגדול, <b>לעשות</b> (בתוספתא אין מילה זו ואין לגרוס אותה, כי כאן מדובר שהורה סתם, לא על מנת שלא לעשות ולא על מנת לעשות, ובסוף הברייתא מדובר שהורה לעשות) <b>ועשה</b> – בעצמו כדעתו, <b>- חייב</b> – חנק, כדין זקן ממרא<b>, הורה</b> – לאחרים, <b>ולא עשה</b> – בעצמו, <b>- פטור</b> – ממיתה<b>. הורה</b> – לאחרים, <b>על מנת שלא לעשות</b> – אלא רק להלכה, אף על פי שעשה בעצמו, <b>- פטור</b> – ממיתה<b>, הורה</b> – לאחרים, <b>על מנת לעשות, אף על פי שלא עשה</b> – בעצמו, <b>- חייב</b> – חנק<b>.</b>
<b>אמר רבי הילא</b> (רבי אלעאי, אמורא ארץ ישראלי בדור השלישי)<b>: תני רבי ישמעאל</b> (מגדולי התנאים בדור השלישי) <b>כן:</b> – שונה רבי ישמעאל כך (כדברי הברייתא): <b>"</b>וְהָאִישׁ <b>אֲשֶׁר יַעֲשֶׂה</b> בְזָדוֹן לְבִלְתִּי שְׁמֹעַ אֶל הַכֹּהֵן הָעֹמֵד לְשָׁרֶת שָׁם אֶת ה' אֱלֹהֶיךָ אוֹ אֶל הַשֹּׁפֵט, וּמֵת הָאִישׁ הַהוּא<b>"</b> (דברים יז,יב) – השופט, שהסתפק בדין ובא אל הסנהדרין שבבית המקדש, שיפסוק את הדין ובמזיד לא יקיים את הוראת הסנהדרין, ייענש במיתה בבית דין; ויש לדרוש את הכתוב: <b>- לא הוא שיעשה</b> – "יעשה" אין פירושו רק שהזקן עצמו יעשה (בניין קל), אלא פירושו גם שהזקן יגרום לאחרים לעשות (בניין הפעיל), ולכן זקן ממרא, בין שהורה סתם ועשה, ובין שהורה לעשות אף שלא עשה - חייב מיתה (על פי "הכתב והקבלה" לפסוק זה)<b>.</b><br><br><small>ב<b>תוספתא סנהדרין</b> יד,יב שנו: זקן ממרא שהורה ועשה - חייב, הורה ולא עשה - פטור. הורה על מנת לעשות, אף על פי שלא עשה - חייב.<br><br>ב<b>בבלי סנהדרין</b> פח,ב אמרו: תנו רבנן: אינו חייב עד שיעשה כהוראתו, או שיורה לאחרים ויעשו כהוראתו.</small><br>
<b>רב הונא</b> (גדול אמוראי בבל בדור השני) <b>אמר: היה</b> – חכם, <b>מלמד הלכה ובא</b> – נוטל יוזמה ומלמד הלכה בעניין מסוים, <b>ואחר כך אירע לו</b> – לחכם, <b>בו</b> (מילה זו יתירה) <b>מעשה</b> – באותו עניין של ההלכה שלימד, <b>- עושין לו</b> – לחכם, <b>מעשה</b> – כמו ההלכה שהוא עצמו לימד, וכל שכן שעושים לאחרים כמו ההלכה שלימד<b>. אם עד שלא עשה לימד</b> (נראה שלשון זה, שבמקורו היה: 'אם עד שלא אירע מעשה לימד', הוא לשון חלופי לאמור לעיל: 'ואחר כך אירע לו מעשה'. וכאן צריך לומר: '<b>אם משאירע לו מעשה לימד</b>', וכן הגיה ב"קורבן העדה") – אם לימד החכם את ההלכה אחרי שאירע המעשה באותו עניין, <b>- עושין לאחרים</b> – כמו ההלכה שלימד, <b>ואין עושין לעצמו</b> – כמו ההלכה שלימד, שאין סומכים על דבריו לגבי עצמו כיוון שהוא נוגע בדבר בשעת מעשה<b>.</b><br><br><small>ב<b>בבלי יבמות</b> עז,א אמרו: אמר רבי אבא אמר רב הונא אמר רב: תלמיד חכמים שמורה הלכה ובא, אם קודם מעשה (הנוגע לעצמו) אמרה - שומעים לו, ואם לאו (שאמר את ההלכה רק בשעת המעשה הנוגע לעצמו) - אין שומעים לו.</small><br>• • •
<b>מידות שמנו חכמים בצדיקים</b><br>מביאים ברייתא: <b>רבי שמעון בן מנסיא</b> (תנא בדור החמישי) <b>אומר: הנואי</b> (הנוי) <b>והכח והעושר והחכמה והשיבה והכבוד והבנים לצדיקים - נאה להם</b> – לצדיקים, <b>ונאה לעולם.</b>
<b>מה טעמא?</b> – מה הטעם? (מה המקור בכתוב לדבר זה?) <b>"עֲטֶרֶת תִּפְאֶרֶת שֵׂיבָה, בְּדֶרֶךְ צְדָקָה תִּמָּצֵא"</b> (משלי טז,לא) – מכאן שהצדיקים זוכים לנוי<b>, "עֲטֶרֶת זְקֵנִים בְּנֵי בָנִים, וְתִפְאֶרֶת בָּנִים אֲבוֹתָם"</b> (משלי יז,ו) – מכאן שהצדיקים זוכים לבנים<b>, "תִּפְאֶרֶת בַּחוּרִים כֹּחָם, וַהֲדַר זְקֵנִים שֵׂיבָה"</b> (משלי כ,כט) – מכאן שהצדיקים זוכים לשיבה<b>, ואומר: "וְנֶגֶד זְקֵנָיו כָּבוֹד"</b> (ישעיהו כד,כג) – מכאן שהצדיקים זוכים לכבוד<b>.</b><br><br><small>מן המקבילות עולה שהראיה מהפסוקים היא חלק מהברייתא, ולא הסברו של סתם תלמוד. ואף על פי שהפסוקים מוצעים כראיה על ידי מונח אמוראי, 'מה טעמא', אין להסיק מכך שלפנינו דברי סתם תלמוד, שכן חילופים בין 'מה טעמא' ו'שנאמר' שכיחים מאוד בעדי הנוסח של הירושלמי ("לחקר הגופים הזרים האגדיים בירושלמי", "תרביץ" סד, עמוד 247, הערה 57).</small><br>
ומציעים ברייתא: <b>תני:</b> – שונה [התנא]: <b>רבן שמעון בן גמליאל</b> (צריך לומר כמו במקבילות: 'רבי שמעון בן <b>מנסיא</b>') <b>אומר: אֵילּוּ שבע מידות שמנו חכמים בצדיקים</b> – שנמנו בברייתא לעיל, <b>כולן נתקיימו ברבי</b> (רבי יהודה הנשיא, תנא בדור החמישי) <b>ובניו.</b><br><br><small>על אף השימוש במונח 'תני', אין הכרח להסיק שכאן מתחילה ברייתא חדשה, שלא היתה המשכו של הקטע הקודם. שהרי גם במקומות אחרים בירושלמי, יש ש'תני' בא באמצע ברייתא, כנראה משום אשגרה. במקרה שלפנינו, אפשר שהסופר סבר בטעות שהפסוקים שהוצעו על ידי המונח 'מה טעמא' בקטע הקודם לא היו חלק מהברייתא, ולכן הוסיף את המונח 'תני' כדי לציין שההמשך הוא ברייתא, ולא דברי סתם תלמוד. עם זאת, אין להוציא מכלל אפשרות שתחילה היו אלו שתי ברייתות נפרדות, שנצטרפו לאחר מכן לברייתא אחת, כמסורת המקבילות (שם, עמוד 248, הערה 58).</small><br>
<b>רבי יוחנן</b> (גדול אמוראי ארץ ישראל בדור השני) <b>אומר: כל שבע מידות שאמרו חכמים בצדיקים היו ברבי.</b>
ושואלים: <b>מאן רבי?</b> – מי רבי (שהזכיר רבי יוחנן)?
ומשיבים תשובה אחת: <b>הוא רבי, הוא רבי יהודה הנשיא</b> (רבי יהודה השני, הנשיא בדור הראשון והשני לאמוראים. - רבי יהודה מסדר המשנה לא נקרא בשום מקום בירושלמי בשם רבי יהודה הנשיא, ורק נכדו רבי יודן נשיאה מכונה בשם זה בכמה מקומות בירושלמי) – רבי יוחנן התכוון לרבי יודן נשיאה, נכדו של רבי יהודה מסדר המשנה, שהיה בדורו של רבי יוחנן<b>.</b>
ומשיבים תשובה אחרת: <b>אמר רבי אבהו</b> (אמורא ארץ ישראלי בדור השלישי)<b>: הוא רבי, הוא רבי יודן הנשיא, הוא רבינו</b> – רבי יוחנן התכוון לרבי יהודה מסדר המשנה, כמו בברייתא לעיל, אלא שרבי יוחנן לא הזכיר את בניו של רבי (גם רבי יהודה מסדר המשנה וגם נכדו רבי יודן נשיאה נקראו בתואר 'רבי' סתם. רבי יהודה מסדר המשנה נקרא גם בתואר 'רבינו')<b>.</b><br><br><small>הקטעים 'רבי שמעון בן מנסיא אומר... תני... רבי יוחנן אומר...' אינם מתקשרים עם הקטעים הקודמים המוסבים על המשנה המקומית. על יישוב הקושי הזה, ראה ההשערה שהועלתה ב"לחקר הגופים הזרים האגדיים בירושלמי", "תרביץ" סד, עמודים 247-249. וראה מה שכתבנו להלן ביישוב הקושי זה באופן אחר.<br><br>בתוספת ל<b>משנה אבות</b> ו,ח ובמסכת <b>כלה רבתי</b> ה,ח שנו: רבי שמעון בן מנסיא אומר משום רבי שמעון בן יוחאי: הנוי והכוח והעושר והכבוד והחוכמה והשיבה והבנים - נאה לצדיקים ונאה לעולם, שנאמר: "עטרת תפארת שיבה, בדרך צדקה תימצא" (משלי טז,לא), ואומר: "עטרת זקנים בני בנים, ותפארת בנים אבותם" (משלי יז,ו), ואומר: "תפארת בחורים כוחם, והדר זקנים שיבה" (משלי כ,כט), ואומר: "וחפרה הלבנה ובושה החמה, כי מלך ה' צבאות בהר ציון ובירושלים, ונגד זקניו כבוד" (ישעיהו כד,כג).<br>רבי שמעון בן מנסיא אומר: אלו שבע מידות, שמנו חכמים לצדיקים, כולם נתקיימו ברבי ובניו.<br><br>ב<b>תוספתא סנהדרין</b> יא,ח שנו: רבי שמעון בן יהודה אומר משום רבי שמעון: הנוי והכוח והעושר והחוכמה והשיבה והכבוד והתפארת ובנים לצדיקים - נאה להם ונאה לעולם, שנאמר: "עטרת תפארת שיבה" וגו' (משלי טז,לא), ואומר: "עטרת זקנים בני בנים" וגו' (משלי יז,ו), ואומר: "תפארת בחורים כוחם" וגו' (משלי כ,כט), ואומר: "ונגד זקניו כבוד" (ישעיהו כד,כג).<br>רבי שמעון בן מנסיא אומר: אלו שבע מידות, שמנו חכמים בצדיקים, כולן נתקיימו ברבי ובניו.<br><br>מהשוואת סדר הברייתות בתוספתא עם סדר הדיון במשנה (סדר הדיון זהה בשני המקורות) עולה, כי הקטע הזה בתוספתא מתייחס למשנה סנהדרין ח,ה: 'מיתתן של רשעים - הנייה להם והנייה לעולם... יין ושינה לרשעים - הנייה להם והנייה לעולם... כינוס... לצדיקים - הנייה להם והנייה לעולם'. מסתבר שהברייתא שלפנינו הובאה בתוספתא כאן משום הדמיון החיצוני-הסגנוני בינה לבין המשנה ('נאה/הנייה להם ונאה/והנייה לעולם') ("לחקר הגופים הזרים האגדיים בירושלמי", "תרביץ" סד, עמוד 248, הערה 62).<br><br>הברייתות בירושלמי 'רבי שמעון בן מנסיא אומר... תני: רבי שמעון בן מנסיא אומר...' ודברי התלמוד שעליהן אין מקומן על המשנה כאן אלא על המשנה הבאה. שהרי הברייתות בתוספתא סנהדרין יא,ח המקבילות לברייתות הללו בירושלמי באות אחרי הברייתא בתוספתא שם יא,ז המקבילה למשנה הבאה: 'אין ממיתין אותו... אלא מעלין אותו לבית דין הגדול שבירושלם, ומשמרין אותו עד הרגל, וממיתין אותו ברגל... דברי רבי עקיבה. רבי יהודה אומר: אין מענין דינו של זה, אלא ממיתין אותו מיד, וכותבין ושולחין בכל המקומות...'. המשנה הבאה מדברת על זקן ממרא, והברייתא המקבילה בתוספתא מדברת על בן סורר ומורה וזקן ממרא והמסית והמדיח ונביא השקר ועדים זוממים, שדין ביצוע עונשם של כולם שווה לדין ביצוע עונשו של זקן ממרא. עורך הירושלמי סידר את הברייתות כאן שמקורן בתוספתא בהתאם למקומן בתוספתא. ברם, כשהוכנסו פסקאות מן המשנה לתוך גוף התלמוד, הוכנסו בטעות פסקאות מן המשנה הבאה לאחר הברייתות הללו במקום לפניהן.<br>בסוגיה להלן מובאת מקבילה שמקורה בירושלמי ברכות. מקבילה זו באה על המשנה הבאה הלכה ג ("חומר בדברי סופרים מדברי תורה"). כאמור, הברייתות כאן באות על המשנה הבאה הלכה ד ("'אין ממיתין אותו..."). לכן היה ראוי להביא את המקבילה בירושלמי ברכות לפני הברייתות כאן, אלא שהמקבילה הובאה שלא במקומה הראוי, וכפי שהדבר מצוי בכמה מקבילות שהובאו בירושלמי.</small><br>• • •

Halakhah 4

<strong><big>משנה</big></strong><br><b>חומר בדברי סופרים מדברי תורה</b> – דברי סופרים, שהם הפירושים שפירשו החכמים הראשונים את המצוות שבתורה, יש בהם חומרה, שאינה בדברים המפורשים בתורה<b>. האומר:</b> "<b>אין תפילין</b>"<b>, לעבור על דברי תורה</b> – זקן המורה שלא להניח תפילין, כדי לעקור מצוות תפילין המפורשת בתורה, <b>- פטור</b> – שאין זו הוראה<b>;</b> אבל האומר: "<b>חמש טוטפות</b>"<b>, להוסיף על דברי סופרים</b> – זקן המורה לעשות בתפילין שבראש חמישה בתים, כדי להוסיף על דברי סופרים שאמרו שאין עושים אלא ארבעה בתים, <b>- חייב</b> – חנק, כדין זקן ממרא<b>.</b>
<b>אין ממיתין אותו</b> – את הזקן הממרא, <b>לא בבית דין שבעירו ולא בבית דין שביבנה</b> – בבית הדין שהיה שם בזמן הבית, ובסנהדרין שישבה שם אחר חורבן הבית<b>, אלא מעלין אותו לבית דין הגדול שבירושלם, ומשמרין אותו עד הרגל</b> – שאין ממיתים אותו מיד, אלא חובשים אותו עד הרגל<b>, וממיתין אותו ברגל</b> – כדי שיתפרסם הדבר לכל עולי הרגל<b>, שנאמר</b> – בפרשת זקן ממרא<b>: "</b>וְהָאִישׁ אֲשֶׁר יַעֲשֶׂה בְזָדוֹן לְבִלְתִּי שְׁמֹעַ אֶל הַכֹּהֵן הָעֹמֵד לְשָׁרֶת שָׁם אֶת ה' אֱלֹהֶיךָ אוֹ אֶל הַשֹּׁפֵט, וּמֵת הָאִישׁ הַהוּא, <b>וְכָל הָעָם יִשְׁמְעוּ וְיִרָאוּ</b> וְלֹא יְזִידוּן עוֹד<b>"</b> (דברים יז,יב-יג) – מכאן שהדבר צריך פרסום<b>; דברי רבי עקיבה</b> (תנא בדור השלישי, מגדולי התנאים) – שסובר, שלא די בהכרזה בלבד לשם פרסום הדבר, אלא צריך להמיתו בזמן שכל העם מכונס בירושלים<b>.</b>
<b>רבי יהודה</b> (בר אלעאי, מגדולי התנאים בדור הרביעי) <b>אומר: אין מענין</b> – אין משהים ומעכבים, <b>דינו של זה, אלא ממיתין אותו מיד</b> – לאחר שהעלוהו לבית הדין שבירושלים<b>, וכותבין ושולחין בכל המקומות: איש פלוני בן איש פלוני נתחייב מיתה בבית דין</b> – שנידון בדין זקן ממרא, וזהו שנאמר: "וכל העם ישמעו" את ההכרזה "וייראו"<b>.</b><br><br><small>בית דין שבעירו של עשרים ושלושה רשאים לדון זקן ממרא למיתה, כמו שאר דיני נפשות, שזקן ממרא לא נמנה במשנה לעיל א,ה עם אותם שנידונים בשבעים ואחד. אומנם אינו נעשה זקן ממרא אלא אם המרה את פי בית דין הגדול של שבעים ואחד ואינו נהרג אלא בבית דין זה.</small><br>• • •
<strong><big>תלמוד</big></strong><br><b>דברי סופרים ודברי תורה</b><br>במשנה שנינו: <b>"חומר בדברי סופרים</b> מדברי תורה. האומר: אין תפילין, לעבור על דברי תורה - פטור; חמש טוטפות, להוסיף על דברי סופרים - חייב<b>". "אין ממיתין אותו" כול'.</b>
<small>כאן התחלת מקבילות בירושלמי ברכות א,ג ועבודה זרה ב,ה.</small>
מביאים שני מאמרים בשבחם של דברי סופרים.
<b>חברייא</b> – החברים (החכמים או התלמידים) אמרו <b>בשם רבי יוחנן</b> (גדול אמוראי ארץ ישראל בדור השני)<b>: דודים</b> – קרובים ודומים <b>דברי סופרים</b> (דברי התורה שבעל פה) <b>לדברי תורה</b> (דברי התורה שבכתב) <b>וחביבים</b> דברי סופרים <b>כדברי תורה -</b> שכתוב: <b>"וְחִכֵּךְ כְּיֵין הַטּוֹב"</b> (שיר השירים ז,י) – דברייך היוצאים מפיך הם כמו היין הטוב. ויש לדרוש "חיכך" על התורה שבעל פה, שכן היא נאמרת מתוך החיך, והיין הוא משל לתורה שבכתב, ומכאן שדברי סופרים חביבים כדברי תורה<b>.</b>
<b>שמעון בר בא</b> (אמורא בדור השלישי) אמר <b>בשם רבי יוחנן: דודים</b> – קרובים ודומים <b>דברי סופרים לדברי תורה וחביבים</b> דברי סופרים <b>יותר מדברי תורה -</b> שכתוב: <b>"כִּי טוֹבִים דֹּדֶיךָ מִיָּיִן"</b> (שיר השירים א,ב) – אַהֲבֶיךָ עריבים יותר מיין. ויש לדרוש "דודיך" על התורה שבעל פה, והיין הוא משל לתורה שבכתב, ומכאן שדברי סופרים חביבים יותר מדברי תורה (נראה שדרשו "דודיך" על דברי סופרים משום הדימיון למילה היוונית didaché - לימוד, דהיינו תורה שבעל פה)<b>.</b><br><br><small>ב<b>בבלי עבודה זרה</b> לה,א אמרו: מאי "כי טובים דודיך מיין" (שיר השירים א,ב)? - כי אתא רב דימי אמר: אמרה כנסת ישראל לפני הקב"ה: ריבונו של העולם, חביבים עליי דברי דודים (החכמים) יותר מיינה של התורה.<br><br>לפי שתי המסורות בירושלמי כאן, רבי יוחנן דרש לשון "דודיך" על דברי סופרים, לפי ש"דודים" הם לדברי תורה. אלא שהמסורת הראשונה אינה מפרשת מ"ם של "מיין" בהוראת מ"ם היתרון אלא בהוראת השוואה - "מעֵין": דברי סופרים דודים ליין (=דברי תורה. יין כמשל לדברי תורה רוֹוח במדרש), היינו קרובים לו ודומים לו. ואילו המסורת השנייה רואה במ"ם של "מיין" מ"ם היתרון.<br>אלא שעצם יסודה של הדרשה אינו ברור כלל, שכן הואיל ומדובר ב"דוֹדֶיךָ" - דודיו של הקב"ה דווקא ולא של כנסת ישראל, הרי אין כל סיבה להעמיד את הדברים בדברי סופרים. מתוך התפיסה המשווה תורה ליין הייתה מתבקשת דרשה לא על דברי סופרים שאינם עניין לכאן אלא על דברי תורה, מעשה האהבים של הקב"ה, ביחסם ליין.<br>נראה שהדרשה המנגידה כאן דברי סופרים ("דודיך") לדברי תורה ("יין") אין יסודה אלא בניקוד "דֹדַיִךְ". ואכן, בדרך זו נוצרת ההנגדה האמורה בפשטות: מול היין המייצג את דברי תורתו של ה' עומדים דודיה של הרעיה, הלא הם דברי תורתם של חכמי ישראל. והרי זה כדרשתו השנייה של רבי יוחנן אליבא דחברייא: "וחכֵּךְ כיין הטוב" - כשם ש"חכֵּךְ" נדרש על דברי סופרים לפי שמדובר בחיכה של הרעיה, כך "דודיך" נדרש על דברי סופרים דווקא מפני שמדובר בדודיה של הרעיה - "דודַיִךְ", ולא "דודֶיךָ".<br>נראה שדרשת רב דימי בבבלי אינה אלא עיבודה של דרשה קודמת שהיתה בנויה על הניקוד "דֹדַיִךְ", וממילא עלה לה שמדובר בדודיה של הרעיה, היינו דברי סופרים, העומדים מול יינה של תורה; ואילו הדרשה המאוחרת מעבדת דרשה זו לפי הניקוד "דֹדֶיךָ". ההעמדה בדברי סופרים כבר אינה עולה מן הכתוב, ואין היא ידועה אלא מן הדרשה הקדומה. לא נותר אלא להעניק ל"דֹדֶיךָ" מובן שיתאים להעמדה זו: קרובֶיךָ או אוהבֶיךָ. ואמנם, דרשת "דודיך" במובן קרובים ודומים באה אף היא בלא כל זיקה לדברי סופרים, כפי שלמדנו בשיר השירים רבה על אתר: "'כי טובים דודיך מיין' - דברי תורה דומים זה לזה, דודים זה לזה, קרובים זה לזה". הדרשה המיוחסת לרבי יוחנן היא עיבוד דרשת "דודַיִךְ" בהוראת דברי סופרים על פי דרשת "דודֶיךָ" בהוראת קִרבה ("'דֹדיך מיין': משהו למסורות המקרא שלתנאים", JSIJ 10, עמודים 15-17).<br><br>בשיר השירים יש שני כתובים דומים: "כִּי טוֹבִים דֹּדֶיךָ מִיָּיִן" (א,ב) ו-"מַה טֹּבוּ דֹדַיִךְ מִיַּיִן" (ד,י). "דודֶיךָ" שבכתוב הראשון נדרש על דברי תורה, ו"דודַיִךְ" שבכתוב השני נדרש על דברי סופרים. נראה שדרשת רבי יוחנן "דודים דברי סופרים לדברי תורה" נלמדת מכך שגם דברי תורה וגם דברי סופרים נקראים "דודים", והדרשה "חביבים דברי סופרים יותר מדברי תורה" נלמדה במקורה מהכתוב השני "מַה טֹּבוּ דֹדַיִךְ מִיַּיִן", אלא שהכתוב הזה הוחלף בטעות בכתוב הראשון הדומה לו בשל היותו מקור ידוע לכמה דרשות על דברי תורה. נראה שגם דרשת רב דימי בבבלי נלמדה במקורה מהכתוב השני "מַה טֹּבוּ דֹדַיִךְ מִיַּיִן".<br><br>ב<b>ירושלמי פאה</b> ב,ו; <b>מגילה</b> ד,א ו<b>חגיגה</b> א,ח אמרו: רבי חגיי בשם רבי שמואל בר נחמן: נאמרו דברים בפה (תורה שבעל פה) ונאמרו דברים בכתב (תורה שבכתב) ואין אנו יודעין אילו מהן חביבין (יותר). אלא מן מה דכתיב: "כי על פי הדברים האלה כרתי אתך ברית ואת ישראל" (שמות לד,כז), הדא אמרה: אותן שבפה ("על פי") חביבין (התורה שבעל פה חביבה יותר מהתורה שבכתב).</small><br>
<b>רבי בא בר כהן</b> (אמורא ארץ ישראלי בדור החמישי) אמר <b>בשם רבי יודה בר פזי</b> (רבי יהודה בר סימון, אמורא ארץ ישראלי בדור השלישי והרביעי)<b>: תדע לך שדברי סופרים חביבין</b> (ברבנו חננאל (בבלי ברכות יא,א) וב"אור זרוע" ובראבי"ה: 'תדע לך שדברי סופרים <b>חמורים</b>', ולפי העניין נראה כגרסה זו, וכך הגרסה במקבילה בשיר השירים רבה) <b>מדברי תורה, שהרי רבי טרפון</b> – שהיה בא בדרך והיטה לקרוא את "שמע" כדברי בית שמיי (המבארים את הפסוק "ובשוכבך" כפשוטו, שקריאת "שמע" צריכה להיות בשכיבה) וסיכן בעצמו, כמסופר במשנה ברכות א,ג<b>, אִילּוּ לא קרא</b> – קריאת "שמע"<b>, לא היה עובר אלא בעשה</b> (לא קיים ציווי בתורה לעשות דבר) – שקריאת "שמע" היא דבר תורה, שכתוב: "וְדִבַּרְתָּ בָּם... וּבְשָׁכְבְּךָ וּבְקוּמֶךָ" (דברים ו,ז)<b>, ועל ידי שעבר על דברי בית הלל</b> – שאומרים שכל אדם קורא כדרכו, <b>נתחייב מיתה</b> – שכך אמרו לו: כדיי היית לחוב בעצמך שעברת על דברי בית הלל<b>, על שם</b> (על שום, על פי) <b>"וּפֹרֵץ גָּדֵר יִשְּׁכֶנּוּ נָחָשׁ"</b> (קוהלת י,ח) – העושה פרצה בגדר אבנים כדי לחדור אל תחום רעהו, עלול לנשוך אותו נחש הנמצא בין אבני הגדר; זהו פשוטו של הכתוב, והכתוב שאול לדיבור של איום כלפי מי שעובר על איסור. מכאן שעונשם של דברי סופרים חמור יותר משל דברי תורה<b>.</b><br><br><small>נראה ש'תדע לך' כאן אינו מתפרש כמו 'תדע לך שהוא כן' (מונח סיוע, ראה להלן), אלא כלשון דיבור רגיל ולא כמונח ("הטרמינולוגיה של הירושלמי", עמוד 569, הערה 2).<br><br>ב<b>בבלי עירובין</b> כא,ב אמרו: דרש רבא: מאי דכתיב: "ויותר מהמה, בני, היזהר עשות ספרים הרבה" וגו' (קוהלת יב,יב)? - בני, הווי זהיר בדברי סופרים יותר מדברי תורה, שהללו (דברי תורה) - 'עשה' ו'לא תעשה', והללו (דברי סופרים) - חייבים עליהם מיתה. שמא תאמר: אם יש בהם (בדברי סופרים) ממש, מפני מה לא נכתבו? - "עשות ספרים הרבה אין קץ" (שאי אפשר לתורה שבעל פה שתיכתב).<br><br>הביטוי "חייב מיתה" משמש פעמים רבות בהקשר של עונש מוות שיש לו אחיזה במקראות אבל אינו איסור גמור מן התורה. נראה ש"העובר על דברי חכמים חייב מיתה" מן הפסוק: "וְהָאִישׁ אֲשֶׁר יַעֲשֶׂה בְזָדוֹן לְבִלְתִּי שְׁמֹעַ אֶל הַכֹּהֵן... אוֹ אֶל הַשֹּׁפֵט, וּמֵת הָאִישׁ הַהוּא" (דברים יז,יב). לפי פשוטו הכתוב מדבר בבעל דין שאינו מציית לפסק בית הדין הגדול, ולאו דווקא בזקן ממרא כפי שפירשו חכמינו. ואף חכמינו פירשו את ה'לאו' שבפסוק הקודם: "לֹא תָסוּר מִן הַדָּבָר אֲשֶׁר יַגִּידוּ לְךָ יָמִין וּשְׂמֹאל", כמחייב ציות להלכות שהן מדרבנן ("ברכות פרק ראשון", עמוד 139).</small>
ומציעים ברייתא: <b>תני</b> – שונה <b>רבי ישמעאל</b> (מגדולי התנאים בדור השלישי)<b>: דברי תורה יש בהן איסור</b> (דברים שאסור לעשותם) <b>ויש בהן היתר</b> (דברים שמותר לעשותם)<b>, יש בהן קולים</b> (דברים שהקלו בהם) <b>ויש בהן חומרין</b> (דברים שהחמירו בהם)<b>, אבל דברי סופרים כולן חומר</b> – שדברי סופרים חמורים יותר מדברי תורה<b>.</b>
ומציעים סיוע: <b>תדע לך</b> – מכאן תוכל להסיק ולדעת, <b>שהוא כן</b> – שדברי סופרים חמורים יותר מדברי תורה<b>, דתנינן תמן:</b> – ששנינו שם (משנה סנהדרין יא,ג): <b>האומר:</b> "<b>אין תפילין</b>" – זקן שהורה שלא להניח תפילין<b>, לעבור על דברי תורה</b> – שבא להורות בזה לעבור על דבר המפורש בתורה, <b>- פטור</b> – ממיתה<b>;</b> "<b>חמש טוטפות</b>" – זקן שהורה לעשות חמישה בתים בתפילין של ראש<b>, להוסיף על דברי סופרים</b> – שבא להורות בזה להוסיף טוטפת חמישית על ארבע טוטפות בתפילין של ראש שדרשו הסופרים מהכתוב, <b>- חייב</b> – מיתה כדין זקן ממרא<b>.</b><br><br><small>המונח 'תדע לך שהוא כן' ברגיל מציע סיוע לדברי אמוראים או לדברי הסתם. בסוגיה כאן, בסנהדרין ובמקבילה בברכות, נראה שהמונח מציע סיוע לדברי תנאים. ברם המקבילה בעבודה זרה אינה גורסת 'תדע לך שהוא כן', אלא רק 'דתנינן תמן', ולפי זה אפשר ש'תדע לך שהוא כן' נוסף בסנהדרין ובברכות באשגרה מהקטע הקודם ('תדע לך'), ואחר כך ביטוי זה הפך לצורה הנפוצה יותר 'תדע לך שהוא כן'. עם זאת, גרסה זו (בעבודה זרה) אינה נקייה מקשיים, שכן לא מצאנו 'תני רבי פלוני' המסתייע בהמשך בלשון 'דתנינן תמן' ("הטרמינולוגיה של הירושלמי", עמוד 571, הערה 17).</small><br>
מביאים מאמר שדברי סופרים חמורים מדברי נביאים.
<b>אמר רבי חיננא</b> (אמורא ארץ ישראלי בדור הרביעי) <b>בריה ד-</b> – בנו של <b>רבי אדא</b> (רבי אידי, אמורא ארץ ישראלי בדור השלישי והרביעי) <b>בשם רבי תנחום בר חייה</b> (אמורא ארץ ישראלי בדור השלישי)<b>: חמורים</b> (קשים) <b>דברי זקינים</b> (דברי סופרים) <b>מדברי נביאים, דכתיב:</b> – שכתוב (בדברי תוכחה על התובעים מהנביאים לבל יינבאו): <b>"אַל תַּטִּפוּ יַטִּיפוּן</b>, לֹא יַטִּפוּ לָאֵלֶּה, לֹא יִסַּג כְּלִמּוֹת<b>"</b> (מיכה ב,ו) – העם אומר אל הנביאים: אם תימנעו מלהינבא נבואת פורענות, תמנעו מעצמכם חרפה וכלימה<b>, וכתיב:</b> – וכתוב (על נביא השקר): <b>"</b>לוּ אִישׁ הֹלֵךְ רוּחַ וָשֶׁקֶר כִּזֵּב <b>אַטִּף לְךָ לַיַּיִן וְלַשֵּׁכָר</b>, וְהָיָה מַטִּיף הָעָם הַזֶּה<b>"</b> (מיכה ב,יא) – נביא השקר המטיף תמורת יין ושיכר הוא המטיף הרצוי לעם הזה (אבל את נביאי האמת הם דוחים מעליהם). ויש לדרוש את שני הכתובים שהם דברי ה' לנביאי האמת. בכתוב הראשון ה' אומר לנביאי האמת שלא ינבאו עוד לעם, ובסופו של הכתוב השני ה' אומר לנביא האמת שינבא לעם. הרי שהנביא פעמים מצווה לשתוק ופעמים מצווה לדבר, אבל החכם מצווה תמיד ללמד<b>.</b><br>
מביאים משל על ההבדל בין נביאים לזקנים.
<b>נביא וזקן למה הן דומין?</b> (פתיחה להבאת סיפור משל להסברת דבר) <b>למלך ששלח שני פלמנטרין</b> (שליחים) <b>שלו למדינה</b> (עיר, כרך)<b>, על</b> (בנוגע ל-, על אודות) <b>אחד מהן כתוב</b> (צריך לומר כמו במקבילות: '<b>כתב</b>')<b>: אם אינו מראה</b> לכם <b>חותם</b> (צורה על גבי תעודה) <b>שלי וסמנטירין</b> (חותם, סימן (מקור המילה ביוונית)) <b>שלי - אל תאמינו לו, ועל אחד</b> מהן <b>כתוב</b> (צריך לומר כמו במקבילות: '<b>כתב</b>')<b>: אף על פי שאינו מראה לכם חותם שלי וסמנטירין שלי - תאמינו לו</b> (המילים 'חותם וסמנטירין' הן כפל גרסה של מילה ביוונית ופירושה בעברית)<b>. כך</b> (דיבור הצעה לנמשל) <b>בנביא כתוב: "</b>כִּי יָקוּם בְּקִרְבְּךָ נָבִיא... <b>וְנָתַן אֵלֶיךָ אוֹת אוֹ מוֹפֵת"</b> (דברים יג,ב) – כדי להוכיח שנבואתו אמת, ייתן לכם הנביא סימן לדבר שיהיה או שיעשה לעיניכם דבר נפלא. מכאן שנביא צריך לתת אות או מופת כדי שיקבלו את דבריו (האות והמופת הם חותמו של הנביא שנמשל לשליח הראשון)<b>, ברם הכא:</b> – אבל כאן (בזקן כתוב): <b>"עַל פִּי הַתּוֹרָה אֲשֶׁר יוֹרוּךָ</b> וְעַל הַמִּשְׁפָּט אֲשֶׁר יֹאמְרוּ לְךָ תַּעֲשֶׂה<b>"</b> (דברים יז,יא) – תעשה על פי הוראתם ופסיקתם של הזקנים שבבית הדין הגדול. מכאן שזקן יש רשות בידו להורות בלי שום אות ומופת (הזקן נמשל לשליח השני). הרי שהנביא זקוק לאות או למופת להוכחת דבריו, מה שאין כן הזקן, וזה יתרונם של הזקנים על הנביאים<b>.</b><br>
עד כאן המקבילות בירושלמי ברכות ועבודה זרה.<br><br><small>נראה שמקורה של הסוגיה בברכות. משנת סנהדרין הובאה אף בסנהדרין כ"תנינן תמן", ומשנת עבודה זרה (מחלוקת רבי ישמעאל ורבי יהושע על הכתוב "כי טובים דודיך מיין") לא נזכרה כלל בגוף הסוגיה, ואילו משנת ברכות נזכרת בלא כל מונח הבאה, ומשמע שעליה נאמרו הדברים ("'דֹדיך מיין': משהו למסורות המקרא שלתנאים", JSIJ 10, עמוד 14, הערה 71).<br><br>ב<b>שיר השירים רבה</b> פרשה א [ב] נאמר: שמעון בר אבא בשם רבי יוחנן: חביבים דברי סופרים כדברי תורה; מה טעם? "וחיכך כיין הטוב" (שיר השירים ז,י).<br>חברייא בשם רבי יוחנן: חביבים דברי סופרים מדברי תורה, שנאמר: "כי טובים דודיך מיין" (שיר השירים א,ב).<br>האומר: "אין תפילין", לעבור על דברי תורה - פטור, "חמש טוטפות", להוסיף על דברי סופרים - חייב.<br>רבי אבא בר כהנא בשם רבי יהודה בן פזי שמע לה מן הדא: אמר רבי טרפון: אני הייתי בא בדרך והטיתי לקרות כדברי בית שמאי, וסיכנתי בעצמי מפני הליסטים. את חמי (אתה רואה): אילו לא קרא (רבי טרפון קריאת "שמע" כלל), היה עובר על מצוות 'עשה' בלבד. עכשיו שקרא (בהטייה, ועבר על דברי בית הלל), נתחייב בנפשו. הווי: חמורים דברי סופרים מדברי תורה.<br>רבי חנינא בריה דרבי אדא בשם רבי תנחום בר אחא: וחמורים דברי סופרים מדברי נבואה, דכתיב: "אל תטיפו יטיפון" (מיכה ב,ו). - משל למלך ששלח פלמנטרין (סוכנים) שלו למדינה. על אחד מהם כתב: אם מראה לכם חותם שלי וסימנטרין שלי - האמינו לו, ואם לאו - אל תאמינו לו; ועל אחד מהם כתב: אפילו אינו מראה לכם חותם שלי וסימנטרין שלי - האמינו לו. כך, בדברי נבואה כתוב: "כי יקום בקרבך נביא... ונתן אליך אות או מופת" (דברים יג,ב); בדברי סופרים כתוב: "על פי התורה אשר יורוך" (דברים יז,יא), 'אשר תורך התורה' אין כתוב כאן, אלא "אשר יורוך"; 'ועל המשפט אשר תאמר' אין כתוב כאן, אלא "אשר יאמרו לך".</small><br>• • •
<b>על איזה דבר זקן ממרא חייב?</b><br>במשנה שנינו: "חמש טוטפות, להוסיף על דברי סופרים - חייב".
מבארים את המשנה: <b>התורה אמרה: ארבע טוטפות של ארבע פרשיות</b> – הסופרים דרשו מדברי התורה שאין בתפילין של ראש אלא ארבע טוטפות (בתים) לארבע פרשיות<b>. עשאן חמש טוטפות של ארבע פרשיות</b> – זקן שהורה ועשה בתפילין של ראש חמש טוטפות לארבע פרשיות (כגון לחלק פרשה אחת לשתי טוטפות או להניח טוטפת אחת ריקה), שמוסיף טוטפת חמישית על דברי הסופרים, <b>- חייב</b> – מיתה כדין זקן ממרא<b>.</b><br>
מביאים מחלוקת אמוראים.
<b>רבי בא</b> (רבי אבא, אמורא בדור השלישי) אמר בשם <b>רבי יוחנן</b> (גדול אמוראי ארץ ישראל בדור השני) שאמר <b>בשם רבי הושעיה</b> (מגדולי אמוראי ארץ ישראל בדור הראשון)<b>:</b> זקן ממרא <b>אינו חייב עד שיורה בדבר שעיקרו</b> – עיקר מצוותו, <b>מדברי תורה ופירושו</b> – ביאור דרך עשייתו, <b>מדברי סופרים, כגון הנבילה,</b> ו<b>כגון השרץ, שעיקרן מדברי תורה ופירושן מדברי סופרין</b> – טומאתם של הנבילה ושל השרץ נאמרה בתורה, ושיעור טומאתם התפרש על ידי הסופרים (כזית מן הנבילה וכעדשה מן השרץ), ואם זקן הורה לגרוע או להוסיף בשיעור טומאתם של הנבילה ושל השרץ - חייב כדין זקן ממרא. אבל אם הורה בדבר שאין עיקרו מדברי תורה או בדבר שעיקרו ופירושו מדברי תורה - אינו חייב<b>.</b>
<b>אמר רבי זעירא</b> (רבי זירא, מגדולי אמוראי ארץ ישראל בדור השלישי)<b>: לעולם אינו חייב עד שיכפור ויורה</b> (אין לגרוס 'שיכפור', והוא אשגרה מלשון דומה במקומות אחרים 'אינו חייב עד שיכפור', וצריך לומר: 'אינו חייב עד שיורה', כמו במימרה הקודמת) <b>בדבר שעיקרו מדברי תורה ופירושו מדברי סופרין, כגון נבילה, וכגון שרץ</b> (ארבע מילים אלו הן העתקה בטעות מהמימרה הקודמת, וכאן צריך לומר: '<b>כגון תפילין</b>', וכך עולה מהקושיות המוצעות על רבי זעירא בהמשך הסוגיה)<b>, שעיקרן מדברי תורה ופירושן מדברי סופרין</b> – מצוות תפילין של ראש נאמרה בתורה, ומספר הטוטפות התפרש על ידי הסופרים<b>. והוא שיגרע ויוסיף בדבר שהוא מגרע והוא מוסיף</b> (אין מובן למשפט זה, ונראה שצריך לגרוע ו' ממילה אחת ולהוסיף אותה למילה אחרת: 'והוא שיגרע ויוסיף, <b>ו</b>בדבר שהוא מגרע <b>הוא</b> מוסיף') – זקן ממרא חייב רק אם בהוראתו גרע והוסיף בעת ובעונה אחת, ורק אם בהוראתו גרע והוסיף באותו הדבר, כגון שמורה בתפילין של ראש ומוסיף טוטפת חמישית, שבאותה העת שהוא מוסיף הוא גם גורע, שמחלק פרשה אחת מארבע הפרשות שבתפילין לשתי טוטפות, או כגון שמורה בתפילין של ראש וגורע טוטפת רביעית, שבאותה העת שהוא גורע הוא גם מוסיף, שמצרף שתי פרשות מארבע הפרשות שבתפילין לטוטפת אחת<b>.</b><br><br><small>ב<b>בבלי סנהדרין</b> פז,א אמרו: תנו רבנן: זקן ממרא אינו חייב אלא על דבר שזדונו כרת ושגגתו חטאת; דברי רבי מאיר. רבי יהודה אומר: לעולם אינו חייב אלא על דבר שעיקרו מדברי תורה ופירושו מדברי סופרים. רבי שמעון אומר: אפילו דקדוק אחד מדקדוקי סופרים.<br>ו<b>שם</b> פח,ב אמרו: אמר רבי אלעזר אמר רבי אושעיא: לעולם אינו חייב אלא על דבר שעיקרו מדברי תורה ופירושו מדברי סופרים, ויש בו להוסיף (במספר), ואם הוסיף גורע. ואנו אין לנו אלא תפילין ואליבא דרבי יהודה (תפילין של ראש שעשאם בארבע טוטפות ואחר כך הוסיף עליהן טוטפת חמישית).</small><br>
רבי זעירא בירושלמי חוזר על המימרה הקודמת בשם רבי אושעיא בשינוי דוגמה (תפילין במקום נבילה ושרץ) ומצמצם את תחולת הקביעה ('והוא ש...'). דברי רבי זעירא הם דברי רבי אלעזר בשם רבי אושעיא בבבלי.<br>
ומספרים: <b>זחלין אפוי דרב</b> (צריך לומר: 'דרב<b>י</b>') <b>הושעיה</b> – זרחו (צהלו) פניו של רבי הושעיה (מפני שרבי יוחנן תלמידו הבין את דבריו נכונה, שרבי הושעיה לא אמר אלא 'אינו חייב עד שיורה בדבר שעיקרו מדברי תורה ופירושו מדברי סופרים', ורבי יוחנן ציטט את דברי רבי הושעיה והוסיף עליהם 'כגון הנבילה וכגון השרץ...')<b>.</b>
<b>אמר ליה:</b> – אמר לו (רבי יוחנן): <b>צריך לך - שׂחק לך</b> – צריך לך - שׂוחק לך (כל זמן שיש לחברך צורך בך, הוא יראה לך פנים שׂוחקות)<b>. לא צריך לך - הפליג עלך</b> – לא צריך לך - הפליג עליך (כשלא יהיה לחברך צורך בך, יפליג עליך (יתעלם ממך מתוך זלזול). - על פתגם זה ראה להלן מה שנכתב ב"הירושלמי כפשוטו")<b>.</b>
<b>תלת עשרי שנין עבד עליל קומי רביה</b> – שלוש עשרה שנים עשה (שהה) ונכנס (רבי יוחנן) לפני רבו (רבי הושעיה)<b>, דלא צריך ליה</b> – (אף על פי) שלא צריך לו (רבי יוחנן לא היה צריך לרבי הושעיה)<b>.</b>
<b>רבי שמואל</b> (אמורא ארץ ישראלי בדור הרביעי) אמר <b>בשם רבי זעורא: אילו לא</b> (צריך לומר: 'אילולא') <b>דייו אלא שהיה מקביל פני רבו</b> – אילו לא היה אלא מקביל פני רבו - דיו (מספיק לו שבא לראות את פני רבו, גם כשרבו אינו מלמדו עוד)<b>, שכל המקביל פני רבו כאִילּוּ מקבל פני שכינה</b> (הקטע מ'אמר ליה' עד כאן ישנו בירושלמי עירובין ה,א)<b>.</b><br><br><small>ב<b>ירושלמי עירובין</b> ה,א אמרו: רב אמר: מאברין. ושמואל אמר: מעברין. - מאן דמר: מאברין - מוסיפין לה אבר. מאן דמר: מעברין - כאשה עוברה...<br>רבי יוחנן בשם רבי הושעיה: מוסיפין לה אבר (רבי יוחנן שמע מרבי הושעיה שאמר 'מאברין' באל"ף (בבלי עירובין נג,א), ורבי יוחנן הסביר את דברי רבו). - תלה עינויי (הרים רבי הושעיה את עיניו) ואיסתכל ביה (והסתכל על רבי יוחנן). אמר ליה (רבי יוחנן): למה את מסתכל בי? צרך לך - צחק לך, לא צרך לך - הפליג עליך.<br>תלת עשר שנין עבד עליל קומי רביה, דלא צריך.<br>רבי שמואל בשם רבי זעירא: אילולא דייו אלא שהיה מקבל פני רבו, שכל המקביל פני רבו כאילו מקבל פני שכינה.<br><br><b>צרך לך - שחק לך, לא צרך לך - הפליג עלך</b><br>יש לפנינו פתגם מבן סירא יג,ו.<br>פעם אחת (ירושלמי סנהדרין יא,ג) אמר רבי יוחנן דבר לפני רבי הושעיה וצהלו פניו של רבי הושעיה, ובפעם אחרת (ירושלמי עירובין ה,א) הסתכל בו רבי הושעיה בתימהון או בכעס, וחרה לרבי יוחנן על זה ואמר את הפתגם של בן סירא, והזכיר בזה שפעם שחק לו רבי הושעיה. והירושלמי הביא את הדברים גם בסנהדרין רק דרך אגב, והם שייכים בעיקרם רק לעירובין. ואחר כך הירושלמי מוסיף בשבחו של רבי יוחנן שהיה נכנס לרבי הושעיה אף על פי שלא היה צריך לו ("הירושלמי כפשוטו", עמוד 289).<br><br>ב<b>ספר בן סירא</b> פרק יג נאמר:<br>(ו) צֹרֶךְ לוֹ עִמְּךָ וְהֵשִׁיעַ לָךְ, וְשׂוֹחֵק לְךָ וְהִבְטִיחֶךָ (אם יש לו צורך בך ישתעשע עימך, ויראה לך פנים שוחקות ויבטיח לך שכר בעד עזרתך הנצרכת לו).<br>(ז) עַד אֲשֶׁר תּוֹעִיל יְהָתֵל בָּךְ, פַּעֲמַיִם שָׁלֹשׁ יַעֲרִיצֶךָ (כל זמן שהוא מוציא ממך תועלת לעצמו ירמה אותך, פעמים רבות יכבד אותך).<br>וּבְכֵן יִרְאֲךָ וְהִתְעַבֵּר בָּךְ, וּבְרֹאשׁוֹ יָנִיעַ אֵלֶיךָ (אחרי כן כשיראה אותך יתעלם ממך מתוך זלזול).</small><br>
ומציעים קושיה ממשנה כדי לפרוך את דעת רבי זעירא בעניין זקן ממרא: <b>התיב</b> – השיב (הקשה) <b>רבי ברכיה</b> (אמורא ארץ ישראלי בדור הרביעי)<b>: והא תנינן:</b> – והרי שנינו (משנה נגעים ו,א): <b>גופה של בהרת כגריס הקילקי מרובע</b> – שיעור גודלה של בהרת, כדי להיות נידונה כנגע צרעת המטמא בעור, הוא לפחות כגודל גריס הקילקי המרובע (עדשה גדולה, שיובאה מקיליקיה שבאסיה הקטנה)<b>!</b> – הרי בהרת היא דבר שעיקרו מדברי תורה ופירושו מדברי סופרים, ששיעור טומאתה התפרש על ידי הסופרים, ואם כן, אם זקן הורה בבהרת שאף אם יש בה כגריס שאינו מרובע טמא, שבאותה העת שהוא מוסיף על שיעור האורך של גריס מרובע הוא גם גורע משיעור הרוחב של גריס מרובע - יהיה חייב כמו בתפילין, ומדוע רבי זעירא אומר שזקן ממרא חייב רק בתפילין? ("פני משה") (בירושלמי מעשרות ה,ח ונדרים ג,ב רבי ברכיה מציע קושיה ממשנה זו על מי שאומר שאין מרובע מששת ימי בראשית (אין בטבעו של העולם דברים ריבועיים))
<b>אמר רבי אבמרי</b> (אמורא ארץ ישראלי בדור החמישי)<b>: מאן (ד)אמר דכן</b> (צריך לומר: 'די כן' ("אוצר לשונות ירושלמיים", עמוד 907 והערה 148))<b>?</b> – מי אומר שהיא (שהדבר) כך? (מי אומר שהדין הוא שאם יש בה כגריס שאינו מרובע - טהור? אפשר שהדין הוא שאף אם יש בה כגריס שאינו מרובע - טמא, ולכן זקן שהורה כך אינו זקן ממרא) (רבי אבמרי אמר לשון זה גם בעניין אחר בירושלמי כתובות ד,ג, ומשמעות לשון זה שווה כאן ושם)<br>
ומציעים קושיה ממקור תנאי כדי לפרוך את דעת רבי זעירא בעניין זקן ממרא: <b>התיב</b> – השיב (הקשה) <b>רבי בא בר ממל</b> (אמורא ארץ ישראלי בדור השני והשלישי) – לפני רבי זעירא ("עוד לבעיית עריכתה של מסכת נזיקין ירושלמי", "תרביץ" פא, עמוד 218, הערה 206)<b>: והא תאני</b> (צורה זו היא בהשפעת הבבלי. וצריך לומר: 'תני')<b>:</b> – והרי [התנא] שונה: <b>שתי פרשות שבמזוזה</b> – במזוזה יש פרשת "שמע" ופרשת "והיה אם שמוע"<b>!</b> – הרי מזוזה היא דבר שעיקרו מדברי תורה ופירושו מדברי סופרים, שהסופרים דרשו מדברי התורה שיש שתי פרשות במזוזה, ואם כן, אם זקן הורה לעשות שלוש פרשות במזוזה, שהוסיף על מספר הפרשות, ובאותה העת שהוא מוסיף הוא גם גורע, שמשנה את אופן כתיבת פרשת "שמע" ופרשת "והיה אם שמוע" - יהיה חייב כמו בתפילין, ומדוע רבי זעירא אומר שזקן ממרא חייב רק בתפילין? (על פי "מראה הפנים")
<b>אמר ליה:</b> – אמר לו (רבי זעירא לרבי בא בר ממל): <b>היא תפילין, היא מזוזה</b> – מצוות מזוזה ומצוות תפילין שוות לעניין זקן ממרא, שבשתיהן הוא חייב אם הורה להוסיף על דברי סופרים (ולא נקט רבי זעירא תפילין אלא לדוגמה בלבד)<b>.</b><br>
ומציעים קושיה מברייתא כדי לפרוך את דעת רבי זעירא בעניין זקן ממרא: <b>התיב</b> – השיב (הקשה) <b>רב המנונא</b> (אמורא בבלי בדור השלישי) – לפני רבי זעירא (בבבל לפני עלייתו של רבי זעורא לארץ ישראל)<b>: והא תני:</b> – והרי [התנא] שונה: <b>בציצית ארבע אצבעות של ארבעה חוטין</b> (צריך לומר: 'ארבעה חוטין של ארבע אצבעות') – מספר חוטי הציצית בכל כנף של הבגד הוא ארבעה, ואורך הגדיל (החוטים הקלועים היוצאים מכנף הבגד) הוא ארבע אצבעות<b>.</b> - ויש להקשות: <b>עשאן שלש אצבעות של ארבעה חוטין</b> (צריך לומר: 'ארבעה חוטין של שלש אצבעות')<b>!</b> – הרי ציצית היא דבר שעיקרו מדברי תורה ופירושו מדברי סופרים, שמספר חוטי הציצית ואורכם התפרש על ידי הסופרים, ואם כן, אם זקן הורה לעשות גדיל באורך של שלוש אצבעות, שגרע מאורך הגדיל, ובאותה העת שהוא גורע הוא גם מוסיף, שהוסיף על אורך הפתיל (החוטים הנפרדים היוצאים מתוך הגדיל) - יהיה חייב כמו בתפילין (שמורה בתפילין של ראש וגורע טוטפת רביעית), ומדוע רבי זעירא אומר שזקן ממרא חייב רק בתפילין? ("פני משה")
<b>אמר ליה:</b> – אמר לו (רבי זעירא לרב המנונא): <b>גרע ולא הוסיף</b> – כיוון שהזקן בהוראתו גרע מהגדיל ולא הוסיף על הפתיל, שההוספה על הפתיל נעשתה מעצמה בשל הגריעה מהגדיל, אין זה דומה לתפילין, שבתפילין הזקן חייב כיוון שבהוראתו גרע מן הדבר וגם הוסיף עליו ("פני משה")<b>.</b><br><br><small>ב<b>מסכת ציצית</b> א,ג שנו: מצוות ציצית - בית שמאי אומרים: ארבעה חוטים של ארבע אצבעות, ובית הלל אומרים: שלושה חוטים של שלוש אצבעות.<br><br>ב<b>בבלי מנחות</b> מא,ב אמרו: תנו רבנן: כמה חוטים הוא נותן (בציצית)? בית שמאי אומרים: ארבעה, ובית הלל אומרים: שלושה. וכמה תהא משולשלת (תלויה)? בית שמאי אומרים: ארבע (אצבעות), ובית הלל אומרים: שלוש.</small><br>
ומציעים קושיה ממקור תנאי כדי לפרוך את דעת רבי זעירא בעניין זקן ממרא: <b>התיב</b> – השיב (הקשה) <b>רבי חגיי</b> (אמורא ארץ ישראלי בדור השלישי והרביעי) <b>קומי</b> – לפני <b>רבי יוסי</b> (מגדולי אמוראי ארץ ישראל בדור הרביעי)<b>: והא תני:</b> – והרי [התנא] שונה: <b>שליש לרביכה, שליש לחלות, שליש לרקיקים</b> (משפט זה הוא העתקה בטעות מלהלן, וכאן צריך לומר כמו בברייתא שבבבלי מנחות: '<b>חציו לרביכה וחציו לחלות ולרקיקים</b>', וכך הגיה ב"שערי תורת ארץ ישראל") – קורבן תודה היה בא עם ארבעה מיני לחם: מין חמץ ושלושה מיני מצה: רביכה (חלות מורבכות - חלוטות במים רותחים), חלות מצות ורקיקי מצות. לשלושת מיני המצה היו נותנים חצי לוג שמן: חציו האחד לרביכה וחציו האחר לחלות ולרקיקים<b>.</b> - ויש להקשות: <b>שילשן, שליש לרביכה, שליש לחלות, שליש לרקיקים!</b> – הרי לחמי תודה הם דבר שעיקרו מדברי תורה ופירושו מדברי סופרים, שמידת השמן שהיו נותנים לשלושת מיני המצה של לחמי התודה התפרשה על ידי הסופרים, ואם כן, אם זקן הורה לחלק את חצי לוג השמן לשלושה חלקים שווים, שליש לרביכה ושליש לחלות ושליש לרקיקים, שגרע מן השמן שניתן לרביכה והוסיף על השמן שניתן לחלות ולרקיקים - יהיה חייב כמו בתפילין, ומדוע רבי זעירא אומר שזקן ממרא חייב רק בתפילין? ("פני משה")
<b>אמר ליה:</b> – אמר לו (רבי יוסי לרבי חגיי): <b>מיגרע</b> (צריך לומר: 'מגרע') <b>מן הרביכה ומוסיף על החלות ועל הרקיקין</b> – כיוון שהזקן בהוראתו גרע מן השמן שניתן לרביכה והוסיף על השמן שניתן לחלות ולרקיקים, שהם שלושה מינים נפרדים, אין זה דומה לתפילין, שבתפילין הזקן חייב כיוון שבהוראתו גרע מן הדבר וגם הוסיף על אותו הדבר, ולא גרע מדבר אחד והוסיף על דבר אחר ("פני משה" בפירוש שני)<b>.</b><br><br><small>ב<b>ספרא</b> "צו" פרשה ה נאמר: יכול ישתלש / ישליש חצי לוג זה לשלושת המינים הללו, לחלות ולרקיקים ולרבוכה! תלמוד לומר: "סולת מורבכת חלות בלולות בשמן" (ויקרא ז,יב) - ריבה, שאין ריבוי אחר מיעוט אלא לרבות. כיצד הוא עושה? נותן רביעית לרבוכה, ורביעית לשני מינים, ורביעית שהוא נותן לשני מינים נותן מחצה לחלות ומחצה לרקיקים.<br><br>ב<b>בבלי מנחות</b> פט,א אמרו: תניא: היה רבי עקיבא אומר: ...מיעטו הכתוב (את השמן הניתן ללחמי התודה) לחצי לוג. יכול יהא חצי לוג זה מתחלק (בשווה) לשלושת מינים, לחלות ולרקיקים ולרבוכה! כשהוא אומר "בשמן" ברבוכה, שאין תלמוד לומר (אין הנאמר מלמדנו דבר), ריבה שמן לרבוכה (מהשמן הניתן לחלות ולרקיקים), הא כיצד? מביא חצי לוג שמן וחוצהו, חציו לחלות ולרקיקים וחציו לרבוכה.</small><br>• • •

Halakhah 5

<strong><big>משנה</big></strong><br><b>ונביא השקר</b> – שנשנה בהלכה א שדינו בחנק, והוא: <b>- והמתנבא מה שלא שמע</b> – כלל, אלא בדאו מליבו, דינו בחנק, <b>ומה שלא נאמר לו</b> – או המתנבא מה שלא נאמר לו אלא לנביא אחר, והוא שמעו מפיו, דינו בחנק (דינם של שני נביאי שקר אלו שמיתתם בידי אדם נלמד מהכתוב בדברים יח,כ: "אַךְ הַנָּבִיא אֲשֶׁר יָזִיד לְדַבֵּר דָּבָר בִּשְׁמִי" - זה המתנבא מה שלא שמע, "אֵת אֲשֶׁר לֹא צִוִּיתִיו לְדַבֵּר" - זה המתנבא מה שלא נאמר לו, "וּמֵת הַנָּבִיא הַהוּא" - בידי בית דין, ומיתתו בחנק)<b>.</b>
<b>אבל הכובש את נבואתו</b> – ששלחו ה' לנבא והוא אינו מנבא<b>, והמוותר על דברי הנביא</b> – שאינו נותן דעתו על דברי הנביא ואינו שומע להם<b>, ונביא שעיבר על דברי עצמו - מיתתו</b> – של כל אחד משלושה אלו, <b>בידי שמים, שנאמר: "</b>וְהָיָה הָאִישׁ אֲשֶׁר לֹא יִשְׁמַע אֶל דְּבָרַי אֲשֶׁר יְדַבֵּר בִּשְׁמִי, <b>אָנֹכִי אֶדְרֹשׁ מֵעִמּוֹ"</b> (דברים יח,יט) – שלושה אלו ישנם במשמע "אשר לא ישמע אל דבריי"<b>.</b><br>• • •
<strong><big>תלמוד</big></strong><br><b>חנניה בן עזור</b><br>במשנה שנינו: <b>"ונביא השקר</b>, והמתנבא מה שלא שמע ומה שלא נאמר לו<b>".</b>
מביאים ברייתא: <b>המתנבא מה שלא שמע - כצדקיה בן כנענה</b> – נביא שקר בימי אחאב (במלכים א פרק כב ובדברי הימים ב פרק יח מסופר, שצדקיה בן כנענה ניבא לאחאב שינצח במלחמה נגד ארם ברמות גלעד, והמחיש את נבואתו בעשיית קרני ברזל. כשהתנבא מיכיהו בן ימלה שאחאב ייהרג במלחמה, היכהו צדקיה על הלחי. אחאב נהרג במלחמה, והתברר שצדקיה ניבא שקר ומיכיהו ניבא אמת)<b>. ומה שלא נאמר לו - כחנניה בן עזור</b> – נביא בימי ירמיהו (כמסופר להלן)<b>.</b><br>
<b>רבי יהושע בן לוי</b> (אמורא ארץ ישראלי בדור הראשון) <b>אמר: חנניה בן עזור נביא אמת היה</b> – ולא היה נביא שקר, שכן בירמיהו פרק כח חנניה מכונה "הנביא" כמו שירמיהו מכונה כך<b>, אלא שהיה</b> – חנניה, <b>לו קיבוסת</b> (צריך לומר: 'שהיה לו[גו]קלבתס' = לוגוקליפטיס - גנב ספרותי. מקור המילה ביוונית (ראה "Dictionary of Greek and Latin Terms in Rabbinic Literature", עמוד 105). - לפי מילון בן יהודה (כרך יא, עמוד 5705), צריך לומר: 'שהיה לוקובס' - מרבה בדברים, פטפטן; ומקור המילה בלטינית) <b>והיה</b> – חנניה, <b>שומע מה שירמיה מתנבא בשוק העליון</b> – של ירושלים, <b>ויורד ומתנבא בשוק התחתון</b> – מה שנאמר לירמיהו, שהיה גונב את נבואתו של ירמיהו (לשון נבואתו של חנניה בירמיהו פרק כח דומה ללשון נבואתו של ירמיהו, וכמו שירמיהו אמר שה' ישיב לירושלים את כלי בית ה' שלקח מלך בבל, כך גם חנניה אמר. ראה להלן)<b>.</b><br><br><small>התיבה 'לוקיבוסת' אינה נמצאת בשום מקום אחר בספרות התלמודית, ואת מובנה אפשר לשער רק לפי העניין. מתקבל על הדעת, ש'לוקיבוסת' אינה אלא שיבוש של 'לוגוקליפטיס', גונב דברים, גנב ספרותי. זיהוי זה מקוים על ידי משנת רבי אליעזר, שבה נאמר על חנניה: "היה מגנב דברים מירמיה". החכמים נזקקו למילה היוונית מפני שהיתה המונח השגור לגניבה ספרותית ("יוונית ויוונות בארץ ישראל", עמודים 161-162).<br><br>אף שהקריאה 'לוקיבוסת' כ-לוגוקליפטיס מבריקה, ותומכת בה השוואה למשנת רבי אליעזר, מבחינה פלאוגרפית הקריאה של היוונית רחוקה מזו של העברית הארמית, וקשה לקבל את ההגהה הזו ("על היוונית בארץ ישראל בתקופת התלמוד", "קתדרה" 155, עמוד 200).<br><br>ב<b>תוספתא סנהדרין</b> יד,יד שנו: המתנבא מה שלא שמע - כצדקיהו בן כנענה. והמתנבא מה שלא נאמר לו - כחנניה בן עזור, שהיה שומע דברים מפי ירמיהו הנביא שהיה מתנבא בשוק העליון וחוזר ומתנבא בשוק התחתון.<br><br>ב<b>ספרי דברים</b> פסקה קעז נאמר: שלושה מיתתם בבית דין: המתנבא מה שלא שמע - כצדקיה בן כנענה. ומה שלא נאמר לו - כחנניה בן עזור, שהיה שומע דברים מפי ירמיה שהיה מתנבא בשוק העליון וחוזר ומתנבא בשוק התחתון...</small><br>
<b>אמר ליה</b> – אמר לו <b>חנניה בן עזור</b> – לירמיהו<b>: כל סמא דמילתא לא דא היא אלא</b> – כל הסם (העיקר, המהות) של הדבר לא זאת היא אלא (כלום אין הדבר אלא) <b>"</b>כִּי כֹה אָמַר ה': <b>כִּי לְפִי מְלֹאת לְבָבֶל שִׁבְעִים שָׁנָה אֶפְקֹד אֶתְכֶם</b>, וַהֲקִמֹתִי עֲלֵיכֶם אֶת דְּבָרִי הַטּוֹב, לְהָשִׁיב אֶתְכֶם אֶל הַמָּקוֹם הַזֶּה<b>"</b> (ירמיהו כט,י) – (ירמיהו כתב באיגרתו לגולי בבל:) ה' אמר, שכשימלאו לבבל שבעים שנה, אזכור אתכם לטובה ואקיים בשבילכם את דברי הטוב, שאשיב אתכם לארץ<b>?!</b> (בתמיהה) <b>כל ימיו</b> – שנות מלכותו, <b>של מנשה אינן אלא חמשים וחמש שנה</b> – מנשה מלך יהודה מלך חמשים וחמש שנה (מלכים ב כא,א)<b>. צא מהן עשרים שנה שאין בית דין של מעלה עונשין וכורתים</b> (משפט זה הוא אשגרה בטעות מירושלמי ביכורים ב,א. וכאן צריך לומר כמו במדרש אגור ובמדרש תנאים (ראה להלן): '<b>צא וחשוב: עשרים שנה נשתיירו למנשה</b>' - שניתנה הממשלה לבבל משנת שלושים וחמש למלכות מנשה, שנאמר: "וַיָּבֵא ה' עֲלֵיהֶם אֶת שָׂרֵי הַצָּבָא אֲשֶׁר לְמֶלֶךְ אַשּׁוּר, וַיִּלְכְּדוּ אֶת מְנַשֶּׁה בַּחֹחִים וַיַּאַסְרֻהוּ בַּנְחֻשְׁתַּיִם וַיּוֹלִיכֻהוּ בָּבֶלָה" (דברי הימים ב לג,יא). על שום מעצרו של מנשה בבבל, סבר בעל המדרש שמלך אשור הנזכר בכתוב זה הוא מלך בבל. נראה שבעל המדרש השווה כתוב זה לכתוב דומה על יהויקים: "עָלָיו עָלָה נְבוּכַדְנֶאצַּר מֶלֶךְ בָּבֶל וַיַּאַסְרֵהוּ בַּנְחֻשְׁתַּיִם לְהֹלִיכוֹ בָּבֶלָה" (דברי הימים ב לו,ו). - מדרש אגור גרס בכתוב זה "למלך בבל". - יוסף בן מתתיהו כתב על מנשה: העיר אלוהים עליהם את מלך הבבלים והכשדים לאסור מלחמה עליהם, והוא שלח צבא אל יהודה ושדד את הארץ ותפס את המלך מנשה בתחבולת עורמה, וכשהובא אליו החזיק בו, כדי לעונשו כרצונו ("קדמוניות היהודים", ספר עשירי))<b>, ושתים של אמון</b> – אמון מלך יהודה מלך שתי שנים (מלכים ב כא,יט)<b>, ושלשים ואחת של יאשיהו</b> – יאשיהו מלך יהודה מלך שלושים ואחת שנה (מלכים ב כב,א). וצריך להוסיף כמו במדרש אגור ובמדרש תנאים: '<b>ואחת עשרה של יהויקים, הרי ששים וארבע שנה</b> (64=20+2+31+11)<b>. נשתיירו שש שנים</b> (משבעים השנה)<b>. כבר עברו ארבע שנים ממלכות צדקיהו</b>' (בשעת הוויכוח בין חנניה בן עזור לירמיהו) (גם ב"יפה עיניים" תיקן כך את הירושלמי)<b>.</b>
ומציעים פסוק המסייע לאמור לפני כן: <b>הדא היא דכתיב:</b> – זה הוא [הדבר] שכתוב (בוויכוח בין חנניה בן עזור לירמיהו): <b>"וַיְהִי בַּשָּׁנָה הַהִיא בְּרֵאשִׁית מַמְלֶכֶת צִדְקִיָּה מֶלֶךְ יְהוּדָה, בַּשָּׁנָה הָרְבִעִית בַּחֹדֶשׁ הַחֲמִישִׁי, אָמַר אֵלַי חֲנַנְיָה בֶן עַזּוּר הַנָּבִיא אֲשֶׁר מִגִּבְעוֹן בְּבֵית י'י לְעֵינֵי הַכֹּהֲנִים וְכָל הָעָם לֵאמֹר: כֹּה אָמַר י'י צְבָאוֹת אֱלֹהֵי יִשְׂרָאֵל לֵאמֹר: שָׁבַרְתִּי אֶת עֹל מֶלֶךְ בָּבֶל. בְּעוֹד שְׁנָתַיִם יָמִים אֲנִי מֵשִׁיב אֶל הַמָּקוֹם הַזֶּה אֶת כָּל כְּלֵי בֵּית י'י אֲשֶׁר לָקַח נְבוּכַדְנֶאצַּר מֶלֶךְ בָּבֶל מִן הַמָּקוֹם הַזֶּה וַיְבִיאֵם בָּבֶל"</b> (ירמיהו כח,א-ג) – כך התנבא חנניה בבית המקדש בחודש החמישי בשנה הרביעית למלכות צדקיהו בנוכחות ירמיהו ובפני העם. הרי שכבר עברו ארבע שנים ממלכות צדקיהו ושישים ושמונה שנה משניתנה הממשלה לבבל. לפיכך אמר חנניה, שבעוד שנתיים ימים, כשימלאו לבבל שבעים שנה, ישיב ה' את כלי בית ה' שלקח מלך בבל כשהגלה את יכניה מלך יהודה. חנניה אמר כך על פי דברי ירמיהו, שהתנבא שהשעבוד לבבל יימשך שבעים שנה<b>.</b>
<b>אמר לו ירמיה</b> – לחנניה בן עזור<b>: אתה אומר: "בְּעוֹד שְׁנָתַיִם יָמִים אֲנִי מֵשִׁיב</b> אֶל הַמָּקוֹם הַזֶּה אֶת כָּל כְּלֵי בֵּית י'י<b>" וגו', ואני אומר שנבוכדנצר בא ונוטל את השאר - "</b>כִּי כֹה אָמַר ה' צְבָאוֹת אֱלֹהֵי יִשְׂרָאֵל עַל הַכֵּלִים הַנּוֹתָרִים בֵּית ה' וּבֵית מֶלֶךְ יְהוּדָה וִירוּשָׁלִָם: <b>בָּבֶלָה יוּבָאוּ וְשָׁמָּה יִהְיוּ</b>, עַד יוֹם פָּקְדִי אֹתָם<b>"</b> (ירמיהו כז,כא-כב)<b>.</b>
<b>אמר לו</b> – חנניה בן עזור לירמיהו<b>: תן סימן לדבריך</b> – שאתה אומר את האמת<b>.</b>
<b>אמר ליה:</b> – אמר לו (ירמיהו לחנניה בן עזור): <b>אני מתנבא לרעה ואיני יכול ליתן סימן לדבריי, שהקב"ה אומר להביא רעה ומתנחם</b> (מתחרט, שב ממחשבתו) – ואינו מביא את הרעה, אם בני האדם שהנבואה נאמרה עליהם שבו בתשובה<b>, ואתה מתנבא לטובה</b> – ואין הקב"ה אומר להביא טובה ומתנחם, אף אם בני האדם שהנבואה נאמרה עליהם חטאו<b>. את</b> (אתה) <b>הוא שאת</b> (שאתה) (<b>הוא</b>) <b>צריך ליתן סימן לדבריך</b> – כיוון שאתה מתנבא לטובה (וזהו שאמר ירמיהו לחנניה בוויכוח ביניהם המתואר בירמיהו פרק כח: "<b>הַנְּבִיאִים אֲשֶׁר הָיוּ לְפָנַי וּלְפָנֶיךָ מִן הָעוֹלָם וַיִּנָּבְאוּ אֶל אֲרָצוֹת רַבּוֹת וְעַל מַמְלָכוֹת גְּדֹלוֹת לְמִלְחָמָה וּלְרָעָה וּלְדָבֶר</b> (שד"ל: הרי זה מקרא קצר, והעיקר חסר, והוא: הנביאים אשר ניבאו לרעה, אם לא היה דברם מתקיים לא היו שקרנים, כי שב הגוי ההוא מרעתו ושב ה׳ מחרון אפו; אבל) <b>הַנָּבִיא אֲשֶׁר יִנָּבֵא לְשָׁלוֹם, בְּבֹא דְּבַר הַנָּבִיא יִוָּדַע הַנָּבִיא אֲשֶׁר שְׁלָחוֹ ה' בֶּאֱמֶת</b>" (ירמיהו כח,ח-ט))<b>.</b>
<b>אמר לו</b> – חנניה בן עזור לירמיהו<b>: לאו</b> – איני צריך לתת סימן<b>. את</b> (אתה) <b>הוא שאת</b> (שאתה) <b>צריך ליתן סימן לדבריך.</b>
<b>אמר לו</b> – ירמיהו לחנניה בן עזור<b>: אין כיני</b> – אם כך היא (כדבריך, שאני צריך לתת סימן לדבריי)<b>, הרי אני נותן אות ומופת באותו האיש</b> – כלומר, בך<b>, השנה ההיא הוא מת, כי סרה דבר על י'י</b> – ירמיהו נתן סימן לדבריו שיתקיימו, והסימן הוא שחנניה ימות באותה השנה, כי דיבר שקר על ה', כמו שנאמר: "לָכֵן כֹּה אָמַר ה': הִנְנִי מְשַׁלֵּחֲךָ מֵעַל פְּנֵי הָאֲדָמָה, הַשָּׁנָה אַתָּה מֵת, כִּי סָרָה דִבַּרְתָּ אֶל ה'" (ירמיהו כח,טז)<b>.</b>
<b>והות ליה כן:</b> – והיתה לו (אירע לחנניה בן עזור) כך (כמו שאמר ירמיהו): <b>"וַיָּמָת חֲנַנְיָה הַנָּבִיא בַּשָּׁנָה הַהִיא בַּחֹדֶשׁ הַשְּׁבִיעִי"</b> (ירמיהו כח,יז) – חנניה מת, ובזה הוכח שהיה נביא שקר וירמיהו הוא נביא אמת<b>.</b> - ויש לתמוה: <b>שנת</b> (צריך לומר: '<b>שנה</b>') <b>אחרת היתה, ות מר הכין?!</b> – ואתה אומר כך (שמת באותה השנה)?! (הוויכוח עם ירמיהו היה בחודש החמישי (ירמיהו כח,א), וחנניה בן עזור מת בחודש השביעי שלאחר מכן, וכיוון שבאחד בתשרי (החודש השביעי) ראש השנה לשנים, נמצא שלא מת באותה השנה אלא בשנה הבאה) - ויש להשיב: <b>אלא מלמד שמת</b> – חנניה, <b>בערב ראש השנה</b> – שהוא היום האחרון של אותה השנה, ונתקיימה נבואתו של ירמיהו, <b>וצוה את בניו ואת בני ביתו להסתיר את הדבר</b> – שמת באותו היום<b>, שיוציאוהו</b> – לקבורה, <b>אחר ראש השנה</b> – ויסברו הכול שמת אחר ראש השנה, <b>בשביל לעשות נבואתו של ירמיה שקר.</b><br><br><small>ב<b>מדרש אגור</b> פרשה ו = <b>משנת רבי אליעזר</b> פרשה ו עמוד 117, וב<b>מדרש תנאים</b> לדברים פרק יג,ג נאמר: חנניה בן עזור היה נביא אמת מתחילתו, וכיוון שנסתלקה ממנו רוח הקודש, היה מגנב דברים מירמיה והולך ומתנבא אותם.<br>כיצד? שמע ירמיה שהיה מתנבא: "כי לפי מלואת לבבל שבעים שנה אפקוד אתכם" (ירמיהו כט,י). מאימתי ניתנה ממשלה לבבל? משנת שלושים וחמש שנה למלכות מנשה, שנאמר: "ויבא י'י עליהם את שרי הצבא אשר למלך בבל(!) / אשור" (דברי הימים ב לג,יא). צא וחשוב: עשרים שנה נשתיירו למנשה, ושתיים לאמון, ושלושים ואחת ליאשיהו, ואחת עשרה ליהויקים, הרי ארבע ושישים שנה. נשתיירו שש שנים. הלא / כבר עברו ארבע שנים ממלכות צדקיהו, שנאמר: "בראשית ממלכת צדקיהו מלך יהודה" (ירמיהו כח,א). לפיכך אמר: "בעוד שנתיים ימים".<br>אמר לו ירמיה: חס ושלום, אני מתנבא שמלכות בבל עומדת שנים רבות. - אמר לו: אף אני אמרתי כך. - אמר לו: אם כן, תן לדבריך אות. - אמר לו: אף אתה תן לדבריך אות. - אמר לו: אני מתנבא לרעה, ופעמים שהבריות עושים תשובה, והקב"ה מוחל להם על הרעה, אבל אתה מתנבא לטובה, והקב"ה אינו חוזר על הטובה. - אמר לו: איני נותן אות עד שתיתן אתה אות. - אמר לו: אם כן, הרי אני נותן אות באותו האיש, באותה השנה הוא מת. - וכן הוא אומר: "וימות חנניה הנביא בשנה ההיא בחודש השביעי" (ירמיהו כח,יז). והלא שנה אחרת היתה? אלא מלמד, שמת ערב ראש השנה, וציווה את בניו שלא להוציאו אלא לאחר ראש השנה, כדי לבטל דברי ירמיה.<br><br>ב<b>בבלי סנהדרין</b> פט,א אמרו: "המתנבא מה שלא שמע". - כגון צדקיה בן כנענה...<br>"המתנבא מה שלא נאמר לו". - כגון חנניה בן עזור, דשמעיה לירמיה דקאי בשוק העליון שבירושלם וקאמר: "כה אמר ה' צבאות: הנני שובר את קשת עילם" (ירמיהו מט,לא). נשא חנניה קול וחומר בעצמו, אמר: ומה עילם שלא באה אלא לעזור את כשדים לפי שעה - אמר הקב"ה: "הנני שובר את קשת עילם", כשדים עצמם על אחת כמה וכמה (שצפויה להם מפלה). אתא איהו לשוק התחתון, אמר להו: "כה אמר ה'...: שברתי את עול מלך בבל" (ירמיהו כח,ב).<br>ו<b>שם</b> צ,א אמרו: תניא: אמר רבי עקיבא: ...כגון חנניה בן עזור, שמתחילה נביא אמת, ולבסוף נביא שקר.<br><br>בירמיהו פרק כח מתואר ויכוח בין חנניה בן עזור לירמיהו, ומכיוון שחנניה היה נביא אמת, אמר לו ירמיהו בתחילה: "יָקֵם ה' אֶת דְּבָרֶיךָ אֲשֶׁר נִבֵּאתָ", כי ירמיהו חשב שה' חזר בו מהדבר שאמר לו ואמר לחנניה דבר אחר, ורק בסוף, לאחר שהיה דבר ה' אל ירמיהו, אמר לו: "שְׁמַע נָא, חֲנַנְיָה, לֹא שְׁלָחֲךָ ה', וְאַתָּה הִבְטַחְתָּ אֶת הָעָם הַזֶּה עַל שָׁקֶר".</small><br>• • •
<b>יונה בן אמיתי</b><br>במשנה שנינו: "אבל הכובש את נבואתו... - מיתתו בידי שמים".
מביאים ברייתא: <b>והכובש על נבואתו - כיונה בן אמיתיי</b> – נביא ישראל (כמסופר להלן)<b>.</b><br>
<b>אמר רבי יונה</b> (מגדולי אמוראי ארץ ישראל בדור הרביעי)<b>: יונה בן אמיתיי נביא אמת היה</b> – ולא היה נביא שקר<b>. את</b> (אתה) <b>מוצא, בשעה שאמר לו הקב"ה: "קוּם לֵךְ אֶל נִינְוֵה הָעִיר הַגְּדוֹלָה וּקְרָא עָלֶיהָ, כִּי עָלְתָה רָעָתָם לְפָנָי"</b> (יונה א,ב) – ה' הטיל על יונה את התפקיד להודיע לתושבי נינווה נבואת פורענות, שעתיד ה' לגלות לו אותה כשיהיה בנינווה<b>, אמר יונה: יודע אני שהגוים קרובי תשובה הן</b> – קרובים לעשות תשובה ולחזור למוטב<b>, והריני הולך ומתנבא עליהם והם עושין תשובה</b> – והקב"ה ירחם עליהם ולא יביא עליהם את הרעה, <b>והקב"ה בא ופורע</b> (עונש) <b>משונאיהן של ישראל</b> – לשון נקייה, והכוונה: מישראל, מפני שהקב"ה שולח לישראל נביאים להודיע להם את הגזירות שגזר עליהם והם מקשים את עורפם ואינם עושים תשובה, בעוד שהגויים שהקב"ה שולח להם נביא עושים תשובה מיד<b>. ומה עלי לעשות</b> – כדי שלא לחייב את ישראל<b>? לברוח</b> – מלפני ה' לחוץ לארץ, ששם אין השכינה נגלית, ולא ידבר ה' איתו, <b>-</b> (בקטע סבונה נוסף 'הדה הוא דכתיב:' - זה הוא [הדבר] שכתוב:) <b>"וַיָּקָם יוֹנָה לִבְרֹחַ תַּרְשִׁישָׁה מִלִּפְנֵי י'י, וַיֵּרֶד יָפוֹ, וַיִּמְצָא אֳנִיָּה בָּאָה תַרְשִׁישׁ, וַיִּתֵּן שְׂכָרָהּ וַיֵּרֶד בָּהּ</b> לָבוֹא עִמָּהֶם תַּרְשִׁישָׁה מִלִּפְנֵי י'י<b>"</b> (יונה א,ג) – יונה, שלא רצה לקיים את שליחותו ולהביא לעיר את דבר ה', ביקש לברוח מפני ה' והפליג בים לתרשיש<b>.</b><br><br><small>ב<b>תוספתא סנהדרין</b> יד,טו שנו: הכובש את נבואתו - כיונה בן אמיתי.<br><br>ב<b>ספרי דברים</b> פסקה קעז נאמר: שלושה מיתתם בידי שמים: הכובש נבואתו - כיונה בן אמיתי...<br><br>ב<b>בבלי סנהדרין</b> פט,א אמרו: "הכובש את נבואתו". - כגון יונה בן אמיתי.<br><br><b>אמר רבי יונה: יונה בן אמיתיי...</b><br>שתי מימרות בירושלמי שבהן רבי יונה הוא שמוסר על יונה הנביא. סנהדרין יא,ה: "אמר רבי יונה: יונה בן אמיתיי נביא אמת היה". סוכה ה,א: "אמר רבי יונה: יונה בן אמיתי מעולי רגלים היה...". לא נתעורר לדרוש כן על יונה בן אמיתי אלא רבי יונה, ולשם שמו ("השם גורם", "ואלה שמות 2", עמוד סו).</small><br>• • •
<b>חבירו של מיכה ויהונתן בן גרשום</b><br>במשנה שנינו: "והמוותר על דברי הנביא... - מיתתו בידי שמים".
מביאים ברייתא: <b>והמוותר על דברי הנביא - כעידו החוזה</b> (ברייתא זו היא משפט מברייתא, שהמשפט שלאחריו מובא בסוגיה הבאה, וחלקם השני של שני המשפטים כאן ולהלן כפי שהם לפנינו בירושלמי נתחלפו זה בזה. וצריך לומר כמו בתוספתא ובספרי ובבבלי: <b>כחבירו של מיכה</b>) – במלכים א כ,לה-לו נאמר: "וְאִישׁ אֶחָד מִבְּנֵי הַנְּבִיאִים אָמַר אֶל רֵעֵהוּ בִּדְבַר ה': הַכֵּינִי נָא. וַיְמָאֵן הָאִישׁ לְהַכֹּתוֹ. וַיֹּאמֶר לוֹ: יַעַן אֲשֶׁר לֹא שָׁמַעְתָּ בְּקוֹל ה', הִנְּךָ הוֹלֵךְ מֵאִתִּי וְהִכְּךָ הָאַרְיֵה. וַיֵּלֶךְ מֵאֶצְלוֹ, וַיִּמְצָאֵהוּ הָאַרְיֵה וַיַּכֵּהוּ". - לפי חז"ל, הנביא הזה הוא מיכיהו בן ימלה שהיה בימי אחאב. חבירו של מיכה, שלא חשש למה שאמר לו הנביא, אריה הרג אותו. מכאן למדנו, שהמוותר על דברי הנביא - מיתתו בידי שמים<b>.</b><br><br><small>ב<b>תוספתא סנהדרין</b> יד,טו שנו: והמוותר על נבואתו - כחבירו של מיכה.<br><br>ב<b>ספרי דברים</b> פסקה קעז נאמר: שלושה מיתתם בידי שמים: ...והמותר על דברי נביא - כחבירו של מיכה...<br><br>ב<b>בבלי סנהדרין</b> פט,א אמרו: "והמוותר על דברי נביא" - כגון חבריה דמיכה, דכתיב: "וְאִישׁ אֶחָד מִבְּנֵי הַנְּבִיאִים אָמַר אֶל רֵעֵהוּ בִּדְבַר ה': הַכֵּינִי נָא. וַיְמָאֵן הָאִישׁ לְהַכֹּתוֹ" (מלכים א כ,לה). וכתיב: "וַיֹּאמֶר לוֹ: יַעַן אֲשֶׁר לֹא שָׁמַעְתָּ בְּקוֹל ה', הִנְּךָ הוֹלֵךְ מֵאִתִּי וְהִכְּךָ הָאַרְיֵה. וַיֵּלֶךְ מֵאֶצְלוֹ, וַיִּמְצָאֵהוּ הָאַרְיֵה וַיַּכֵּהוּ" (מלכים א כ,לו).</small><br>
<b>אמר רבי שמואל בר רב יצחק</b> (אמורא בדור השלישי)<b>: [</b>צריך להשלים כמו בהבאת הירושלמי ברבנו חננאל: <b>"וְנָבִיא אֶחָד זָקֵן יֹשֵׁב בְּבֵית אֵל"</b> (מלכים א יג,יא) – איש זה היה נביא שקר שהכשיל בדברי כחש את איש האלוהים מיהודה שבא לבית אל וניבא על המזבח שעמד עליו ירבעם בן נבט המלך להקטיר שהוא עתיד להיות מקום טומאה, <b>-] זה אמציה כהן ביתאל</b> – בימי עמוס הנביא, שהיה כוהן במקדש שבבית אל, שעמד שם העגל של ירבעם בן נבט. אמציה כעס על נבואתו של עמוס שניבא שהמקדש שבבית אל ייחרב וירבעם בן יואש מלך ישראל ימות (ראה עמוס ז,י-יא. - המוסגר נשמט בטעות במסירה שלפנינו בשל שוויון סופות)<b>.</b><br>
<b>אמר רבי יוסי</b> (מגדולי אמוראי ארץ ישראל בדור הרביעי)<b>: פיתפותי ב</b>י<b>צים</b> – דברים מעורבים, כמו ביצים טרופות ומעורבות (פתפתין בארמית סורית הם חתיכות), <b>היו שם</b> – רבי שמואל בר רב יצחק אמר דברים שגויים, מפני שלא ייתכן לזהות את הנביא הזקן מבית אל שהיה בימי ירבעם הראשון בן נבט עם אמציה כוהן בית אל שהיה לאחריו בימי ירבעם השני בן יואש<b>. ואי זה זה</b> – הנביא הזקן מבית אל<b>? זה יהונתן בן גרשום בן מנשה</b> – בשופטים יח,ל נאמר: "וִיהוֹנָתָן בֶּן גֵּרְשֹׁם בֶּן מְנַשֶּׁה הוּא וּבָנָיו הָיוּ כֹהֲנִים לְשֵׁבֶט הַדָּנִי עַד יוֹם גְּלוֹת הָאָרֶץ" - יהונתן, הנער הלוי שהיה כוהן לפסל מיכה, ובניו שירתו ככוהנים לפסל של שבט דן עד חורבן הארץ. גרשום, אביו של יהונתן, היה אחד מבניו של משה רבנו, והסופרים הוסיפו נו'ן בשמו של משה ("מנשה") להסתיר את שמו מפני כבודו, כדי שלא יהיה ברור כל כך שנכדו שימש כוהן לעבודה זרה (במקבילה המובאת להלן מוסבר הזיהוי של הנביא הזקן מבית אל עם יהונתן, אף שיהונתן היה בתקופת השופטים)<b>.</b><br><br><small>כאן התחלת מקבילה בירושלמי ברכות ט,ב.</small>
<b>את מוצא, בשעה שבא דוד</b> (במקבילה: 'כיון שעמד דוד המלך' - נעשה מלך על ישראל) <b>ומצאו שהוא עובד עבודה זרה</b> (במקבילה נוסף: 'שלח והביאו' - את יהונתן אליו)<b>, אמר לו</b> – דוד ליהונתן<b>: אתה בן בנו של אותו הצדיק, ואת</b> (ואתה) <b>עובד עבודה זרה?!</b> – הרי אתה בן בנו של משה רבנו, ואיך אתה עובד עבודה זרה?! <b>אמר לו</b> – יהונתן לדוד<b>: מסורת בידי</b> (בקטע סבונה ובמקבילה: 'כך אני מקובל' - קיבלתי במסורת) <b>מאבי אבא</b> – ממשה רבנו<b>: מכור עצמך לעבודה זרה</b> – השכר עצמך אפילו ככוהן לעבודה זרה, <b>ואל תצטרך לבריות</b> – לקבל מהם צדקה<b>. אמר לו</b> – דוד ליהונתן<b>: חס ושלום, לא אמר לך כן</b> (במקבילה: 'לא אמר כן'. ובקטע סבונה: 'לא כך אמר')<b>, אלא</b> – אמר כך<b>: מכור עצמך לעבודה שהיא זרה לך</b> – השכר עצמך אפילו לעבודה שאין היא לפי כבודך, <b>ואל תצטרך לבריות.</b>
<b>כיון שראה דוד שהיה הממון חביב עליו</b> – שכן השכיר עצמו לעבודה זרה, אף על פי שהדבר אסור<b>, מינהו קומיס</b> (ממונה רם דרג (מקור המילה ביוונית ובלטינית)) <b>תיסוורין</b> (בתי אוצרות (מקור המילה ביוונית)) <b>על בית המקדש</b> – דוד מינה את יהונתן לממונה על האוצרות של בית המקדש, לפי שאדם שיש בו חמדת ממון נזהר מלבזבז כסף שלו ואף של אחרים, ולכן תפקיד זה נאה לו, שישגיח על האוצרות<b>. הדא היא דכתיב:</b> – זה הוא [הדבר] שכתוב (ברשימת שמות הממונים על אוצרות המקדש בימי דוד): <b>"וּשְׁבֻאֵל בֶּן גֵּרְשׁוֹם בֶּן מֹשֶׁה נָגִיד עַל הָאֹצָרוֹת"</b> (דברי הימים א כו,כד) – שבואל, מצאצאי גרשום בן משה רבנו, ממונה על הממונים על האוצרות (הוא "שבואל הראש" שהיה נכדו של משה (דברי הימים א כג,טז)); ויש ללמוד מהשוואת הכתובים בשופטים יח,ל (שהבאנו לעיל) ובדברי הימים (שמובא כאן) ששבואל הוא יהונתן<b>.</b> ויש לדרוש שנקרא יהונתן בשם <b>"שְׁבֻאֵל" - ששב לאל</b> – חזר בתשובה אל ה', <b>בכל כוחו, "נָגִיד עַל הָאֹצָרוֹת" - שמינהו קומיס תיסוורין על האוצרות</b> (במקבילה כל הדברים האלה הם של רבי שמואל בר נחמן)<b>.</b>
<b>חברייא בעון קומי</b> – החברים (החכמים או התלמידים) שאלו לפני <b>רבי שמואל בר נחמן</b> (אמורא ארץ ישראלי בדור השני והשלישי)<b>: כומר</b> (כוהן לאלילים) <b>לעבודה זרה, והאריך ימים</b> (חי חיים ארוכים)<b>?!</b> – איך ייתכן שיהונתן שחטא חטא גדול חי מתקופת השופטים עד ימי דוד (כמסופר לעיל) ושלמה (כמסופר להלן) או עד יום גלות הארץ (כנאמר בכתוב שהבאנו לעיל, ולפי סדר עולם רבה פרק כד, יום גלות הארץ היה בימי מנשה מלך יהודה, שגלה לבבל ופסלו של מיכה עימו)?
<b>אמר לון:</b> – אמר להם (השיב רבי שמואל בר נחמן לחברים): <b>על שהיתה עינו צרה בעבודה זרה שלו</b> – מכיוון שזלזל בה (כמסופר להלן), האריך ימים<b>.</b>
ושואלים: <b>ומה היתה עינו צרה בעבודה זרה שלו?</b>
ומשיבים: <b>הוה בר נש מייתי ליה תור או אימר</b> – היה אדם מביא (ליהונתן להקריב) שור או כבש, <b>או גדי לעבודה זרה ואמר ליה</b> – ואומר לו (ליהונתן)<b>: פייס</b>(<b>י</b>)<b>ה עלי</b> – פייס אותה (את העבודה הזרה) עליי (בשבילי. פייס על פלוני - דיבר טובות, המליץ על פלוני)<b>. והוא אמר ליה:</b> – והוא (יהונתן) אומר לו: <b>למה? וכי מה מועילה לך</b> – העבודה הזרה<b>? אינה אוכלת ואינה שותה ולא מטיבה</b> (לא עושה טובה) <b>ולא מריעה</b> (לא גורמת רעה)<b>. והוא אמר ליה:</b> – והוא אומר לו (ליהונתן): <b>היך נעביד?</b> – איך אעשה? (שאף על פי כן, אני רוצה שתקריב לעבודה הזרה ותפייס אותה עליי) <b>והוא אמר ליה:</b> – והוא (יהונתן) אומר לו: <b>איזל ואייתי לי חד פִּינָךְ</b> (מילה שמקורה ביוונית ובלטינית) <b>דסולת ועשר ביעין עלוי</b> – לך והבא לי פינך (צלחת, קערה) אחד של סולת ועשר ביצים עליו, <b>ונא מפייס ל</b>(<b>י</b>)<b>ה עלך</b> – ואני מפייס אותה עליך<b>. כיון דהוה אזל ליה, הוה אכיל לון</b> – כיוון שהיה (המקריב) הולך לו, היה (יהונתן) אוכל אותם (בעצמו. הרי שהיתה עינו צרה בעבודה זרה שלו)<b>.</b><br>
ומספרים: <b>אתא חד בר פחין ואמר ליה כן</b> – פעם אחת בא (אל יהונתן) בן ריקים (בן טיפשים) ואמר לו (יהונתן) כך (הדברים שהיה אומר לכל אדם שהיה בא אליו, כמסופר לעיל)<b>. אמר ליה:</b> – אמר לו (אותו בר פחין ליהונתן): <b>אם אינה מועילה כלום</b> – כמו שאתה עצמך אמרת,<b>, מה את עביד הכא?</b> – מה אתה עושה כאן? (מדוע אתה כוהן לעבודה הזרה?) <b>אמר ליה:</b> – אמר לו (יהונתן): <b>בגין חיי</b> – בשביל חיי (פרנסתי, מחייתי, שאין לי במה להתפרנס אלא בזה)<b>.</b>
ומציעים קושיה: <b>מתיבין לרבי שמואל בר נחמן:</b> – משיבים את רבי שמואל בר נחמן (מקשים עליו): <b>והא כתיב:</b> – והרי כתוב: <b>"</b>וִיהוֹנָתָן בֶּן גֵּרְשֹׁם בֶּן מְנַשֶּׁה הוּא וּבָנָיו הָיוּ כֹהֲנִים לְשֵׁבֶט הַדָּנִי <b>עַד יוֹם גְּלוֹת הָאָרֶץ"</b> (שופטים יח,ל)<b>!</b> – הרי שיהונתן היה כוהן לעבודה זרה עד יום גלות הארץ, ואיך אמר רבי שמואל בר נחמן שיהונתן חזר בתשובה בימי דוד?
<b>אמר לון:</b> – אמר להם (השיב רבי שמואל בר נחמן למקשים עליו): <b>כיון שמת דוד ועמד שלמה</b> – נעשה מלך על ישראל, <b>והחליף את כל סנקליטין</b> (יועצים (מקור המילה ביוונית)) <b>שלו</b> – והחליף עימהם גם את יהונתן ומינה ממונה אחר על האוצרות<b>, חזר לקילקולו</b> (לחטאו) – חזר יהונתן להיות כוהן לעבודה זרה של שבט דן (במקבילה נוסף '<b>הדא היא דכתיב: "וְנָבִיא אֶחָד זָקֵן יֹשֵׁב בְּבֵית אֵל" וגו'</b> (מלכים א יג,יא)<b>. אמרין: הוא הוה</b>' – יהונתן היה הנביא הזקן שישב בבית אל. זהותם של שני אלה מיוסדת על כך, שיהונתן האריך ימים ביותר, והנביא הזה כונה "זקן" משום שהיה זקן מופלג; ועוד, שיש לשער שהנביא הזקן הכשיל את איש האלוהים שניבא נבואת פורענות על המזבח בבית אל ועל המכהנים עליו, מפני שהנביא הזקן השתייך לחבורת כוהני המזבח בבית אל, ולכן יש לזהות את יהונתן שהיה כוהן לעבודה זרה עם הנביא הזקן. - ירבעם עשה שתי מזבחות לעבודה זרה, אחד בבית אל ואחד בדן, שם עמד פסל מיכה, ואם מזהים את יהונתן, שהיה כוהן לפסל של שבט דן שהיה בדן, עם הנביא הזקן שישב בבית אל, הרי שיהונתן היה כוהן לעבודה זרה גם בבית אל וגם בדן. - דברי הירושלמי הללו במקבילה הם הם דברי רבי יוסי כאן בתחילת העניין על הכתוב הזה: "ואי זה זה? זה יהונתן בן גרשום בן מנשה")<b>.</b><br><br><small>עד כאן המקבילה בירושלמי ברכות.<br><br>בסנהדרין יש סירוס מאמרים של המקבילה.<br><br>ב<b>שיר השירים רבה</b> פרשה ב [ה] נאמר: ...נכנס רבי מאיר ודרש: "ונביא אחד זקן יושב בבית אל" (מלכים א יג,יא) - זה אמציה כוהן בית אל (עמוס ז. זהותם של שני אלה מיוסדת על מקומם המשותף, בית אל. ועוד, הנביא הזקן יצא במאבק נגד איש האלוהים מיהודה שבא לבית אל וניבא שייחרב המזבח, וגם אמציה כוהן בית אל יצא במאבק נגד עמוס הנביא מיהודה שבא לבית אל וניבא שייחרבו הבמות).<br>אמר (לו) רבי יוסי: (מאיר,) פתפותי ביצים יש כאן (ביצים שבורות, כלומר, ערבוב דברים. - לפי הירושלמי כאן, נאמרו דברים אלה על ידי רבי יוסי, אמורא מן הדור הרביעי, כתגובה לדבריו של רבי שמואל בר רב יצחק, אמורא מן הדור השלישי, והנוסח שם הוא 'היו שם' ולא 'יש כאן'. וזה נכון, משום שאי אפשר שרבי יוסי, חברו של רבי מאיר, ייכנס לתוך דבריו באופן גס כזה ובאריכות יתרה כזאת, ולכן השמטנו את המילים 'לו' ו'מאיר', ואינן בקטע גניזה. דברים אלה הוכנסו על ידי עורך המדרש בתוך דברי רבי מאיר). אלא זה יהונתן בן גרשום בן מנשה. הדא היא דכתיב: "ויהונתן בן גרשום בן מנשה" (שופטים יח,ל) - נון תלויה (ב"מנשה"), זכה - בן משה, לא זכה - בן מנשה. - חברייא בעון קומי רבי שמואל בר נחמן, אמרין ליה: כומר לעבודה זרה, והאריך כל אותן השנים? - אמר לון: על ידי שהיתה עינו צרה בעבודה זרה. - כיצד? - כאשר בא אדם להשתחוות לה, היה אומר לו: בן כמה שנים אתה? והיה אומר לו: בן ארבעים שנים או חמישים או שישים או שבעים או שמונים, והיה אומר לו: אתה בן ארבעים שנים או חמישים או שישים או שבעים או שמונים, והעבודה הזרה הזאת לא נעשתה אלא אתמול, ואתה רוצה לעזוב את אלוהיך ולהשתחוות לקטנה ממך?! והוא מתבייש והולך לו. - בא בר פחין אחד, ואמר לו כך. אמר לו: ואתה, מה אתה עושה כאן? אמר לו: אני לוקח שכרי ומסמא את עיניה. - כיוון ששמע בו דוד, שלח והביא אותו ואמר לו: את הוא בן בנו של אותו צדיק, ואת עובד עבודת כוכבים?! אמר לו: כך מקובל אני מאבי אבא: מכור עצמך לעבודה זרה ואל תצטרך לבריות. אמר לו: חס ושלום! לא היה אומר לך כך, אלא: מכור עצמך לעבודה שהיא זרה לך ואל תצטרך לבריות. - כיוון שראה דוד שממון חביב עליו ביותר, מינהו קומוס תיסבראות (שר האוצרות) שלו. הדא היא דכתיב: "ושבואל בן גרשום בן משה נגיד על האוצרות" (דברי הימים א כו,כד). "שבואל" - ששב לאל בכל כוחו, "נגיד על האוצרות" - שמינהו קומוס תיסבראות. - אתיבון לרבי שמואל בן נחמן: והכתיב: "עד יום גלות הארץ" (שופטים יח,ל)! - אמר לון: כיוון שמת דוד, עמד שלמה והחליף כל סנקליטים שלו וחזר לסורו.<br>(המשך דברי רבי מאיר:) הדא היא דכתיב: "ויאמר לו: גם אני נביא כמוך ומלאך דיבר אליי בדבר ה'" וגו' "כיחש לו" (מלכים א יג,יח). מהו "כיחש לו"? - שיקר לו. ומה שיקר לו? האכילהו לחם כזבים (שפיתה אותו על שקר בשם ה' לאכול לחם)...<br><br>בשיר השירים רבה מסופר בסגנון שונה כיצד היתה עינו צרה בעבודה זרה.<br><br>ב<b>בבלי בבא בתרא</b> קי,א אמרו: "ויסורו שם ויאמרו לו: מי הביאך הלום ומה אתה עושה בזה ומה לך פה?" (שופטים יח,ג) - אמרו לו (בני שבט דן): לאו ממשה קא אתית, דכתיב ביה: "אל תקרב הלום" (שמות ג,ה)? לאו ממשה קא אתית, דכתיב ביה: "מה זה בידך?" (שמות ד,ב)? לאו ממשה קא אתית, דכתיב ביה: "ואתה פה עמוד עימדי" (דברים ה,כח)? תיעשה כומר לעבודה זרה?! - אמר להם: כך מקובלני מבית אבי אבא: לעולם ישכיר אדם עצמו לעבודה זרה ואל יצטרך לבריות. - והוא (יהונתן) אינו יודע: מאי עבודה זרה? עבודה שהיא זרה לו, כדאמר ליה רב לרב כהנא: פשוט נבילתא בשוקא ושקול / וקביל אגרא, ולא תימא: כהנא אנא, גברא רבה אנא, וזילא / וסניא בי מילתא.<br>כיוון שראה דוד שממון חביב עליו ביותר, מינהו על האוצרות, שנאמר: "ושבואל בן גרשום בן מנשה נגיד על האוצרות" (דברי הימים א,כו,כד). - וכי שבואל שמו? והלא יהונתן שמו! - אמר רבי יוחנן: ששב לאל בכל ליבו.<br><br>דומה שהרקע לדבריו של רבי שמואל בר נחמן, בעל אגדה נודע בן המאה השלישית, הוא המצב הכלכלי הקשה ששרר בארץ ישראל בימיו. לפיכך אין לתמוה אם אנו שומעים על אדם שמבקש להתפרנס ממה שמזדמן בדרכו, והוא אף לא נרתע מלהשכיר את עצמו לעבודה זרה, שהוא בז לה בליבו, כפי שיהונתן מגלה לעובד אלילים אחד שהוא עובד במקדש לעבודה זרה בשביל חייו. הזיהוי של יהונתן עם הנביא בבית אל, שכיזב לנביא מיהודה, מציג אותו כשקרן, שאכן שיקר לבאים להקריב את קורבנם, וביקש מהם שלא להביא בהמות אלא דברי מאפה, שאכל אותם בעצמו. לא מן הנמנע, שהמצב בערים שבהן גרו יהודים עם מינים שונים, כגון לוד, ציפורי או טבריה, יכול היה להשפיע על חלושי אופי מבני עמנו, שהממון היה חביב עליהם, לכהן אף במקדשיהם של נוכרים ("אגדת יהונתן בן גרשם בן משה", "מחקרי תלמוד" ג, עמודים 85-86).</small><br>• • •
<b>עידו החוזה ומיכיהו בן ימלה</b><br>במשנה שנינו: "ונביא שעיבר על דברי עצמו - מיתתו בידי שמים".
מביאים ברייתא: <b>ונביא שעבר על דברי עצמו - כחבירו של מיכה</b> (ברייתא זו היא משפט מברייתא, שהמשפט שלפניו מובא בסוגיה הקודמת, וחלקם השני של שני המשפטים כאן ולעיל כפי שהם לפנינו בירושלמי נתחלפו זה בזה. וצריך לומר כמו בתוספתא ובספרי ובבבלי: <b>כעידו החוזה</b>) – נביא שנזכר רק בספר דברי הימים ב, שעיקר נבואתו היתה לירבעם בן נבט מלך ישראל (דברי הימים ב ט,כט), וכתב בספר את דברי שלמה (שם) ואת דברי רחבעם (דברי הימים ב יב,טו) ואת דברי אביה בן רחבעם (דברי הימים ב יג,כב). חז"ל זיהו את איש האלוהים עלום השם שבא מיהודה לירבעם בבית אל עם עידו. בספר מלכים א פרק יג מסופר על מעשי איש האלוהים מיהודה ביום חנוכת המזבח שעשה ירבעם בבית אל (יג,א-י), על מעשי הנביא הזקן מבית אל (יג,יא-יט), ועל העונש לאיש האלוהים על שעבר על דברי עצמו (יג,כ-לב). העונש היה שאריה הרג אותו. מכאן למדנו, שהעובר על דברי עצמו - מיתתו בידי שמים<b>.</b><br><br><small>ב<b>תוספתא סנהדרין</b> יד,טו שנו: ונביא שעבר על דברי עצמו - כעידו.<br><br>ב<b>ספרי דברים</b> פסקה קעז נאמר: שלושה מיתתם בידי שמים: ...ונביא שעובר על דברי עצמו - כעידוא.<br><br>ב<b>בבלי סנהדרין</b> פט,ב אמרו: ונביא שעבר על דברי עצמו - כגון עידו הנביא.</small><br>
מביאים את הכתובים בספר מלכים א פרק יג על מעשי הנביא הזקן מבית אל.
<b>הדא היא דכתיב:</b> – זה הוא [הדבר] שכתוב: <b>"וְנָבִיא אֶחָד זָקֵן יֹשֵׁב בְּבֵית אֵל, וַיָּבוֹא בְנוֹ וַיְסַפֶּר לוֹ אֶת כָּל הַמַּעֲשֶׂה אֲשֶׁר עָשָׂה אִישׁ הָאֱלֹהִים</b> הַיּוֹם בְּבֵית אֵל, אֶת הַדְּבָרִים אֲשֶׁר דִּבֶּר אֶל הַמֶּלֶךְ, וַיְסַפְּרוּם לַאֲבִיהֶם<b>". "וַיְדַבֵּר אֲלֵהֶם אֲבִיהֶם: אֵי זֶה הַדֶּרֶךְ הָלָךְ?</b> וַיִּרְאוּ בָנָיו אֶת הַדֶּרֶךְ אֲשֶׁר הָלַךְ אִישׁ הָאֱלֹהִים אֲשֶׁר בָּא מִיהוּדָה<b>". "וַיֹּאמֶר אֶל בָּנָיו: חִבְשׁוּ לִי הַחֲמוֹר.</b> וַיַּחְבְּשׁוּ לוֹ הַחֲמוֹר, וַיִּרְכַּב עָלָיו<b>". "וַיֵּלֶךְ אַחֲרֵי אִישׁ הָאֱלֹהִים וַיִּמְצָאֵהוּ יֹשֵׁב תַּחַת הָאֵלָה</b>, וַיֹּאמֶר אֵלָיו: הַאַתָּה אִישׁ הָאֱלֹהִים אֲשֶׁר בָּאתָ מִיהוּדָה? וַיֹּאמֶר: אָנִי<b>". "וַיֹּאמֶר אֵלָיו: לֵךְ אִתִּי הַבָּיְתָה וֶאֱכֹל לָחֶם. וַיֹּאמֶר: לֹא אוּכַל לָשׁוּב</b> אִתָּךְ וְלָבוֹא אִתָּךְ, וְלֹא אֹכַל לֶחֶם וְלֹא אֶשְׁתֶּה אִתְּךָ מַיִם בַּמָּקוֹם הַזֶּה, כִּי דָבָר אֵלַי בִּדְבַר י'י: לֹא תֹאכַל לֶחֶם וְלֹא תִשְׁתֶּה שָׁם מָיִם, לֹא תָשׁוּב לָלֶכֶת בַּדֶּרֶךְ אֲשֶׁר הָלַכְתָּ בָּהּ<b>". "וַיֹּאמֶר לוֹ: גַּם אֲנִי נָבִיא כָּמוֹךָ, וּמַלְאָךְ דִּבֶּר אֵלַי בִּדְבַר י'י לֵאמֹר:</b> הֲשִׁבֵהוּ אִתְּךָ אֶל בֵּיתֶךָ <b>וְיֹאכַל לֶחֶם וְיֵשְׁתְּ מָיִם. כִּחֵשׁ לוֹ"</b> (מלכים א יג,יא-יח) – הכתוב העיד על הזקן, ששיקר ורימה את איש האלוהים<b>.</b>
ושואלים: <b>מה הוא</b> – מה פירוש <b>"כִּחֵשׁ לוֹ"?</b>
ומשיבים: <b>שיקר ביה</b> – שיקר ורימה אותו<b>.</b>
וַיָּשָׁב אִתּוֹ וַיֹּאכַל לֶחֶם בְּבֵיתוֹ וַיֵּשְׁתְּ מָיִם (מלכים א יג,יט) - בכך עבר איש האלוהים על דברי עצמו. <b>"וַיְהִי הֵם יֹשְׁבִים אֶל הַשֻּׁלְחָן, וַיְהִי דְּבַר י'י אֶל הַנָּבִיא אֲשֶׁר הֱשִׁיבוֹ"</b> (מלכים א יג,כ) – מקרא קצר וסובל שני פירושים. נראה שפשוטו של מקרא הוא, שדבר ה' היה לאיש האלוהים אשר השיבו הנביא הזקן מדרכו לביתו; ויש לדרוש את הכתוב: <b>- 'אשר הושב' אין כתוב כאן</b> – שהיה פירושו שדבר ה' היה לאיש האלוהים שהושב מדרכו<b>, אלא "אֲשֶׁר הֱשִׁיבוֹ"</b> – שניתן לפרשו שדבר ה' היה לנביא הזקן אשר השיב את איש האלוהים מדרכו לביתו (התואר "הנביא" בכתוב זה ניתן לנביא הזקן, ולא לאיש האלוהים הקרוי כך בכל הפרשה ואינו מכונה בתואר "הנביא")<b>. והרי הדברים ק</b>ו<b>ל וחומר: ומה אם מי</b> – הנביא הזקן, <b>שהאכיל את חבירו לחם שקר</b> – בדרך שקר (מקור הביטוי במשלי כ,יז), <b>- זכה שנתייחד עליו הדיבר</b> – דבר ה' היה אליו ישירות, לפי מה שדרשו את הכתוב כמכוון לנביא הזקן<b>, המאכיל את חבירו לחם אמת - על אחת כמה וכמה</b> – בוודאי ובוודאי שיזכה שיתייחד עליו הדיבר<b>.</b><br><br><small>ב<b>בבלי סנהדרין</b> קג,ב-קד,א אמרו: אמר רבי יוחנן: גדולה לגימה (אכילה שמאכילים אורחים)... שמשרה שכינה על נביאי השקר... - מחבריה דעידו (שאף שהיה נביא שקר, זכה להתנבא באמת בזכות הכנסת האורחים), דכתיב: "ויהי הם יושבים אל השולחן, ויהי דבר ה' אל הנביא אשר השיבו" (מלכים א יג,כ).</small>
מביאים את הכתובים בספר מלכים א פרק כ על מעשים סמליים של נביא ועל תוכחתו לאחאב מלך ישראל על שכרת ברית עם אויבו בן הדד מלך ארם ושילחו בשלום. חז"ל זיהו את הנביא הזה עם מיכיהו (מיכה) בן ימלה, שחבירו נזכר לעיל כמי שוויתר על דברי הנביא.
<b>כתוב: "וְאִישׁ אֶחָד מִבְּנֵי הַנְּבִיאִים אָמַר אֶל רֵעֵהוּ בִּדְבַר י'י</b>: הַכֵּינִי נָא. וַיְמָאֵן הָאִישׁ לְהַכֹּתוֹ<b>". "וַיֹּאמֶר לוֹ: יַעַן אֲשֶׁר לֹא שָׁמַעְתָּ בְּקוֹל י'י, הִנְּךָ הוֹלֵךְ מֵאִתִּי וְהִכְּךָ הָאַרְיֵה. וַיֵּלֶךְ מֵאֶצְלוֹ, וַיִּמְצָאֵהוּ הָאַרְיֵה וַיַּכֵּהוּ. וַיִּמְצָא אִישׁ אַחֵר וַיֹּאמֶר: הַכֵּינִי נָא. וַיַּכֵּהוּ</b> הָאִישׁ הַכֵּה וּפָצֹעַ<b>". "וַיֵּלֶךְ הַנָּבִיא וַיַּעֲמֹד לַמֶּלֶךְ עַל הַדָּרֶךְ, וַיִּתְחַפֵּשׂ בָּאֲפֵר עַל עֵינָיו. וַיְהִי הַמֶּלֶךְ עֹבֵר, וְהוּא צָעַק אֶל הַמֶּלֶךְ</b> וַיֹּאמֶר: עַבְדְּךָ יָצָא בְקֶרֶב הַמִּלְחָמָה, וְהִנֵּה אִישׁ סָר וַיָּבֵא אֵלַי אִישׁ וַיֹּאמֶר: שְׁמֹר אֶת הָאִישׁ הַזֶּה, אִם הִפָּקֵד יִפָּקֵד וְהָיְתָה נַפְשְׁךָ תַּחַת נַפְשׁוֹ אוֹ כִּכַּר כֶּסֶף תִּשְׁקוֹל<b>". "וַיְהִי עַבְדְּךָ עֹשֵׂה הֵנָּה וָהֵנָּה</b> וְהוּא אֵינֶנּוּ. וַיֹּאמֶר אֵלָיו מֶלֶךְ יִשְׂרָאֵל: כֵּן מִשְׁפָּטֶךָ, אַתָּה חָרָצְתָּ<b>". "וַיְמַהֵר וַיָּסַר אֶת הָאֲפֵר מֵעֲלֵי עֵינָיו</b>, וַיַּכֵּר אֹתוֹ מֶלֶךְ יִשְׂרָאֵל כִּי מֵהַנְּבִאִים הוּא<b>". "וַיֹּאמֶר אֵלָיו: כֹּה אָמַר י'י: יַעַן שִׁלַּחְתָּ אֶת אִישׁ חֶרְמִי מִיָּד, וְהָיְתָה נַפְשְׁךָ תַּחַת נַפְשׁוֹ וְעַמְּךָ תַּחַת עַמּוֹ"</b> (מלכים א כ,לה-מב) – הנביא אמר לאחאב, שמפני ששילח בשלום את בן הדד, ייהרגו הוא ועמו בידי ארם<b>.</b>
<b>וכתוב</b> – במלחמת בן הדד באפק<b>: "וַיִּגַּשׁ אִישׁ הָאֱלֹהִים וַיֹּאמֶר אֶל מֶלֶךְ יִשְׂרָאֵל וַיֹּאמֶר: כֹּה אָמַר י'י</b>: יַעַן אֲשֶׁר אָמְרוּ אֲרָם: אֱלֹהֵי הָרִים י'י וְלֹא אֱלֹהֵי עֲמָקִים הוּא, וְנָתַתִּי אֶת כָּל הֶהָמוֹן הַגָּדוֹל הַזֶּה בְּיָדֶךָ, וִידַעְתֶּם כִּי אֲנִי י'י<b>"</b> (מלכים א כ,כח) – חז"ל זיהו את הנביא הזה עם מיכיהו בן ימלה<b>.</b>
ושואלים: <b>ולמה "וַיֹּאמֶר" "וַיֹּאמֶר" שני פעמים?</b>
ומשיבים: <b>אלא</b> – יש לדרוש שהכוונה בשתי אמירות אלה לדברים שלא נתפרשו בגוף הכתוב, אבל הם עולים מדברי הנביא במלכים א כ,מב שהובאו לעיל: <b>באמירה הראשונה אמר לו</b> – הנביא לאחאב בשם ה'<b>: אם בא בן הדד מלך ארם תחת ידך</b> – אם ייפול בידך, <b>- אל תחוס עליו ואל תחמול עליו</b> – אלא תהרוג אותו<b>, ובאמירה השנייה אמר לו: "יַעַן שִׁלַּחְתָּ אֶת אִישׁ חֶרְמִי</b> מִיָּד, וְהָיְתָה נַפְשְׁךָ תַּחַת נַפְשׁוֹ וְעַמְּךָ תַּחַת עַמּוֹ<b>"</b> (מלכים א כ,מב)<b>.</b> ויש לדרוש את המילה "חרמי" מלשון מצודות וחרמים (מקור הביטוי בקוהלת ז,כו): <b>- כמה מצודות</b> (רשתות לדוג בהן דגים או לצוד בהן חיות) <b>וחרמים</b> (רשתות לדוג בהן דגים) <b>עשיתי לו</b> – לבן הדד כדי ללכוד אותו, <b>עד שמסרתיו תחת ידך ושלחתו והלך בשלום. לפיכך: "וְהָיְתָה נַפְשְׁךָ תַּחַת נַפְשׁוֹ וְעַמְּךָ תַּחַת עַמּוֹ"</b> (מלכים א כ,מב)<b>.</b><br><br><small>אין מובן לדברי הירושלמי (וכן הוא במדרשי האגדה המובאים להלן) שהאמירה השנייה היא "יַעַן שִׁלַּחְתָּ אֶת אִישׁ חֶרְמִי", שהרי אמירה זו היתה לאחר מלחמת בן הדד באפק, ואילו "וַיֹּאמֶר" "וַיֹּאמֶר" שתי פעמים היו לפני היציאה למלחמה הזו. ואולי חל שיבוש בירושלמי וצריך לומר: '<b>ובאמירה השנייה אמר לו: "יַעַן אֲשֶׁר אָמְרוּ אֲרָם..."</b>' (מלכים א כ,כח), שהיא האמירה המפורשת בכתוב שבו יש "וַיֹּאמֶר" "וַיֹּאמֶר" שתי פעמים, ואחר כך הירושלמי מביא את הכתוב "יַעַן שִׁלַּחְתָּ אֶת אִישׁ חֶרְמִי" (מלכים א כ,מב) ודרשתו, ונשמט בירושלמי בשל הדמיון מ"יען" הראשון (כ,כח) ל"יען" השני (כ,מב).<br>רמז להשמטה זו יש בנוסח השגוי של הכתוב השני כפי שהוא בירושלמי שלפנינו: 'ובאמירה השנייה אמר לו: "<b>יען אשר</b> שלחת את איש חרמי..."'. הנוסח הנכון של הכתוב הזה הוא "<b>יַעַן</b> שִׁלַּחְתָּ" ולא 'יען אשר שלחת', ולכן נראה ש"יען אשר" הוא תחילתו של הכתוב "<b>יַעַן אֲשֶׁר</b> אָמְרוּ אֲרָם..." ונשמט מ"יען" הראשון ל"יען" השני.<br>רש"י על מלכים א כ,כח הביא את הדרשה על "וַיֹּאמֶר" "וַיֹּאמֶר" שתי פעמים בלשון זה: אמירה ראשונה אמר לו: "ונתתי את כל ההמון הגדול הזה בידך". אמירה שנייה אמר לו: אם ייפול בן הדד בידך, אל תחמול עליו (כך הביא גם רד"ק שם). - הדרשה שהביא רש"י היא כמו שהיצענו לתקן את הירושלמי, אך בהיפוך סדר האמירות.<br><br>ב<b>ויקרא רבה</b> כו,ח נאמר: רבי יוחנן בשם רבי שמעון בן יוחאי: כל מקום שנאמר "ויאמר" "ויאמר" שתי פעמים צריך להידרש. ...ודכוותה: "וייגש איש האלוהים ויאמר אל מלך ישראל ויאמר: כה אמר י'י" (מלכים א כ,כח) - מהו "ויאמר" "ויאמר" שתי פעמים? אלא באמירה ראשונה אמר לו: אם בא מלך ארם לידיך - אל תחוס עליו. באמירה שנייה אמר לו: כמה מצודות וכמה חרמים פרשתי עליו והבאתיו לתחת ידיך ושילחתו בשלום. לפיכך: "והיתה נפשך תחת נפשו ועמך תחת עמו" (מלכים א כ,מב).<br>וב<b>מדרש שמואל</b> כד,ח נאמר: רבי יוחנן בשם רבי שמעון בן יוחי: כל מקום שנאמר "ויאמר" "ויאמר" לא ניתן אלא להידרש. ... ודכוותה: "וייגש איש האלוהים ויאמר אל מלך ישראל ויאמר: כה אמר ה'" וגו' (מלכים א כ,כח) - מהו "ויאמר" "ויאמר"? באמירה הראשונה אמר לו: אם בא בן הדד תחת ידיך - אל תחוס עליו. באמירה השנייה אמר לו: ראה כמה מצודות עשיתי לו וכמה חרמים החרמתי לו, עד שבא וכבשתיו בידך, ואתה הוצאתו בשלום. לכן: "והיתה נפשך תחת נפשו ועמך תחת עמו" (מלכים א כ,מב).<br><br>במדרשי האגדה עיבדו את הירושלמי המשובש שלפנינו והביאו את תוכן האמירה השנייה כפי שהיא בירושלמי, מבלי להביא את הכתוב שהביא הירושלמי, שבעטיה של הבאת הכתוב חל השיבוש בירושלמי, כמו שכתבנו לעיל.</small><br>
<b>את</b> (אתה) <b>מוצא, בשעה שיצאו ישראל למלחמה</b> – בארם ברמות גלעד, <b>לא מת מכולם אלא אחאב מלך ישראל בלבד</b> – רק אחאב נהרג במלחמה, וכך התקיים דבר ה' שאמר לו הנביא: "וְהָיְתָה נַפְשְׁךָ תַּחַת נַפְשׁוֹ"<b>.</b> (<b>ו</b>)<b>הדא היא דכתיב:</b> – זה הוא [הדבר] שכתוב (במות אחאב במלחמה): <b>"וְאִישׁ מָשַׁךְ בַּקֶּשֶׁת לְתֻמּוֹ וַיַּכֶּה אֶת מֶלֶךְ יִשְׂרָאֵל בֵּין הַדְּבָקִים וּבֵין הַשִּׁרְיָן. וַיֹּאמֶר לְרַכָּבוֹ: הֲפֹךְ יָדְךָ וְהוֹצִיאֵנִי מִן הַמַּחֲנֶה כִּי הָחֳלֵיתִי"</b> (מלכים א כב,לד)<b>.</b><br>
ושואלים: <b>מה אני מקיים "וְעַמְּךָ תַּחַת עַמּוֹ"</b> (מלכים א כ,מב)<b>?</b> – הרי הנביא אמר בשם ה' שגם העם ייהרגו בידי ארם, בעוד שלא נהרג במלחמה אלא אחאב בלבד, וישראל שבו איש לביתו בשלום!
ומשיבים: <b>רבי יוחנן</b> (גדול אמוראי ארץ ישראל בדור השני) אמר <b>בשם רבי שמעון בן יוחי</b> (תנא בדור הרביעי)<b>: אותה הטיפה</b> – טיפת דם, <b>שיצאת</b> (שיצאה) <b>מאותו צדיק</b> – מהנביא, כשהיכהו האיש ופצעו בדבר ה', כמו שמסופר במלכים א כ,לז: "וַיִּמְצָא אִישׁ אַחֵר וַיֹּאמֶר: הַכֵּינִי נָא. וַיַּכֵּהוּ הָאִישׁ הַכֵּה וּפָצֹעַ" (כך כתב רד"ק שם); או כשהיכהו נביא השקר צדקיה בן כנענה, כמו שמסופר במלכים א כב,כד: "וַיִּגַּשׁ צִדְקִיָּהוּ בֶן כְּנַעֲנָה וַיַּכֶּה אֶת מִיכָיְהוּ עַל הַלֶּחִי" (ההכאה הראשונה היתה לפני שאמר ה' "וְעַמְּךָ תַּחַת עַמּוֹ", אבל ההכאה השנייה היתה לאחר שה' אמר כך ולפני היציאה למלחמה, ולכן נראה שהכוונה כאן להכאה השנייה), <b>כיפרה על כל ישראל</b> – ולכן לא מתו במלחמה<b>.</b><br>• • •

Halakhah 6

<strong><big>משנה</big></strong><br><b>המתנבא בשם עבודה זרה</b> – שנשנה בהלכה א שחייב חנק, <b>ואומר:</b> "<b>כך אמרה עבודה זרה</b>" <b>- אפילו כיוון את ההלכה לטמא את הטמא ולטהר את הטהור</b> – שאינו אומר בשם עבודה זרה לעבור על מצווה שבתורה אלא לקיימה כהלכה - דינו בחנק (דינו של נביא זה נלמד מהכתוב בדברים יח,כ: "וַאֲשֶׁר יְדַבֵּר בְּשֵׁם אֱלֹהִים אֲחֵרִים" - זה המתנבא בשם עבודה זרה, "וּמֵת הַנָּבִיא הַהוּא" - בידי בית דין, ומיתתו בחנק)<b>.</b>
<b>הבא על אשת איש</b> – שנשנה בהלכה א שחייב חנק, <b>- כיון שנכנסה לרשות הבעל לנישואין</b> – משיצאה מרשות האב ונכנסה לרשות הבעל לשם נישואין<b>, אף על פי שלא נבעלה</b> – עדיין על ידי בעלה<b>, ובא עליה</b> – הבועל, <b>- הרי זה בחנק</b> – שדינה כנשואה, ולא כארוסה, שהבא עליה חייב סקילה<b>.</b>
<b>וזוממי בת כהן ובועלה</b> – שנשנו בהלכה א שחייבים חנק, <b>- הא</b> – הרי (נמצא), <b>כל הזוממין מקדמין לאותה המיתה</b> – העדים הזוממים נהרגים באותה מיתה שרצו לחייב את זה שהעידו עליו<b>, חוץ מזוממי בת כהן ובועלה</b> – שאין העדים הזוממים נהרגים באותה מיתה שרצו לחייב אותה, בשריפה, אלא הם נהרגים בחנק. ואף בועלה אינו נידון במיתתה, כשאר הבועלים שנידונים במיתתה של האישה הנבעלת, אלא דינו בחנק<b>.</b><br>• • •
<strong><big>תלמוד</big></strong><br><b>המתנבא לעקור דבר מן התורה</b><br>במשנה שנינו: <b>"והמתנבא בשם עבודה זרה" כול'.</b>
<small>ב<b>דברים</b> יג,ב-ו נאמר (בעניין נביא שהדיח לעבוד עבודה זרה): "כִּי יָקוּם בְּקִרְבְּךָ נָבִיא אוֹ חֹלֵם חֲלוֹם וְנָתַן אֵלֶיךָ אוֹת אוֹ מוֹפֵת. וּבָא הָאוֹת וְהַמּוֹפֵת אֲשֶׁר דִּבֶּר אֵלֶיךָ לֵאמֹר: נֵלְכָה אַחֲרֵי אֱלֹהִים אֲחֵרִים אֲשֶׁר לֹא יְדַעְתָּם וְנָעָבְדֵם. לֹא תִשְׁמַע אֶל דִּבְרֵי הַנָּבִיא הַהוּא אוֹ אֶל חוֹלֵם הַחֲלוֹם הַהוּא... וְהַנָּבִיא הַהוּא אוֹ חֹלֵם הַחֲלוֹם הַהוּא יוּמָת, כִּי דִבֶּר סָרָה עַל ה' אֱלֹהֵיכֶם... לְהַדִּיחֲךָ מִן הַדֶּרֶךְ אֲשֶׁר צִוְּךָ ה' אֱלֹהֶיךָ לָלֶכֶת בָּהּ...".<br>וב<b>ספרי דברים</b> פסקה פו נאמר: "להדיחך מן הדרך" - נאמרה כאן הדחה, ונאמרה להלן (במסית - דברים יג,יא) הדחה. מה הדחה האמורה להלן - בסקילה, אף הדחה האמורה כאן - בסקילה. רבי שמעון אומר: אין מיתתו של זה אלא בחנק.</small>
<b>אמר רבי יוסי בן חנינה</b> (אמורא ארץ ישראלי בדור השני)<b>: הכל היה בכלל "לֹא תַעֲנֶה בְרֵעֲךָ עֵד שָׁקֶר"</b> (שמות כ,טז) (משפט זה הוא העתקה בטעות מהירושלמי מכות א,א הסמוך לירושלמי כאן. סיבת ההעתקה היא שמסכת סנהדרין ומסכת מכות הן מסכת אחת. וכאן צריך לומר כהגהת "קורבן העדה": <b>הכל היה בכלל "אַךְ הַנָּבִיא אֲשֶׁר יָזִיד לְדַבֵּר דָּבָר בִּשְׁמִי אֵת אֲשֶׁר לֹא צִוִּיתִיו לְדַבֵּר וַאֲשֶׁר יְדַבֵּר בְּשֵׁם אֱלֹהִים אֲחֵרִים, וּמֵת הַנָּבִיא הַהוּא"</b> (דברים יח,כ) – כל נביאי השקר היו בכלל הכתוב הזה: "אַךְ הַנָּבִיא אֲשֶׁר יָזִיד לְדַבֵּר דָּבָר בִּשְׁמִי" - זה המתנבא מה שלא שמע, "אֵת אֲשֶׁר לֹא צִוִּיתִיו לְדַבֵּר" - זה המתנבא מה שלא נאמר לו, "וַאֲשֶׁר יְדַבֵּר בְּשֵׁם אֱלֹהִים אֲחֵרִים" - זה המתנבא בשם עבודה זרה, "וּמֵת הַנָּבִיא הַהוּא" - בידי בית דין, ומיתתו בחנק)<b>. יָצָא</b> – מן הכלל הזה נביא שהדיח, שכן דינו מפורש בדברים יג,ב-ו, <b>לידון</b> – ללמד על עצמו, שיש בו עונש מיתה, <b>בין באות בין במופת</b> – גם אם מתחילה נתן הנביא אות וגם אם מתחילה נתן מופת לשם ראיה שנבואתו אמת, ואפילו התקיים האות או המופת, <b>בין בעבודה זרה בין בשאר כל המצות</b> – גם אם אחר כך הדיח הנביא לעבוד עבודה זרה וגם אם אחר כך הדיח לעקור אחת משאר כל המצוות<b>, אלא</b> – יש הבדל בין עבודה זרה שנזכרה במפורש בעניין נביא שהדיח ובין שאר כל המצוות, <b>שעבודה זרה בין שנתכוון לעקור את כל הגוף</b> – לבטל את עיקר האיסור של עבודה זרה, <b>בין שלא נתכוון לעקור את כל הגוף</b> – אלא נתכוון לבטל מקצת האיסור ולקיים מקצת האיסור, <b>- דברי רבי שמעון</b> (בן יוחאי, תנא בדור הרביעי) <b>פוטרין אותו</b> (צריך לומר '<b>חונקין</b> אותו' ("קורבן העדה", "פני משה" וריצ"ד)) <b>ודברי חכמים סוקלין אותו</b> – לדברי רבי שמעון מיתתו בחנק, ולדברי החכמים החולקים על רבי שמעון מיתתו בסקילה<b>, אבל בשאר כל המצות - דברי חכמים סוקלין אותו ודברי רבי שמעון יבין ליה פיונטייה</b> (בקטע סבונה: 'פטטייה') (מפרשי הירושלמי הגיהו כאן בדרכים שונות. ונראה שצריך לומר: '<b>אבל בשאר כל המצות, נתכוון לעקור את כל הגוף - דברי חכמים סוקלין אותו ודברי רבי שמעון חונקין אותו, לא נתכוון לעקור את כל הגוף - דברי חכמים סוקלין אותו ודברי רבי שמעון יבין ליה פיונטייֵהּ</b>' – לדברי רבי שמעון נותנים לו את עונשו (ופטור ממיתה. ולא נתברר מהו העונש). - כהגהה זו משמע מפשוטה של התוספתא, וכך עולה מפירושו של "פני משה". - המילה 'פוניטיו' בלטינית פירושה ענישה)<b>.</b><br><br><small>ב<b>תוספתא סנהדרין</b> יד,יג שנו: המתנבא לעקור דבר מדברי תורה - חייב (מיתה לדברי הכול). רבי שמעון אומר: אם נתנבא לבטל מקצת ולקיים מקצת (בשאר כל המצוות) - פטור (ממיתה. והחכמים חולקים עליו). ובעבודה זרה, אפילו "קיימה היום ובטלה למחר" - חייב (מיתה לדברי הכול).<br><br>ב<b>בבלי סנהדרין</b> פט,ב-צ,א אמרו: תנו רבנן: נביא שהדיח (לעבודה זרה) - בסקילה. רבי שמעון אומר: בחנק.<br>אמר רב חסדא: מחלוקת (החכמים ורבי שמעון בנביא שהדיח) בעוקר הגוף דעבודה זרה, וקיום מקצת וביטול מקצת דעבודה זרה... אבל עוקר הגוף דשאר מצוות - דברי הכול בחנק, וקיום מקצת וביטול מקצת דשאר מצוות - דברי הכול פטור.<br>רב המנונא אמר: מחלוקת בעוקר הגוף בין בעבודה זרה בין בשאר מצוות, וקיום מקצת וביטול מקצת בעבודה זרה... אבל קיום מקצת וביטול מקצת דשאר מצוות - דברי הכול פטור.<br><br>בבבלי פירשו את הברייתא שבתוספתא בין לפי דעת רב חסדא ובין לפי דעת רב המנונא. אלא שפירושיהם דחוקים קצת וקשה לקבלם (ראה "מקורות ומסורות", סנהדרין, עמוד 158).<br>דעות רב חסדא ורב המנונא בבבלי שונות מדעת רבי יוסי בן חנינה בירושלמי לפי הגהתנו.</small>
ומביאים ברייתא: <b>והנביא</b> (בקטע סבונה: 'נביא') <b>שנתנבא בתחילה</b> (בקטע סבונה: 'כתחילה') – בהתחלה, בפעם הראשונה<b>, אם נתן אות ומופת</b> (בקטע סבונה כאן ולהלן: 'או מופת') – לשם ראיה שנבואתו אמת, והתקיים האות או המופת, <b>- שומעין לו</b> – צריכים לקבל את נבואתו<b>, ואם לאו</b> – אם לא נתן אות או מופת, או שנתן ועדיין לא התקיים, <b>- אין שומעין לו</b> – אין צריכים לקבל את נבואתו<b>.</b><br>
ומביאים מחלוקת אמוראים: <b>שני נביאים שנתנבאו כאחת, שני נביאים שנתנבאו בכרך אחד</b> – בבת אחת, ושניהם התנבאו בפעם הראשונה והתנבאו אותה הנבואה (בקטע סבונה אין המילים 'שני נביאים שנתנבאו כאחת', ומזה נראה שהמילים האלו הן פירוש למילים 'שני נביאים שנתנבאו בכרך אחד', שאולי נכתבו בתחילה על הגיליון ואחר כך נכנסו לתוך נוסח הירושלמי במסירה שלפנינו) <b>- רבי יצחק</b> (נפחא, אמורא ארץ ישראלי בדור השני והשלישי) <b>ורבי</b> (צריך לומר: 'ורב') <b>הושעיה</b> (אמורא בדור השלישי) – נחלקו שני החכמים בדבר<b>. חד אמר:</b> – [חכם] אחד אומר: <b>צריך ליתן אות ומופת</b> – כל אחד משניהם צריך לתת אות, לשם ראיה שנבואתו אמת, אף ששניהם התנבאו אותה הנבואה<b>, וחרנה אמר:</b> – ו[החכם] האחר אומר: <b>אינו צריך ליתן אות ומופת</b> – אין כל אחד משניהם צריך לתת אות, כיוון ששניהם התנבאו אותה הנבואה, והרי זה כמי שהוחזקו כנביאי אמת<b>.</b>
ומציעים קושיה מפסוק: <b>מתיב מאן דאמר</b> – משיב (מקשה) מי שאומר: "<b>צריך</b>" <b>למאן דאמר</b> – למי שאומר: "<b>אינו צריך</b>"<b>: והא כתיב:</b> – והרי כתוב (במחלת חזקיהו מלך יהודה): <b>"וַיֹּאמֶר חִזְקִיָּהוּ אֶל יְשַׁעְיָהוּ: מָה אוֹת</b> כִּי יִרְפָּא ה' לִי וְעָלִיתִי בַּיּוֹם הַשְּׁלִישִׁי בֵּית ה'?<b>"</b> (מלכים ב כ,ח) – חזקיהו ביקש מישעיהו הנביא אות שיירפא מחוליו ויוכל לעלות לבית המקדש בעוד שלושה ימים, כמו שהתנבא לו<b>!</b> – לפי מי שאומר: אינו צריך, אם מי שהתנבא בפעם הראשונה אינו צריך לתת אות כשהוא ואחר התנבאו אותה הנבואה, כל שכן שנביא שהוחזק כנביא אמת, כמו ישעיהו, אינו צריך לתת אות, ואם כן, מדוע ביקש חזקיהו מישעיהו אות?
ומתרצים את הקושיה בהצעת הבדל בין המקרה הנידון לבין המקרה שהושווה לו: <b>אמר ליה:</b> – אמר לו (מי שאומר: "אינו צריך" למי שאומר: "צריך"): <b>שנייא היא תמן</b> – שונה הוא [הדבר] שם<b>, דו עסק</b> – שהוא (ישעיהו בנבואתו לחזקיהו) עוסק, <b>בתחיית המתים: "יְחַיֵּנוּ מִיֹּמָיִם, בַּיּוֹם הַשְּׁלִישִׁי יְקִמֵנוּ וְנִחְיֶה לְפָנָיו"</b> (הושע ו,ב) – ה' לא ימית אותנו, אלא ירפאנו לאחר יומיים, וביום השלישי יקימנו מערש הדווי ונעמוד לפניו בבריאותנו. ומעין זה אמר ישעיהו לחזקיהו בשם ה': "כֹּה אָמַר ה'... הִנְנִי רֹפֶא לָךְ, בַּיּוֹם הַשְּׁלִישִׁי תַּעֲלֶה בֵּית ה'" (מלכים ב כ,ה). לפי חז"ל, הכתוב בהושע מדבר בתחיית המתים. - בתחילה התנבא ישעיהו לחזקיהו שימות ולא יירפא מחוליו, ואחר כך התנבא לו שיירפא מחוליו, והרי זה כתחיית המתים, שהיא תופעה מופלאה ביותר, ולכן ביקש חזקיהו מישעיהו אות שיקום לתחייה מהמוות שהיה מיועד לו, אף שלא היה צריך לתת אות<b>.</b><br>• • •
<b>כניסה לחופה</b><br>במשנה שנינו: "הבא על אשת איש - כיון שנכנסה לרשות הבעל לנישואין, אף על פי שלא נבעלה, ובא עליה - הרי זה בחנק".
<small>וב<b>משנה כתובות</b> ד,ה שנינו: לעולם היא (נערה, אפילו מאורסה שכבר הגיע זמן נישואיה) ברשות האב (לכל הזכויות של האב בבתו שנמנו במשנה כתובות ד,ד), עד שתיכנס לחופה (כך נוסח המשנה בכתבי היד של המשנה, וכך גרסו האמוראים בבבלי (כתובות מח,ב) ובירושלמי, וכן היה לפני כמה מן הראשונים. נוסח המשנה בדפוסים: 'עד שתיכנס לרשות הבעל לנישואין').<br>כאן התחלת מקבילה בירושלמי כתובות ד,ה.</small>
מרחיבים את תחולת הקביעה: <b>אמר רבי יהודה בן פזי</b> (רבי יהודה בר סימון, אמורא ארץ ישראלי בדור השלישי והרביעי)<b>: לא סוף דבר לחופה</b> – לא דבר זה בלבד שאמור במשנה כתובות, שנערה המאורסה היא ברשות הבעל משתיכנס לחופה, <b>אלא אפילו לבית שיש בו חופה</b> – היא ברשות הבעל גם משתיכנס לחדר שיש בו חופה, אף שעדיין לא נכנסה לחופה (החופה הוקמה בתוך חדר בבית הורי החתן. היה זה מבנה יציב אבל ארעי, העשוי מקנים וקורות עץ של ארז ושיטה ששימשו למחיצות, והיה לו גג מענפי הדס שהיה בצורת כיפה. היתה שם מיטה שמעליה פרשו כילת בד על מוט מאוזן שנתמך על גבי שני כלונסאות מאונכים לצידי המיטה, שהשתפלה כאוהל משני צידי המיטה)<b>.</b>
ומציינים בעיה שלא נפשטה: <b>בעיא הדא מילתא:</b> – הדבר הזה מסופק (נשאל ולא נפשט (תרגום מילולי של 'בעייא' - מתבקשת)): <b>טריקלין</b> (חדר גדול. מקור המילה ביוונית ובלטינית, ופירושה: חדר אורחים, חדר אוכל ובו שלוש מיטות להסבה) <b>וקיטון</b> (חדר קטן. מקור המילה ביוונית, ופירושה: חדר מיטות) – בבית הורי החתן יש טריקלין וקיטון<b>, חופה וקיטון</b> (צריך לומר: '<b>ב</b>קיטון' ("על הירושלמי", עמוד 31; "שערי תורת ארץ ישראל", עמוד 384)) – החופה הוקמה בתוך הקיטון<b>, נכנסה לטריקלין</b> – הנערה המאורסה נכנסה לטריקלין שבו עושים את סעודת הנישואין, ועדיין לא נכנסה לקיטון שיש בו החופה<b>?</b> – מה דינו של מקרה זה? האם גם במקרה זה היא ברשות הבעל כמי שנכנסה לחופה או שהיא עדיין ברשות האב?<br><br><small>ב<b>ירושלמי בבא בתרא</b> ט,ג אמרו: רבי חגיי בעא [קומי] רבי יוסי: היתה חופתו בקיטון ועשה לו הסב בטריקלין, מהו?<br><br>אף על פי שהעניינים שונים לגמרי (העניין בבבא בתרא והעניין בכתובות ובסנהדרין), שורש השאלה אחד הוא ("תלמודה של קיסרין", עמוד 78, הערה a168).<br><br>ב<b>משנה כתובות</b> ד,ה שנינו: מסר האב (את בתו) לשלוחי הבעל (ששלח שליחים לקבלה מידי האב, וכל שכן כשמסרה האב לבעל עצמו) - הרי היא ברשות הבעל... מסרו שלוחי האב לשלוחי הבעל - הרי היא ברשות הבעל.</small>
שואלים: <b>ליי דא מילה?</b> – לאיזה דבר? (לעניין מה נאמרה ההלכה במשנה כתובות, שכשמסרו אותה לשלוחי הבעל - הרי היא ברשות הבעל?)
ומשיבים בהבאת מחלוקת: <b>רבי יוחנן</b> (גדול אמוראי ארץ ישראל בדור השני. - במקבילה: 'רבי לעזר') <b>אמר: ליורשה</b> – ההלכה שהיא ברשות הבעל נאמרה לעניין ירושתה, שאם מתה, בעלה יורש אותה, ולא אביה. אבל לכל שאר הזכויות של הבעל באשתו שנמנו במשנה כתובות ד,ד, אין היא ברשות הבעל אלא משתיכנס לחופה<b>.</b>
<b>ריש לקיש</b> (רבי שמעון בן לקיש, מגדולי אמוראי ארץ ישראל בדור השני) <b>אמר: להפר נדריה</b> – ההלכה שהיא ברשות הבעל נאמרה לעניין הפרת נדריה, שאם נדרה, אין אביה מפר עוד את נדריה ביום שומעו, שהיא יצאה מרשות האב להפרת נדרים (כפירושו של רבי זעירא להלן)<b>.</b>
<b>אמר רבי זעירא</b> (רבי זירא, מגדולי אמוראי ארץ ישראל בדור השלישי)<b>: אף על גב דרבי שמעון בן לקיש אמר: להפר נדריה, מודה שאינו מיפר לה עד שתיכנס לחופה</b> – לעניין הפרת נדריה, אם נדרה, עדיין אין בעלה מפר את נדריה ביום שומעו אלא משתיכנס לחופה<b>.</b>
ומציעים סיוע מפסוק ודרשתו לדעת רבי שמעון בן לקיש: <b>אמר רבי הונא</b> (אמורא ארץ ישראלי בדור הרביעי)<b>: קרייא מסייע</b> – הפסוק מסייע (במקבילה: 'מתניתא מסייעא') <b>לרבי שמעון בן לקיש:</b> נאמר בעניין נערה ארוסה שזינתה: <b>"</b>וְהוֹצִיאוּ אֶת הַנַּעֲרָ אֶל פֶּתַח בֵּית אָבִיהָ וּסְקָלוּהָ אַנְשֵׁי עִירָהּ בָּאֲבָנִים וָמֵתָה, כִּי עָשְׂתָה נְבָלָה בְּיִשְׂרָאֵל <b>לִזְנוֹת בֵּית אָבִיהָ"</b> (דברים כב,כא) <b>- פרט שמסרו שלוחי האב לשלוחי הבעל, שלא תהא בסקילה אלא בחנק</b> – נערה ארוסה שזינתה כשהיא ברשות אביה - דינה בסקילה, אבל אם זינתה לאחר שמסרו אותה שלוחי האב לשלוחי הבעל - אין דינה בסקילה אלא בחנק, כדין אישה נשואה שזינתה. - לשון דומה נאמר בעניין הפרת נדרים: "וְאִשָּׁה כִּי תִדֹּר נֶדֶר לַה' וְאָסְרָה אִסָּר בְּבֵית אָבִיהָ בִּנְעֻרֶיהָ" (במדבר ל,ד), וכן נאמר: "אֵלֶּה הַחֻקִּים אֲשֶׁר צִוָּה ה' אֶת מֹשֶׁה... בֵּין אָב לְבִתּוֹ בִּנְעֻרֶיהָ בֵּית אָבִיהָ" (במדבר ל,יז). ולכן גם בעניין הפרת נדרים, נערה ארוסה כשהיא ברשות אביה - אביה מפר את נדריה, אבל לאחר שמסרו אותה שלוחי האב לשלוחי הבעל - אין אביה מפר עוד את נדריה. ומכאן סיוע לדעת רבי שמעון בן לקיש<b>.</b><br><br><small>עד כאן המקבילה בירושלמי כתובות.<br><br>הסוגיה מקורה בכתובות על המשנה שם, והיא הועתקה לכאן, משום שבמשנה כאן נאמר לשון של כניסה לרשות הבעל לנישואין, ובמשנה שם נאמרו לשונות דומים של כניסה לחופה (לשם נישואין) ושל רשות הבעל.<br><br>'קרייא מסייע' בסנהדרין מתחלף ב'מתניתא מסייעא' במקבילה בכתובות, ושתי הגרסאות ייתכנו, היות וכאן המונח מציע ברייתא המורכבת מפסוק ודרשה עליו, ומקור שכזה עשוי להיקרא 'מתניתא' ולא רק 'קרייא' (בשל הפסוק המצוטט בו). כמובן, אפשר שאין כאן חילוף אמיתי אלא שיבוש, והגרסה 'מתניתא מסייעא' נוצרה עקב 'אשגרה מעלמא', שכן מונח זה שכיח הרבה יותר מ'קרייא מסייע', ובמקרה שלפנינו המקור המובא אחרי המונח הוא אכן ברייתא ("הטרמינולוגיה של הירושלמי", עמוד 542 והערה 39).</small><br>• • •
<b>זוממי בת כוהן ובועלה</b><br>במשנה שנינו: "וזוממי בת כהן ובועלה - הא כל הזוממין מקדמין לאותה המיתה, חוץ מזוממי בת כהן ובועלה".
<small>כאן התחלת מקבילה בירושלמי סנהדרין ז,א.</small>
מביאים ברייתא: <b>כיוצא בהם בשריפה, היא והן בשריפה</b> (נראה שצריך לומר: '<b>כיוצא בה בשריפה, הן בשריפה</b>') – כשהבועל בעילה אסורה נידון בשריפה כמו הנבעלת (כגון הבא על חמותו), גם העדים הזוממים נידונים בשריפה<b>. כיוצא בהן בסקילה, היא והן בסקילה</b> (נראה שצריך לומר: '<b>כיוצא בה בסקילה, הן בסקילה</b>') – כשהבועל בעילה אסורה נידון בסקילה כמו הנבעלת (כגון הבא על נערה המאורסה), גם העדים הזוממים נידונים בסקילה<b>. כיוצא בהן בחנק, היא והן בחנק</b> (בקטע בודפשט: '[הן ב]שריפה והיא בחנק'. ובמקבילה: 'הן בשריפה והוא בחנק'. - נראה שצריך לומר: '<b>כיוצא בה בחנק, הן בחנק</b>') – כשהבועל בעילה אסורה נידון בחנק כמו הנבעלת (כגון הבא על אשת איש), גם העדים הזוממים נידונים בחנק (זו סופה של ברייתא שמובאת בתוספתא, שמוסבת על המשנה כאן)<b>.</b><br><br><small>עד כאן המקבילה בירושלמי סנהדרין לעיל, וגם שם יש לגרוס כהגהתנו כאן.<br><br>ב<b>תוספתא סנהדרין</b> יד,יז שנו: כל הזוממים והבועלים מקדימים לאותה מיתה, אם לסקילה - סקילה, אם לשריפה - שריפה. במה דברים אמורים? בזמן שהוא כיוצא בהם באותה מיתה, כיוצא בהם בסקילה - הוא והם בסקילה, כיוצא בהם בשריפה - הוא והם בשריפה, כיוצא בהם בחנק - היא בשריפה והם בחנק.<br><br>נראה שצריך לגרוס בתוספתא כהגהתנו בירושלמי: כל הזוממים מקדימים לאותה מיתה (נהרגים באותה מיתה שבה נידונים הבועל והאישה הנבעלת), אם לסקילה - סקילה, אם לשריפה - שריפה, [אם לחנק - לחנק]. במה דברים אמורים? בזמן שהוא (הבועל) כיוצא בה (האישה הנבעלת) באותה מיתה, כיוצא בה בסקילה - הם בסקילה, כיוצא בה בשריפה - הם בשריפה, כיוצא בה בחנק - הם בחנק.<br><br>הלשון בברייתא שבתוספתא "במה דברים אמורים? בזמן שהוא כיוצא בה באותה מיתה" מחייב את הגהתנו בהמשכה בתוספתא ובירושלמי.</small><br>• • •