Ohr LaYesharim on Jerusalem Talmud Sukkah
אור לישרים על תלמוד ירושלמי סוכה
merged
https://www.sefaria.org/Ohr_LaYesharim_on_Jerusalem_Talmud_Sukkah
This file contains merged sections from the following text versions:
-Machon HaYerushalmi, Rabbi Yehoshua Buch, 2017
-https://www.nli.org.il/he/books/NNL_ALEPH003935156/NLI

אור לישרים על תלמוד ירושלמי סוכה

הקדמה

<b>התלמוד הירושלמי וכתב יד ליידן</b><sup class="footnote-marker">*</sup><i class="footnote">המקורות: מ' עסיס, הערך 'תלמוד ירושלמי', האנציקלופדיה העברית; י' זוסמן, מבוא, תלמוד ירושלמי (על פי כתב יד ליידן), האקדמיה ללשון העברית</i>
מטרתו של<b> התלמוד הירושלמי</b> היא ביאור המשנה, כפי שנלמדה בישיבות אמוראי ארץ ישראל (400-200 למניינם לערך).
דרכי התהוותו של התלמוד הירושלמי היו דומות לאלו של הבבלי: מתחילה סמכו האמוראים למשנה ברייתות מפרשות או חולקות; אחר כך הוסיפו פירושים ופסקי הלכות של ראשוני האמוראים, הלכות שהסיקו אותן מהמשנה ומהברייתות, הלכות שלא נזכרו במשנה ובעיות חדשות ומעשים שבאו לפניהם; ולבסוף הוסיפו את המשא והמתן של האמוראים האחרונים בדברי קודמיהם, חידושיהם הם והמשא והמתן שעליהם.
פעמים שונה משנת הירושלמי ממשנת הבבלי. במשניות רבות יש חילופי נוסח מהותיים בין הירושלמי לבבלי.
התלמוד הירושלמי השתמש בברייתות רבות שמקורן בתוספתא שלנו, ובקבצים שונים הנקובים בשמות ('תני חכם פלוני'). ברייתות מרובות מובאות בסתם.
בתלמוד הירושלמי נזכרים מאות אמוראים, והם נחלקים לשישה דורות. אין מסורת מפורשת לגבי זמן חתימתו של התלמוד הירושלמי (בסוף המאה ה-4 למניינם) ותהליך עריכתו (עד ראשית המאה ה-5 למניינם). לעריכה האחרונה קדמו תלמודים שונים, בזמנים ובבתי מדרש שונים. העריכה האחרונה מורכבת משכבות שונות ומתלמודן של ישיבות שונות בארץ ישראל. שיטות ועקרונות העריכה של התלמוד הירושלמי שונות מאלה של הבבלי.
<b>בעית המקבילות</b>. בתלמוד הירושלמי רגילה התופעה, שסוגיות מועברות ממקום למקום בשלמותן וכצורתן, וזאת מחמת שייכותן המלאה או החלקית למקומן המשני. תופעה זו, המצויה בכל ספרות חז"ל, מתעצמת במיוחד בתלמוד הירושלמי. יש בו סוגיות כפולות ואף משולשות, מהן שאבדו בגלגולי ההעתקה ממקומן העיקרי, ומהן שאינן מתפרשות כלל במקומן המשני. העברת הסוגיות נעשתה על ידי העורכים האחרונים.
לתופעה זו חשיבות רבה לתיקון שיבושי נוסח. לעיתים טעה הסופר בגבולות ההעתקה, והתחיל להעתיק מנקודה שלפני תחילת הסוגיה הכפולה, או שהמשיך להעתיק עד נקודה שאחרי סוף הסוגיה (העתקת יתר), או שהתחיל להעתיק מאמצע הסוגיה במקום מתחילתה, או שסיים להעתיק באמצע הסוגיה במקום בסופה (העתקת חסר). פעמים השמיט הסופר את אמצע הסוגיה.
<b>המקבילות למדרשי ארץ ישראל העתיקים</b>. ספרות האגדה נקבעה בכתב זמן רב לפני ספרות ההלכה, כבר בימי האמוראים הראשונים ("ספרא דאגדתא"). בבראשית רבה, ויקרא רבה, ופסיקתא דרב כהנא ישנן סוגיות מקבילות בהלכה ובאגדה לתלמוד ירושלמי, מהן קצרות ומהן ארוכות ושלמות, מהן הקבלות מלאות ומדויקות ומהן בשינויי לשון רבים. מכאן, ששני המקורות, התלמוד הירושלמי ומדרשי האגדה, שאבו זה מזה, או ממקור שלישי שקדם לשניהם.
<b>לשון</b>. לשון התלמוד הירושלמי היא ארמית גלילית מעורבת בלשון חכמים. יש בה מילים רבות ביוונית ומעט בלטינית. הגרוניות נתערערו בה, וחילופי אחה"ע שכיחים בה. עוד מצויים בה חילופי האותיות השפתיות, חילופי ג"כ וחילופי ס"צ. האל"ף נופלת בראש תיבה. שכיחה הרכבת שתי מילים. צורות אלו משקפות מבטא עממי של הארמית הגלילית ושל לשון חכמים, אלא שבנוסח שלפנינו החליפו לעיתים צורות בבליות את צורות הארמית של ארץ ישראל, על פי רוב מחמת הרגל הסופרים. שמות האמוראים רובם עבריים וחלקם ארמיים, יווניים ורומיים.
<b>מינוח</b>. התלמוד הירושלמי משתמש בביטויים מיוחדים, ופיתח מערכת מונחים, המקבילה לזו שבתלמוד הבבלי.
<b>סגנון</b>. לשון התלמוד הירושלמי קצרה. הבעיות קצרות, ורבות מהן נותרות ללא תשובה. קצב הסוגיות נינוח ורחוק מפלפול. דרכו של התלמוד הירושלמי לתרץ קושיה בדרך פשוטה. יש שאינו מפרש משנה סתומה או משנה שיש בתוכה סתירה, ויש שהוא מקשה על משנה ואינו מתרץ. כשיש קושי בהבנת משנה, אינו פותח בקושיה ומתרץ אותה, אלא אומר את פירושה של המשנה. הרבה פעמים הוא רומז למשנה ואינו מביא אותה כלל, וכן הוא אומר על הלכה שהיא כדעת תנא פלוני ואינו מזכיר כלל את המאמר של אותו תנא. לפעמים הוא מביא את הרישא בלבד וכוונתו להקשות מן הסיפא, ולפעמים הוא מביא את הסיפא והקושיה היא מן הרישא. בהרבה מקומות נאמר ששני אמוראים חולקים, אחד אמר כך ואחר אמר כך, ולא נזכרו שמות האמוראים האלה. משפטים רבים באים בתמיהה. הסגנון בהיר ותמציתי.
<b>נוסח התלמוד הירושלמי</b>. שיבושי הנוסח מרובים בתלמוד הירושלמי. סופר כתב יד ליידן הגיה שיבושים שמצא בספר שהעתיק ממנו. אף על פי שכתב יד ליידן משובח, בכל זאת עדיין מרובים שיבושיו. ויש שדימה הסופר בטעות שהנוסח משובש.
שיבושים רגילים בתלמוד הירושלמי (כבשאר ספרים) הם: חילוף אותיות דומות; צירוף שתי אותיות או שתי מילים לאחת; חלוקת אות אחת או מילה אחת לשתיים; שיכול אותיות; ייתורים וחיסורים; אשגרות לשון; העתקות יתר וחסר; דילוגים מחמת דמיון תחילות או סופות, והשמטות מסיבות אחרות; ראשי תיבות וקיצורים שנפתרו בטעות.
שיבושים מיוחדים לתלמוד הירושלמי הם: מאמרים הפוכים, ציוני הלכות שלא במקומן ו"גופים זרים" (קטעים גדולים וקטנים שנשתרבבו בטעות מסיבות שונות. "גופים זרים" הם בדרך כלל שיבושים קדומים, ונוצרו מהעתקה לקויה של מקבילות או משיבוץ קטעים שלא במקומם). יש שנכנסו בתלמוד הירושלמי זה ליד זה שתי צורות של מילים, שני נוסחים של מילים או של משפטים, מילים וביטויים נרדפים, טעות ותיקונה, מילה או ביטוי ופירושם שחדר מן הגיליון ונכנס לפנים (כפלי גרסה).
<b>התלמוד הירושלמי והתלמוד הבבלי</b>. בתקופת האמוראים היו אמוראים שהעבירו שמועות וסוגיות בין ארץ ישראל ובבל, כך שתורת שני המרכזים היתה ידועה בשתי הארצות. בתלמוד הירושלמי מימרות של אמוראי בבל שאינן בתלמוד הבבלי, וכן יש בו נוסחאות שונות של שמועות שנמסרו בבבל. חלק מן השמועות ההדדיות שהובאו במפורש בשני התלמודים מצויות בתלמוד ארץ המוצא בלשון אחרת וחלקן סותרות זו לזו. יש גם חילופים בשמות החכמים וכן סתירות בנוסחן של הברייתות ובמימרות האמוראים.
שני התלמודים כפי שהם לפנינו היום חלוקים בהלכה בכמה דברים. עיון שיטתי משווה בשני התלמודים חושף לפני הלומד בכל אתר ואתר את השווה והשונה שבשניהם בנוסח המשנה והברייתות, בפרשנות האמוראים, בפסק ההלכה ובגישה הכללית.
<b>כתבי היד</b>. כיום נותרו בידינו כתבי היד דלקמן:
<b>א) כתב יד ליידן</b> (סוף המאה ה-13 למניינם) הוא היחיד המכיל את התלמוד הירושלמי בשלמותו. הוא גם כתב היד שממנו ישירות נדפס הירושלמי לראשונה בוונציה (בשנת 1523 למניינם). למעשה כתב יד זה הוא החוליה היחידה כמעט המקשרת בינינו לבין עורכי התלמוד הירושלמי, ומכאן ייחודו וחשיבותו.
סופרו של כתב היד הוא ר' יחיאל ממשפחת הענווים באיטליה. הוא הוסיף תיקונים, השלמות ונוסחאות אחרות על הגיליון ובין השורות. כתב יד זה הגיהו והכינו לדפוס מדפיסי ונציה. הם מחקו, תיקנו, השלימו והוסיפו מאמרים בגיליונות ובין השורות. הרבה מתיקוניהם אינם אלא שיבושים. את הנוסח הנכון שיירו בכתבי היד, כך שאפשר ללמוד הרבה ממנו. רובם המכריע של דפוסי התלמוד הירושלמי בנויים על דפוס ונציה. שיבושים גדולים וקטנים חלו בירושלמי גם לאורך כל תקופת הדפוס, למן הדפוס הראשון שנדפס ישירות מכתב יד ליידן המוגה.
נוסח הירושלמי הלך והשתבש במהלך מסירתו, למן הימים שהוא יצא מידי עורכיו. אין אנו יודעים כמה גלגולי העתקה עבר נוסח הירושלמי עד להעתקתו בידי סופר כתב יד ליידן. כל העתקה הוסיפה שיבושים משלה.
בעית הנוסח המשובש, בנוסף לבעיות המינוח והלשון, הן הגורמים להזנחת הירושלמי לאורך כל הדורות, למן ימי הראשונים ועד לימינו. מפרשי הירושלמי וחוקריו חיפשו מאז ומתמיד דרכים לתיקון נוסחו, ובעיקר על ידי כתבי יד, אך הם לא מצאו שום כתב יד שיכול היה לפתור את בעיות הנוסח. לומדי הירושלמי ומפרשיו לא ידעו על קיומו של כתב היד שהיה מונח בליידן שבהולנד. על קיומו של כתב היד נודע באמצע המאה ה-19 למניינם, אך התעלמו לחלוטין ממנו ולא נסתייעו בו. רק כעבור כ-70 שנה נודעה חשיבותו הגדולה של כתב היד לתיקון נוסח הירושלמי.
סופר כתב יד ליידן העתיק מכתב יד משובש מאוד, ונאלץ לתקן ולהגיה אותו. הגהותיו ותיקוניו של הסופר נעשו בין השורות ועל הגיליונות. יש להניח שגם בהעתקה עצמה נפלו שגיאות ושינויים בלתי מכוונים, כדרך כל העתקה.
בכתב יד ליידן נוספו משניות, פסקאות וחלוקות להלכות, בעוד שבנוסח המקורי של הירושלמי לא היו כל אלה, אלא הכל היה עשוי כחטיבה אחת רצופה של התלמוד, ללא משניות וללא פסקאות. בראש כל פרק של תלמוד בא פרק שלם של משנה ולאחריו נוסח התלמוד. בתוך פרק התלמוד חוזרות פסקות קצרות מן המשנה ואחריהן סוגיות התלמוד. סימון חלוקת ההלכות אינו אחיד. כתב היד מפוסק על ידי נקודה.
כתב היד המקורי כפי שהוא יצא מידי הסופר הוא משובש, ומצויות בו השמטות גדולות וקטנות רבות. יש בכתב היד קטעים שלמים שלא במקומם ושיבושי סופרים רגילים. הסופר גם שיבש את הלשון וצורות הכתיב הארץ ישראליות. במשך הזמן נוספו בכתב היד הגהות ותיקונים מרובים בידי כמה מגיהים, ששיפרו את נוסחו המשובש של כתב היד. המגיהים השלימו חלק גדול מההשמטות שהיו בכתב היד המקורי ותיקנו שיבושים מרובים שהיו בו. ההגהות העיקריות נעשו לצורך התקנת כתב היד לקראת הדפסתו בוונציה. הרבה מהגהותיהם נעשו על סמך כתבי יד אחרים. אין ספק שהמגיהים שיבשו לא מעט. מרובים השיבושים של המגיהים בלשון הירושלמי, בסגנונו, במונחיו ובכתיבו המיוחד. הם הותירו חסרונות ושיבושים מרובים. לא תמיד הוסיפו את השלמותיהם במקום הנכון, לעיתים לא השלימו די הצורך, ולעיתים השלימו קטעים שחשבו בטעות שהם חסרונות.
גם לאחר כל ההשלמות המרובות שנעשו בכתב היד בידי המגיהים, עדיין רבות ההשמטות בנוסח הירושלמי. כמו כן מרובים בכתב היד הייתורים, החילופים והסירוסים במשפטים שלמים ובחלקי משפטים, ו"גופים זרים" שהשתרבבו. מרובות גם טעויות ההעתקה הרגילות בכל הספרים. בשל השפעת התלמוד הבבלי, כתב יד ליידן שונה מהנוסח המקורי של הירושלמי בכל תחומי הלשון: באוצר המילים, בצורות דקדוקיות, בכתיב, בסגנון ובמינוח. מרובים השיבושים גם בשמות החכמים ובדרך מסירת מאמריהם. למרות כל חסרונותיו, ניתן לתקן את נוסחו על פי כתבי יד נוספים, מקבילות, מובאות הראשונים והכרה טובה של לשונו, סגנונו ומונחיו של התלמוד הירושלמי, וכך להעמיד את הנוסח המקורי של התלמוד הירושלמי.
<b>ב) כתב יד רומי</b> כולל את סדר זרעים ואת מסכת סוטה. נכתב כנראה במאה ה-13 למניינם. הוא מלא שיבושים ורצוף השמטות גדולות, אך יש בו נוסחאות מקוריות, ובמקומות רבים הוא משלים חסרונות שבכתב יד ליידן.
<b>ג) "שרידי הירושלמי"</b> הוא אוסף גדול של קטעי התלמוד הירושלמי, ששרדו בגניזה. קטעי הגניזה הקדומים ביותר הם כנראה מן המאה ה-9 למניינם. חשיבותם של קטעי הגניזה בכך, ששמרו על צורתו המקורית של התלמוד הירושלמי, על כתיבו ועל גרסאות משובחות לרוב.
<b>ד) כתב יד ספרדי.</b> כתב יד כמעט שלם של מסכת נזיקין מהתלמוד הירושלמי. נכתב כנראה במאה ה-15 למניינם. מסורת הנוסח שלו טובה ומשובחת.
<b>ה) כתב יד אשכנזי.</b> נמצאו קטעים מהתלמוד הירושלמי, ששרדו בגרמניה והוצאו מכריכות ספרים. כתב יד זה נכתב במאה ה-13 למניינם. בכתב יד זה הוכנסו לגוף הנוסח הוספות רבות על פי מקורות שונים. כתב יד זה הוא מעין "ספר הירושלמי" שהיה לפני ראשונים באשכנז כמו ראבי"ה ובעל או"ז ("אור זרוע").
*******************
<b>נוסחיה של ירושלמי מסכת סוכה</b>
לירושלמי סוכה כתב יד שלם:
כתב יד ליידן (המסירה שלפנינו)
<b>קטעי גניזה של ירושלמי מסכת סוכה</b>
בגניזת קהיר נתגלו כמה קטעים מירושלמי סוכה המפוזרים בספריות, ואלה הם:
(ציוני הדפים הם לתלמוד ירושלמי דפוס ונציה)
<b>Cambridge, CUL: T-S F 10.64</b>
ליקוט: ירושלמי סוכה דפים נג-נה
רובו בשולי כתב יד של הלכות גדולות, הלכות יום טוב
<b>Cambridge, CUL: T-S AS 92.48</b>
ירושלמי סוכה פרק ה הלכה ג דף נה ע"ב
קטעי גניזת קהיר מוצגים באתר כתבי היד היהודיים של פרידברג (http://www.jewishmanuscripts.org/).
*******************
<b>הפירוש למסכת סוכה</b>
הפירוש מחולק לשני חלקים עיקריים: פירוש הסוגיה לחלקיה, ולאחריו הבאת מקורות ומקבילות והשוואה ביניהם, ועיונים והרחבות בנושאים שבסוגיה.
העיקרון של הפירוש הוא פירוש דברי חכמינו בירושלמי על פי דבריהם בכל המקורות: משנה, תוספתא, מסכתות קטנות, תלמוד ירושלמי, תלמוד בבלי, מדרשי הלכה ומדרשי אגדה. הדבר נעשה על ידי חיפוש ועיון מדוקדקים בכל המקורות (בעזרת פרויקט השו"ת של אוניברסיטת בר אילן). בתוך הפירוש מובאים המקורות בתוספת ביאור ותרגום חלקי.
הפירוש מתייחס ללשון הארמית הארץ ישראלית ולמונחי הדיון והלימוד שבתלמוד הירושלמי, תוך השוואת מקבילות ללשון ולמונחים במקומות אחרים בתלמוד הירושלמי ובמדרשי אגדה ארץ-ישראליים, ותוך הסתמכות על חוקרים בדורותינו.
הפירוש הוא פרי לימוד ועיון מעמיקים בפירושיהם ובדבריהם של רוב המתייחסים לדברי הירושלמי: מפרשי הירושלמי, ראשונים ואחרונים, ומחקרים בתחומים שונים.
הפירוש מבחין בין דברי תנאים ובין דברי אמוראים, ומתייחס לשלשלת המסירה של דבריהם, תוך ציון דורות התנאים והאמוראים.
רבים מהמקורות התנאיים בירושלמי הם ברייתות מן התוספתא המובאות בשלמות או בקיצור. העיון בתוספתא מסייע לפירוש נכון של הירושלמי, והוא הכרחי כאשר הירושלמי מביא ציטוט חלקי או ניסוח מקוצר של דברי התוספתא או כאשר הירושלמי קוטע את דברי התוספתא לצורך פירוש או לצורך שאלה ותשובה. בתוך הפירוש מובאים דברי התוספתא בשלמות בתוספת ביאור.
המקורות האמוראיים בירושלמי הם דברי אמוראים ארץ ישראליים ובבליים לדורותיהם. הפירוש מתייחס לקשרים בין האמוראים, ומשווה בין דברי האמוראים בתלמוד הירושלמי ובין דבריהם בתלמוד הבבלי. השוואה זו מסייעת לעיתים לפירוש נכון של הירושלמי. בתוך הפירוש מובאות הסוגיות המקבילות בתלמוד הבבלי בתוספת ביאור ותרגום חלקי.
הפירוש מבאר את הקשרים בין סוגיות ואת ייחוסן למשנה ולתוספתא המתאימים.
הפירוש מתייחס לסוגיות כפולות בתלמוד הירושלמי שהועתקו ממקום למקום ולשיבושים שנוצרו בהעתקות אלו על ידי מעתיקי הסוגיות.
הפירוש משלים פסוקים המובאים בירושלמי, מציין את הקשרם במקרא, ומבאר את אופן דרשתם.
הפירוש מתייחס למנהגי ארץ ישראל בתקופת המשנה והתלמוד, ומתאר אישים, מקומות, אירועים, חברה ותרבות בתקופה הזו.
<b>הנוסח</b>
נוסח התלמוד הירושלמי שנקבע לצורך הפירוש למסכת סוכה (להלן: הנוסח) מיוסד על כתב יד ליידן שלפנינו (להלן בתוך הפירוש: המסירה שלפנינו / כתב היד שלפנינו), שיצא לאור במהדורה משוכללת על ידי האקדמיה ללשון העברית. הנוסח נסמך על הסימנים המתארים את כתב היד ועל הסימנים שנוספו בידי מתקיני המהדורה. הסימנים של מתקיני המהדורה אינם מצוינים בתוך הנוסח.
הנוסח נקבע על פי ההגהות (מחיקה, תוספת, נוסח חלופי) של הסופר ושל המגיהים בכתב יד ליידן. בדרך כלל הובא בתוך הנוסח מה שסומן כתוספת, ולא הובא מה שסומן כמחיקה. הגהות אלו לא סומנו בתוך הנוסח, אך הגהות משמעותיות צוינו בתוך הפירוש. תוספות של המגיהים שהן שיבוש בסגנון הירושלמי לא הובאו בתוך הנוסח. תוספות של המגיהים שהן ייתור במסירה (במקומות שלא סומנו בידי מתקיני המהדורה) הובאו בתוך הנוסח וסומנו כייתור.
כשחוברו בכתב היד בטעות שתי תיבות לאחת הן הופרדו (במקום שההפרדה משמעותית הדבר צוין בתוך הפירוש).
הסימנים בתוך הנוסח שונים מהסימנים של מתקיני המהדורה. השלמת חיסרון בנוסח המסירה (במקום שהושלם חיסרון בידי מתקיני המהדורה או במקום שהשלמת החיסרון מוכרחת) סומנה בתוך הנוסח בסוגריים מרובעות - [א]. ייתור במסירה (במקום שסומן בידי מתקיני המהדורה או במקום שהייתור מוכרח) סומן בתוך הנוסח בסוגריים עגולות - (א). ההשלמות והייתורים הם לפי מקבילות או לפי כתבי יד או לפי קטעי גניזה.
היחס לסימנים שנוספו בידי מתקיני המהדורה (כגון: ייתור במסירה, נוסח תמוה, תיקון בסדר התיבות) הוא ביקורתי. יש מקומות שסומנו בידי מתקיני המהדורה, אך על פי שיקול הדעת לא היה הנוסח טעון תיקון. במקום שהנוסח תמוה הוצע תיקון לנוסח בתוך הפירוש.
סופר כתב יד ליידן כתב על פי רוב בכתיב מלא. בדרך כלל נשמר בתוך הנוסח הכתיב של הסופר, מלבד כמה חריגים (כגון: "שֵני" במקום "שיני", "אֵלו" במקום "אילו" להבדיל מ"אֵילו" ומ"אִילו").
תיבת "של" המחוברת לתיבה שלאחריה הופרדה (אף על פי שההפרדה היא שיבוש צורת הלשון הארץ ישראלית). במקום שהיידוע של התיבה שלאחריה מובלע בתיבה "של", נוספה בתוך הפירוש ה"א היידוע זעירה בראש התיבה שלאחריה.
כל הקיצורים הושלמו (מלבד "כול'" בהבאת פסקה מהמשנה ו"וגו'" בהבאת פסוק מהמקרא), וכל ראשי התיבות נפתרו (מלבד "הקב"ה"=הקודש ברוך הוא).
פסוקי המקרא סומנו במרכאות, ולא נרשמו להם מראי מקום (מראי מקום נרשמו בתוך הפירוש).
סופר כתב יד ליידן רשם פסוקים מתוך זיכרון והביא פסוקים בשינוי. נוסח הפסוקים תוקן בתוך הפירוש על פי המסורה שבידינו (הדבר לא צוין בתוך הפירוש). הסופר כתב פסוקים בכתיב מלא יותר מאשר במקרא, ובדרך כלל נשמר בתוך הנוסח הכתיב של הסופר.
תפילות וברכות, לרבות קטעים מהן, סומנו במרכאות. פסוקים שהובאו בתוך תפילות וברכות לא סומנו במרכאות.
לנוסח הוכנסו סימני פיסוק.
חלוקת הנוסח הכתוב נעשתה לפי הפרק וההלכה על פי החלוקה המקובלת, כמו שהוא במהדורת האקדמיה ללשון העברית (כשסימוני ההלכות שבדפוסים שונים מהחלוקה המקובלת הדבר מצוין). החלוקה המשנית לפסקאות ולקטעים נעשתה לפי העניין. בכל הלכה מובא נוסח המשנה ולאחריו נוסח התלמוד כמקובל בדפוסים המאוחרים.
נוסח המשנה שנקבע לצורך הפירוש למסכת סוכה הוא נוסח המשנה שבכתב היד.
מראי המקום בגיליונות שמימין ומשמאל לנוסח הם לירושלמי דפוס וילנא.
<b>הפירוש</b>
בתוך הפירוש בא הנוסח הכתוב באותיות בולטות, וכל חלקי הפירוש באו בדרך כלל באותיות רגילות. כל קטע של הנוסח הכתוב שבתוך הפירוש מחולק למשפטים ולחלקי משפטים, ולאחריהם בא הפירוש להם, כשביניהם מקף מפריד.
למשפטים ולחלקי משפטים בעברית נוספו לעיתים בנוסח הכתוב שבתוך הפירוש מילים, בסוגריים או שלא בסוגריים, הבאות לפרש את המילים שלפניהן או להשלים מילים חסרות. בפירוש שלאחרי משפטים וחלקי משפטים בארמית ניתן תחילה תרגום המילים, ואחר כך, בסוגריים או שלא בסוגריים, ניתן פירוש העניין. לעיתים נוספו בתוך תרגום המילים מילים בסוגריים, הבאות לפרש את המילים שלפניהן או לתת פירוש משמעי (כשהפירוש המשמעי של המילים בארמית שונה מהתרגום המילולי) או להשלים מילים חסרות.
בנוסח הכתוב שבתוך הפירוש צוין בסוגריים, באותיות רגילות או בולטות, תיקון גרסה או חילוף נוסח לנוסח הכתוב. תיקוני גרסה וחילופי נוסח הם על פי כתבי יד נוספים, מקבילות, מובאות הראשונים והכרה של לשונו, סגנונו ומונחיו של התלמוד הירושלמי. כתבי היד וקטעי הגניזה ששימשו לצורך הפירוש למסכת סוכה נרשמו לעיל.
בנוסח הכתוב שבתוך הפירוש צוינה בסוגריים הצורה הרגילה של מילה שבאה בצורה הארץ ישראלית.
בנוסח הכתוב שבתוך הפירוש צוינו בסוגריים, שבתוכם סימן שוויון, המילים שמהן הורכבו המילים שבנוסח הכתוב – (=אב).
בנוסח הכתוב שבתוך הפירוש צוינו בסוגריים מרובעות, שבתוכם סימן ~, אותיות שהוחלפו אלה באלה בנוסח הכתוב – [א ~ ב].
בנוסח הכתוב שבתוך הפירוש צוין בסוגריים בסמוך לשם חכם דור התנאים או האמוראים של החכם, ולעיתים צוינו גם פרטים על החכם. לא צוין כך, כשהחכם כבר נזכר בסמוך לעיל, או כשבשם זה נקראו כמה חכמים ומתוך ההקשר אין ברור במי מהם מדובר.
בנוסח הכתוב שבתוך הפירוש צוינו בסוגריים בסמוך לשם מקום פרטים על המקום.
המילה "כול'" הושמטה מהנוסח הכתוב שבתוך הפירוש כשבמקומה הושלמה פסקה מהמשנה.
בנוסח הכתוב שבתוך הפירוש נרשמו מראי מקום לפסוקי המקרא, והושלמו פסוקי המקרא שהובאו בקיצור והיה צריך להשלימם. המילה "וגו'" הושמטה מהנוסח הכתוב שבתוך הפירוש כשבמקומה הושלם פסוק.
לפני כל קטע בתוך הפירוש באה פתיחה, שמציינת את הפסקה מהמשנה או מברייתא שהקטע מדבר עליה, את הקשר של הקטע לקטעים שלפניו, ואת המקבילות בירושלמי לקטע. גם לפני כל מאמר או לפני כל שאלה ותשובה או לפני כל קושיה ותירוץ באו מילות פתיחה וקישור.
אחרי כל קטע בתוך הפירוש מובאים מקבילות לקטע, מקורות לפירוש הקטע, השוואות בין הירושלמי ובין הבבלי, ועיונים והרחבות לנושאים שנזכרו בקטע.
בנוסח הכתוב של המקבילות והמקורות נוספו מילים בסוגריים הבאות לפרש את המילים שלפניהן או להשלים מילים חסרות. הנוסח הכתוב וחלק מהפירוש של המקבילות והמקורות הם על פי המהדירים שלהם, אף שלרוב הם לא צוינו בתוך הפירוש (ראה רשימת מקורות להלן).
כשהמקבילות והמקורות נבדלים זה מזה בלשון ובתוכן הם הובאו בדרך כלל בנפרד. כשהמקבילות והמקורות אינם נבדלים זה מזה בלשון ובתוכן הם הובאו בדרך כלל ביחד. כשהמקבילות והמקורות הובאו ביחד, אף שיש ביניהם הבדלים, נבחר הנוסח של אחד מהם או שנקבע נוסח המשלב בין הנוסחים השונים או שצוינו הנוסחים השונים (נוסחים שונים מופרדים בלוכסן - /).
הנוסח של מקבילות ומקורות, לרבות פסוקים שהובאו בהם, הוא בכתיב מלא (צורת זכר רבים המסתיימת ב-ן הוחלפה ב-ם, אף על פי שההחלפה היא שיבוש צורת לשון חכמים).
משפטים וחלקי משפטים בארמית של מקבילות ומקורות הובאו לעיתים בתרגומם לעברית מבלי שהובא הנוסח המקורי ומבלי שצוין שבמקומו הובא תרגומו.
מקבילות ומקורות מן התלמוד ירושלמי צוינו לפי הפרק וההלכה על פי החלוקה המקובלת, כמו שהוא במהדורת האקדמיה ללשון העברית.
הנוסח של מקבילות ומקורות מן התלמוד הבבלי תוקן לעיתים על פי כתבי יד של הבבלי. במקבילות ובמקורות מן התלמוד הבבלי הובא בדרך כלל פירושו של הרב ע' אבן ישראל.
פרויקט השו"ת של אוניברסיטת בר אילן סייע בחיפוש ובהעתקה של מקבילות ומקורות. מערכת המידע לתלמוד הירושלמי של המכללה האקדמית בנתניה (http://webapp2.netanya.ac.il/talmud/) סייעה במציאת הפניות לציטוטי ירושלמי בראשונים ולספרות מחקר על הירושלמי.
<b>רשימת מקורות נבחרים</b>
<b>משנה, תוספתא ותלמודים</b>
משניות מבוארות (פ' קהתי)
שישה סדרי משנה (ח' אלבק)
פירוש למשנה מסכת שבת (א' גולדברג)
פירוש למשנה מסכת עירובין (א' גולדברג)
משנת ארץ ישראל (ש' ספראי וז' ספראי)
תוספתא (מ"ש צוקרמנדל)
תוספתא (ש' ליברמן)
תוספתא כפשוטה (ש' ליברמן)
תוספת ראשונים (ש' ליברמן)
מסכת סופרים (מ' היגר)
מסכת שמחות (מ' היגר)
תלמוד ירושלמי על פי כתב יד ליידן (האקדמיה ללשון העברית)
תלמוד ירושלמי (דפוס ונציה)
תלמוד ירושלמי (דפוסים קדומים)
שרידי הירושלמי (ל' גינצבורג)
שרידי הירושלמי ב (יד הרב הרצוג)
סינופסיס לתלמוד הירושלמי
פירושי רמב"ן לירושלמי (י' פלורסהיים)
מפרשי הירושלמי ("פני משה", "קורבן העדה", "ספר ניר", "נועם ירושלמי" ועוד)
פירושים וחידושים בירושלמי – מסכת ברכות (ל' גינצבורג)
אהבת ציון וירושלים (ד"ב רטנר)
הירושלמי כפשוטו – מסכתות שבת, עירובין ופסחים (ש' ליברמן)
ירושלמי נזיקין (א"ש רוזנטל, ש' ליברמן)
שערי תורת ארץ ישראל (ז"ו רבינוביץ)
זהב הארץ (ד' מלאכי)
עלי תמר - התלמוד הירושלמי (י' תמר)
תלמוד ירושלמי מסכת שביעית (י' פליקס)
תלמוד ירושלמי מסכת מעשרות (י' פליקס)
תלמוד בבלי (על פי כתבי יד)
תלמוד בבלי (ע' אבן ישראל)
מפרשי התלמוד הבבלי
מקורות ומסורות - ביאורים בתלמוד (ד' הלבני)
סוכה פרקים רביעי וחמישי מן תלמוד בבלי (מ' בנוביץ)
<b>מדרשי הלכה ואגדה</b>
מכילתא דרבי ישמעאל (ח"ש הורוביץ וי' רבין)
מכילתא דרבי ישמעאל (מ' איש שלום)
מכילתא דרבי שמעון בר יוחאי (י"נ אפשטין וע"צ מלמד)
ספרא (י"א וייס)
ספרא דבי רב (א"א פינקלשטין)
ספרי במדבר (ח"ש הורוביץ)
ספרי זוטא (ח"ש הורוביץ)
ספרי דברים (א"א פינקלשטין)
מדרש תנאים לדברים (הופמן)
מדרשי רבה (וילנא)
בראשית רבה (י' תיאודור וח' אלבק)
קטעי בראשית רבה מן הגניזה (מ' סוקולוף)
שמות רבה (א' שנאן)
ויקרא רבה (מ' מרגליות)
דברים רבה (ש' ליברמן)
מדרש רבה (מ"א מירקין)
רות רבה (לרנר)
איכה רבה (ש' בובר)
פסיקתא דרב כהנא (ד' מנדלבוים)
פסיקתא דרב כהנא (ש' בובר)
פסיקתא רבתי (מ' איש שלום)
מדרש תנחומא (ש' בובר)
מדרש תנחומא (ורשא)
מדרש שמואל (ש' בובר)
מדרש תהילים (ש' בובר)
מדרש משלי (ש' בובר)
פרקי דרבי אליעזר (מ' היגר)
פרקי דרבי אליעזר (ורשא)
אוצר המדרשים (איזנשטין)
ילקוט שמעוני
<b>ספרי עזר, מחקרים ועבודות</b>
אוצר לשונות ירושלמיים (מ' עסיס)
אלפי שנאן (א' שנאן)
אנציקלופדיה לחכמי התלמוד (מ' מרגליות)
אנציקלופדיה תלמודית (יד הרב הרצוג)
אריאל – אנציקלופדיה לידיעת ארץ ישראל (ז' וילנאי)
ארץ ישראל וחכמיה בתקופת המשנה והתלמוד (ש' ספראי)
בימי הבית ובימי המשנה: מחקרים בתולדות ישראל (ש' ספראי)
בשלהי הבית השני ובתקופת המשנה (ש' ספראי)
דעת מקרא (מוסד הרב קוק)
דרשות בציבור בתקופת התלמוד (י' היינמן)
הגליל בתקופת המשנה (א' אופנהיימר)
ההיסטוריה של ארץ ישראל ה - התקופה הרומית-ביזנטית (יד י' בן-צבי)
ההלכה - מקורותיה והתפתחותה (א"א אורבך)
החילוקים שבין אנשי מזרח ובני ארץ ישראל (מ' מרגליות)
הטרמינולוגיה של הירושלמי: מחקרים בטרמינולוגיה של המשא-ומתן האמוראי (עבודה - ל' מוסקוביץ)
הטרמינולוגיה של הירושלמי: המונחים העיקריים (ל' מוסקוביץ)
המילון החדש (א' אבן שושן)
הרפואה במקרא ובתלמוד (י' פרויס)
חז"ל - פרקי אמונות ודעות (א"א אורבך)
חי וצומח בתורה (י' פליקס)
יוונית ויוונות בארץ ישראל (ש' ליברמן)
לוד וחכמיה (ב"צ רוזנפלד)
לתורתם של תנאים: אסופת מחקרים מתודולוגיים ועיוניים (ש"י פרידמן)
מאלף עד תו – מילון עברי שימושי (מ' מדן)
מבוא הירושלמי (ז' פרנקל)
מבוא למשנה (ח' אלבק)
מבוא לנוסח המשנה (י"נ אפשטיין)
מבואות לספרות האמוראים (י"נ אפשטיין)
מבואות לספרות התנאים (י"נ אפשטיין)
מועדי ישראל בתקופת המשנה והתלמוד (י' תבורי)
מדרשי הלכה של האמוראים בתלמוד ירושלמי (ע"צ מלמד)
מדרשי הלכה של התנאים בתלמוד ירושלמי (ע"צ מלמד)
מחקרים בספרות התלמוד (י"נ אפשטיין)
מחקרים בעברית ובארמית (י' קוטשר)
מחקרים בתורת ארץ ישראל (ש' ליברמן)
מחקרים בתלמוד (א' וייס)
מחקרים בתקופת המשנה והתלמוד (א' ביכלר)
מילון לארמית ארץ ישראלית יהודית - DJPA (מ' סוקולוף)
מסכת סוכה של תלמוד בבלי, מקורותיה ודרכי עריכתה (י' בורגנסקי)
משנתו של רבי אליעזר בן הורקנוס (י"ד גילת)
סוגיות מקבילות בירושלמי (עבודה - מ' עסיס)
על הירושלמי (ש' ליברמן)
ערכי - המילון החדש לספרות חז"ל (י' קוטשר, מ"צ קדרי)
ערכי מדרש: תנאים, אמוראים (ב"ז בכר)
פרקים בהשתלשלות ההלכה (י"ד גילת)
קדמוניות התלמוד (ש' קרויס)
רב מילים – המילון השלם (י' שויקה)
ריהוט הבית במשנה (ק"ח קירשנבום)
שמחת הרגל בתלמודם של תנאים (ד' הנשקה)
שקיעים מתרגומי המקרא הארמיים (מ' גושן-גוטשטיין)
תוספת ברכה (ב' אפשטיין)
תורת הצורות של הארמית שבתלמוד הירושלמי על פי קטעי גניזה (ש' היימנס)
תיקוני נוסחאות בירושלמי (א' רוזנברג)
תלמודה של קיסרין (ש' ליברמן)
<b>מאמרים בכתבי עת ובספרי מחקר, יובל וזיכרון</b>
אסופות יא &gt; לדרכי שילובן של האגדות בירושלמי (ל' מוסקוביץ)
אסופות ומבואות בלשון ב &gt; עיונים לקסיקליים בעברית ובארמית (ש' נאה)
בר אילן כ-כא &gt; על החברייא (מ' בר)
בר אילן ל-לא &gt; מסביב ל'סידרא' (מ' עסיס)
היֹה היָה 7 &gt; לשאלת מערך המינים בבית הכנסת בימי בית שני, המשנה והתלמוד (ג' לרר)
הליכות שדה 66 &gt; גידול בדי הדס לחג הסוכות (מ' זקס)
ואלה שמות 2 &gt; השם גורם (ש"י פרידמן)
חכמת בת שבע &gt; משך סוכה קטנה שבעה טפחים (א' טוקר)
יובל שי &gt; לשונות סופרים (א"ש רוזנטל)
כתבור בהרים: מחקרים בתורה שבעל פה &gt; צריך לנענע שלוש פעמים (ש' נאה)
לשוננו עב &gt; לקראת הוצאה חדשה של שרידי הירושלמי (ב' אליצור)
משלב מ &gt; העוסק במצוה פטור מן המצוה - שלוחי מצוה פטורין מן הסוכה (מ' כ"ץ)
סידרא י &gt; הערות וביאורים בירושלמי (ל' מוסקוביץ)
סידרא כ &gt; בירורי ירושלמי (ל' מוסקוביץ)
סידרא כא &gt; לפירושו של מונח מוקשה בירושלמי (מ' עסיס)
סידרא כד-כה &gt; לחקר ה'גזרה שמא' בירושלמי (ל' מוסקוביץ)
סיני סג &gt; לפירוש הירושלמי סוף סוכה וסוף יומא (ש' אברמסון)
ספר אסף: קובץ מאמרי מחקר &gt; השפעת בית שמאי על ספרי דברים - הערה (ש' ליברמן)
עטרה לחיים: מחקרים בספרות התלמודית והרבנית &gt; הברייתות בתלמוד הבבלי ויחסן למקבילותיהן שבתוספתא (ש"י פרידמן)
תרביץ א &gt; ללקסיקון התלמודי (י"נ אפשטיין)
תרביץ ב &gt; ל'תיקוני ירושלמי' (ש' ליברמן)
תרביץ ו &gt; שרידי שאילתות (י"נ אפשטיין)
תרביץ לה &gt; המקומות לקידוש חודשים ולעיבור השנה בארץ לאחר החורבן (ש' ספראי)
תרביץ לז &gt; "ותו לא מידי" (ב' דה-פריס)
תרביץ נט &gt; חקר תולדות ההלכה ומגילות מדבר יהודה (י' זוסמן)
תרביץ ס &gt; סוגיות מקבילות ומסורת נוסח הירושלמי (ל' מוסקוביץ)
תרביץ סד &gt; לחקר הגופים הזרים האגדיים בירושלמי (ל' מוסקוביץ)
תרביץ סו &gt; כפלי גרסה בירושלמי (ל' מוסקוביץ)
תרביץ עא &gt; תלמוד ירושלמי במהדורת האקדמיה ללשון העברית (ש' נאה)
תרביץ עב &gt; על חורבנה של יהדות מצרים בספרות חז"ל (נ' חכם)
תרביץ עט &gt; על ברכת המצוות בארץ ישראל ובבבל (ב' קצוף)
תרביץ פא &gt; עוד לבעיית עריכתה של מסכת נזיקין ירושלמי (מ' עסיס)
JQR 91 &gt; "אמרו דבר אחד" (ל' מוסקוביץ)
<b>"אור לישרים"</b>
בשו"ת "מן השמים" (לרבי יעקב ממרויש, מבעלי התוספות) סימן סא נסתפק בבבלי מסכת ראש השנה והשיבו לו: "זרח בחושך אור לישרים" (תהילים קיב,ד).
ונכתב שם בהערה: יעוין בספר "תוספות אהרן" מהגר"א מפינסק בחידושי מסכת ראש השנה שהביא תשובה זו וביאר על פי אומרם: "במחשכים הושיבני" (איכה ג,ו) - זה תלמודה של בבל (בבלי סנהדרין כד,א), ו"לישרים" אותיות "יר(ו)שלמי", ורצונו לומר שיש לפרש סוגית הבבלי על פי דברי הירושלמי שם.
לאור הדברים האלה, ומשום שהפירוש למסכת זו בא להאיר אור חדש על התלמוד הירושלמי, על כן נקרא הפירוש הזה בשם "<b>אור לישרים</b>".
<b>יהושע </b>ב"ר משה<b> בוך</b>
מכון הירושלמי - תלמודה של ארץ ישראל
וישיבת ההסדר "מאיר הראל" מודיעין






Chapter 1



Halakhah 1

שני הפרקים הראשונים של המסכת עוסקים בהלכות עשיית הסוכה ובמצוות הישיבה בה.<br><br><big><strong>משנה</strong></big><br>משנה זו באה ללמד את שיעורי הסוכה.<br><b>סוכה</b> – הסכך לצל, <b>שהיא גבוהה למעלה</b> (בכתבי היד של המשנה אין מילה זו) <b>מעשרים אמה</b> – מן הקרקע, <b>- פסולה, ורבי יהודה</b> (בר אלעאי, מגדולי התנאים בדור הרביעי) <b>מכשיר. ושאינה גבוהה עשרה טפחים, ושאין לה שלש דפנות</b> (קירות)<b>, ושחמתה מרובה מצילתה</b> – שאור השמש החודר פנימה דרך הסכך מרובה מהצל הנוצר מהסכך (היחס בין הצל לחמה נמדד בכל היקף הסוכה), <b>- פסולה</b> (מבחינה דקדוקית צריך להיות "צילה", אך יש כאן תופעה לשונית של גרירה, עקב המילה "חמתה")<b>.</b><br>
<big><strong>תלמוד</strong></big><br>במשנה שנינו: <b>"סוכה שהיא גבוהה</b> למעלה מעשרים אמה - פסולה, ורבי יהודה מכשיר<b>".</b>
<br>כאן התחלת מקבילה בירושלמי עירובין א,א.
<br><b>מָבוֹי</b> - מבוא, רחוב קטן בין שתי שורות בתים המביא מרחובה של העיר שהוא רשות הרבים אל החצירות. מן התורה מותר לטלטל בשבת חפץ ממקום למקום במבוי, כיוון שהוא מוקף שלוש מחיצות, אלא שחכמים אסרו לטלטל בו ארבע אמות, שמא יחליפוהו ברשות הרבים, ולא התירו לטלטל בו אלא אם כן מקיפים (סותמים) אותו מרוח הרביעית הפתוחה לרשות הרבים, שהיא פתח המבוי, וסתימה זו דיה בכל שהוא, בלחי (לוח או עמוד) בצד הכניסה או בקורה (מוט עבה המשמש לבניין) למעלה על שתי המחיצות בפתח המבוי.
<br>ב<b>משנה עירובין</b> א,א שנינו: <b>מבוי</b> (פתח המבוי הגובל עם רשות הרבים) <b>שהוא גבוה למעלה</b> (בכתבי היד של המשנה אין מילה זו) <b>מעשרים אמה</b> (שהקורה המונחת על גבי שתי מחיצות הכניסה גבוהה מעשרים אמה מן הקרקע) <b>- ימעט</b> (צריך למעט את הגובה. בתוספתא עירובין א,א שנו: כיצד ממעטו? נותן עליו קורה מעשרים ולמטה (נותן קורה אחרת בתוך עשרים אמה). ובברייתא בבבלי עירובין ג,ב שנו: כיצד הוא עושה? מניח את הקורה משפת עשרים ולמטה (משפיל את הקורה שהיא למעלה מעשרים למטה מעשרים). ובירושלמי עירובין א,א אמרו: כיצד ימעט? עושה איסטבה / מסטבה (ספסל) על פתח המבוי (ממעט את החלל על ידי הגבהת הקרקע, שבונה איצטבא מלמטה) ומתיר המבוי. ונחלקו אמוראים שם בשיעור הצריך לאיצטבא זו ברוחב: רבי אחא בשם רבי הושעיה: ארבעה טפחים כדי מקום. רבי יוסה אומר: טפח כדי קורה. חברייא אמרין: כל שהו)<b>. רבי יהודה אומר: אינו צריך</b> (למעט)<b>.</b>
<br><b>רבי יוסי</b> (מגדולי אמוראי ארץ ישראל בדור הרביעי) <b>אמר לה סתם</b> – אומר אותה (את המימרה) סתם (חכם זה מסר את המימרה המובאת בהמשך שלא בשמו של חכם אחר, בניגוד לדעה אחרת המובאת בהמשך, שלפיה מימרה זו נמסרה על ידי חכם אחר הקדום יותר)<b>, רבי אחא</b> (אמורא ארץ ישראלי בדור הרביעי) אמר <b>בשם רב</b> (אמורא בבלי בדור הראשון, מגדולי האמוראים)<b>: (ו)רבנ</b>י<b>ן ילפין לה</b> – החכמים לומדים אותה (את ההלכה שפתח למעלה מעשרים אמה אינו קרוי פתח, ולכן מבוי שהוא גבוה מעשרים אמה - ימעט) <b>מפיתחו של</b> ה<b>היכל</b> – שבמקדש, שנכנסים דרכו מן האולם (הבניין שלפני ההיכל) אל ההיכל, שהיה גבוה עשרים אמה (משנה מידות ד,א)<b>, ורבי יודה יליף לה</b> – ורבי יהודה לומד אותה (את ההלכה שאף פתח למעלה מעשרים אמה קרוי פתח, ולכן מבוי שהוא גבוה מעשרים אמה - אינו צריך למעט) <b>מפתחו של</b> ה<b>אולם</b> – שבמקדש, שהיה גבוה יותר מעשרים אמה (ראה להלן)<b>.</b>
<br>ומקשים: <b>אם מפתחו של</b> ה<b>אולם</b> – לומד אותה רבי יהודה<b>, דיו ארבעים אמה!</b> – מספיק לו למבוי שיהא מותר לטלטל בו אם הקורה מונחת עד ארבעים אמה מן הקרקע ולא יותר! ומציעים משנה המסייעת לקביעה זו: <b>דתנינן תמן:</b> – ששנינו שם (במקום אחר - משנה מידות ג,ז): <b>פתחו של</b> ה<b>אולם גובהו ארבעים אמה ורחבו עשרים אמה.</b> ומציעים ברייתות המיוחסות לחכמים נקובי שם: <b>תני</b> – שונה <b>רבי חייה</b> (בדור המעבר שבין התנאים לאמוראים)<b>: אפילו ארבעים חמשים אמה</b> – רבי חייא שונה ברייתא החולקת על המשנה: מבוי שהוא גבוה מעשרים אמה - ימעט, ורבי יהודה מכשיר אפילו ארבעים חמישים אמה<b>. תני</b> – שונה <b>בר קפרא</b> (בדור המעבר שבין התנאים לאמוראים)<b>: אפילו מאה אמה</b> – בר קפרא שונה ברייתא החולקת על המשנה: מבוי שהוא גבוה מעשרים אמה - ימעט, ורבי יהודה מכשיר אפילו מאה אמה. - רבי חייא ובר קפרא נחלקו בדעת רבי יהודה האם עד חמישים דווקא או שלא. הרי שלרבי יהודה, מבוי שהוא גבוה מארבעים אמה - אינו צריך למעט, ומכאן שרבי יהודה אינו לומד אותה מפתחו של האולם<b>.</b><br>
<br>ומציעים קשר בין אמרות שונות של התנאים: <b>אמר רבי אבין</b> (מגדולי אמוראי ארץ ישראל בדור החמישי)<b>: רבי יודה כדעתיה</b> – רבי יהודה (שאומר שמבוי שהוא גבוה מעשרים אמה - אינו צריך למעט) כדעתו (הולך לשיטתו), <b>ורבנ</b>י<b>ן כדעתהון</b> – והחכמים (שאומרים שמבוי שהוא גבוה מעשרים אמה - ימעט) כדעתם (הולכים לשיטתם)<b>,</b> ומציעים מראה מקום לדברי התנאים: <b>דתנינן תמן:</b> – ששנינו שם (משנה עירובין ט,ד): <b>וכן גשרים</b> – ברשות הרבים, <b>המפולשין</b> (נפתחים מקצה אל קצה) – משתי רוחות מתחתיהם, אבל בשתי הרוחות האחרות מחיצות מחזיקות את הגשרים, <b>מטלטלין תחתיהן בשבת</b> – מותר לכתחילה לטלטל תחת הגשרים בשבת, אף על פי שאין אלא שתי מחיצות, מפני שהם רשות הרבים מקורה, ובשני הצדדים הפתוחים אנו רואים את קצות התקרה כאילו הם יורדים למטה ויוצרים מחיצות (כאמור להלן)<b>; דברי רבי יהודה. וחכמים אוסרין</b> – אסור לכתחילה לטלטל תחת הגשרים<b>.</b> ומנסחים את המכנה המשותף לשתי האמרות: <b>היך מה דאת אמר תמן:</b> – כמו שאתה אומר שם (בגשרים המפולשים לדעת רבי יהודה): <b>את</b> (אתה) <b>רואה את התקרה כאילו היא יורדת וסותמת</b> – רואים את התקרה שמשני הצדדים הפתוחים כאילו היא יורדת למטה וסותמת את אותם הצדדים, ונמצא המקום סתום מארבע צדדיו<b>, כך את אמר הכא:</b> – כך אתה אומר גם כאן (במבוי שהוא גבוה מעשרים אמה לדעת רבי יהודה): <b>את רואה את המלתירה</b> (קורה להחזקת תקרת הבניין (מקור המילה ביוונית)) <b>כאילו היא יורדת וסותמת</b> (הגרסה קשה, כי הרי במלתרה (שסתמה רחבה ארבעה טפחים) כולם מודים שאפילו גבוהה מעשרים אמה אינו צריך למעט, לפי הירושלמי להלן ("הירושלמי כפשוטו", עמודים 217-218). - ונראה שהמילה 'המלתירה' היא אשגרה מהירושלמי עירובין ח,ו, ששם נאמרה הלשון "את רואה אותה כילו יורדת וסותמת" בתקרה וכן במלתרה, וכאן צריך לומר '<b>הקורה</b>' במקום 'המלתירה') – רואים את הקורה שבפתח המבוי כאילו היא יורדת למטה וסותמת את אותו הצד, ונמצא המבוי סתום מארבע צדדיו, ולכן אינו צריך למעט. וכן לדעת החכמים, כמו שאין אומרים בגשרים המפולשים: אתה רואה את התקרה כאילו היא יורדת וסותמת, כך אין אומרים במבוי שהוא גבוה מעשרים אמה: אתה רואה את הקורה כאילו היא יורדת וסותמת, ולכן ימעט<b>.</b><br><br><small>ב<b>תוספתא עירובין</b> א,א שנו: מבוי שגבוה מעשרים אמה, יתר מפתחו של היכל - הרי זה צריך למעט.<br><br>ב<b>בבלי עירובין</b> ב,א-ב אמרו: אמר רב יהודה אמר רב: חכמים לא למדוה אלא מפתחו של היכל, ורבי יהודה לא למדה אלא מפתחו של אולם. דתנן: פתחו של היכל גובהו עשרים אמה ורוחבו עשר אמות, ושל אולם גובהו ארבעים אמה ורוחבו עשרים אמה.<br>ורבי יהודה מפתחו של אולם גמר? והתניא: מבוי שהוא גבוה מעשרים אמה - ימעט, ורבי יהודה מכשיר עד ארבעים וחמישים אמה. ותני בר קפרא: עד מאה. בשלמא לבר קפרא - גוזמא (רצה לומר שרבי יהודה מכשיר בגבוה הרבה מעשרים), אלא לרב יהודה, בשלמא ארבעים - גמר מפתחו של אולם, אלא חמישים מנא ליה? (אלא עלינו לומר שלא למד רבי יהודה מפתחו של אולם אלא טעם אחר היה לו) - אמר רב חסדא: הא מתניתא אטעיתיה לרב (ובשל זה הסביר כך את השיטות), דתניא: מבוי שהוא גבוה מעשרים אמה, יותר מפתחו של היכל - ימעט. הוא (רב) סבר: מדרבנן מפתחו של היכל גמרי, רבי יהודה מפתחו של אולם גמר. ולא היא, רבי יהודה מפתחא דמלכין גמר (שנוהגים לעשות פתחיהם גבוהים ביותר).<br><br>בבבלי: אמר רב יהודה אמר רב, ובירושלמי: רבי יוסי אמר לה סתם, רבי אחא בשם רב. בשני התלמודים הקשו מברייתות של רבי חייא ובר קפרא שרבי יהודה אינו לומד אותה מפתחו של האולם.<br><br>רב תפס את דברי התוספתא "מבוי שגבוה מעשרים אמה, יתר מפתחו של היכל" כטעם לשיטת החכמים, ולכן ההכרח לדעתו למצוא טעם גם לשיטת רבי יהודה. אבל דבריו מתנגדים למה שמפורש בברייתות של רבי חייא ובר קפרא בירושלמי ובבבלי שרבי יהודה מתיר ביותר מארבעים אמה, שהוא הגובה של פתחו של אולם. ורב חסדא בבבלי מסביר את טעותו של רב בהבנת התוספתא ("פירוש למשנה מסכת עירובין", עמוד 2, הערה 5).</small><br>
<br>ומציעים השוואה בין שני נושאים: <b>היא דעתיה ד-</b> – היא דעתו של <b>רבי יודה בסוכה, היא דעתיה</b> – היא דעתו <b>במבוי</b> – דעתו בסוכה ודעתו במבוי שוות, שסוכה ומבוי שהם גבוהים מעשרים אמה - כשרים<b>. היא דעתהון דרבנ</b>י<b>ן</b> – היא דעתם של החכמים <b>בסוכה, היא דעתהון</b> – היא דעתם <b>במבוי</b> – דעתם בסוכה ודעתם במבוי שוות, שסוכה ומבוי שהם גבוהים מעשרים אמה - פסולים<b>.</b>
<br>ודוחים את השוואת שני הנושאים: <b>ולא דמייא!</b> – ולא דומָה! (ולא דומה הדבר! אין שני הנושאים הנידונים דומים) <b>יש דברים כשרים בסוכה ופסולים במבוי,</b> ויש דברים <b>כשירים במבוי ופסולים בסוכה</b> – כמפורט להלן<b>:</b>
<br>ומביאים שלושה דברים שכשירים בסוכה ופסולים במבוי:
<br><b>דוקרנין</b> (קלשונים (מקור המילה ביוונית)) – קנים מפוצלים למעלה לשניים או לשלושה פיצולים, כמין קלשון, <b>- כשירים בסוכה ופסולין במבוי,</b> ומציעים ברייתא המסייעת לכך: <b>ותני כֵן:</b> – ושונה (התנא) כך: <b>הביא ארבעה ד</b>ו<b>קרנין</b> – אם היו לסוכה דפנות גבוהות עשרה טפחים והעמיד על הדפנות ארבעה קנים בארבע זוויות הסוכה, <b>וסיכך</b> (כיסה) <b>על גביהן</b> – שסמך את הסכך על גבי הקנים, <b>- בסוכה כשר</b> – הסוכה כשירה, אפילו הקנים גבוהים כמה אמות, מאחר שהדפנות שתחתיהן גבוהות עשרה טפחים (כמו ששנינו במשנה סוכה א,ט: המשלשל דפנות... מלמטן למעלן, אם גבוהה מן הארץ עשרה טפחים - כשירה) ("שערי תורת ארץ ישראל", עירובין; וכן פירש ב"חשק שלמה", בבלי סוכה ד,ב), והטעם הוא שרואים כאילו הדפנות עולות ומגיעות עד לסכך, <b>ובמבוי פסול</b> – אם העמיד על שתי המחיצות בפתח המבוי שני קנים וסמך את הקורה על גבי הקנים - המבוי פסול, כי הקורה צריכה להיות מונחת על גבי המחיצות (נראה שהמילים "בסוכה כשר ובמבוי פסול" הן אשגרה מהלשונות הדומים בסוגיה, שהרי "הביא ארבעה דוקרנין וסיכך על גביהן" אינו עניין אלא לסוכה בלבד. וצריך לומר: '...וסיכך על גביהן - כשר'. - אין לפרש לגבי סוכה שנעץ את הדוקרנים בקרקע בארבע זוויות וסיכך על גביהם ולא עשה דפנות, אלא מסתבר לפרש שנעץ את הדוקרנים בראשי הדפנות בארבע פינות הסוכה, כשם שבמבוי מדובר שנעץ את הדוקרנים בראשי הכתלים משני צידי המבוי, וכמו שמשמע מהאמור להלן לגבי הדוקרנים במבוי; ועוד, שבברייתא שבבבלי סוכה ד,ב שנו: "נעץ ארבעה קונדיסים (עמודים, מוטות) בארץ וסיכך על גבם - רבי יעקב מכשיר, וחכמים פוסלים", הרי שלדעת חכמים שהלכה כמותם סוכה כזו פסולה). הרי שאין שני הנושאים האלה דומים<b>.</b> ומציעים צמצום כפול של תחולת הקביעה: <b>הדא דאת אמר</b> – זאת שאתה אומר (דבר זה שאתה אומר, שדוקרנים פסולים במבוי) <b>- בגבוהין שלשה למעלה מכותלי המבוי</b> – במקרה שהקנים גבוהים שלושה טפחים מעל למחיצות המבוי - המבוי פסול<b>, אבל אם אינן גבוהין שלשה למעלה מכותלי המבוי - כשר</b> – שכל פחות משלושה טפחים הרי הוא כלבוד (כמחובר), והרי זה כמו שהקורה מונחת על גבי המחיצות<b>;</b> ועוד, זאת שאתה אומר שדוקרנים פסולים במבוי - <b>בשאין בהן רוחב ארבעה</b> – במקרה שהקנים אינם רחבים ארבעה טפחים - המבוי פסול<b>, אבל אם יש בהן רוחב ארבעה, אפילו גבוהין כמה</b> (הרבה) <b>- כשר</b> – שהקנים נחשבים כאילו הם ממחיצות המבוי (ובלבד שלא יהיו הקנים גבוהים מעשרים אמה מן הקרקע)<b>.</b>
<br><b>דפנות</b> – שלוש דפנות, <b>- כשירות בסוכה ופסולות במבוי,</b> ומציעים ברייתא המסייעת לכך: <b>ותני כן:</b> – ושונה (התנא) כך (בעניין סוכה): <b>שתים כהילכתן</b> – דופן אחת לאורך הסוכה ודופן שנייה לרוחבה, <b>והשלישית אפילו טפח</b> – שסוכה כשירה אף אם הדופן השלישית אינה ארוכה כשתי הדפנות האחרות<b>.</b> ומפרשים את הברייתא: <b>רבי חייה</b> (בר אבא, אמורא ארץ ישראלי בדור השלישי) אמר <b>בשם רבי יוחנן</b> (גדול אמוראי ארץ ישראל בדור השני)<b>: שתים של ארבעה ארבעה טפחים</b> – דופן אחת לאורך הסוכה במידה של ארבעה טפחים ודופן שנייה לרוחבה במידה של ארבעה טפחים, <b>והשלישית אפילו טפח - כשר</b> – הסוכה כשירה<b>. ובמבוי - עד שיהא מגופף</b> (מוקף, נסתם) <b>מארבע רוחותיו</b> – מוקף מחיצות משלוש רוחותיו וקורה ברוח הרביעית הפתוחה לרשות הרבים. אבל מבוי שמוקף מחיצות משלוש רוחותיו בלא קורה ברוח הרביעית - פסול. הרי שאין שני הנושאים האלה דומים<b>.</b>
<br><b>רחב מעשר אמות - בסוכה כשר</b> – אם באחת מרוחותיה של הסוכה יש פרצה רחבה יותר מעשר אמות - הסוכה כשירה, <b>ובמבוי פסול</b> – מבוי הרחב מעשר אמות - ימעט (משנה עירובין א,א), שאם פתח המבוי רחב מעשר אמות - אין זה פתח אלא פרצה, וצריך למעט את הפתח ולהעמידו על עשר אמות או פחות<b>.</b>
<br>ומביאים שלושה דברים שכשירים במבוי ופסולים בסוכה:
<br><b>הדלה עליה</b> – הרים ותלה על הסוכה, <b>את הגפן</b> – ענפי הגפן<b>, את הדלעת ואת הקיסוס, וסיכך על גביו</b> (הגרסה הנכונה בכתבי היד של המשנה: 'על גב<b>ן</b>') – כיסה בסכך כשר על הגפן או על הדלעת או על הקיסוס, <b>- פסולה</b> (משנה סוכה א,ד) – משום שסיכך אותה גם בדבר המחובר לקרקע, שהוא סכך פסול. ובמבוי כשר, שאם הדלה על פתח המבוי את הגפן ואת הדלעת ואת הקיסוס - אין צריך המבוי קורה (תוספתא עירובין א,ז)<b>.</b> ומצמצמים את תחולת הקביעה: <b>הדא דאת אמר</b> – זאת שאתה אומר (דבר זה שאתה אומר, שבמבוי כשר) <b>- על</b> (צריך לומר: '<b>עד</b>') <b>בית סאתים</b> (מקום ששטחו מספיק לזריעת שתי סאים של גרגרי תבואה) – שהמבוי לא יהיה גדול משטח של בית סאתיים<b>, אבל יותר מבית סאתים - נעשית כמחיצה</b> (מקום גדור) <b>שהוקפה זרעים, שאין מותר לטלטל בה אלא בארבע אמות</b> – מכיוון שהגפן והדלעת לא ניטעו לשם מחיצה, אלא המחיצה נעשתה מאליה (שהגפן והדלעת עלו מאליהן), אפילו הדלה אותן בידיים, אסור לטלטל במבוי אם הוא יותר מבית סאתיים (הירושלמי סובר שקורה משום מחיצה, ואף על פי שהדלה בידיים, מכל מקום אנו הולכים אחר עיקר הגפן והדלעת שהוא מחיצה שנעשתה מאליה ("תוספתא כפשוטה", מועד א, עמוד 159, הערה 28))<b>.</b>
<br><b>חמתה מרובה מצילתה - בסוכה פסולה</b> (משנה סוכה א,א)<b>, במבוי כשר</b> – שאם סיכך על פתח המבוי בסכך שאינו סוכך כראוי - אין צריך המבוי קורה<b>.</b>
<br><b>סוכה מקורה</b> (מכוסה בתקרה) – שסיכך אותה בנסרים רחבים, <b>- פסולה</b> – משום שנסרים דומים לתקרת הבית ולא לסכך (ראה משנה סוכה א,ו)<b>, מבוי מקורה - כשר</b> – שאם סיכך על פתח המבוי בנסרים - אין צריך המבוי קורה<b>.</b> ומרחיבים את תחולת הקביעה: <b>רבי אחא</b> (אמורא ארץ ישראלי בדור הרביעי) אמר <b>בשם רבי הושעיה</b> (מגדולי אמוראי ארץ ישראל בדור הראשון)<b>: לא סוף דבר מקורה</b> – הדין במבוי נכון לא רק במקרה הנידון שהמבוי מקורה<b>, אלא אפילו נתן מלתרה</b> (קורה להחזקת תקרת הבניין (מקור המילה ביוונית)) <b>ויש בה רוחב ארבעה טפחים - מתרת את המבוי</b> – גם במקרה שנתן בפתח המבוי מלתרה, שסתמה רחבה ארבעה טפחים (ראה "הירושלמי כפשוטו", עמודים 228-229) - מותר לטלטל במבוי, אף על פי שהקורה גבוהה מעשרים אמה, ואין צריך המבוי קורה אחרת בתוך עשרים אמה<b>.</b><br><br><small>עד כאן המקבילה בירושלמי עירובין.<br>סוגיה זו מקומה בעירובין ומשם הועברה לכאן.<br><br><b>דפנות</b><br>ב<b>תוספתא סוכה</b> א,יג שנו: וחכמים אומרים: שתיים כהלכתן, ושלישית אפילו טפח.<br>וב<b>בבלי סוכה</b> ו,ב אמרו: תנו רבנן: שתיים כהלכתן, ושלישית אפילו טפח.<br><br><b>הדלה עליה</b><br>ב<b>תוספתא עירובין</b> א,ז שנו: הדלה עליו את הגפן ואת הדלעת ואת הקיסוס מרוח אחת (בפתח המבוי) - אין צריך כלום (אף על פי שאין הקירוי מקבל אריח).<br><br><b>סוכה מקורה - פסולה</b><br>המקור להלכה זו היא המשנה סוכה א,ז: "תקרה שאין עליה מעזיבה", ואף שיש לומר ששם הפסול הוא משום "'תעשה' - ולא מן העשוי" כדעת הבבלי, ברם הירושלמי, שלא פירש כלום בטעם הפסול של תקרה שאין עליה מעזיבה, למד פשט המשנה שהפסול הוא משום סוכה מקורה, ופסולה אפילו עשה את התקרה לשם סכך ("עלי תמר").<br><br><b>מבוי מקורה</b><br>ב<b>תוספתא עירובין</b> א,ז שנו: מבוי המקורה מרוח אחת (בפתח המבוי) - אין צריך כלום.<br><br><b>אפילו נתן מלתרה ויש בה רוחב ארבעה טפחים</b><br>ב<b>בבלי עירובין</b> ג,א אמרו: אמר רבי אילעא אמר רב: רחבה ארבעה אף על פי שאינה בריאה (חזקה, הרי קורה זו מכשירה את המבוי). אם יש לו (למבוי) אמלתרא, אפילו גבוה מעשרים אמה - אינו צריך למעט.<br><br>סתם מלתרה רחבה ארבעה טפחים, ולכן דברי רב בבבלי בעניין מבוי גבוה מעשרים אמה שיש לו מלתרה הם דברי רבי הושעיה בירושלמי.</small><br>• • •
מקשים (על המשנה): <b>אִילו בית שהוא גבוה מכמה</b> (נראה שמילה תמוהה זו נוצרה מצירוף שתי מילים: '<b>מכ' אמה</b>' - מעשרים אמה. כך הוא גם בירושלמי עירובין פרק א סוף הלכה ג. וצריך לומר: 'שהוא גבוה מכ' אמה', וכן כתב ב"אהבת ציון וירושלים")<b>, שמא אינו חייב במעקה</b> (גדר או קיר לא גבוה מסביב לגג שטוח)<b>?! אינו חייב במזוזה</b> (מגילת קלף שכתובות עליה הפרשיות: "שמע", "והיה אם שמוע", ושקובעים אותה במזוזת פתח הבית)<b>?!</b> (בתמיהה) – וכי בית שגבוה מעשרים אמה אין דינו כבית ופטור מלעשות לו מעקה לגגו ומלקבוע לו מזוזה בפתחו?! והרי בית אף שגבוה ביותר חייב במעקה ובמזוזה! וכיוון שסוכה היא כבית, מדוע סוכה שהיא גבוהה מעשרים אמה פסולה?
<br>ומתרצים: <b>אלא בית מקורה, אין סוכה מקורה</b> – סוכה שונה מבית, מפני שבית מכוסה בתקרה וסוכה אינה מכוסה בתקרה אלא בסכך, שכן סוכה מקורה פסולה, ולכן בית אף שגבוה ביותר דינו כבית, מה שאין כן סוכה, ולכן סוכה שהיא גבוהה מעשרים אמה פסולה<b>.</b>
<br>ומקשים: <b>מצינו סיכוך שהוא כקירוי</b> – הרי כך ההלכה שסכך של סוכה דינו כתקרה של בית<b>,</b> ומציעים משנה המסייעת לקביעה זו: <b>דתנינן תמן:</b> – ששנינו שם (משנה סוכה א,ט): <b>הרחיק את הסיכוך מן הדפנות שלשה טפחים</b> – שיש רווח של שלושה טפחים בין הדופן לסכך באורך הסוכה או ברוחבה, <b>- פסולה</b> – הסוכה, שאוויר פוסל מן הצד בשלושה טפחים. ועוד שנינו שם (משנה סוכה א,י): "בית שנפחת וסיכך על גביו, אם יש מן הכותל לסיכוך ארבע אמות - פסולה" - בית שנפלה מקצת מתקרתו באמצעו וסיכך על המקום שנפחת, מה שנשתייר מן התקרה שמפסיק בין הסכך לבין כותלי הבית אינו פוסל אלא בארבע אמות, אבל פחות מארבע אמות - הסוכה כשירה. הרי שמצאנו שתקרה דינה כסכך, ולכן אין לומר שסוכה שונה מבית מפני שבית מקורה וסוכה אינה מקורה<b>!</b> (הירושלמי כאן הביא את תחילת המשנה וכוונתו לסופה, כמו שמצינו במקומות אחרים בירושלמי. - ב"שערי תורת ארץ ישראל" כתב שצריך לומר: 'דתנינן תמן: בית שנפחת וסיכך על גביו...')
<br>ומתרצים: <b>אלא בית מגופף ואין סוכה מגופפת</b> – סוכה שונה מבית, מפני שבית מוקף כתלים מכל רוחותיו וסוכה אינה מוקפת כתלים מכל רוחותיה, שכן סוכה כשירה אף אם אין לה שלוש דפנות שלימות, ולכן בית אף שגבוה ביותר דינו כבית, מה שאין כן סוכה, ולכן סוכה שהיא גבוהה מעשרים אמה פסולה<b>.</b>
<br>ומציעים קושיה (כדי לפרוך את הקביעה שלפני כן): <b>והרי אכסדרה</b> (בניין עמודים מקורה (מקור המילה ביוונית)) <b>שנפרצה במלואה</b> (כל היקפה) <b>לרשות הרבים</b> – שאין לה מחיצות, <b>- רבי אילא</b> (רבי אלעאי, אמורא ארץ ישראלי בדור השלישי) (מגיה הוסיף את המילה 'בשם')<b>, רב</b> (אמורא בבלי בדור הראשון, מגדולי האמוראים) <b>ורבי יוחנן</b> (גדול אמוראי ארץ ישראל בדור השני) <b>תריהון אמרין:</b> – שניהם אומרים (רבי אילא מוסר שרב ורבי יוחנן אומרים): <b>מטלטלין בכולה</b> – שהיא רשות היחיד. הרי שמצאנו שבניין דינו כבית אף שאינו מוקף כתלים, ולכן אין לומר שסוכה שונה מבית מפני שבית מגופף וסוכה אינה מגופפת<b>!</b> (מימרה זו בעניין אכסדרה נאמרה בירושלמי עירובין א,א)
<br>ומציעים תירוץ לקושיה שלא ניתרצה עקב דחיית הפתרונות לקושיה: <b>מאי כדון?</b> – מה היא עכשיו? (פירוש 'מאי' - מהי (מה היא), בחילוף אל"ף ה"א. 'מאי' במונח זה אינה לשון בבלי ("הטרמינולוגיה של הירושלמי", עמוד 891, הערה 15)) כיוון שסוכה היא כבית, מדוע סוכה שהיא גבוהה מעשרים אמה פסולה? <b>רבי אבהו</b> (אמורא ארץ ישראלי בדור השלישי) אמר <b>בשם רבי יוחנן: התורה אמרה</b> – בפרשת חג הסוכות<b>: "בַּסֻּכֹּת תֵּשְׁבוּ"</b> (ויקרא כג,מב) – אתם חייבים לדור בסוכה ('אין "תשבו" אלא תדורו'); ויש לדרוש את הכתוב שצריך לשבת בצל הסכך (סוכה היא הסכך לצל), <b>- עד עשרים אמה את</b> (אתה) <b>יושב בצילה של</b> ה<b>סוכה</b> – בצל הסכך<b>, מעשרים אמה ולמעלן את</b> (אתה) <b>יושב בצילן של</b> ה<b>דפנות</b> – ולא בצל הסכך, שמפני גובה הדפנות הן יוצרות צל תמיד, וצל הסכך אין בו כדי לשנות כלל. ולכן סוכה שהיא גבוהה מעשרים אמה פסולה<b>.</b><br><br><small>ב<b>בבלי סוכה</b> ב,א אמרו: מנא הני מילי (שסוכה שהיא גבוהה מעשרים אמה פסולה)?<br>אמר רבה: דאמר קרא: "למען ידעו דורותיכם כי בסוכות הושבתי את בני ישראל" (ויקרא כג) - עד עשרים אמה אדם יודע שהוא דר בסוכה (משום שעינו מבחינה בסכך של הסוכה), למעלה מעשרים אמה אין אדם יודע שהוא דר בסוכה, משום דלא שלטא בה עינא.<br>רבי זירא אמר: מהכא: "וסוכה תהיה לצל יומם מחורב" (ישעיהו ד) - עד עשרים אמה אדם יושב בצל סוכה (בצל הסכך), למעלה מעשרים אמה אין אדם יושב בצל סוכה אלא בצל דפנות.<br>רבא אמר: מהכא: "בסוכות תשבו שבעת ימים" (ויקרא כג) - אמרה תורה: כל שבעת הימים צא מדירת קבע (שאתה יושב בה כל השנה) ושב בדירת עראי (היא הסוכה). עד עשרים אמה אדם עושה דירתו דירת עראי (שעד גובה זה אפשר לבנות מבנה ארעי), למעלה מעשרים אמה אין אדם עושה דירתו דירת עראי אלא דירת קבע (אין אדם בונה בניין ארעי בגובה זה אלא בניין קבע בלבד, ואין זו סוכה כראוי).<br><br>טעמו של רבי זירא בבבלי הוא מה שאמר רבי אבהו בשם רבי יוחנן בירושלמי, אבל המקורות בכתוב שהציעו שונים. אפשר שרבי זירא דרש את הכתוב "וסוכה תהיה לצל" רק כאסמכתא לדרשה העיקרית של רבי יוחנן, שישיבה בסוכה שבכתוב היא ישיבה בצל הסכך.<br>טעמיהם של רבה ורבא הבבליים אינם מובאים בירושלמי.<br>רבי יוחנן בירושלמי משתמש בשורש יש"ב ('יושב בצילה של הסוכה') ולא בשורש דו"ר המשמש בלשון חכמים במשמעות "מגורים", כיוון שהפסוק "בסוכות תשבו" מובא בדבריו והמשפט מותאם ללשון המקרא. גם רבי זירא בבבלי, ששמע מרבי יוחנן, משתמש בשורש יש"ב, אף על פי שהוא מביא פסוק אחר. גם רבא בבבלי משתמש בשורש יש"ב ('שב בדירת עראי'), כיוון שהוא מביא את הפסוק "בסוכות תשבו". אבל רבה בבבלי שאינו מביא את הפסוק הזה משתמש בשורש דו"ר ('דר בסוכה').<br>ייתכן שרבה דורש את המילה "סוכה" כשם מהשורש סכ"ה שמשמעו: ראה, הביט, ומכאן שעל היושב בסוכה לראות את הסכך.<br><br><b>אכסדרה</b><br>ב<b>בבלי עירובין</b> כה,א אמרו: איתמר: אכסדרה בבקעה (שדינה ככרמלית) - רב אמר: מותר לטלטל בכולה, ושמואל אמר: אין מטלטלים אלא בארבע אמות. רב אמר: מותר לטלטל בכולה - אמרינן: פי תקרה יורד וסותם (והריהי כולה רשות היחיד לעצמה). ושמואל אמר: אין מטלטלים אלא בארבע אמות - לא אמרינן: פי תקרה יורד וסותם.<br><br>בבבלי: רב, ובירושלמי: רב ורבי יוחנן. בבבלי: אכסדרה בבקעה, ובירושלמי: אכסדרה ברשות הרבים.</small><br>
<br>ומצמצמים את תחולת הקביעה (מוסב על המשנה): <b>אמר רבי יונה</b> (מגדולי אמוראי ארץ ישראל בדור הרביעי)<b>: הדא דאת אמר</b> – זאת שאתה אומר (דבר זה שאתה אומר, שסוכה שהיא גבוהה מעשרים אמה - פסולה) <b>- בנתונה למעלה מעשרים אמה לדפנות</b> – במקרה שהסכך נתון על הדפנות בגובה למעלה מעשרים אמה מן הקרקע, שהדפנות גבוהות מעשרים אמה, והסכך מונח על ראש הדפנות<b>, אבל אם היתה נתונה למטה מעשרים אמה לדפנות</b> – במקרה שהסכך נתון על הדפנות בגובה למטה מעשרים אמה מן הקרקע, אף שהדפנות גבוהות מעשרים אמה, שהסכך אינו מונח על ראש הדפנות אלא על אמצען, <b>- כשירה</b> – הסוכה, כיוון שהסכך אינו גבוה מעשרים אמה<b>.</b>
<br>ומציעים קושיה (כדי לפרוך את הדעה של רבי יונה): <b>אמר ליה</b> – אמר לו (לרבי יונה) <b>רבי יוסה</b> (מגדולי אמוראי ארץ ישראל בדור הרביעי)<b>: על דעתך דאת אמר:</b> – על דעתך שאתה אומר: <b>בדפנות הדבר תלוי</b> – אם צמצום תחולת הקביעה של המשנה שהציע רבי יונה הוא נכון, שפסול סוכה שהיא גבוהה מעשרים אמה תלוי בגובה שבו הסכך נתון על הדפנות, ורק אם הסכך נתון למעלה מעשרים אמה לדפנות - פסולה<b>, ניתני:</b> – נִשְׁנה (במשנה): <b>סוכה שהיא נתונה למעלה מעשרים אמה לדפנות - פסולה!</b> – המשנה היתה צריכה להיות מנוסחת באופן אחר! וכיוון שנשנו הדברים במשנה כפי שנשנו, משמע שאף אם הסכך נתון למטה מעשרים אמה לדפנות - פסולה, כיוון שהדפנות גבוהות מעשרים אמה.<br>
<br>ומציעים צמצום אחר של תחולת הקביעה: <b>רבי בא</b> (רבי אבא, אמורא בדור השלישי) אמר <b>בשם רב:</b> זאת שאתה אומר, שסוכה שהיא גבוהה מעשרים אמה - פסולה - <b>בשאינה מחזקת</b> (מכילה) <b>אלא כדי</b> (במידת, בשיעור המספיק ל-) <b>ראשו ורובו ושולחנו</b> – במקרה שהסוכה קטנה, שיש בשטחה רק כדי ראשו של אדם ורוב גופו ושולחנו שהוא אוכל עליו, שבפחות מזה אין סוכה כשירה (בירושלמי להלן ב,ז פסק רב הלכה כבית שמאי שסוכה שיש בה רק כדי ראשו ורובו פסולה, הרי שלפי רב שיעור משך סוכה קטנה הוא כדי ראשו ורובו ושולחנו)<b>, אבל אם היתה מחזקת יותר</b> – במקרה שהסוכה גדולה יותר, <b>- כשירה</b> – הסוכה, אף שהסכך גבוה מעשרים אמה מן הקרקע<b>.</b><br>
<br>ומציעים צמצום אחר של תחולת הקביעה: <b>רבי יעקב בר אחא</b> (אמורא ארץ ישראלי בדור השלישי והרביעי) אמר <b>בשם רבי יאשיה</b> (אמורא ארץ ישראלי בדור השלישי)<b>:</b> זאת שאתה אומר, שסוכה שהיא גבוהה מעשרים אמה - פסולה - <b>בשאין דפנותיה עולות עמה</b> – במקרה שדפנות הסוכה אינן מגיעות עד לסכך, שהסכך גבוה מעל הדפנות<b>, אבל אם היו דפנותיה עולות עמה</b> – במקרה שדפנות הסוכה מגיעות עד לסכך, <b>- כשירה</b> – הסוכה, אף שהסכך גבוה מעשרים אמה מן הקרקע<b>.</b><br>
<br>ומציעים קושיה (מברייתא על דברי האמוראים שהובאו לפני כן): <b>והא מתניתא פליגא:</b> – והרי המשנה (המקור התנאי, והוא ברייתא) חלוקה: <b>אמר רבי יהודה: מעשה בסוכתה של הילני המלכה בלוד</b> (שמא הוסיפו את המילה "בלוד" על פי כמה מעשים שמוסר רבי יהודה מלוד, ובכלל נזכרה לוד הרבה פעמים בברייתות בקשר עם מעשים. ובאמת מה לה להילני המלכה ובניה בלוד? ("תוספתא כפשוטה")) <b>שהיתה גבוהה יותר מעשרים אמה, והיו חכמים נכנסין ויוצאין בה ולא אמר אדם דבר</b> – לא אמר לה אחד מהחכמים שאין הסוכה כשירה. ממעשה זה הביא רבי יהודה ראיה לדבריו, שסוכה שהיא גבוהה מעשרים אמה - כשירה<b>. אמרו</b> – החכמים החולקים על רבי יהודה, <b>לו</b> – לרבי יהודה<b>: מפני שהיא</b> – הילני, <b>אשה, ואין אשה מצוה על המצות</b> – ואינה חייבת בסוכה, ולכן לא היתה סוכתה של הילני חייבת להיות כשירה כדין, ולפיכך לא אמרו לה דבר. הרי שאין משם ראיה לדבריו של רבי יהודה<b>. אמר להן</b> – רבי יהודה לחכמים<b>: אם משם ראייה?!</b> (נראה שמילים אלה נשתרבבו לכאן בטעות מלעיל, וכך צריך לומר לעיל: 'אמרו לו: משם ראיה?! מפני שהיא אשה...', כמו שהוא במקומות אחרים שחכם מביא מעשה ראיה לדבריו וחביריו דוחים את הראיה בלשון זו, והמילה 'אם' יתירה) <b>והלא שבעה בנים תלמידי חכמים היו לה</b> – להילני, והיו יושבים עימה בסוכתה, והם היו חייבים בסוכה<b>!</b> – הרי משם ראיה לדבריו של רבי יהודה, שסוכה שהיא גבוהה מעשרים אמה - כשירה! (עד כאן הברייתא) ויש לתמוה (על דברי האמוראים שהובאו לפני כן): <b>אית לך מימר</b> – יש לך לומר (האם אתה יכול לומר) <b>בסוכתה של הילני: בשאינה מחזקת אלא ראשו ורובו ושולחנו</b> – שכן לפי רב, חכמים פוסלים סוכה שהיא גבוהה מעשרים אמה רק במקרה שאינה מחזקת אלא ראשו ורובו ושולחנו, <b>אלא</b> (צריך לומר: '<b>או</b>' (גליונות הרש"ל, "אוצר לשונות ירושלמיים", עמוד 103, הערה 975)) <b>בשאין דפנותיה עולות עמה</b> – שכן לפי רבי יאשיה, חכמים פוסלים סוכה שהיא גבוהה מעשרים אמה רק במקרה שאין דפנותיה עולות עימה<b>?!</b> (בתמיהה) – והרי אין דרכה של מלכה לשבת בסוכה כזו או כזו! - מכאן יש להוכיח שהחכמים פוסלים סוכה שהיא גבוהה מעשרים אמה אפילו במקרה שהיא מחזקת יותר מראשו ורובו ושולחנו, שהרי סוכת הילני המלכה בוודאי היתה גדולה, וכן יש להוכיח שהחכמים פוסלים סוכה שהיא גבוהה מעשרים אמה אפילו במקרה שדפנותיה עולות עימה, שהרי סוכת הילני המלכה בוודאי היתה סוכה נאה שדפנותיה עולות עימה. ולכן יש לשלול את דעות האמוראים רב ורבי יאשיה (אין מקשים על הדעה של רבי יונה, כיוון שזו כבר נפרכה לעיל).
<br>ומציינים (כדי לענות על הקושיה שהועלתה): <b>מסתברא מה דאמר רבי יאשיה לית היא פליגא</b> – מסתבר שעל מה שאומר רבי יאשיה אינה חלוקה (מסתבר שאין הברייתא חלוקה על דברי רבי יאשיה שסוכה שהיא גבוהה מעשרים אמה פסולה רק במקרה שאין דפנותיה עולות עימה)<b>, דכן ארחיהון דעתירייא מיעבד דפנתא קלילן די ייא קרורה עליל</b> – שכן דרכם של העשירים לעשות את הדפנות קלות (חדירות לאוויר), (כדי) שיהיה הקור (האוויר הקר) נכנס (בסוכה, מפני החום שבשלהי הקיץ. וגם סוכתה של הילני לא היו דפנותיה מגיעות עד לסכך כדי שיהיה האוויר שולט בה, ובזה החכמים פוסלים. - כך יש לענות על הקושיה שהועלתה על דברי רבי יאשיה, אבל אין עונים על הקושיה שהועלתה על דברי רב)<b>.</b><br><br><small>ב<b>תוספתא סוכה</b> א,א שנו: אמר רבי יהודה: מעשה בסוכת הילני שהיתה גבוהה מעשרים אמה, והיו זקנים נכנסים ויוצאים אצלה, ולא אמר אחד מהם דבר. אמרו לו: מפני שהיא אישה, ואישה אין חייבת בסוכה. אמר להם: והלא שבעה בנים תלמידי חכמים היו לה, וכולם שרויים בתוכה!<br><br>ב<b>בבלי סוכה</b> ב,ב-ג,א אמרו: כמאן אזלא הא דאמר רבי יאשיה אמר רב: מחלוקת (בסוכה שהיא גבוהה מעשרים אמה) בשאין דפנות מגיעות לסכך, אבל דפנות מגיעות לסכך - אפילו למעלה מעשרים אמה כשירה. כמאן? - כרבה, דאמר: סוכה שהיא גבוהה מעשרים אמה פסולה משום דלא שלטא בה עינא (למעלה מעשרים אמה אין אדם יודע שהוא דר בסוכה משום שאין עינו של אדם מבחינה בסכך), וכיוון דדפנות מגיעות לסכך - משלט שלטא בה עינא.<br>כמאן אזלא הא דאמר רב הונא אמר רב: מחלוקת בשאין בה אלא ארבע אמות על ארבע אמות, אבל יש בה יותר מארבע אמות על ארבע אמות - אפילו למעלה מעשרים אמה כשירה. כמאן? - כרבי זירא, דאמר: סוכה שהיא גבוהה מעשרים אמה פסולה משום צל הוא (למעלה מעשרים אמה אין אדם יושב בצל סוכה אלא בצל דפנות), וכיוון דרוויחא (ששטחה גדול) איכא צל סוכה (צל הסכך).<br>כמאן אזלא הא דאמר רב חנן בר רבה אמר רב: מחלוקת בשאינה מחזקת אלא כדי ראשו ורובו ושולחנו, אבל מחזקת יותר מכדי ראשו ורובו ושולחנו - אפילו למעלה מעשרים אמה כשירה. כמאן? דלא כחד (אין להסביר הלכה זו לפי אף אחד מהטעמים השונים לפסול סוכה גבוהה שנתנו האמוראים).<br>מיתיבי: סוכה שהיא גבוהה מעשרים אמה - פסולה, ורבי יהודה מכשיר עד ארבעים וחמישים אמה. אמר רבי יהודה: מעשה בהילני המלכה בלוד, שהיתה סוכתה גבוהה מעשרים אמה, והיו זקנים נכנסים ויוצאים לשם, ולא אמרו לה דבר. - אמרו לו: משם ראיה?! אישה היתה ופטורה מן הסוכה. - אמר להם: והלא שבעה בנים היו לה. ועוד, כל מעשיה לא עשתה אלא על פי חכמים. - מאי "ועוד, כל מעשיה לא עשתה אלא על פי חכמים"? הכי קאמר להו (רבי יהודה): וכי תימרו: בנים קטנים היו, וקטנים פטורים מן הסוכה (ולכן לא אמרו לה חכמים דבר) - כיוון דשבעה הוו אי אפשר דלא הווי בהו חד שאינו צריך לאמו (והלכה היא שקטן שאינו צריך לאימו חייב מדברי חכמים בסוכה). וכי תימרו: קטן שאינו צריך לאמו מדרבנן הוא דמיחייב, ואיהי (הילני) בדרבנן לא משגחה - תא שמע: ועוד, כל מעשיה לא עשתה אלא על פי חכמים. - בשלמא למאן דאמר: בשאין דפנות מגיעות לסכך מחלוקת - דרכה של מלכה לישב בסוכה שאין דפנות מגיעות לסכך משום אווירא. אלא למאן דאמר: בסוכה קטנה מחלוקת, וכי דרכה של מלכה לישב בסוכה קטנה?!<br>אמר רבה בר רב אדא: לא נצרכה אלא לסוכה העשויה קיטוניות קיטוניות (שהסוכה כולה היתה גדולה, אולם היתה מחולקת לחדרים קטנים שכל אחד מהם פחות מארבע אמות).<br>וכי דרכה של מלכה לישב בסוכה העשויה קיטוניות קיטוניות (בלא חדר גדול שבו תוכל לקבל את אורחיה)?!<br>אמר רב אשי: לא נצרכה אלא לקיטוניות שבה (שמלבד חדר גדול שהיה בסוכה, היו בה גם חדרים קטנים). רבנן סברי: בניה בסוכה מעליא (בחדר הגדול שהיה כשר לפי שיטות האמוראים) הוו יתבי, ואיהי יתבה בקיטוניות משום צניעותא, ומשום הכי לא אמרו לה דבר. ורבי יהודה סבר: בניה גבה הוו יתבי (בקיטוניות), ואפילו הכי לא אמרו לה דבר.<br><br>בבבלי קישרו בין שיטות האמוראים המצמצמים את המחלוקת במשנה ובין שיטות האמוראים שנתנו טעם להלכה שסוכה שהיא גבוהה מעשרים אמה פסולה.<br>צמצום המחלוקת במשנה שאמר רבי יאשיה בשם רב בבבלי הוא זה שאמר רבי יעקב בר אחא בשם רבי יאשיה בירושלמי. צמצום המחלוקת במשנה שאמר רב חנן בר רבה בשם רב בבבלי הוא זה שאמר רבי בא בשם רב בירושלמי. צמצום המחלוקת במשנה שאמר רב הונא בשם רב בבבלי אינו בירושלמי.<br>בשני התלמודים אמרו שדרכה של מלכה לישב בסוכה שאין דפנותיה מגיעות לסכך משום אווירא. בשני התלמודים הקשו מסוכתה של הילני על מי שצמצם את המחלוקת לסוכה קטנה, אבל רק בבבלי השיבו על כך.<br><br>בתוספתא ובירושלמי נמסר שהיו להילני המלכה שבעה בנים תלמידי חכמים, ואילו בבבלי שבעה בנים סתם היו לה. מצד אחר, בבבלי מופיע טעם נוסף בדברי רבי יהודה: "ועוד, כל מעשיה לא עשתה אלא על פי חכמים". דומה שעיבוד זה של הבבלי נובע מהיסוס או התנגדות לקיים אותו נוסח מקורי, המכבד את בניה של מלכת חדייב שנתגיירה עד כדי קריאת שם "תלמידי חכמים" עליהם, אלא שבעה בנים סתם היו לה. הזכרת "חכמים" הועברה להיות בבא נוספת בפני עצמה, והם חכמי ישראל, שאומנם הילני היתה מקיימת את דבריהם ועושה מעשיה על פיהם, כמסופר במשנה נזיר ג,ו: "והורוה בית הלל שתהא נזירה עוד שבע שנים אחרות". הרי עיבודו של הבבלי בהתאם למגמת קידום כבוד חכמים, ועל פי מקור ספרותי זמין, לשון המשנה במסכת נזיר ("הברייתות בתלמוד הבבלי ויחסן למקבילותיהן שבתוספתא", "עטרה לחיים", עמודים 173-174; "לתורתם של תנאים", עמוד 162).<br><br><b>הילני המלכה</b><br>הלני המלכה היתה מלכת חדייב שבאשור במאה הראשונה לספירה. היא היתה אשתו ואחותו של המלך מונבז הראשון. הלני המלכה ובניה המלך מונבז השני ואיזטס השני התגיירו. במקורות היהודיים הלני המלכה מוזכרת לשבח כגיורת צדק שסייעה לעניי עם ישראל ותרמה תרומות שונות לבית המקדש השני. היא גם הקימה ארמונות מפוארים בירושלים. הלני המלכה היתה מעורבת במעשים שנידונו בספרות חכמים במסגרת דיונים הלכתיים (כמו המעשה כאן).</small><br>• • •
מציעים שאלה (בעניין סוכה שהיא גבוהה מעשרים אמה): <b>רב הושעיה</b> (אמורא בדור השלישי) <b>בעי</b> – שואל (מסתפק)<b>: הביא נסר</b> (קרש, לוח שנגזר מעץ) <b>ונתנו על גבי חולייה</b> (חֵלֶק) <b>של עמוד</b> – המונחת על קרקע הסוכה, והוא יושב על הנסר ולא על הקרקע, <b>- פשיטא</b> – פשוטה (הדבר פשוט ומובן מאליו מבחינה עובדתית)<b>, אם יָמוֹד</b> (ימדוד) – את גובה הסוכה, <b>מן הנסר</b> – שהוא יושב עליו, ועד הסכך, <b>- יש</b> (צריך לומר: '<b>אין</b>', וכן הגיהו מפרשי הירושלמי) <b>כאן עשרים אמה, אם ימוד מן הקרקע</b> – שמחוץ לנסר, ועד הסכך, <b>- אין</b> (צריך לומר: '<b>יש</b>', וכן הגיהו מפרשי הירושלמי) <b>כאן עשרים אמה, מה את עביד ליה?</b> – מה אתה עושה אותו (מבחינת הדין)? (כיצד יש לדון את המקרה הזה?) <b>כאויר</b> (חלל, רווח, מקום פנוי (מקור המילה ביוונית)) <b>פסול</b> (מילה זו יתירה ("שערי תורת ארץ ישראל"))<b>? כסכך פסול?</b> – האם יש לדמות את המקרה הנידון למקרה של אוויר? או שמא יש לדמות את המקרה הנידון למקרה של סכך פסול? (האם הסכך שמעל הקרקע שמחוץ לנסר, שהוא גבוה מעשרים אמה, דינו כאוויר (חלל בלא סכך) או שדינו כסכך פסול (סכך שאינו ראוי לפי הדין לסכך בו סוכה)?) ומפרטים את התוצאות ההלכתיות של שתי האפשרויות הנזכרות: <b>אין תעבדיניה</b> – אם תעשה אותו (אם תדון את המקרה הזה) <b>כאויר פסול</b> (מילה זו יתירה) <b>- פוסל בשלשה טפחים</b> – אם הסכך שמעל הקרקע שמחוץ לנסר דינו כאוויר, הסוכה כולה פסולה במקרה שרוחבו של הסכך הזה שלושה טפחים או יותר; אבל במקרה שרוחבו פחות משלושה טפחים הסוכה כשירה, מפני שהוא כלבוד (כמחובר)<b>, אין תעבדיניה</b> – (ו)אם תעשה אותו <b>כסכך פסול - אינו פוסל אלא בארבע אמות</b> – אם הסכך שמעל הקרקע שמחוץ לנסר דינו כסכך פסול, הסוכה כולה פסולה במקרה שרוחבו של הסכך הזה ארבע אמות או יותר, אבל במקרה שרוחבו פחות מארבע אמות הסוכה כשירה, שכך היא ההלכה המסורה<b>.</b><br>
<br><b>רבי יוסה בירבי בון</b> (מגדולי אמוראי ארץ ישראל בדור החמישי) אמר <b>בשם חזקיה</b> (אמורא ארץ ישראלי בדור הראשון, בנו של רבי חייא)<b>: מפני מה אמרו</b> – חכמים<b>: סכך פסול אינו פוסל אלא בארבע אמות</b> – שלא כמו אוויר שפוסל בשלושה טפחים<b>? שלא בא אלא להיתירה של</b> ה<b>סוכה</b> – הסכך הפסול לא בא לשם סכך אלא הוא בא לשם מילוי החלל שבסכך, וכיוון שהוא בא כדי שלא תיפסל הסוכה מחמת החלל, אינו פוסל בשלושה טפחים כאוויר אלא הוא פוסל רק בארבע אמות (מימרה זו אינה מתייחסת לשאלתו של רב הושעיה, ולא באה כאן אלא משום שבשאלה זו הוזכר שסכך פסול אינו פוסל אלא בארבע אמות)<b>.</b><br>
<br><b>אמר רבי מיישא</b> (אמורא ארץ ישראלי בדור השלישי והרביעי)<b>: ותמיה אנא היך רב הושעיה צריכה ליה?</b> – ותמה אני איך רב הושעיה נצרך לו (הדבר)? (איך רב הושעיה מסופק בו?) <b>ולמה לא יליף לה מן הדא דרבי בא בר ממל</b> (אמורא ארץ ישראלי בדור השני והשלישי)<b>?</b> – ולמה (הוא) לא לומד אותה מן (המימרה) הזאת של רבי בא בר ממל? ומציעים מראה מקום לדברי רבי בא בר ממל: <b>דתנינן תמן:</b> – ששנינו שם (במקום אחר - משנה סוכה א,ט): <b>המשלשל דפנות מלמעלן למטן</b> – שהתחיל לעשות את הדפנות למעלה סמוך לסכך, והמשיך ועשה אותן מלמעלה למטה, ולא הגיע עד לקרקע<b>, אם גבוהה</b> – הסוכה, <b>מן הארץ שלשה טפחים</b> – שהדפנות גבוהות מן הקרקע שלושה טפחים או יותר, <b>- פסולה</b> – הסוכה<b>;</b> ומציעים פרשנות מצמצמת למשנה: <b>ואמר רבי בא בר ממל: בשאינו יושב ואוכל בצילן של</b> ה<b>דפנות</b> – המשנה מדברת במקרה שאינו יושב כנגד הדפנות, כגון שהוא יושב על קרקע הסוכה<b>, אבל אם היה יושב ואוכל בצילן של</b> ה<b>דפנות</b> – במקרה שהוא יושב כנגד הדפנות, כגון שהוא יושב על נסר שנתנו על גבי חולייה של עמוד, <b>- כשירה</b> – הסוכה. ועל פי זה תמה רבי מיישא, שהיה לו לרב הושעיה ללמוד מהמימרה הזו תשובה לשאלתו בעניין סוכה שהיא גבוהה מעשרים אמה, שבמקרה שהוא יושב על נסר שנתנו על גבי חולייה של עמוד - כשירה הסוכה, כי מן הנסר ועד הסכך אין כאן עשרים אמה, ובמקרה שאינו יושב על נסר אלא על הקרקע - פסולה הסוכה, כי מן הקרקע ועד הסכך יש כאן עשרים אמה (במקרה שבמשנה הפגם הוא בגובהן של הדפנות מן הקרקע, ובמקרה שבשאלת רב הושעיה הפגם הוא בגובהו של הסכך מן הקרקע, אך אין הדפנות והסכך פסולים במהותם. וכשם שבמקרה שבמשנה, אם הוא יושב בצילן של הדפנות, יצא ידי חובת ישיבה בסוכה, הוא הדין במקרה שבשאלת רב הושעיה, אם הוא יושב בצילו של סכך שאינו גבוה ממקום ישיבתו עשרים אמה, יצא, ללא קשר לגובה הסכך שאינו מעל הנסר, ודינו כאוויר פסול או כסכך פסול ("מסכת סוכה של תלמוד בבלי, מקורותיה ודרכי עריכתה", עמוד 121))<b>.</b><br>
<br><b>אמר רבי יוסה</b> (מגדולי אמוראי ארץ ישראל בדור הרביעי)<b>: לית הדא דרבי בא בר ממל אולפן</b> – אין זאת של רבי בא בר ממל תלמוד (מסורת, שמועה)<b>, מן מתניתן ילף לה רבי בא בר ממל</b> – (אלא) ממשנתנו למד אותה רבי בא בר ממל<b>,</b> ומציעים משנה המשמשת מקור לדברים אלה: <b>דתנינן תמן:</b> – ששנינו שם (במקום אחר - משנה עירובין ח,ח): <b>כצוצטרא</b> (גזוזטרה (מילה שמקורה ביוונית)) – רחבה הבולטת בקיר הבניין כלפי חוץ, <b>שהיא למעלה מן הים - אין ממלין</b> (ממלאים) <b>הימינה</b> (ממנה) <b>בשבת</b> – אין שואבים מים בשבת דרך חור שברצפת הגזוזטרה, לפי שהים דינו ככרמלית והגזוזטרה רשות היחיד<b>, אלא אם כן עשו לה</b> – עשו בשביל הגזוזטרה, <b>מחיצה גבוה</b>ה <b>עשרה טפחים בין מלמעלן</b> – מעל המים, <b>בין מלמטן</b> – מתחת למים, כדי לעשות את המים שבתוך המחיצה רשות היחיד, ועל ידי כך הם נחשבים כחלק של רשות היחיד של הגזוזטרה<b>;</b> ומצמצמים את תחולת הקביעה: <b>ואמר רבי זעורה</b> (רבי זירא, מגדולי אמוראי ארץ ישראל בדור השלישי) בשם <b>רב יהודה</b> (מגדולי אמוראי בבל בדור השני) שאמר <b>בשם רב</b> (אמורא בבלי בדור הראשון, מגדולי האמוראים)<b>: והיא שתהא מחיצה משוקעת במים כמלואו של</b> ה<b>דלי</b> – מותר לשאוב כשעשו מחיצה מעל המים, רק בתנאי שתהיה המחיצה נתונה בתוך המים ככל שיעורו של הדלי שבו שואבים מים, שיהיה הדלי כולו מוקף מחיצה, כדי שיהיו שואבים מים ממקום שהוא בתוך המחיצה. ומזה למד רבי בא בר ממל לעניין סוכה שהיא גבוהה מן הארץ שלושה טפחים, שכשם ששאיבת מים מן הים בשבת מותרת כשהמחיצה מעל המים אם המחיצה משוקעת במים כמלוא הדלי והוא שואב כנגד המחיצה, כך הסוכה כשירה כשהדפנות גבוהות מן הארץ שלושה טפחים אם הוא יושב כנגד הדפנות<b>.</b> אבל יש לדחות את השוואת שני הנושאים: <b>ולא דמייא!</b> – ולא דומָה! (ולא דומה הדבר! אין שני הנושאים הנידונים דומים) <b>ים כרמלית היא</b> – הים דינו ככרמלית<b>, אינה לא רשות היחיד ולא רשות הרבים</b> – לעניין הוצאה והעברה מרשות לרשות בשבת, כרמלית היא רשות מדברי חכמים ואין דינה לא כרשות היחיד ולא כרשות הרבים שהם רשויות מן התורה (תוספתא שבת א,ד), ולכן התירו לשאוב מים מן הים בשבת כשהמחיצה מעל המים אם המחיצה משוקעת במים כמלוא הדלי והוא שואב כנגד המחיצה<b>; ברם הכא</b> – אבל כאן, <b>התורה אמרה</b> – בפרשת חג הסוכות<b>: "בַּסֻּכֹּת תֵּשְׁבוּ"</b> (ויקרא כג,מב) – אתם חייבים לדור בסוכה ('אין "תשבו" אלא תדורו'), הרי שישיבה בסוכה היא חובה מן התורה, ולכן אין להכשיר סוכה כשהדפנות גבוהות מן הארץ שלושה טפחים אף אם הוא יושב כנגד הדפנות, מפני שהדפנות צריכות להגיע עד לקרקע<b>, מקרקע סוכה את</b> (אתה) <b>מודד עשרים אמה</b> – אין להכשיר סוכה שהיא גבוהה מעשרים אמה אף אם הוא יושב על נסר שנתנו על גבי חולייה של עמוד ואין מן הנסר ועד הסכך עשרים אמה, מפני שצריך למדוד את גובה הסוכה מן הקרקע, ואם יש מן הקרקע ועד הסכך עשרים אמה - הסוכה פסולה. - כך דחה רבי יוסה את דבריו של רבי בא בר ממל בעניין סוכה שהיא גבוהה מן הארץ שלושה טפחים, ובכך יישב את תמיהתו של רבי מיישא על שאלתו של רב הושעיה בעניין סוכה שהיא גבוהה מעשרים אמה. - שאלתו של רב הושעיה, האם הסכך שאינו מעל הנסר פוסל את הסוכה בשלושה טפחים משום אוויר פסול או בארבע אמות משום סכך פסול, לא נפשטה, אבל בפחות משלושה טפחים הסוכה כשירה<b>.</b><br><br><small>ב<b>בבלי סוכה</b> ד,א-ב אמרו: היתה גבוהה מעשרים אמה, ובנה בה איצטבא כנגד דופן האמצעי על פני כולה (כל הסוכה), אם יש בה (באיצטבא) הכשר סוכה - כשירה. ומן הצד (בנה איצטבא ליד אחת הדפנות), אם יש משפת איצטבא לכותל (לדופן המקבילה של הסוכה) ארבע אמות - פסולה (שהרי לאיצטבא זו יש רק שתי דפנות), פחות מארבע אמות - כשירה (שאנו אומרים: דופן עקומה).<br>היתה גבוהה מעשרים אמה, ובנה איצטבא באמצעיתה (של הסוכה), אם יש משפת איצטבא ולדופן ארבע אמות לכל רוח ורוח - פסולה (שהרי לאיצטבא זו אין כל דפנות), פחות מארבע אמות - כשירה (שאנו אומרים: דופן עקומה).<br>היתה גבוהה מעשרים אמה, ובנה בה (באמצעה) עמוד שהוא גבוה עשרה טפחים (ומעל לעמוד אין עשרים אמה עד לסכך), ויש בו הכשר סוכה - סבר אביי למימר: גוד אסיק מחיצתא (משוך והעלה את המחיצות של העמוד והרי זה כאילו היתה כאן סוכה). אמר ליה רבא: בעינן מחיצות הניכרות, וליכא.<br><br>המקרה בשאלתו של רב הושעיה בירושלמי בעניין סוכה שהיא גבוהה מעשרים אמה אינו כאחד מהמקרים שבבבלי, וכך אמרו כמה ממפרשי הירושלמי. בניגוד לבבלי, לא נזכר בירושלמי הכשר סוכה לא משום דופן עקומה ולא משום "גוד אסיק מחיצתא".<br><br><b>סכך פסול אינו פוסל אלא בארבע אמות, שלא בא אלא להיתירה של הסוכה</b><br>ב<b>בבלי בבא בתרא</b> קסב,ב אמרו: תניא: הרחיק את העדים שני שיטים מן הכתב - פסול, פחות מכאן - כשר. היו ארבעה וחמישה עדים חתומים על השטר, ונמצא אחד מהם קרוב (לאחד הצדדים, והרי הוא פסול לעדות לו) או פסול (לעדות מצד עצמו) - תתקיים עדות בשאר (שדי בשניים לעדות, ואין האחרים פוסלים אותה). - מסייע ליה לחזקיה, דאמר חזקיה: מילאהו (את הרווח של שתי השורות שבין הכתב לחתימות העדים) בקרובים (בחתימותיהם) - כשר (השטר); ואל תתמה (על הבחנה זו), שהרי אוויר סוכה (חלק מן הסוכה שאינו מכוסה בסכך) פוסל (את הסוכה) בשלושה (טפחים), סכך פסול פוסל בארבעה (טפחים. ומכאן ראיה שדבר פסול פוסל פחות משפוסל העדר).<br>וב<b>ירושלמי גיטין</b> א,ה אמרו: שטר שחותמו בארבעה עדים ונמצאו שנים הראשונים קרובים או פסולים - כשר ותתקיים העדות בשאר. - וי[י]עשה (ב)[כ]הרחק עדות (כהרחיק את העדים שני שיטים מן הכתב) ויהא פסול! - לית יכיל, דקאמר רבי יסא בשם רבי ירמיה: עדים פסולין אינן נעשין כהרחק עדות, שלא באו אלא להכשירו של הגט.<br><br>בבבלי בבא בתרא אמר חזקיה שעניין גט דומה לעניין סוכה, וכשם שבעניין סוכה סכך פסול אינו כאוויר מפני שלא בא הסכך הפסול אלא להיתרה של הסוכה, כמו שאמר חזקיה עצמו בירושלמי כאן, כך בעניין גט עדים פסולים אינם כהרחק עדות מפני שלא באו העדים הפסולים אלא להכשירו של הגט, כמו שאמרו בירושלמי גיטין.<br><br><b>גזוזטרה שהיא למעלה מן הים</b><br>ב<b>תוספתא עירובין</b> ו,כז שנו: גזוזטרה שהיא למעלה מן הים - אין ממלאים הימנה בשבת, אלא אם כן עשו לה מחיצה גבוהה עשרה טפחים למטה מן הים / המים. אף על פי שהמים צפים על גבה, אין בכך כלום. רבי מאיר אומר: אף מלמעלה.<br>וב<b>ירושלמי עירובין</b> ח,ח אמרו: רבי זעירא, רב יהודה בשם רב: והוא שתהא מחיצה משוקעת במים כמלוא הדלי.<br><br>מלשון התוספתא מוכח ש"מלמטן" (משנה עירובין ח,ח) פירושו למטה מן המים ו"מלמעלן" פירושו למעלה מן המים, ומשנתנו כרבי מאיר. ופירוש זה מוכח אף מסוגיית הירושלמי למשנתנו ("תוספתא כפשוטה").</small>
<b>היתה</b> – הסוכה, <b>למעלן מעשרה</b> – טפחים, שהיא סוכה כשירה (מגיה מחק 'למעלן' וכתב 'למטה' בטעות, שכן אילו היתה למטה מעשרה, היתה פסולה גם בלא העיטורים), <b>ותולה בה</b> – תחת הסכך, <b>עיטורין</b> – לקשט את הסכך, <b>שהן ראויין לסכך בהן</b> – שהם כשרים לסכך בהם, כגון ענפים ופירות, <b>- ממעטין</b> (מפחיתים, מקטינים) <b>בה לפסוּל</b> – העיטורים מצטרפים לסכך וממעטים את גובה הסוכה מעשרה טפחים ועושים אותה לפסולה, כדין סוכה שאינה גבוהה עשרה טפחים<b>, ואם לאו</b> – אם העיטורים אינם ראויים לסכך בהם, שהם פסולים לסכך בהם, <b>- ממעטין בה לכושר</b> (ב"שערי תורת ארץ ישראל" מגיה: 'אין ממעטין בה לפסול') – העיטורים אינם מצטרפים לסכך ואינם ממעטים את גובה הסוכה מעשרה טפחים ואין עושים אותה לפסולה, והיא כשירה. פירוש אחר: ''ממעטין בה לכושר' - אף על פי שהעיטורים ממעטים את גובה הסוכה, היא כשירה (אף על פי שהעיטורים שתחת הסכך אינם ראויים לסכך בהם, אינם פוסלים את הסוכה, כיוון שהם לנוי, כדעת רבי יוסה להלן הלכה ג וכדעת רב חסדא בבבלי סוכה י,א)<b>.</b>
<br><b>היתה למעלה מעשרים אמה</b> – שהיא סוכה פסולה, <b>ותולה בה עיטורין שהן ראויין לסכך בה</b>ן <b>- ממעטין בה לכושר</b> (לכשרות. הסופר כתב 'לפסול' ומגיה תיקן 'לכושר') – העיטורים ממעטים את גובה הסוכה מעשרים אמה ועושים אותה לכשירה<b>, ואם לאו</b> – אם העיטורים אינם ראויים לסכך בהם, <b>- ממעטין בה לפסוּל</b> (הסופר כתב 'לכושר' ומגיה תיקן 'לפסול') (ב"שערי תורת ארץ ישראל" מגיה: 'אין ממעטין בה לכושר') – העיטורים אינם ממעטים את גובה הסוכה מעשרים אמה ואין עושים אותה לכשירה, והיא פסולה. פירוש אחר: ''ממעטין בה לפסול' - אף על פי שהעיטורים ממעטים את גובה הסוכה, היא פסולה<b>.</b>
<br><b>אמר רבי שַׁמַּי</b> (אמורא ארץ ישראלי בדור הרביעי והחמישי)<b>: כשם שאמרו למעלן</b> – כמו שאמרו שיש עיטורים התלויים בסכך למעלה שממעטים בסוכה לפסול או לכושר<b>, כך אמרו למטן</b> – כך אמרו שיש דברים המונחים על קרקע הסוכה למטה שממעטים בסוכה לפסול או לכושר, כאמור להלן<b>.</b>
<br><b>קש</b> (קנים יבשים של תבואה שנשארו לאחר הדישה) <b>ותבן</b> (קש של תבואה שפורר על ידי דישה או שקוצץ במקצצה) – שהוא מניח על קרקע הסוכה, <b>- אין ממעטין בה</b> – לא לפסול כשהסוכה גבוהה עשרה טפחים, ולא לכושר כשהסוכה גבוהה מעשרים אמה, מפני שאין נוהגים לבטל קש ותבן שם (לגמור בדעתם להשאיר אותם שם ולא לפנות אותם), אלא חוזרים וניטלים למאכל בהמה, ולכן אינם נחשבים כקרקע<b>, עפר וצרורות</b> (אבנים קטנות) – שהוא מניח על קרקע הסוכה, <b>- ממעטין בה</b> – לפסול כשהסוכה גבוהה עשרה טפחים, ולכושר כשהסוכה גבוהה מעשרים אמה, מפני שנוהגים לבטל עפר וצרורות שם, ולכן הם נחשבים כקרקע<b>.</b>
<br><b>אמר רבי יוסה בירבי בון</b> (מגדולי אמוראי ארץ ישראל בדור החמישי)<b>: עלו בו עשבים</b> – צמחו עשבים בקרקע הסוכה, <b>- אין ממעטין בה</b> – מפני שאין נוהגים לבטל אותם שם, אלא עוקרים אותם (שני המשפטים האחרונים נאמרו בירושלמי עירובין ז,א לעניין שבת)<b>.</b><br><br><small>ב<b>בבלי סוכה</b> ג,ב-ד,א אמרו: היתה גבוהה מעשרים אמה, ובא למעטה בכרים וכסתות (שפורס על הקרקע) - לא הווי מיעוט, ואף על גב דבטלינהו (שלא ישתמש בהם, אין זה נחשב ביטול), משום דבטלה דעתו אצל כל אדם (שאין דרך בני אדם לעשות כן).<br>תבן וביטלו - הווי מיעוט, וכל שכן עפר וביטלו...<br>היתה גבוהה מעשרים אמה, והוצים (קצות הענפים) יורדים לתוך עשרים אמה, אם צילתם מרובה מחמתם (שהם ראויים לסכך כשלעצמם) - כשירה, ואם לאו - פסולה.<br>היתה גבוהה עשרה טפחים, והוצים יורדים לתוך עשרה - סבר אביי למימר: אם חמתם מרובה מצילתם (שאינם ראויים לסכך כשלעצמם) - כשירה. - אמר ליה רבא: הא דירה סרוחה היא, ואין אדם דר בדירה סרוחה (והיא פסולה אף כדירת ארעי).<br><br>בשני התלמודים הובא קובץ הלכות בעניין גובה הסוכה.<br>בשני התלמודים דנו במיעוט סוכה בתבן ובעפר. לפי שני התלמודים, עפר ממעט יותר מתבן.<br>בבבלי דנו במיעוט סוכה בכרים וכסתות ובמיעוט סוכה בהוצים, ובירושלמי דנו במיעוט סוכה בעיטורים ובמיעוט סוכה בעשבים.<br><br>אפשר שקובץ ההלכות בירושלמי הוא ברייתא, ואם כן, אפשר שהמאמר "כשם שאמרו למעלן, כך אמרו למטן" אינו מרבי שמי אלא מרבי שמעון (שמעון &gt; שמ' &gt; שמי), שרגיל לומר בכמה מקומות כסגנון הזה.<br><br>ב<b>בבלי סוכה</b> י,ב אמרו: אתמר / תנא: נויי סוכה - אין ממעטים בסוכה (לא להכשירה אם היתה למעלה מעשרים אמה, ולא לפוסלה אם היתה למעלה מעשרה טפחים).<br><br>לפי רוב הראשונים, מדובר בנויים שאינם ראויים לסכך, והוא כמו שאמרו בירושלמי שעיטורים שאינם ראויים לסכך בהם אינם ממעטים את הסוכה.</small><br>• • •
במשנה שנינו: "ושאינה גבוהה עשרה טפחים".
<br>כאן התחלת מקבילה בירושלמי שבת א,א.
<br>שואלים: <b>מניין למעלה מעשרה שהיא רשות אחרת?</b> – מהיכן למדים שמקום ברשות הרבים שגובהו עשרה טפחים או יותר הוא רשות אחרת שדינו רשות היחיד (אם שטחו אינו פחות מארבעה על ארבעה טפחים (תוספתא שבת א,א ומקבילות))?
<br>ומשיבים: <b>רבי אבהו</b> (אמורא ארץ ישראלי בדור השלישי) אמר <b>בשם רבי שמעון בן לקיש</b> (מגדולי אמוראי ארץ ישראל בדור השני)<b>:</b> כתוב (בעניין הארון והשייך לו): <b>"וְנוֹעַדְתִּי לְךָ שָׁם וְדִבַּרְתִּי אִתְּךָ מֵעַל הַכַּפֹּרֶת"</b> (שמות כה,כב) – ה' אמר למשה, שיזדמן לו על הכפורת שמכסה את הארון וידבר איתו משם<b>, וכתיב:</b> – וכתוב (במעמד הר סיני): <b>"אַתֶּם רְאִיתֶם כִּי מִן הַשָּׁמַיִם דִּבַּרְתִּי עִמָּכֶם"</b> (שמות כ,יט) <b>- מה דיבור שנאמר להלן רשות אחרת, אף דיבור שנאמר כאן רשות אחרת</b> – כמו שהדיבור של ה' לישראל בהר סיני שהיה מהשמים ולא מהארץ היה מרשות אחרת, שהשמים הם רשות אחרת ביחס לארץ, כך הדיבור של ה' למשה במשכן שהיה מעל הכפורת היה מרשות אחרת. וכיוון שמעל הכפורת הוא למעלה מעשרה טפחים, הרי מכאן למדים שלמעלה מעשרה היא רשות אחרת<b>.</b>
<br>ותמהים: <b>וארון לא תשעה טפחים הוא?!</b> (בתמיהה) – שגובה הארון היה אמה וחצי, שהם תשעה טפחים (באמה יש שישה טפחים), הרי שמעל הכפורת אינו למעלה מעשרה טפחים! (עובייה של הכפורת לא נתפרש בכתוב, ויש לשער שהיה כל שהוא)
<br>ומשיבים: <b>דבית רבי ינאי</b> (אמורא ארץ ישראלי בדור הראשון) <b>אמרין:</b> – (החכמים) של בית רבי ינאי אומרים: <b>וכפורת טפח</b> – עובייה של הכפורת היה טפח, כמוסבר להלן, הרי שמעל הכפורת הוא למעלה מעשרה טפחים<b>.</b><br>
<br>ומציעים שאלה: <b>רבי זעורה</b> (רבי זירא, מגדולי אמוראי ארץ ישראל בדור השלישי) <b>בעי</b> – שואל (מסתפק)<b>: מניין לכפורת שהיא טפח?</b> – שכן עובייה של הכפורת לא נתפרש בכתוב.
<br>ומשיבים: <b>תנה</b> – שנה (ברייתא) <b>רבי חנינה בן שמואל</b> (אמורא ארץ ישראלי בדור השלישי)<b>: כל הכלים שהיו במקדש</b> – במשכן, <b>נתנה התורה מידה</b> (צריך לומר: 'מיד<b>ת</b>') <b>אורכן ורחבן ושיעור קומתן</b> (מידת גובהם)<b>, חוץ מן הכפורת שנתנה התורה מידת ארכה ורחבה ולא נתנה שיעור קומתה</b> – אורכה ורוחבה של הכפורת נתפרשו בכתוב (שמות כה,יז), אבל עובייה לא נתפרש<b>. ונִלְמְדֶינָּה</b> – נלמד את עובייה של הכפורת, <b>מכלי קטן שבמקדש</b> – מהשיעור הקטן ביותר שנאמר באחד מכלי המשכן<b>: "וְעָשִׂיתָ לּוֹ מִסְגֶּרֶת טֹפַח סָבִיב"</b> (שמות כה,כה) – תעשה לשולחן מסגרת המקיפה אותו מסביב, ורוחבה של המסגרת טפח ('טֹפַח' בחולם כמו 'טֶפַח' בסגול), <b>- מה כאן טפח, אף כאן טפח</b> – כמו שרוחבה של המסגרת היה טפח, כך עובייה של הכפורת היה טפח<b>.</b>
<br>ומקשים (בהצעת חלופה מדרשית למה שקדם): <b>או אינו אלא</b> (ואולי אין הדבר כך, כי אם)<b>: "וְעָשִׂיתָ זֵר זָהָב לְמִסְגַּרְתּוֹ סָבִיב"</b> (שמות כה,כה) – תעשה זר זהב שיקיף את מסגרת השולחן מסביב, <b>- מה כאן כל שהוא</b> (משהו)<b>, אף כאן כל שהוא</b> – כמו שרוחבו של הזר היה כל שהוא, כך עובייה של הכפורת היה כל שהוא, ולא היה טפח, שיש ללמוד מהזר שהוא היה כלי קטן שבמקדש ולא מהמסגרת<b>!</b>
<br>ומציעים פיתרון לשאלה עקב דחיית הפיתרון שהועלה בשלב הקודם: <b>מאי כדון?</b> – מה היא עכשיו? (מה יש להשיב על השאלה שלא הושבה: 'מניין לכפורת שהיא טפח?'?) <b>רב אחא בר יעקב</b> (אמורא בבלי בדור השלישי והרביעי) <b>אמר:</b> כתוב (בפרשת העבודה ביום הכיפורים): <b>"</b>וְלָקַח מִדַּם הַפָּר וְהִזָּה בְאֶצְבָּעוֹ עַל <b>פְּנֵי</b> הַכַּפֹּרֶת קֵדְמָה<b>"</b> (ויקרא טז,יד) – אהרן חייב לקחת את המזרק המלא דם הפר ולהכניס אותו לקודש הקודשים ולטבול בדם את אצבעו ולהתיז דם מעל לכפורת בצד המזרחי שלה, <b>- אין "פְּנֵי" פחותים</b> (מועטים) <b>מטפח</b> – עובי הכפורת נקרא "פנים", ומידת פניו של אדם הוא טפח לפחות, ומכאן שעובייה של הכפורת הוא טפח<b>.</b>
ומציעים קושיה: <b>רבי יוסה</b> (מגדולי אמוראי ארץ ישראל בדור הרביעי) <b>בעי</b> – שואל (מקשה)<b>: אִילו מגדל</b> (ארון גבוה) <b>שהוא עומד בתוך הבית גבוה כמה</b> (הרבה)<b>, שמא אינו מותר להשתמש מתוכו לבית ומן</b> ה<b>בית לתוכו?!</b> (בתמיהה) – וכי ארון שנמצא בתוך הבית שהוא רשות היחיד, אף אם הארון גבוה מאוד, אין מותר לטלטל בשבת מהארון לבית ומהבית לארון?! וכיוון שלמדים מהארון שהיה עומד בתוך המשכן שלמעלה מעשרה הוא רשות אחרת, הרי שלמעלה מעשרה ברשות היחיד הוא רשות אחרת, ואם כן, מדוע לא אסרו לטלטל בשבת מהארון למעלה מעשרה לבית ומהבית לארון למעלה מעשרה?
<br>ומתרצים: <b>אלא בשעה שהיה מרבע</b> (מְשַׁוֶּוה צורה של מצולע בן ארבע צלעות) <b>להן את הרוחות</b> (הצדדים העיקריים: מזרח, מערב, צפון, דרום) <b>אנן קיימין</b> – אנחנו עומדים (עוסקים, שאין למדים מהארון בשעה שהיה עומד בתוך המשכן, אלא למדים מהארון בשעה שהיה עומד ברשות הרבים, שבעת חנייתם של בני ישראל במדבר לאחר מסעם היו נושאי הארון מעמידים את הארון בחוץ לפני הקמת המשכן, והארון מאליו היה מכוון את ארבע צדדיו כלפי ארבע רוחות השמים, ועל פי הארון היו מקימי המשכן יודעים לכוון את ארבע הרוחות ולהקים אותו כהלכתו. וכיוון שלמדים מהארון בשעה שהיה עומד ברשות הרבים, מכאן שלמעלה מעשרה ברשות הרבים הוא רשות אחרת. - צריך לומר שהדיבור של ה' למשה שהיה מרשות אחרת היה אף בשעה שהיה הארון עומד ברשות הרבים, ולכן למדים מכאן שלמעלה מעשרה ברשות הרבים היא רשות אחרת)<b>.</b><br><br><small>ב<b>ירושלמי עירובין</b> ה,א אמרו: ובמדבר מי היה מכוין להן את הרוחות? - אמר רבי אחא: ארון היה מכוין להם את הרוחות.</small><br>
<br>ומציעים קושיה: <b>ניחא כמאן דאמר:</b> – (הדבר) נוח כמי שאומר: <b>באמת ששה</b> – הלימוד שלמעלה מעשרה היא רשות אחרת שנזכר לפני כן מובן לדעת מי (רבי מאיר) שאומר, שהאמה של כלי המקדש, כגון הארון והשולחן, היתה של שישה טפחים, חוץ ממזבח הזהב, שכן לדעה זו גובה הארון שהיה אמה וחצי היה תשעה טפחים<b>; ברם כמאן דאמר:</b> – אבל כמי שאומר: <b>באמת חמשה</b> – הלימוד שלמעלה מעשרה היא רשות אחרת שנזכר לפני כן אינו מובן לדעת מי (רבי יהודה) שאומר, שהאמה של כלי המקדש, כגון הארון והשולחן ומזבח הזהב, היתה של חמישה טפחים, כמפורט, <b>- וארון לא שבעה טפחים ומחצה הוא?!</b> (בתמיהה) – הרי לדעה זו גובה הארון שהיה אמה וחצי היה שבעה טפחים וחצי, ועובייה של הכפורת היה טפח, הרי שמעל הכפורת אינו למעלה מעשרה טפחים אלא פחות מכך! (דעותיהם של רבי מאיר ורבי יהודה נשנו במשנה כלים יז,י)
<br>ומציעים תירוץ לקושיה (בהצעת מחלוקת אמוראים): <b>רבי יעקב בר אחא</b> (אמורא ארץ ישראלי בדור השלישי והרביעי) <b>אמר: דבית רבי ינאי ורבי שמעון בן יוצדק</b> (אמורא ארץ ישראלי בדור הראשון) – נחלקו (החכמים) של בית רבי ינאי ורבי שמעון בן יוצדק<b>, חד יליף לה</b> – (חכם) אחד לומד אותה (שלמעלה מעשרה היא רשות אחרת) <b>מן הארון</b> – שהוא סבור כמי שאומר שהאמה של כלי המקדש היתה של שישה טפחים, ולדעה זו גובה הארון היה תשעה טפחים<b>, וחורנה יליף לה</b> – ו(החכם) האחר לומד אותה <b>מן העגלות</b> – ששימשו לנשיאת המשכן במדבר, שהיו עומדות ברשות הרבים והיה גובהן עשרה טפחים והיו רשות היחיד, ומכאן למדים שמקום ברשות הרבים שגובהו עשרה טפחים או יותר הוא רשות אחרת שדינו רשות היחיד (אם שטחו אינו פחות מארבעה על ארבעה טפחים). ואינו לומד אותה מן הארון, שהוא סבור כמי שאומר שהאמה של כלי המקדש היתה של חמישה טפחים, ולדעה זו גובה הארון היה שבעה טפחים וחצי<b>, ולא ידעינן</b> (צריך לומר כמו במקבילה: 'ידעין') <b>מאן דיליף</b> (צריך לומר כמו במקבילה: 'יליף', וכן להלן) <b>לה</b> – ולא יודעים מי לומד אותה <b>מן הארון ומאן דיליף לה</b> – ומי לומד אותה <b>מן העגלות</b> (המילים 'ולא ידעינן ... מן העגלות' נשמטו בשל שוויון סופות והושלמו על ידי מגיה, ולכן באו בו הצורות המשובשות: 'ידעינן', 'דיליף')<b>.</b>
<br>ומציינים שהאפשרות שצוינה בהמשך (שבאה להכריע במחלוקת שהובאה ללא הכרעה בין הדעות) היא נכונה: <b>מסתברא דבית רבי ינאי ילפין לה</b> – מסתבר שבית רבי ינאי לומדים אותה <b>מן הארון, דבית רבי ינאי אמרי</b>ן<b>:</b> – שבית רבי ינאי אומרים: <b>ארון תשעה</b> (שתי מילים אלו הושלמו על ידי מגיה, ואינן במקבילה) <b>וכפורת טפח, ורבי שמעון בן יוצדק יליף</b> לה – לומד אותה <b>מן העגלות.</b><br><br><small>ב<b>משנה כלים</b> יז,י שנינו: רבי מאיר אומר: כל האמות היו בבינונית (של שישה טפחים), חוץ ממזבח הזהב והקרן (כל קרן מקרנות המזבח החיצון) והסובב והיסוד (של המזבח). רבי יהודה אומר: אמת הבניין (האמה שבנו על פיה את בנייני המקדש, כגון חומת הבית ומזבח החיצון) שישה טפחים, ושל הכלים (של כלי המקדש, כגון הארון והשולחן ומזבח הזהב) חמישה (טפחים).</small><br>
<br>ומציעים שאלה: <b>רבי זעורה בעי</b> – שואל (מסתפק)<b>: מניין לעגלות שהן גבוהות עשרה?</b> – שכן גובהן של העגלות לא נתפרש בכתוב. - אין משיבים על השאלה. ואפשר שנשמט מה שהשיבו.
<br>ומציעים קושיה: <b>אמר רבי יוסה: ואפילו תימר:</b> – ואפילו תאמר: <b>גבוהות עשרה</b> – אפילו נניח שיש מקור שלמדים ממנו שהעגלות היו גבוהות עשרה טפחים, אין לנו ללמוד מן העגלות שמקום ברשות הרבים שגובהו עשרה טפחים או יותר הוא רשות אחרת שדינו רשות היחיד, כמבואר להלן<b>, לא כן תני</b> – (וכי) לא כך שונה (התנא) <b>בשם רבי נחמיה</b> (תנא בדור הרביעי)<b>:</b> כתוב (בתיאור חנוכת המזבח): <b>"</b>וַיָּבִיאוּ אֶת קָרְבָּנָם לִפְנֵי ה' שֵׁשׁ עֶגְלֹת <b>צָב"</b> (במדבר ז,ג) – הנשיאים הביאו שש עגלות צב (שניתנו לצורכי משא בעת מסע המשכן), <b>- כמין</b> (מעין, בדומה ל-) <b>קמרסטה</b> (חדר שתקרתו קמורה (עשויה בצורת כיפה) (מקור המילה ביוונית ובלטינית)) <b>היו</b> – העגלות היו מכוסות בכסוי עם קמרון<b>?!</b> (בתמיהה) ויש להציע קושיה: <b>אִילו חור ברשות הרבים</b> (נראה שצריך להוסיף: 'אינו') <b>גבוה עשרה ורחב ארבעה, שמא אינו אסור</b> (נראה שצריך לומר: 'אינו מותר', וכן הגיה ב"קורבן העדה") <b>להשתמש מתוכו לרשות הרבים ומרשות הרבים לתוכו?!</b> (בתמיהה) – וכי חור שבכותל שנמצא ברשות הרבים, והחור אינו גבוה עשרה טפחים, אבל שטחו ארבעה על ארבעה טפחים, אין מותר מן התורה לטלטל בשבת מהחור לרשות הרבים ומרשות הרבים לחור?! והרי חור זה אין דינו רשות היחיד! וכיוון שלמדים דיני הוצאה מרשות לרשות בשבת מהעגלות, מדוע לא אסרו לטלטל בשבת מחור שאינו גבוה עשרה לרשות הרבים ומרשות הרבים לחור שאינו גבוה עשרה, שכן העגלות, אף שהיו גבוהות עשרה, כיוון שהיו מכוסות מלמעלה, היו משתמשים מתוכן לרשות הרבים ומרשות הרבים לתוכן דרך חורים שבדפנות העגלות שאינם גבוהים עשרה טפחים?
<br>ומתרצים: <b>אלא בשעה שהיו מושיטין את הקרשים מזו לזו תרוטות</b> (ישרות) <b>היו</b> – אין למדים מהעגלות בשעה שהיו נושאות את המשכן, שבאותה שעה היו העגלות קמורות, אלא למדים מהעגלות בשעה שהיו טוענים עליהן או פורקים מעליהן את המשכן והיו הלוויים מושיטים את קרשי המשכן מעגלה לעגלה (ראה משנה שבת יא,ב ובבלי שבת מט,ב), שבאותה שעה לא היו העגלות קמורות אלא ישרות, שהיו מסירים מעליהן את הכסוי עם הקמרון, והן היו מגולות. וכיוון שלמדים מהעגלות בשעה שהיו ישרות, מכאן שמקום ברשות הרבים שגובהו עשרה טפחים ורחב ארבעה הוא רשות אחרת שדינו רשות היחיד<b>.</b><br><br><small>עד כאן המקבילה בירושלמי שבת א,א.<br>סוגיה זו דנה בהלכות שבת, ואין לה כל שייכות לסוכה. היא הועתקה לסוכה אגב מה שבא במשנה סוכה א,א: "ושאינה גבוהה עשרה טפחים", ובירושלמי סוכה: "היתה (למטה) [למעלן] מעשרה ותולה בה עיטורין" ("סוגיות מקבילות בירושלמי", עמוד 27).<br><br>בעל הסוגיה בירושלמי סוכה הניח, שכשם שמקום שהוא גבוה עשרה טפחים הוא רשות אחרת לעניין שבת, כך חלל בגובה כזה בסוכה כשר, שהוא מקום מוגדר כדירה לעצמו. משום כך העביר את הסוגיה בשבת שדנה במקורה לעניין שבת, כדי לפרש את ההלכה בסוכה ("מסכת סוכה של תלמוד בבלי, מקורותיה ודרכי עריכתה", עמוד 74).<br><br>ב<b>בבלי סוכה</b> ד,ב-ה,ב אמרו: "ושאינה גבוהה עשרה טפחים". - מנלן? - אתמר: רב ורבי חנינא ורבי יוחנן ורב חביבא מתנו: ארון תשעה וכפורת טפח - הרי כאן עשרה, וכתיב: "ונועדתי לך שם ודיברתי איתך מעל הכפורת" (שמות כה), ותניא: רבי יוסי אומר: מעולם לא ירדה שכינה למטה מעשרה (וכיוון שהשכינה דיברה עם משה מעל הכפורת, הרי מכאן למדים שלמעלה מעשרה היא רשות אחרת).<br>בשלמא ארון תשעה, דכתיב: "ועשו ארון עצי שיטים, אמתיים וחצי אורכו ואמה וחצי רוחבו ואמה וחצי קומתו" (שמות כה). אלא כפורת טפח מנלן? - דתני רבי חנינא: כל הכלים שעשה משה נתנה בהם תורה מידת אורכם ומידת רוחבם ומידת קומתם. כפורת מידת אורכה ומידת רוחבה נתנה, מידת קומתה לא נתנה. צא ולמד מפחות (מקטן) שבכלים, שנאמר: "ועשית לו מסגרת טופח סביב" (שמות כה) - מה להלן טפח, אף כאן טפח.<br>רב הונא אמר: מהכא: "על פני הכפורת קדמה" (ויקרא טז) - ואין פנים (של אדם) פחות מטפח. - אמר רב אחא בר יעקב: רב הונא "פני" "פני" גמר (למד מגזירה שווה שפני הכפורת הם טפח כפני אדם), כתיב הכא: "אל פני הכפורת" וכתיב התם: "מאת פני יצחק אביו" (בראשית כז).<br>הניחא לרבי מאיר, דאמר: כל האמות (הנזכרות במשכן ובמקדש) היו בינוניות (בכל אמה שישה טפחים), אלא לרבי יהודה, דאמר: אמה של בניין שישה טפחים ושל כלים חמישה, מאי איכא למימר? ארון וכפורת כמה הווי להו? תמניא ופלגא (אמה וחצי, לפי חשבון חמישה טפחים לאמה, הוא שבעה טפחים וחצי, ועוד טפח כפורת, הרי שמונה וחצי)! - אלא לרבי יהודה הלכתא גמירי לה (את שיעורה של סוכה), דאמר רב חייא בר אשי אמר רב: שיעורים, חציצים (דברים החוצצים בטבילה) ומחיצות (גודלן של מחיצות) הלכה למשה מסיני.<br><br>הברייתא בבבלי ששנה רבי חנינא היא הברייתא בירושלמי ששנה רבי חנינה בן שמואל, ונראה שבבבלי נתקצר השם בטעות.<br>בבבלי פירש רב אחא בר יעקב את דברי רב הונא שאין פנים פחות מטפח, ובירושלמי אמר רב אחא בר יעקב שאין פנים פחות מטפח.<br>בבבלי אמרו, שרבי יהודה לומד מהלכה למשה מסיני. ובירושלמי אמרו, שהוא לומד מן העגלות.<br><br>בבבלי, שלא כבירושלמי, למדים מהארון שסוכה שאינה גבוהה עשרה טפחים פסולה. יש להטעים את הלימוד בבבלי, שהסוכה היא לזכר ענני הכבוד שסככו על בני ישראל במדבר (ראה מחלוקת התנאים על כך בבבלי סוכה יא,ב), ולכן יש לנו ללמוד הלכות סוכה מענני הכבוד, וכמו שענני הכבוד היו גבוהים עשרה טפחים לפחות, כי השכינה שמתגלה בענני הכבוד אינה יורדת למטה מעשרה, כך צריכה הסוכה להיות גבוהה עשרה טפחים לפחות.<br><br><b>"צב" - כמין קמרסטה</b><br>ב<b>ספרי זוטא</b> ז,ג נאמר: "שש עגלות צב" - אין "צב" אלא קמורות, שנאמר: "בצבים ובפרדים" (ישעיה סו,כ).<br>וב<b>פסיקתא דרב כהנא</b> א,ח נאמר: "צב" (במדבר ז,ג) - תני בשם רבי נחמיה: כמין קמרסטא היו.<br>וב<b>שיר השירים רבה</b> ו [ד] ב נאמר: "צב" - תני בשם נחמיה: כמין קמרוטין היו (עגלות מחופות בחיפוי קמור), שלא יהיו כלי שרת מתבקעים (מחום השמש).<br><br>ב<b>בראשית רבה</b> לא,יא נאמר: "ואל אמה תכלנה מלמעלה" - רבי נחמיה אמר: כמין קמרוטון היית, והיה משקיף (מפחית) בה ועולה עד שהעמידה על אמה (גג התיבה היה מקומר משני צדדיו, ולא בצורת קשת, אלא קימור בצד זה וקימור בצד זה, ובאמצע שטח ישר ברוחב של אמה אחת).<br><br><b>חור ברשות הרבים גבוה עשרה ורחב ארבעה</b><br>ב<b>תוספתא שבת</b> י,ט שנו: הזורק בכותל למעלה מעשרה טפחים, והלכה וישבה לה בחור שהוא ארבעה על ארבעה טפחים - הרי זה חייב.<br><br><b>תרוטות</b><br>ב<b>משנה מידות</b> ב,ה שנינו: וחמש עשרה מעלות עולות מתוכה (מתוך עזרת נשים) לעזרת ישראל... לא היו תרוטות (ארוכות וישרות), אלא מוקפות (עגולות) כחצי גורן עגולה (בצורת חצי עיגול).</small><br>• • •
במשנה שנינו: "ושאין לה שלש דפנות".
<br>ב<b>ירושלמי מעשרות</b> ג,ו אמרו: תני: בית שאין בו ארבע אמות על ארבע אמות - פטור מן המזוזה ומן המעקה... ואינו טובל למעשרות (שאין דינו כבית, והאוכל בו פטור מהמעשרות)...
<br>כאן התחלת מקבילה בירושלמי מעשרות ג,ז.
<br>מציעים ברייתא (בעניין כשרות סוכה): <b>תני:</b> – שונה (התנא): <b>רבי</b> (רבי יהודה הנשיא, תנא בדור החמישי) <b>אומר: ארבע אמות</b> – סוכה כשירה אם יש בה ארבע אמות על ארבע אמות<b>, אף על פי שאין שם ארבעה דפנות</b> – אלא שלוש דפנות<b>. רבי שמעון</b> (בן יוחאי, תנא בדור הרביעי) <b>אומר: ארבעה דפנות</b> – סוכה כשירה אם יש בה ארבע דפנות<b>, אף על פי שאין שם ארבע אמות</b> – על ארבע אמות, אלא פחות מכך<b>. רבי יהודה</b> (בר אלעאי, מגדולי התנאים בדור הרביעי) <b>אומר: ארבע אמות וארבע דפנות</b> – סוכה כשירה אם יש בה ארבע אמות על ארבע אמות וגם יש לה ארבע דפנות, שצריך שתהיה הסוכה כבית מושלם<b>.</b><br><br><small>ב<b>תוספתא סוכה</b> ב,ב שנו: וכן היה רבי אומר: כל סוכה שאין בה ארבע אמות על ארבע אמות - פסולה.<br><br>הברייתא נסמכה לדברי בית שמאי במשנה סוכה ב,ז שפוסלים סוכה קטנה, והברייתא מוסיפה שאף רבי היה מחמיר בשיעור סוכה ("תוספתא כפשוטה").<br><br>וב<b>בבלי סוכה</b> ג,א אמרו: תניא: רבי אומר: כל סוכה שאין בה ארבע אמות על ארבע אמות - פסולה.<br>תנו רבנן: בית שאין בו ארבע אמות על ארבע אמות - פטור מן המזוזה ומן המעקה...<br><br>הברייתא שבתוספתא מוסבת על הברייתא "בית שאין בו ארבע אמות", ועליה היא אומרת: "וכן היה רבי אומר..." ("מקורות ומסורות", מועד ג, עמוד קנו).</small><br>
<br>ב<b>משנה מעשרות</b> ג,ז שנינו: סוכת החג בחג (הסוכה שיושבים בה בחג הסוכות) - רבי יהודה מחייב (בחג הסוכות היא קובעת למעשר, שלדעתו הסוכה בחג הסוכות דינה כדירת קבע), וחכמים פוטרים (שלדעתם אינה חשובה דירת קבע, ולכן אינה קובעת למעשר).
<br>ומביאים ברייתא: <b>וכן היה רבי יהודה מחייב במזוזה</b> – סוכת החג בחג חייבת במזוזה, שלדעתו הסוכה בחג הסוכות דינה כדירת קבע. אבל החכמים חלוקים על רבי יהודה ופוטרים סוכה מן המזוזה<b>.</b>
<br><b>(אף על פי שאין שם ארבע אמות וארבע דפנות</b> (המילים המוסגרות הושלמו במסירה שלפנינו על ידי מגיה, ואינן במקבילה. המילים האלו הושלמו שלא במקומן)<b>)</b>
<br>ומציינים: <b>מסתברא דרבי</b> (במקבילה: 'רבי') <b>יהודה יודה</b> (במקבילה: 'יוד<b>י</b>') <b>לאילין רבנ</b>י<b>ן ואילין רבנ</b>י<b>ן לא יודון לרבי יהודה</b> (במקבילה חסרות בטעות שתי המילים האחרונות) – מסתבר שרבי יהודה יודה לחכמים האלה (החלוקים על רבי יהודה) והחכמים האלה לא יודו לרבי יהודה<b>. [רבי יודה יודי לאילין רבנין</b> – רבי יהודה (המחייב סוכת החג בחג במזוזה ובמעשרות) יודה לחכמים האלה (הפוטרים סוכת החג בחג מן המזוזה ומן המעשרות)<b>, שאף על פי שאין שם ארבע אמות וארבע דפנות שהיא פטורה מן המזוזה ואינה טובלת למעשרות</b> – רבי יהודה יסכים לדעת החכמים, והוא יסבור שסוכה שאין בה ארבע אמות על ארבע אמות ואין לה ארבע דפנות, פטורה מן המזוזה ומן המעשרות, שרבי יהודה מחייב סוכה במזוזה רק אם יש בה ארבע אמות על ארבע אמות ויש לה ארבע דפנות (משפט זה שחסר גם במקבילה הושלם על פי כתב יד רומי וילקוט המכירי, אך המשך הקטע עד סופו חסר בשניהם. השלמת המגיה במסירה שלפנינו לעיל היא חלק ממשפט זה. נראה שהמילים 'שאף על פי ש-' הן אשגרה מהמשפט המקביל להלן, ובמקומן צריך לומר: '<b>שאם</b>')<b>. ואילין רבנ</b>י<b>ן לא יודון לרבי יהודה</b> – והחכמים האלה לא יודו לרבי יהודה (ארבע המילים האחרונות ישנן במקבילה במסירה שלפנינו, אך מגיה מחק את המילים 'לא יודון')<b>,] שאף על פי שיש שם ארבע אמות וארבע דפנות שהיא פטורה מן המזוזה ואינה טובלת במעשרות</b> (במקבילה: '<b>ל</b>מעשרות') – החכמים לא יסכימו לדעת רבי יהודה, והם יסברו שאפילו סוכה שיש בה ארבע אמות על ארבע אמות ויש לה ארבע דפנות פטורה מן המזוזה ומן המעשרות (כסגנון הקטע הזה לאחר ההשלמה המוצעת נמצא בירושלמי במקומות אחרים)<b>.</b><br><br><small>הברייתא "וכן היה רבי יהודה מחייב במזוזה" איננה המשך מה שלפניה, אלא מוסבת על המשנה "סוכת החג בחג" (כפי שעולה מן התוספתא עירובין ה,ה ומן הבבלי יומא י,א). במסירה שלפנינו במעשרות ובסוכה יש דילוג מחמת הדומות (שהושלם בחלקו, אבל שלא במקומו, על ידי מגיה בסוכה). רושם של דילוג זה נשאר בכפילות 'לא יודון לא יודון' במעשרות (הפעם השנייה נמחקה על ידי מגיה), ויש להשלימו לפי המובאה מירושלמי סוכה בילקוט המכירי לישעיהו ד,ו, שאף בה יש דילוג, אבל כמעט כל מה שדילג זה לא דילג זה, ומשניהם יחד אפשר להשלים את כל הסוגיה (הדילוג המשותף לשני העדים קצר מאוד וניתן להשלמה ודאית). לפי הצירוף הזה הסוגיה פשוטה ביותר ומתפרשת מאליה: חלקה הראשון הוא על 'בית בו שאין ארבע אמות' (ברייתא בירושלמי מעשרות), וחלקה השני הוא על 'סוכת החג בחג' ("תלמוד ירושלמי במהדורת האקדמיה ללשון העברית", "תרביץ" עא, עמוד 592, הערה 125).<br>ההשלמה המוצעת בפירושנו היא כמו ההשלמה של כותב המאמר אך בהבדל אחד. הוא השלים: 'רבי יודה יודי לאילין רבנין, שאף על פי שאין שם ארבע אמות וארבע דפנות שהיא <b>חייבת ב</b>מזוזה ו<b>טובלת</b> למעשרות', ואילו בפירושנו הושלם: 'רבי יודה יודי לאילין רבנין, שאף על פי שאין שם ארבע אמות וארבע דפנות שהיא <b>פטורה מן ה</b>מזוזה ו<b>אינה טובלת</b> למעשרות' כמו שהוא בכתב יד רומי ובילקוט המכירי. גם אין מובן למשפט 'רבי יודה יודי לאילין רבנין... שהיא חייבת במזוזה וטובלת למעשרות', שהרי החכמים פוטרים.<br><br>עד כאן המקבילה בירושלמי מעשרות.<br>נראה שהחלק הראשון (הברייתא בעניין כשרות סוכה) מקורו בסוכה והועתק למעשרות בשל הברייתא שם על בית שאין בו ארבע אמות על ארבע אמות, והחלק השני (הברייתא 'וכן היה רבי יהודה מחייב במזוזה' עד הסוף) מקורו במעשרות על המשנה שם 'סוכת החג בחג' והועתק לסוכה.<br><br>ב<b>תוספתא עירובין</b> ה,ה שנו: סוכת החג - רבי יהודה מחייב בעירוב ובמזוזה, וחכמים פוטרים.<br><br>מסתבר על פי המשנה במעשרות שבתוספתא מדובר בסוכת החג בחג.<br><br>וב<b>בבלי יומא</b> י,א אמרו: סוכת החג בחג - רבי יהודה מחייב, וחכמים פוטרים. ותני עלה: רבי יהודה מחייב בעירוב ובמזוזה ובמעשר.</small>
ומביאים מחלוקת תנאים: <b>רבי שמעון אמר: ארבע</b> – סוכה כשירה אם יש בה ארבע דפנות<b>, ורבנ</b>י<b>ן אמרי</b>ן<b>:</b> – והחכמים אומרים: <b>שלש</b> – סוכה כשירה אף אם אין בה ארבע דפנות אלא שלוש דפנות (דעת רבי שמעון נאמרה בברייתא לעיל, ודעת החכמים היא דעת רבי בברייתא לעיל)<b>.</b>
<br>ומציעים את מקורם של התנאים: <b>מה טעמון דרבנ</b>י<b>ן?</b> – מה טעמם (מקורם בכתוב) של החכמים? - כתוב (בפרשת חג הסוכות): <b>"</b>בַּ<b>סֻּכֹּת</b> תֵּשְׁבוּ שִׁבְעַת יָמִים<b>"</b> (ויקרא כג,מב) <b>"</b>כָּל הָאֶזְרָח בְּיִשְׂרָאֵל יֵשְׁבוּ בַּ<b>סֻּכֹּת"</b> (ויקרא כג,מב) <b>"</b>כִּי בַ<b>סֻּכּוֹת</b> הוֹשַׁבְתִּי אֶת בְּנֵי יִשְׂרָאֵל<b>"</b> (ויקרא כג,מג) <b>- הרי שלש</b> – פעמים<b>, אחת למעלן</b> – לסכך, <b>ושתים למטן</b> – לדפנות (המילה "סוכה" משורש סכך, וגם הדפנות קרויות סכך, כמו שאמרו בירושלמי להלן א,ה), שמן התורה סוכה כשירה אם יש בה שתי דפנות<b>, והשלישית מדבריהן</b> – החכמים הצריכו לסוכה דופן שלישית<b>. מה טעמא דרבי שמעון?</b> – מה הטעם (המקור בכתוב) של רבי שמעון? - כתוב: <b>"סֻּכֹּת" "סֻּכֹּת"</b> – שתי פעמים כתיב חסר, שיש לדרוש אותו כאילו כתוב 'סֻכַּת' שהוא לשון יחיד (פעמים ש-ת' בסוף שֵׁם במקום ה' איננה סימן של נסמך אלא צורה אחרת של לשון יחיד בנפרד), <b>"סֻּכּוֹת" מלא</b> – פעם אחת כתיב מלא (המילה "סֻכּוֹת" כתובה ב-ו' אחרי התנועה חולם), והוא לשון רבים, ומיעוט רבים שתיים, <b>- הרי ארבע</b> – פעמים<b>, אחת למעלן</b> – לסכך, <b>ושלש למטן</b> – לדפנות, שמן התורה סוכה כשירה אם יש בה שלוש דפנות<b>, והרביעית מדבריהן</b> – החכמים הצריכו לסוכה דופן רביעית<b>.</b><br>
<br>ומציעים עוד את מקורם של התנאים (בהבאת מחלוקת אמוראים): <b>רבי חייה בר אדא אמר: תרין אמורין</b> – שני אמוראים (נחלקו במקורם של התנאים)<b>, חד אמר טעמון דרבנ</b>י<b>ן וחורנה אמר טעמיה</b> (הסופר במסירה שלפנינו כתב 'טע'', והסדר בדפוס ונציה פתר 'טעמא', והיה לו לפתור 'טעמיה' ("אוצר לשונות ירושלמיים")) <b>דרבי שמעון</b> – (חכם) אחד אומר את טעמם של החכמים, ו(החכם) האחר אומר את טעמו של רבי שמעון<b>. מה טעמון דרבנ</b>י<b>ן?</b> – מה טעמם של החכמים? (צריך לומר כמו בילקוט המכירי: 'מאן דאמר טעמון דרבנין:' - מי שאומר את טעמם של החכמים:) כתוב: <b>"וְסֻכָּה תִּהְיֶה לְצֵל יוֹמָם מֵחֹרֶב</b> וּלְמַחְסֶה וּלְמִסְתּוֹר מִזֶּרֶם וּמִמָּטָר<b>"</b> (ישעיהו ד,ו) – בציון תהיה סוכה שתפקידה להיות לצל ביום מפני חום השמש ולהיות למקום שחוסים בו ומסתתרים בו ממטר הניתך בזרם חזק (זה משל להגנתו של ה' על עמו מכל צרה) <b>- הרי אחת למעלן</b> – לסכך, המשמש לצל<b>,</b> וכתוב: <b>"סֻּכֹּת" "סֻּכֹּת" "סֻּכּוֹת" - הרי שלש</b> – לדפנות, שמן התורה סוכה כשירה אם יש בה שלוש דפנות<b>. מה טעמא דרבי שמעון?</b> – מה הטעם של רבי שמעון? (צריך לומר: 'מאן דאמר טעמיה דרבי שמעון:' - מי שאומר את טעמו של רבי שמעון:) כתוב: <b>"וְסֻכָּה תִּהְיֶה לְצֵל יוֹמָם מֵחֹרֶב" - הרי אחת למעלן</b> – לסכך<b>,</b> וכתוב: <b>"סֻּכֹּת" "סֻּכֹּת" "סֻּכּוֹת" מלא - הרי ארבע</b> – לדפנות, שמן התורה סוכה כשירה אם יש בה ארבע דפנות<b>.</b><br>
<br>ומציעים עוד את מקורם של התנאים: <b>רבנן דקיסרין שמעון טעמיה</b> (הסופר במסירה שלפנינו כתב 'טע'', והסדר בדפוס ונציה פתר 'טעמא', והיה לו לפתור 'טעמיה' ("אוצר לשונות ירושלמיים")) <b>דרבי שמעון וטעמון דרבנ</b>י<b>ן מן הדין קרייא:</b> – חכמי קיסריה שמעו (למדו) את טעמו של רבי שמעון ואת טעמם של החכמים מן הפסוק הזה: <b>"וְסֻכָּה תִּהְיֶה לְצֵל יוֹמָם מֵחֹרֶב"</b> (ישעיהו ד,ו), <b>- הרי אחת</b> – למעלה, לסכך, המשמש לצל<b>, "וּלְמַחְסֶה וּלְמִסְתּוֹר"</b> (ישעיהו ד,ו) <b>- הרי שתים</b> – לדפנות, המשמשות למחסה ולמסתור<b>, "מִזֶּרֶם וּמִמָּטָר"</b> (ישעיהו ד,ו) <b>- רבנ</b>י<b>ן עבדין</b> – החכמים עושים <b>"מִזֶּרֶם וּמִמָּטָר" אחת</b> – מזרם של מטר, הרי שלוש לדפנות<b>, רבי שמעון עבד</b> – (ו)רבי שמעון עושה <b>"מִזֶּרֶם וּמִמָּטָר" שתים</b> – הרי ארבע לדפנות<b>.</b><br><br><small>ב<b>בבלי סוכה</b> ו,ב אמרו: "ושאין לה שלוש דפנות". - תנו רבנן: שתיים כהלכתן, ושלישית אפילו טפח. רבי שמעון אומר: שלוש כהלכתן, ורביעית אפילו טפח.<br>במאי קמיפלגי? - רבנן סברי: יש אם למסורת (לכתיב), ורבי שמעון סבר: יש אם למקרא (לקריאה). רבנן סברי: יש אם למסורת, "בסכת" "בסכת" "בסכות" - הרי כאן ארבע, דל (הורד) חד קרא לגופיה (לעצם מצוות סוכה), פשו (נשארו) להו תלת, שתיים כהלכתן, ואתאי הלכתא (הלכה למשה מסיני) וגרעתה לשלישית ואוקמתה אטפח. רבי שמעון סבר: יש אם למקרא, "בסכות" "בסכות" "בסכות" - הרי כאן שש, דל חד קרא לגופיה, פשו להו ארבע, שלוש כהלכתן, ואתאי הלכתא וגרעתה לרביעית ואוקמתה אטפח.<br>ואי בעית אימא: דכולי עלמא יש אם למקרא (הרי כאן שש, דל חד קרא לגופיה, פשו להו ארבע), והכא בהא קמיפלגי - מר (רבנן) סבר: סככא (כיסוי של סכך שהסוכה צריכה) בעיא קרא (פשו להו תלת, שתיים כהלכתן, ואתאי הלכתא...), ומר (רבי שמעון) סבר: סככא לא בעיא קרא (פשו להו ארבע, שלוש כהלכתן, ואתאי הלכתא...).<br>ואי בעית אימא: דכולי עלמא יש אם למסורת (הרי כאן ארבע, דל חד קרא לגופיה, פשו להו תלת), והכא בהא קמיפלגי - מר (רבנן) סבר: כי אתאי הלכתא לגרע (שלישית אפילו טפח), ומר (רבי שמעון) סבר: כי אתאי הלכתא להוסיף (רביעית אפילו טפח).<br>ואי בעית אימא: דכולי עלמא כי אתאי הלכתא לגרע, ויש אם למסורת (הרי כאן ארבע), והכא בדורשים תחילות (גם את הפעם הראשונה שנזכרה המילה) קמיפלגי - מר (רבי שמעון) סבר: דורשים תחילות (הרי כאן ארבע, שלוש כהלכתן, ואתאי הלכתא...), ומר (רבנן) סבר: אין דורשים תחילות (פשו להו תלת, שתיים כהלכתן, ואתאי הלכתא...).<br>רב מתנה אמר: טעמיה דרבי שמעון מהכא: "וסוכה תהיה לצל יומם מחורב ולמחסה ולמסתור מזרם וממטר" (מכאן שסוכה צריכה לשמש כמחסה וכמסתור מזרם).<br><br>בשני התלמודים דרשו את טעמיהם של חכמים ורבי שמעון מהכתוב "בסכת" "בסכת" "בסכות". בירושלמי דרשו את טעמיהם של חכמים ורבי שמעון גם מהכתוב "וסוכה תהיה לצל...", ובבבלי אמר רב מתנה שטעמו של רבי שמעון נלמד ממשמעו של הכתוב הזה.<br>לפי כל הטעמים בבבלי, ההלכה מעמידה את הדופן האחרונה על טפח או מוסיפה את הדופן האחרונה ומעמידה אותה על טפח. ולפי הטעם הראשון בירושלמי, הדופן האחרונה היא מדבריהם.<br>לפי כל הטעמים בירושלמי, הכל סבורים שצריך כתוב לסכך.<br><br>נוסח הברייתא בבבלי: "שתיים כהלכתן, ושלישית אפילו טפח. רבי שמעון אומר: שלוש כהלכתן, ורביעית אפילו טפח". אבל בירושלמי לעיל הובא נוסח אחר: "רבי שמעון אומר: ארבע דפנות", וכאן: "רבי שמעון אמר: ארבע, ורבנין אמרין: שלש". נוסח זה כנראה לא ידע מההלכה שמעמידה את הדופן השלישית לחכמים או הרביעית לרבי שמעון על טפח.<br>לפי נוסח הבבלי, עתיקה היא ההלכה "ושאין לה שלוש דפנות - פסולה", שהרי כבר נחלקו רבי שמעון וחכמים בפירושה. אבל לפי נוסח הירושלמי, רבי שמעון חולק על עיקר הדין של "ושאין לה שלוש דפנות".<br>נראה שגם רב מתנה (שאמר שטעמו של רבי שמעון מהפסוק "וסוכה תהיה...") סובר כירושלמי שהדופן השלישית לחכמים והרביעית לרבי שמעון צריכות להיות יותר מטפח, שאם לרבי שמעון הדופן הרביעית דיה בטפח, ייכנס הזרם דרך הדופן הרביעית. אם כן, דברי רב מתנה אינם מוסבים על נוסח הברייתא שהובא בבבלי אלא על זה שהובא בירושלמי ("מקורות ומסורות", מועד ג, עמודים קסד-קסה).</small>
ומציעים ברייתא: <b>ותני כן</b> (יש לגרוס '<b>תני</b>' תחת 'ותני כן'. - ייתכן ש'ותני כן' הוא אשגרה מראש הפרק ("מקורות ומסורות", מועד ג, עמוד קסד, הערה 4). קרוב לוודאי שצריך לומר 'תני' במקום 'ותני כן', שבא כנראה באשגרה מלהלן או מן המקבילה לברייתא כולה לעיל ("לדרכי שילובן של האגדות בירושלמי", "אסופות" יא, עמוד רה, הערה 46))<b>:</b> – שונה (התנא): <b>שתים כהילכתן</b> – דופן אחת לאורך הסוכה ודופן שנייה לרוחבה, <b>והשלישית אפילו טפח</b> – שסוכה כשירה אף אם הדופן השלישית אינה ארוכה כשתי הדפנות האחרות<b>.</b> ומפרשים את הברייתא: <b>רבי חייה</b> (בר אבא, אמורא ארץ ישראלי בדור השלישי) אמר <b>בשם רבי יוחנן</b> (גדול אמוראי ארץ ישראל בדור השני)<b>: שתים של ארבעה ארבעה טפחים</b> – דופן אחת לאורך הסוכה במידה של ארבעה טפחים ודופן שנייה לרוחבה במידה של ארבעה טפחים, <b>והשלישית אפילו טפח - כשר</b> – הסוכה כשירה<b>.</b><br><br><small>המסורת בארץ ישראל היתה שלדפנות הסוכה די בארבעה טפחים. יש להניח שרבי יוחנן סבר ששיעור שטח סוכה הוא כדי ראשו ורובו ושולחנו. הוא הביע דעתו בשאלת שיעור הדפנות, שאיננה שאלה חופפת לשאלת שיעור משך הסוכה ("משך סוכה קטנה שבעה טפחים", "חכמת בת שבע", עמודים 3-4).<br><br>ב<b>תוספתא סוכה</b> א,יג שנו: וחכמים אומרים: שתיים כהלכתן ושלישית אפילו טפח. רבי שמעון אומר: שלוש כהלכתן ורביעית אפילו טפח.<br><br>בברייתא שבירושלמי כאן לא נשנו דברי רבי שמעון, ואפשר שהביאו בירושלמי רק את דברי החכמים מכיוון שדנים בהם להלן. בברייתא שבירושלמי כאן ובברייתא שבתוספתא נשנו דברי החכמים ורבי שמעון בנוסח אחר מהברייתא שבירושלמי לעיל: "רבי שמעון אמר: ארבע, ורבנין אמרין: שלש". אולם אפשר שנוסח הברייתא לעיל אינו אלא נוסח מקוצר של הברייתות שבירושלמי כאן ובתוספתא, ואין כאן שני נוסחים. הטעם להצעת דברי החכמים ורבי שמעון לעיל בנוסח מקוצר הוא, שלעיל לא הוצעו דבריהם אלא כפתיחה להצעת המקורות לדבריהם, ובהקשר זה (לפי הטעמים שבירושלמי, שלא כמו לפי הטעמים שבבבלי) אין משמעות לכך שהדופן השלישית לחכמים והרביעית לרבי שמעון הן אפילו טפח. הלשון הארמית שבה הוצעו דברי החכמים ורבי שמעון לעיל מוכיחה שאין זה אלא נוסח מקוצר.</small><br>
<br>ומציעים שאלה: <b>רב הושעיה</b> (אמורא בדור השלישי) <b>בעי</b> – שואל (מסתפק)<b>: אותן</b> (צריך לומר: 'אותה') <b>של טפח שנתנן</b> (צריך לומר: 'שנתנה') <b>באמצע, מהו?</b> – מה הדין במקרה שהעמיד שתי דפנות של ארבעה טפחים לפחות משני צדדים זו מול זו והעמיד את הדופן השלישית של טפח בצד האמצעי והרחיק אותה מכל אחת משתי הדפנות האחרות? האם הסוכה כשירה? (אין משיבים על שאלה זו) <b>חזר</b> – רב הושעיה, <b>ואמר</b> – שאל עוד<b>: אותן</b> (צריך לומר: 'אותה') <b>של ארבעה טפחים שנתנן</b> (צריך לומר: 'שנתנה') <b>באמצע, מה הן?</b> – מה הדין במקרה של סוכה שיש בה שלוש דפנות של ארבעה טפחים לפחות משלושה צדדים, שלא העמיד את הדופן שבצד האמצעי צמוד לשתי הדפנות האחרות אלא הרחיק אותה מכל אחת מהן שלושה טפחים או יותר? האם הסוכה כשירה? (אף אם תאמר, שבדופן של טפח שנתנה באמצע צריך שתהיה צמודה לדופן אחרת, הרי זה משום שבדופן כזו ההכשר הוא משום הלכה למשה מסיני, אבל בשלוש דפנות גמורות כדינן אין צורך שיהיו צמודות זו לזו. - כך הפירוש ב"ספר ניר" וב"תוספתא כפשוטה")
<br><b>רבי יעקב בר אחא</b> (אמורא ארץ ישראלי בדור השלישי והרביעי)<b>: כהדין עובדא אתא קומי</b> – כמעשה הזה (כמו המקרה שנתן אותן של ארבעה טפחים באמצע) בא לפני <b>רבי יסא</b> (רבי אסי, אמורא ארץ ישראלי בדור השלישי) <b>ואכשר</b> – והכשיר (את הסוכה)<b>.</b>
<br>ומציעים ברייתא המסייעת לאמור לפני כן: <b>ותני כן:</b> – ושונה (התנא) כך: <b>חצר שהעמודין מקיפין אותה</b> – חצר שמחיצותיה הם קירות הבתים שבכל צדדיה, וגג הבתים נמשך לתוך החצר יותר מארבע אמות ונסמך על עמודים, ונמצא שהחצר מוקפת עמודים (והיא "חצר שהיא מוקפת אכסדרה" שבמשנה להלן א,י), וסיכך על החצר, <b>- הרי העמודים כדפנות</b> – ואף אם יש הפסק בין העמודים שלושה טפחים או יותר - הסוכה כשירה. ומכאן יש ללמוד למקרה שנתן אותה של ארבעה טפחים באמצע, שאף אם יש הפסק בינה ובין שתי הדפנות האחרות שלושה טפחים או יותר - הסוכה כשירה<b>.</b>
<br>ומציעים קושיה (מברייתא על דברי הברייתא שהובאה לפני כן המאשרת את דברי האמוראים): <b>והא מתניתא פליגא:</b> – והרי המשנה (המקור התנאי, והוא ברייתא) חלוקה: אם דפנות הסוכה <b>עשויות כהילכתן - כשירות, שלא כהילכתן - פסולות!</b> ויש להציע פרשנות המצמצמת את תחולת האמור לפני כן (כדי להקשות מן הברייתא): <b>סברין מימר:</b> – סוברים לומר: <b>באמצע</b> – הברייתא שאמרה, שאם הדפנות עשויות שלא כהלכתן - פסולות, מדברת במקרה שנתן אותה של ארבעה טפחים באמצע והרחיק אותה משתי הדפנות האחרות שלושה טפחים או יותר. הרי שבמקרה זה - הסוכה פסולה, שלא כאמור לפני כן<b>.</b>
<br>ומתרצים: <b>אמר רבי שמואל בר רב יצחק</b> (אמורא בדור השלישי)<b>: אלו שלא כנגד</b> (מול) <b>אלו</b> – הברייתא שאמרה, שאם הדפנות עשויות שלא כהלכתן - פסולות, מדברת במקרה שנתן את הדפנות שמשני הצדדים זו שלא מול זו. אבל אם נתן את הדפנות שמשני הצדדים זו מול זו, אף שנתן אותה של ארבעה טפחים באמצע והרחיק אותה משתי הדפנות האחרות שלושה טפחים או יותר - הסוכה כשירה<b>.</b><br><br><small>ב<b>תוספתא סוכה</b> א,ח שנו: חצר גדולה שמוקפת עמודים - הרי עמודים כדפנות (ואף על פי שהעמודים הללו משמשים מחיצה לבליטת הגג (לאכסדרה) ולא לסוכה).</small><br>
<br>היכן מעמידים את הדופן השלישית של טפח? - מביאים מחלוקת אמוראים.
<br><b>רב</b> (אמורא בבלי בדור הראשון, מגדולי האמוראים) <b>אמר: אותה של טפח צריכה שתהא משוכה</b> (מרוחקת) <b>מן הכותל טפח</b> (רמב"ן לא גרס את המילה 'טפח', וכן ב"קרבן העדה") – כשיעמיד את הדופן השלישית של טפח סמוך לאחת משתי הדפנות האחרות, צריך להרחיק אותה ממנה, ולא יעמיד אותה צמוד לאחת משתי הדפנות האחרות, כדי שיהיה ניכר שהדופן השלישית היא דופן בפני עצמה ואינה חלק מהדופן הסמוכה לה<b>.</b>
<br><b>שמואל</b> (מגדולי אמוראי בבל בדור הראשון) <b>אמר: אפילו כנוסה כמה</b> (הרבה) <b>רואין אותה כאילו היא יוצָא</b> (יוצאה) – כשיעמיד את הדופן השלישית של טפח סמוך לאחת משתי הדפנות האחרות, אינו צריך להרחיק אותה ממנה, שאף אם היא קרובה לה, חושבים ודנים את הדופן השלישית כאילו היא דופן בפני עצמה (ובלבד שלא יעמיד את הדופן השלישית צמוד לאחת משתי הדפנות האחרות. ממימרת שמואל החולק על רב יש ללמוד שאין לגרוס במימרת רב את המילה "טפח", שאם לא כן, אין הבדל בין שתי המימרות, כי מה לי טפח ומה לי כנוסה כמה)<b>.</b>
<br><b>רבי בא</b> (רבי אבא, אמורא בדור השלישי) אמר בשם <b>חיננה בר שלמיה</b> (אמורא בבלי בדור השני) שאמר בשם <b>רב ירמיה</b> (בר אבא, אמורא בבלי בדור השני) שאמר <b>בשם רב: אפילו כנוסה כמה רואין אותה כאילו היא יוצָא</b> – אמוראים אלה מסרו בשם רב כמו שאמר שמואל ושלא כמו שאמר רב עצמו לעיל<b>.</b>
<br><b>רבי יעקב בר אחא</b> (אמורא ארץ ישראלי בדור השלישי והרביעי) <b>אמר: רבי יוחנן</b> (גדול אמוראי ארץ ישראל בדור השני) <b>ורבי שמעון בן לקיש</b> (מגדולי אמוראי ארץ ישראל בדור השני) – שני החכמים נחלקו<b>, חד כהדין וחד כהדין</b> – (חכם) אחד כ(חכם) זה, ו(חכם) אחד כ(חכם) זה (אחד אמר כמו שאמר רב עצמו והאחר אמר כמו שאמר שמואל)<b>.</b>
<br><b>כהנא</b> (רב כהנא הראשון, אמורא בבלי בדור הראשון) <b>ואסא</b> (רב אסי, אמורא בבלי בדור הראשון) <b>עלון והוון קומי רב כהדא דשמואל</b> – נכנסו והיו (כלומר, פירשו מדעתם) לפני רב כמו (המימרא) הזאת של שמואל<b>.</b>
<br>ומצמצמים את תחולת הקביעה: <b>רבי יודה בר פזי</b> (רבי יהודה בר סימון, אמורא ארץ ישראלי בדור השלישי והרביעי) אמר <b>בשם רבי יהושע בן לוי</b> (אמורא ארץ ישראלי בדור הראשון)<b>: והיא שתהא נתונה בתוך שלשה טפחים</b> – מותר לעשות את הדופן השלישית טפח רק בתנאי שיעמיד אותה סמוך לאחת משתי הדפנות האחרות במשך מרחק של שלושה טפחים ממנה, שכל פחות משלושה טפחים הרי הוא כלבוד (כמחובר), והרי זה כמו שהדופן השלישית צמודה לדופן הסמוכה לה (ממימרה זו החולקת על המימרות הקודמות יש ללמוד שלפי רב ירחיק את הדופן השלישית מהדופן הסמוכה לה אף שלושה טפחים ויותר), <b>כלחיים</b> – כדין לחי (לוח או עמוד) שמעמידים בצד הכניסה למבוי, כדי שיהיה מותר לטלטל בתוכו בשבת, שצריך להעמיד את הלחי סמוך לכותל המבוי במרחק של פחות משלושה טפחים (תוספתא עירובין א,ח ומקבילות)<b>.</b><br><br><small>ב<b>בבלי סוכה</b> ו,ב אמרו: ואותו טפח (של דופן שלישית) היכן מעמידו? -<br>אמר רב: מעמידו כנגד היוצא (מול הדופן שאינה סמוכה לו).<br>אמרו ליה רב כהנא ורב אסי לרב: ויעמידנו כנגד ראש תור (מול הזווית שבין שתי הדפנות האחרות)! שתיק רב.<br>איתמר: אמר שמואל משמיה דלוי: מעמידו כנגד היוצא.<br>אמר רבי סימון אמר רבי יהושע בן לוי: עושה (את הטפח של הדופן השלישית) טפח שוחק (גדול יותר מהמידה הרגילה), ומעמידו בפחות משלושה (טפחים) סמוך לדופן, וכל פחות משלושה כלבוד דמי (והחלל והדופן מצטרפים לעשות מחיצה של ארבעה טפחים).<br><br>בבבלי, שלא כבירושלמי, לא אמר רב האם צריך להרחיק את הדופן השלישית מהדופן הסמוכה לו או שלא. בבבלי אמר שמואל בשם לוי כרב, ובירושלמי חלק שמואל על רב. מימרת שמואל בירושלמי אינה בבבלי. בבבלי שאלו רב כהנא ורב אסי את רב, ובירושלמי חלקו עליו. מימרת רבי יהושע בן לוי נאמרה בשני התלמודים (בבבלי מסר רבי סימון בשם רבי יהושע בן לוי, ובירושלמי מסר בשמו רבי יודה בר פזי, ובלי ספק שמע מימרה זו מאביו רבי סימון).<br><br>מפרשי הבבלי פירשו שרבי יהושע בן לוי מצריך דופן שלישית של ארבעה טפחים. יש להעיר שפשוטם של המילים "ומעמידו בפחות משלושה טפחים סמוך לדופן" אינו להעמיד את הטפח דווקא בהרחקת שלושה טפחים פחות משהו מן הדופן. ייתכן שפירוש המילים הוא שיש להעמידו בתוך שלושה טפחים, והרוצה לסמוך סומך.<br>וכן יוצא מן המקבילה בירושלמי. ההשוואה להלכות לחיים מבארת לנו שאין צורך לדקדק ולהעמיד את הטפח במרחק שלושה טפחים פחות משהו ושיצטרף על ידי כך לאיזהו שיעור על ידי לבוד. הרי שנינו בתוספתא עירובין א,ח: "עשה לחיים למבוי גבוהים מן הארץ שלושה טפחים או משוכים מן הכותל שלושה טפחים - הרי זה צריך למעט". ברור שניתן להסמיך את הלחי אל הכותל. רבי יהושע בן לוי רק מחייב שטפח זה ייחשב כבניין אחד עם אחת מדופני הסוכה האחרות. תנאי זה קיים כשהטפח הוא בתוך שלושה לדופן, ואם רוצה לסמוך יסמוך ("משך סוכה קטנה שבעה טפחים", "חכמת בת שבע", עמודים 4-5).<br>לעניין טפח "שוחק", זו מילה שאינה מופיעה במקבילה בירושלמי. היא נוספה בבבלי כדי שיצטרף הטפח על ידי לבוד, שהוא שלושה טפחים פחות משהו, לשיעור ארבעה טפחים.</small><br>• • •
דנים במחיצות של צורת הפתח לעניין כלאיים, שבת וסוכה.
<br>כאן התחלת מקבילה בירושלמי כלאיים ד,ד ועירובין א,ח-ט.
<br>בהלכות כלאיים יש צורך במחיצה על מנת להפריד בין שטחים המשמשים לגידולים שאסור לגדלם ללא הרחקה זה מזה, כגון שדה תבואה וכרם גפנים. המחיצה משמשת כתחליף להרחקה של ארבע אמות בין הגידולים. למטרה זו מועילה גם מחיצה גרועה. אם נפרצה המחיצה עד עשר אמות - הרי זה כפתח, ומותר לזרוע ללא הרחקה אף במקום הפירצה. אולם אם הפירצה גדולה מעשר אמות או שבכלל המחיצה הפרוץ מרובה על העומד - אסור לזרוע כנגד החלקים הפרוצים, אולם מותר לזרוע כנגד החלקים העומדים אף שהפרוץ מרובה על העומד.
<br>למחיצות כלאיים מועילות גם מחיצות של צורת הפתח בין שדה תבואה לכרם גפנים. בדרך זו ניתן ליצור מחיצה, אף שיש בה חללים גדולים, היות וחלל צורת הפתח נחשב כפתח ולא כפירצה.
<br><b>רבי שמעון בן לקיש</b> (מגדולי אמוראי ארץ ישראל בדור השני) אמר <b>בשם רבי יוסי</b> (צריך לומר כמו במקבילות: 'רבי <b>יודה</b>') <b>בן חנינא</b> (אמורא ארץ ישראלי בדור הראשון)<b>: נעץ</b> (תחב, תקע) <b>ארבע</b>ה <b>קנים</b> (מוטות) <b>בארבע זויות</b> (פינות) <b>של</b> ה<b>כרם וקשר גמי</b> (קנה גומא שעושים ממנו חוטים לקשירה ולאגידה) <b>מלמעלן</b> – בראשי הקנים, ומתח את הגמי מקנה לקנה, וכך נוצרו ארבע צורות פתח המקיפות את הכרם, <b>- מציל</b> – את הגידולים מאיסור כלאיים, <b>משם</b> (משום) <b>פיאה</b> (קנים וענפים שנקשרו ונאגדו בין מוטות עומדים) – בשל מחיצה של צורת הפתח, שמותר לסמוך לה גפנים מצד זה וזרעים מצד זה, אף אם יש בין קנה לקנה יותר מעשר אמות, ואין כאן משום כלאיים, מפני שאנו רואים את הפיאה כמחיצה שלימה<b>.</b>
<br><b>אמר רבי יוחנן</b> (גדול אמוראי ארץ ישראל בדור השני)<b>: כמחיצת שבת כן מחיצת כלאים</b> – כמו שבדיני שבת, מחיצה של צורת הפתח מתירה לטלטל חפצים בתוך היקף המחיצה, רק אם אין בין קנה לקנה יותר מעשר אמות, כך גם בדיני כלאיים, מחיצה של צורת הפתח בכרם מתירה לסמוך לה זרעים, רק אם אין בין קנה לקנה יותר מעשר אמות. רבי יוחנן חולק על רבי שמעון בן לקיש לעניין כלאיים<b>.</b>
<br><b>אמר רבי יוחנן: מעשה שהלך רבי יהושע בן קרחה</b> (תנא בדור הרביעי) <b>אצל רבי יוחנן בן נורי</b> (תנא בדור השלישי) <b>לנגינר</b> (שם המקום השתבש בצורות שונות כאן ובמקבילות, ונראה שצריך לומר: '<b>לנגניגר</b>' - יישוב בעמק יזרעאל התיכון) <b>והראהו</b> – רבי יוחנן בן נורי הראה לרבי יהושע בן קרחה, <b>שדה אחת</b> – שהיתה מוקפת גדר שהפרידה בינה ובין כרם<b>, ובית רתה</b> (במקבילות: 'ובית <b>חבירתה</b>') <b>היתה נקראת</b> – זה הוא שם השדה ('חבירתה' היא מילה ארמית בלשון רבות, ופירוש המילה צריך עיון)<b>, והיו שם פרצות</b> – נפרצו פרצות בגדר, <b>יותר מעשר</b> – כל פירצה יותר מעשר אמות<b>, והיה</b> – רבי יוחנן בן נורי, <b>נוטל אעים</b> (עצים (מילה שמקורה בארמית)) <b>וסותם</b> – בהם את הפרצות, <b>ודוקרנים</b> (קלשונים (מקור המילה ביוונית)) – קנים מפוצלים למעלה לשניים או לשלושה פיצולים, כמין קלשון, <b>וסותם, עד שמיעטן</b> (הקטין אותן) – את הפרצות, <b>פחות מעשר</b> – אמות<b>. אמר</b> – רבי יוחנן בן נורי<b>: כזה</b> (במקבילה בעירובין ובכתב יד רומי בכלאיים: 'כז<b>ו</b>') <b>כן מחיצת שבת</b> – כמחיצת כלאיים זו כך מחיצת שבת, שכמו שבדיני כלאיים, גדר של כרם שיש בו פרצות, אם העומד (חלקי הגדר הקיימים, שלא נפרצו) מרובה על הפרוץ (חלקי הגדר שנפרצו), והפרצות אינן יותר מעשר אמות, מותר לזרוע אף כנגד הפרצות (ראה משנה כלאיים ד,ד), כך גם בדיני שבת, מקום המוקף גדר שיש בו פרצות, אם העומד מרובה על הפרוץ, והפרצות אינן יותר מעשר אמות, מותר לטלטל אף כנגד הפרצות, מפני שפירצה שאיננה יותר מעשר אמות דינה כפתח (ראה משנה עירובין א,ח). - רבי יוחנן בן נורי סתם את הפרצות שהיו יותר מעשר אמות בעצים ובדוקרנים, ולא השתמש לשם כך בפיאה. ממעשהו זה של רבי יוחנן בן נורי מביא רבי יוחנן ראיה לדבריו לעיל, שמחיצה של צורת הפתח בכרם מתירה לסמוך לה זרעים, רק אם אין בין קנה לקנה יותר מעשר אמות, כי אילו היתה פיאה מתירה ביותר מעשר, היה לו לרבי יוחנן בן נורי לעשות פיאה ("שערי תורת ארץ ישראל", עמוד 49). - דוקרנים משמשים בכרם להדלות עליהם את הגפנים, ולכן היו דוקרנים מצויים באותו מקום<b>.</b>
<br><b>אמר רבי זעורה</b> (רבי זירא, מגדולי אמוראי ארץ ישראל בדור השלישי)<b>: מודה רבי שמעון בן לקיש לעניין שבת שאין הפיאה</b> (הסופר במסירה שלפנינו כתב 'שהפיאה' ומגיה תיקן 'שאין הפיאה'. במקבילה בכלאיים: 'שהפיאה', אבל בכתב יד רומי: 'שאין הפאה'. ובמקבילה בעירובין: 'שאין [ה]פיאה') <b>מצלת יותר מעשר</b> – בדיני שבת רבי שמעון בן לקיש מסכים לרבי יוחנן, שמחיצה של צורת הפתח מתירה לטלטל חפצים בתוך היקף המחיצה, רק אם אין בין קנה לקנה יותר מעשר אמות. אבל בדיני כלאיים רבי שמעון בן לקיש חולק על רבי יוחנן וסובר, שמחיצה של צורת הפתח בכרם מתירה לסמוך לה זרעים, אף אם יש בין קנה לקנה יותר מעשר אמות, כמו שאמר לעיל<b>.</b>
<br>ומציעים סיוע ממשנה: <b>אמר רבי חגיי</b> (אמורא ארץ ישראלי בדור השלישי והרביעי)<b>: מתניתא אמרה כן:</b> – המשנה (משנה עירובין א,ט) אומרת כך (שלעניין שבת אין הפיאה מצלת יותר מעשר): <b>מקיפין שלשה חבלים זה למעלה מזה</b> – שיירה שחנתה בבקעה, ורוצה להקיף את הבקעה, כדי שיהיה מותר לטלטל שם בשבת, מותר לה להקיף אותה בשלושה חבלים, שמביאים יתידות שהן גבוהות עשרה טפחים ותוקעים אותן בקרקע סביב המחנה ומותחים ביניהן חבלים שעובי כל חבל הוא יותר מטפח, החבל הראשון סמוך לקרקע שלושה טפחים פחות משהו, והחבל השני שלושה טפחים פחות משהו מעל הראשון, והחבל השלישי שלושה טפחים פחות משהו מעל השני, לפי שכל רווח שהוא פחות משלושה טפחים נחשב כלבוד (כמחובר), והרי יש מחיצה בגובה עשרה טפחים<b>.</b> - ויש לבסס את הסיוע: <b>אם אומר את</b> (אתה) <b>שהפיאה מצלת יותר מעשר</b> – אם תאמר שבדיני שבת מחיצה של צורת הפתח מצלת אף אם יש בין קנה לקנה יותר מעשר אמות<b>, דייו</b> (בכתיבת הסופר במסירה שלפנינו בעירובין: 'דַּיָּ<b>ן</b>', ובכתב יד רומי בכלאיים: 'דיי<b>ן</b>') <b>חבל אחד</b> – מספיק להם להקיף את הבקעה בחבל אחד שקושרים מלמעלה בראשי היתידות, והחבל עם היתידות יהיו מחיצה של צורת הפתח, ואין צריכים להקיף בשלושה חבלים. אלא מזה יש להוכיח שבדיני שבת מחיצה של צורת הפתח מצלת רק אם אין בין קנה לקנה יותר מעשר אמות<b>.</b><br><br><small>ב<b>תוספתא כלאיים</b> ד,ו שנו: אם היו קנים מדוקרנים (עשויים כמין דיקרן (קלשון), מפוצלים מלמעלה לשתיים או לשלוש) ועשה להן פיאה מלמעלה (העביר חוט בין הפיצולים של הקנים, והיקף זה נקרא פיאה), אפילו יתירה על עשר אמות - מותר (מפני שהפיאה כמחיצה).<br><br>ב<b>בבלי עירובין</b> יא,א-ב אמרו: אמר רבין בר רב אדא אמר רבי יצחק: מעשה באדם אחד מבקעת בית חורתן / חוורתן שנעץ ארבע קונדיסים (מוטות) בארבע פינות השדה, ומתח זמורה על גביהם, ובא מעשה לפני חכמים, והתירו לו לעניין כלאיים (הותר לו לנטוע כרם בסמוך לשדה). - אמר ריש לקיש: כשם / כדרך שהתירו לו לעניין כלאיים, כך התירו לו לעניין שבת. רבי יוחנן אמר: לכלאיים התירו לו, לעניין שבת לא התירו לו / ולא לשבת.<br>אמר ריש לקיש משום רבי יהודה ברבי חנינא: פיאה מתרת לעניין כלאיים, אבל לא לשבת. ורבי יוחנן אמר: כמחיצות לשבת - דלא (שאין פיאה מתרת), כך מחיצות לכלאיים - דלא.<br>אמר ליה רבי יוחנן לריש לקיש: וכי לא כך היה מעשה שהלך רבי יהושע [בן קרחה] אצל רבי יוחנן בן נורי ללמוד תורה, אף על פי שבקי בהלכות כלאיים, ומצאו שיושב בין אילנות ומתח זמורה בין אילן לאילן, ואמר לו: רבי, אם גפנים כאן, מהו לזרוע? אמר לו: בעשר (ברוחב פירצה של עשר אמות) - מותר, ביותר מעשר - אסור.<br>תניא: היו שם קנים מדוקרנים ועשה להם פיאה מלמעלה, אפילו ביותר מעשר - מותר.<br><br>בבבלי הביאו מימרה אחת של ריש לקיש שפיאה מתרת לכלאיים ולשבת, ומימרה שנייה של ריש לקיש בשם רבי יהודה ברבי חנינא שפיאה מתרת לכלאיים ולא לשבת. ובירושלמי הביאו מימרה של ריש לקיש בשם רבי יהודה ברבי חנינא שפיאה מתרת לכלאיים, ורבי זירא אמר שריש לקיש מודה שאין פיאה מתרת לשבת ביותר מעשר.<br>בבבלי הביאו מימרה אחת של רבי יוחנן שפיאה מתרת לכלאיים ולא לשבת, ומימרה שנייה של רבי יוחנן שכמחיצות לשבת - דלא, כך מחיצות לכלאיים - דלא. ובירושלמי הביאו מימרה של רבי יוחנן שכמחיצת שבת כך מחיצת כלאיים.<br>בשני התלמודים הביאו את מימרת רבי יוחנן על המעשה שהלך רבי יהושע בן קרחה אצל רבי יוחנן בן נורי. ושני מעשים שונים היו, בזה של הבבלי עשה רבי יוחנן בן נורי מחיצה של צורת הפתח (פיאה), ובזה של הירושלמי מיעט את הפרצות שהיו יותר מעשר. בירושלמי נוסף שרבי יוחנן בן נורי אמר שכמחיצת כלאיים כך מחיצת שבת.<br>בבבלי הביאו מעשה נוסף במחיצה של צורת הפתח (פיאה) שהיה בבקעת בית חורתן / חוורתן, ובירושלמי אמרו שהמעשה של רבי יוחנן בן נורי היה בשדה שנקראה בית חבירתה (=חוורתה). שם המקום במעשה שבבבלי ושם השדה במעשה שבירושלמי דומים, אך שני המעשים שונים.</small>
ומציעים בעיה: <b>רבי יונה</b> (מגדולי אמוראי ארץ ישראל בדור הרביעי) <b>אמר: רב הושעיה</b> (אמורא בדור השלישי) <b>בעי</b> – שואל (מסתפק)<b>: הדא פיאה</b> – הפיאה (המחיצה של צורת הפתח) הזאת (שדנים בה בסוגיה הזאת)<b>, מה את אמרת</b> (לשון זה הוא לשון בבלי, וצריך לומר: 'מה <b>איתאמרת</b>')<b>?</b> – מה נאמרה? (איזו משתי אפשרויות המפורטות בהמשך היא נכונה?) <b>מלמעלן? מן הצד?</b> – האם הפיאה מצלת לעניין כלאיים ביותר מעשר אם היא מלמעלה (הקנים והענפים מתוחים מעל ראשי המוטות)? או שמא הפיאה מצלת לעניין כלאיים ביותר מעשר אם היא מן הצד (הקנים והענפים מתוחים באמצע המוטות)? - ומציעים את התוצאות של שתי האפשרויות שהוצעו (ויש להפוך ולהגיה כפי שהפכו ב"ספר ניר" על עירובין וב"שערי תורת ארץ ישראל" עמוד 49): <b>אין תימר:</b> – אם תאמר: פיאה <b>מלמעלן</b> (צריך לומר: '<b>מן הצד</b>') – שאין זו צורת הפתח מושלמת, <b>- כל שכן מן הצד</b> (צריך לומר: '<b>מלמעלן</b>') – בוודאי ובוודאי שהפיאה מלמעלה מצלת ביותר מעשר, שזו צורת הפתח מושלמת (צורת הפתח המושלמת היא שני קנים עומדים וקנה על גביהם)<b>, אין תימר:</b> – (ו)אם תאמר: פיאה <b>מן הצד</b> (צריך לומר: '<b>מלמעלן</b>') – שזו צורת הפתח מושלמת, <b>- הא</b> – אבל <b>מלמעלן</b> (צריך לומר: '<b>מן הצד</b>') <b>לא</b> – הפיאה מן הצד אינה מצלת ביותר מעשר, שאין זו צורת הפתח מושלמת<b>.</b> ומציעים תוצאה שנייה של האפשרויות שהוצעו: <b>אין תימר:</b> – אם תאמר: <b>מלמעלן</b> (צריך לומר: '<b>מן הצד</b>') – הפיאה מצלת לעניין כלאיים ביותר מעשר מן הצד וכל שכן מלמעלה, <b>- יאות</b> – יפה <b>אמר רבי חגיי</b> – דברי רבי חגיי, שהוכיח לעיל מן המשנה בעירובין שלעניין שבת אין הפיאה מצלת ביותר מעשר, נכונים, כיוון שהמשנה מדברת לפי פשוטה ביתידות שמתחו להם שלושה חבלים מן הצד (בסתם יתידות אי אפשר למתוח חבל על ראשיהן מבלי שהחבל ינוע ממקומו), ואם הפיאה מן הצד מצלת לעניין שבת ביותר מעשר, היה מספיק להם להקיף בחבל אחד מן הצד, הרי שמוכח מן המשנה שלעניין שבת אין הפיאה מן הצד מצלת ביותר מעשר, ולכן יאות אמר רבי חגיי (ברם אין אפשרות להוכיח מן המשנה שלעניין שבת אין הפיאה מלמעלה מצלת ביותר מעשר, כי המשנה מדברת ביתידות שאי אפשר למתוח להם חבל מלמעלה)<b>, אין תימר:</b> – (ו)אם תאמר: <b>מן הצד</b> (צריך לומר: '<b>מלמעלן</b>') – הפיאה מצלת לעניין כלאיים ביותר מעשר רק מלמעלה אבל לא מן הצד, <b>- לא אמר רבי חגיי כלום</b> – כיוון שהמשנה מדברת לפי פשוטה ביתידות שמתחו להם שלושה חבלים מן הצד, ואי אפשר למתוח להם חבל מלמעלה, הרי שאין מוכח מן המשנה שלעניין שבת אין הפיאה מלמעלה מצלת ביותר מעשר, ולכן לא אמר רבי חגיי כלום (גם אין צורך להוכיח מן המשנה שלעניין שבת אין הפיאה מן הצד מצלת ביותר מעשר, שהרי אף לעניין כלאיים אין הפיאה מן הצד מצלת ביותר מעשר). - אין מכריעים איזו מן האפשרויות שהוצעו היא הנכונה<b>.</b>
<br>במקבילות נוסף כאן משפט, ונראה שמקומו לאחר המשפט הבא.
<br>ודוחים (את התוצאה השנייה של האפשרויות שהוצעה לפני כן): <b>רבנן דקיסרין</b> – חכמי קיסריה אמרו <b>בשם רבי ירמיה</b> (מגדולי אמוראי ארץ ישראל בדור השלישי והרביעי)<b>: תיפתר</b> – תתפרש (המשנה בעירובין), <b>בעשויין כמין דקרים</b> (צריך לומר כמו במקבילות בכלאיים ובעירובין: '<b>דוקרן</b> / <b>דקרן</b>') – המשנה מדברת במקרה שהיתידות עשויים כמין דוקרן (קלשון), מפוצלים מלמעלה לשתיים או לשלוש, שאפשר לעשות להם פיאה מלמעלה (על ידי העברת חבל בין הפיצולים של היתידות), כמפורש בתוספתא כלאיים ד,ו (ראה לעיל). - כאן צריך להוסיף את המשפט שנוסף לעיל במקבילות: <b>מה נפשך?</b> (מה רצונך?) <b>אם מלמעלן - הרי מלמעלן! אם מן הצד - הרי מן הצד!</b> – בכל אופן שתרצה לומר, הן פיאה מלמעלן והן פיאה מן הצד, תוכל להוכיח מן המשנה כמו שאמר רבי חגיי, כיוון שהמשנה מדברת ביתידות שמתחו להם שני חבלים (התחתון והאמצעי) מן הצד וחבל שלישי (העליון) מלמעלה, ואם לעניין שבת הפיאה מלמעלה מצלת ביותר מעשר, היה מספיק להם להקיף בחבל אחד מלמעלה, ואם לעניין שבת הפיאה מן הצד מצלת ביותר מעשר, היה מספיק להם להקיף בחבל אחד מן הצד, הרי שמוכח מן המשנה הדורשת שלושה חבלים שלעניין שבת אין הפיאה מצלת ביותר מעשר הן מלמעלה והן מן הצד, ולכן ממה נפשך יאות אמר רבי חגיי<b>.</b><br><br><small>ב<b>בבלי עירובין</b> יא,א אמרו: אמר רב חסדא: צורת הפתח שעשאה מן הצד (ולא שם קנה עליון מעל לקנים האחרים) - לא עשה ולא כלום (לעניין שבת).<br><br>בבבלי דנו ביחס שבין דעות רבי שמעון בן לקיש ורבי יוחנן בפיאה לעניין שבת ובין מאמרו של רב חסדא.</small>
<b>רבי זעורא</b> (רבי זירא, מגדולי אמוראי ארץ ישראל בדור השלישי) אמר בשם <b>רבי אבודמא דחיפא</b> (אמורא ארץ ישראלי בדור השני והשלישי, מהעיירה חיפה, על חוף הים התיכון) שאמר <b>בשם רבי שמעון בן לקיש: לגבוה</b> (צריך לומר כמו במקבילות: '<b>לגובה</b>') <b>- אפילו עד מאה אמה</b> – הפיאה מצלת אפילו היא גבוהה מאה אמות מן הקרקע<b>.</b>
<br>ומצמצמים את תחולת הקביעה: <b>אמר רבי יודן</b> (אמורא ארץ ישראלי בדור הרביעי)<b>: הדא דאת אמר</b> – זאת שאתה אומר (דבר זה שאתה אומר, שהפיאה מצלת אפילו עד מאה אמה) <b>- לעניין כלאים, אבל לעניין (פיאה) [שבת</b> (תוקן כמו במקבילות)<b>] - לא תהא פיאה גבוהה מן הקורה</b> – הקורה, הנתונה על גבי שתי מחיצות הכניסה למבוי, מתירה לטלטל בשבת במבוי אם היא גבוהה עד עשרים אמה (משנה עירובין א,א). ולכן לעניין שבת גם הפיאה מצלת אם היא גבוהה עד עשרים אמה<b>.</b>
<br><b>אמר רבי יוסי</b> (מגדולי אמוראי ארץ ישראל בדור הרביעי)<b>: היא כלאים היא שבת</b> – עניין כלאיים ועניין שבת שווים, שבשניהם הפיאה מצלת אפילו עד מאה אמה<b>.</b>
<br>ומציעים קושיה: <b>על דעתיה דרבי יוסה</b> – על (לפי) דעתו של רבי יוסי (שאף לעניין שבת הפיאה מצלת אפילו עד מאה אמה)<b>, מה בין פיאה, מה בין קורה?</b> – מה ההבדל ביניהם? מדוע הפיאה מצלת אפילו עד מאה אמה, והקורה אינה מתירה אלא עד עשרים אמה?
<br>ומשיבים: <b>קורה מצלת</b> – את המבוי, <b>מרוח אחת</b> – הקורה עשויה משום היכר למבוי, כי המבוי מוקף מחיצות משלוש רוחות, והקורה נתונה ברוח הרביעית הפתוחה לרשות הרבים, וכיוון שאין הקורה ניכרת כשהיא למעלה מעשרים אמה, לכן אינה מצלת אלא עד עשרים אמה<b>, פיאה אינה מצלת</b> – את המקום שהיא מקיפה אותו, <b>עד שתהא מגופפת</b> (מוקפת, נסתמת) <b>מארבע רוחותיה</b> – הפיאה עשויה משום מחיצה, כי היא מקיפה את המקום מארבע הרוחות, וכיוון שרואים את הפיאה כאילו היא יורדת וסותמת, לכן היא מצלת אפילו עד מאה אמה<b>.</b>
<br>ומציעים קשר (בין הקביעה הזו לדברי אמורא): <b>ואתיא כהיא דאמר</b> – ו(המימרה) באה (הולכת) כמו (המימרה) ההיא שאומר <b>רבי זעורה בשם רב המנונא</b> (אמורא בבלי בדור השני)<b>: פיאה אינה מצלת עד שתהא מגופפת מארבע רוחותיה</b> – המימרה המוצעת זהה לחלק השני של המשפט הקודם<b>.</b>
<b>אמר רבי בא בר ממל</b> (אמורא ארץ ישראלי בדור השני והשלישי)<b>: טוטרפליות</b> (טטרפילון - מילה יוונית ולטינית. תרגום: ארבעה שערים. ברבים: טטרפליה) – מבנים מרובעים שבהם ארבעה שערים או פתחים, הניצבים במרכזן של הערים, במקום מפגשם של שני רחובות ראשיים, <b>שבכרכים</b> (כך תיקן כאן מגיה מילה זו. במקבילות כתב הסופר במסירה שלפנינו 'שבכרמים', אבל בכתב יד רומי בכלאיים: 'שבכרכין') – שבערים הגדולות, <b>- אסור לטלטל</b> – בשבת, <b>תחתיהן</b> – תחת המבנים המקורים של הטטרפילון<b>, מפני שהן סוף תקרה</b> – הקורות שעל העמודים שבין השערים של הטטרפילון הן קצה התקרה שעל הטטרפילון<b>, ואין סוף תקרה מציל משם</b> (משום) <b>פיאה</b> – שקצה תקרה על עמודים אינו נחשב כפיאה (מחיצה של צורת הפתח) המתירה לטלטל בתוכה בשבת<b>.</b>
<br><b>אמר רבי פינחס</b> (אמורא ארץ ישראלי בדור הרביעי)<b>: אתא עובדא קומי</b> – בא המעשה לפני <b>רבי ירמיה</b> (מגדולי אמוראי ארץ ישראל בדור השלישי והרביעי) <b>בארבע</b>ה <b>עמודים</b> – העומדים בארבע זוויות, <b>ועליהם ארבעה פיסטליות</b> (אפיסטיל - מילה יוונית ולטינית. תרגום: על עמוד) – קורות אבן אופקיות המונחות על שורת עמודים, <b>והתיר לטלטל</b> – בשבת, <b>תחתיהן</b> – בשטח המוקף בעמודים, <b>משם</b> (משום) <b>פיאה</b> – שקורות על עמודים, שאינן קצה תקרה, נחשבות כפיאה (מחיצה של צורת הפתח) המתירה לטלטל בתוכה בשבת<b>.</b><br>
<br><b>רבי בון ורבי בון</b> (שני רבי בון, האחד רבי בון בר חייה תלמידו המובהק של רבי זעירא, והשני רבי בון בר כהנא או רב אבין (רבין) ("לפירושו של מונח מוקשה בירושלמי", "סידרא" כא, עמוד 61). האחד מהם הוא רבי בון בר חייה הרגיל לשאול מרבי זעירא רבו, והשני ספק האם הוא רבי בון סתם, כלומר, רבין נחותא, או רבי בון בר כהנא ("אוצר לשונות ירושלמיים", עמוד 246, הערה 349). - במקבילה בכלאיים הגיה מגיה במסירה שלפנינו 'ורבנין' כמו שהוא בכתב יד רומי במקום 'ור' בון') <b>בעון קומי</b> – שאלו לפני <b>רבי זעירא</b> (רבי זירא, מגדולי אמוראי ארץ ישראל בדור השלישי)<b>: פיאה, מהו שתציל בסוכה?</b> – מה דין הפיאה בסוכה? האם סוכה המוקפת בפיאה דינה כסוכה המוקפת במחיצות? <b>אמר לון:</b> – אמר להם (רבי זעירא): <b>פיאה מצלת בסוכה</b> – שאנו רואים פיאה זו כארבע דפנות<b>. -</b> ועוד שאלו לפני רבי זעירא: <b>סוף סכך, מהו שיציל בסוכה?</b> – נעץ ארבעה עמודים בקרקע וסיכך על גביהם, האם קצה הסכך שעל הסוכה בארבע רוחותיה נחשב כפיאה המקיפה את הסוכה ודינה כסוכה המוקפת במחיצות? <b>אמר לון:</b> – אמר להם (רבי זעירא): <b>אין סוף סכך מציל בסוכה. -</b> ומסבירים: <b>מה בין זה לזה?</b> – מה ההבדל בין פיאה שמצילה ובין סוף סכך שאינו מציל? - <b>זה נעשה לכך</b> – פיאה נעשתה מתחילה לשם מחיצה<b>, וזה אינו נעשה לכך</b> – סוף סכך לא נעשה מתחילה לשם מחיצה אלא לשם סכך (דעת רבי זעירא היא כחכמים בברייתא שבבבלי סוכה ד,ב: "נעץ ארבעה קונדיסים (עמודים, מוטות) בארץ וסיכך על גבם - רבי יעקב מכשיר, וחכמים פוסלים")<b>.</b><br>
<br><b>אמר רבי אבהו</b> (אמורא ארץ ישראלי בדור השלישי)<b>: כל אילין מיליא</b> – כל הדברים האלה, <b>לעניין משא ומתן</b> (דיון, ויכוח) – כל ההלכות האלה של פיאה בכלאיים לא נאמרו בסוגיה לעיל אלא למשא ומתן בהלכה<b>, הא</b> – אבל <b>להורות</b> (לפסוק הלכה למעשה) – על פי ההלכות האלה, <b>- אסור להורות</b> – והוא הדין לסוכה (רבי אבהו חולק על דעתו של רבי זעירא)<b>.</b><br><br><small>הדברים נראים שרבי אבהו נשאל באותו נושא - דין פיאה בסוכה - כמו רבי זעירא, והתלמוד הוא שהסמיך כאן את דברי רבי אבהו לדברי רבי זעירא, שהרי לא ייתכן שרבי אבהו יגיב על תשובת תלמידו רבי זעירא לתלמידיו, ועוד, שלא אמרו: שמע רבי אבהו ואמר ("לפירושו של מונח מוקשה בירושלמי", "סידרא" כא, עמוד 62).</small><br>
<br>ומסיקים מדברי רבי אבהו: <b>מה אם סוכה קלה</b> – שאינה אלא מצוות עשה, <b>- את אמר</b> – אתה אומר, <b>אסור, שבת החמורה</b> – שיש בה חיוב מיתה, <b>- לא כל שכן?!</b> (בתמיהה) – בוודאי ובוודאי שאסור. כלומר, אם רבי אבהו לא רצה להתיר פיאה בסוכה, על אחת כמה וכמה שאין לנו להתיר פיאה בשבת. נמצא שיש מחלוקת בין רבי זעירא לבין רבי אבהו לעניין פסק ההלכה למעשה בשבת ובסוכה ("לפירושו של מונח מוקשה בירושלמי", "סידרא" כא, עמוד 62).<br>
<br><b>רבי בון בר חייה</b> (אמורא ארץ ישראלי בדור השלישי) <b>בעא קומי</b> – שאל (הקשה) לפני <b>רבי זעורה: מאן תנא</b> – מי שנה "<b>פיאה מצלת</b>"<b>?</b> – איזה תנא קובע שפיאה מתירה? <b>לא רבי יוחנן בן נורי?!</b> (בתמיהה) – כלומר, דעת יחיד היא, ואיך אתה פוסק כדעת יחיד נגד החכמים? (רבי בון בר חייה סבר בטעות שרק התנא רבי יוחנן בן נורי מתיר בפיאה, בדומה למסורת הבבלית (בבלי עירובין יא,ב: "מעשה שהלך רבי יהושע [בן קרחה] אצל רבי יוחנן בן נורי... ומצאו שיושב בין אילנות ומתח זמורה בין אילן לאילן, ואמר לו: רבי, אם גפנים כאן, מהו לזרוע? אמר לו: בעשר - מותר, ביותר מעשר - אסור"), ושעליו סמך רבי זעירא רבו בהיתר הפיאה (על פי "לפירושו של מונח מוקשה בירושלמי", "סידרא" כא, עמוד 67)) - <b>אמר ליה:</b> – אמר לו (רבי זעורה): <b>אדהי תנא</b> (מילה אחת 'אדהיתנא' = 'אדהיתנה' שנחלקה לשתיים) – הדהית אותה, החוורת אותה, החלשת אותה (את הדבר, את העניין. והיא לשון עדינה לומר: טעית, החטאת ("אוצר לשונות ירושלמיים"), לא רק התנא רבי יוחנן בן נורי מתיר בפיאה, אלא גם דעת החכמים כך)<b>.</b><br><br><small>כאן יש לנו המשך המתייחס לנושא שאלתם של שני החכמים רבי בון מרבי זעירא: "פיאה, מהו שתציל בסוכה?", שהובאה לעיל. רבי בון בר חייה, שהיה אחד משני השואלים שלעיל, הוא הוא השואל כאן מרבי זעירא: "מאן תנא פיאה מצלת?...". נראה שהתלמוד הפסיק בין שתי השאלות בדברי רבי אבהו כדי להכריע בנושא לעניין הפסק ("לפירושו של מונח מוקשה בירושלמי", "סידרא" כא, עמוד 67, הערה 115).</small>
דנים במחיצה שיש בה פרצות לעניין כלאיים ושבת.
<br>מביאים ברייתא: <b>נמצאת אומר</b> (מכאן תסיק)<b>: לעניין כלאים</b> – חילוקי הדינים בין שיעורים שונים של פרצות במחיצה לעניין כלאיים הם: <b>-</b>
<br><b>כל הפחות משלשה</b> – אם שיעור כל פירצה במחיצה פחות משלושה טפחים, <b>- כסתום</b> – פחות משלושה טפחים נחשב כמחובר, כאילו הקנים מחוברים זה לזה, והרי זו כמחיצה גמורה, ומותר לסמוך למחיצה גפנים מצד זה וזרעים מצד זה, אף אם הפרוץ מרובה על העומד<b>;</b>
<br><b>משלשה ועד ארבעה</b> – אם יש במחיצה פרצות בשיעור שלושה טפחים ויותר אבל פחות מארבעה טפחים<b>, אם העומד רבה על הפרוץ</b> – אם שיעור כל חלקי המחיצה הקיימת מרובה משיעור כל המקומות הפרוצים, <b>- מותר</b> – לסמוך גפנים מצד זה וזרעים מצד זה, אף כנגד הפרוץ<b>, ואם הפרוץ רבה על העומד</b> – אם שיעור כל המקומות הפרוצים מרובה משיעור כל חלקי המחיצה הקיימת, <b>- אסור</b> – לסמוך כנגד הפרוץ, אבל כנגד העומד מותר לסמוך<b>;</b>
<br><b>מארבעה ועד עשר</b> – אם יש במחיצה פרצות בשיעור ארבעה טפחים ויותר אבל לא יותר מעשר אמות<b>, אם העומד רבה על הפרוץ - מותר</b> – לסמוך, אף כנגד הפרוץ<b>, ואם הפרוץ רבה על העומד - כנגד העומד</b> – מול חלקי המחיצה הקיימת, <b>מותר</b> – לסמוך<b>, כנגד הפרוץ</b> – מול המקומות הפרוצים, <b>אסור</b> – לסמוך (אין חילוק בין משלושה ועד ארבעה ובין מארבעה ועד עשר)<b>;</b>
<br><b>יותר מעשר</b> – אם יש במחיצה פרצות בשיעור יותר מעשר אמות<b>, אף על פי שהעומד רבה על הפרוץ - כנגד העומד מותר</b> – לסמוך<b>, כנגד הפרוץ אסור</b> – לסמוך<b>.</b>
<b>לעניין שבת</b> – חילוקי הדינים בין שיעורים שונים של פרצות במחיצה לעניין שבת הם: <b>-</b>
<br><b>כל הפחות משלשה - כסתום</b> – ומותר לטלטל בתוך המחיצה בשבת<b>;</b>
<br><b>משלשה ועד ארבעה, מארבעה ועד עשר, אם העומד רבה על הפרוץ - מותר</b> – לטלטל, אף כנגד הפרוץ, מפני שפירצה שאיננה יותר מעשר אמות דינה כפתח<b>, ואם הפרוץ רבה על העומד - אסור</b> – לטלטל, אף כנגד העומד, מפני שכשהפרוץ מרובה נתבטלה תורת מחיצה מהמחיצה לעניין שבת<b>;</b>
<br><b>יותר מעשר, אף על פי שהעומד רבה על הפרוץ - אסור</b> – לטלטל, אף כנגד העומד, מפני שכשיש פירצה שהיא יותר מעשר אמות נתבטלה תורת מחיצה מהמחיצה לעניין שבת. - הרי שלעניין שבת החמירו<b>.</b><br>
<br><b>רבי חנניה</b> (דציפורין, אמורא ארץ ישראלי בדור החמישי) אמר בשם <b>רבי יודה בר פזי</b> (רבי יהודה בר סימון, אמורא ארץ ישראלי בדור השלישי והרביעי) שאמר <b>בשם רבי יוחנן</b> (גדול אמוראי ארץ ישראל בדור השני)<b>: לית כאן</b> – אין כאן (דבר זה אינו צריך להיות כאן) <b>משלשה ועד ארבעה</b> – יש לשלול את האמור בברייתא משלושה ועד ארבעה הן לעניין כלאיים והן לעניין שבת<b>.</b> ומסבירים מדוע יש לשלול: <b>יש כאן פירצה שלשה,</b> ו<b>אין כאן מקום ארבעה</b> – כשיש במחיצה פרצות בשיעור שלושה טפחים ויותר אבל פחות מארבעה טפחים, אף אם העומד מרובה על הפרוץ, אם אין בכל אחד מחלקי המחיצה הקיימת ארבעה טפחים - אסור, שהרי יש כאן פירצה שלושה, ואין בעומד שיעור של מקום חשוב, שהוא ארבעה טפחים<b>.</b>
<br>ומציעים קושיה ממקור תנאי (על המימרה שלפני כן): <b>מתיב</b> – משיב (מקשה) <b>רבי מנא</b> (השני, מגדולי אמוראי ארץ ישראל בדור החמישי)<b>: והתנינן:</b> – והרי שנינו (משנה עירובין א,י): <b>מקיפין בקנים</b> – שיירה שחנתה בבקעה, ורוצה להקיף אותה, כדי שיהיה מותר לטלטל בה בשבת, מותר לה להקיף אותה בקנים, שנועצים מסביב קנים באדמה, שהם גבוהים עשרה טפחים<b>.</b> ומפרטים את היסוד לקושיה: <b>וקנה יש לו מקום?!</b> – הרי אין בכל אחד מהקנים שיעור של מקום חשוב, שהוא ארבעה טפחים, ואף על פי כן מותר לטלטל!
<br><b>אמר ליה:</b> – אמר לו (רבי חנניה לרבי מנא): <b>לא תתיביני</b> – אל תשיבני (אל תקשה עליי) <b>פחות משלשה</b> – המשנה שם מדברת שהרווח בין קנה לקנה הוא פחות משלושה טפחים, כמפורש שם: "ובלבד שלא יהא בין קנה לחבירו שלושה טפחים"<b>, שכל הפחות משלשה כסתום הוא</b> – פחות משלושה טפחים נחשב כמחובר, כאילו הקנים מחוברים זה לזה, והרי זו כמחיצה גמורה שאין בה פרצות כלל, ולכן מותר לטלטל. ואין זה דומה למחיצה שיש בה פרצות בשיעור שלושה טפחים ויותר, ולכן צריך שיהיה בעומד שיעור של מקום חשוב, שהוא ארבעה טפחים<b>.</b>
<br>ומביאים דעה חולקת: <b>רבי יוסי בירבי בון</b> (מגדולי אמוראי ארץ ישראל בדור החמישי) אמר <b>בשם רב</b> (אמורא בבלי בדור הראשון, מגדולי האמוראים)<b>: מכל מקום</b> (בכל אופן, בין כך ובין כך) – כשיש במחיצה פרצות בשיעור שלושה טפחים ויותר אבל פחות מארבעה טפחים, בין שיש בכל אחד מחלקי המחיצה הקיימת ארבעה טפחים ובין שאין ארבעה טפחים<b>, מכיון שהעומד רבה על הפרוץ - מותר</b> – ואין לשלול את האמור בברייתא, שלא כמו שאמרו בשם רבי יוחנן<b>.</b><br><br><small>עד כאן המקבילה בירושלמי כלאיים ועירובין.<br><br>ב<b>תוספתא כלאיים</b> ד,ו שנו (לעניין כלאיים): נמצאת אומר: שלוש מידות במחיצה.<br>כל שפחות משלושה (שרוחב כל חלק מחלקי המחיצה פחות משלושה טפחים) - צריך שלא יהא בינו לחבירו (בין חלק אחד של המחיצה לחבירו) שלושה טפחים, כדי שייכנס הגדי (אף על פי שהפרוץ מרובה על העומד - מותר, מפני שפחות משלושה כסתום הוא).<br>וכל שהוא שלושה, ומשלושה עד ארבעה - צריך שלא יהא בינו לבין חבירו כמלואו (כגודל רוחבו של החלק העומד), כדי שלא יהו פרצות כבניין, היו יתירות על הבניין - אף כנגד הבניין אסור (לזרוע, שהרי יש כאן פירצה שלושה, ואין בעומד מקום חשוב, שהוא ארבעה טפחים).<br>כל שהוא ארבעה, ומארבעה ולמעלה - צריך שלא יהא בינו לבין חבירו כמלואו, כדי שלא יהא פרוץ כעומד, אם העומד כפרוץ - כנגד העומד מותר, כנגד הפרוץ אסור, אם היה העומד מרובה על הפרוץ - אף כנגד הפרוץ מותר, ובלבד שלא תהא פרצה יתירה על עשר אמות.<br><br>וב<b>תוספתא עירובין</b> ב,ב שנו (לעניין שבת):<br>גרסת כתב יד אחד: כל שהוא שלושה, ומשלושה עד ארבעה - צריך שלא יהא בינו לחבירו שלושה טפחים, כדי שייכנס הגדי.<br>כל שהוא ארבעה, ומארבעה ולמעלה - צריך שלא יהא בינו לחבירו כמלואו, כדי שלא יהו פרצות כבניין.<br>גרסת כתב יד שני: כל שפחות משלושה - צריך שלא יהא בינו לחבירו שלושה טפחים, כדי שייכנס הגדי.<br>כל שהוא שלושה, ומשלושה עד ארבעה - צריך שלא יהא בינו לחבירו כמלואו, כדי שלא יהו פרצות כבניין.<br><br>גרסת כתב יד אחד בתוספתא עירובין מתאימה לשיטת רבי יוחנן בירושלמי, הסובר שאם אין ארבעה טפחים בעומד ויש פירצה של שלושה טפחים בין העמודים, הרי יש כאן פירצה שלושה ואין כאן מקום ארבעה ואסור, אף על פי שהעומד מרובה על הפרוץ. גרסת כתב יד שני מתאימה לשיטת רב בירושלמי, הסובר שאם העומד רבה על הפרוץ, אף על פי שאין בכל עומד לחוד ארבעה טפחים, יש כאן מחיצה שלושה ומותר ("תוספתא כפשוטה").<br><br>ב<b>בבלי עירובין</b> טז,א אמרו (לעניין כלאיים): נמצאת אומר: שלש מידות במחיצה.<br>כל שהוא פחות משלושה - צריך שלא יהא בין זה לזה שלושה, כדי שלא יזדקר (יקפוץ) הגדי בבת ראש.<br>כל שהוא שלושה ומשלושה עד ארבעה - צריך שלא יהא בין זה לזה כמלואו, כדי שלא יהא פרוץ כעומד. ואם היה פרוץ מרובה על העומד - אף כנגד העומד אסור.<br>כל שהוא ארבעה ומארבעה עד עשר אמות - צריך שלא יהא בין זה לזה כמלואו, שלא יהא פרוץ כעומד. ואם היה פרוץ כעומד - כנגד העומד מותר, כנגד הפרוץ אסור. ואם היה עומד מרובה על הפרוץ - אף כנגד הפרוץ מותר. נפרצה ביותר מעשר - אסור (שבטלה כל המחיצה).<br><br>בברייתא שבתוספתא ובבבלי המידות מתייחסות לחלקי המחיצה הקיימת (העומד), ואילו בברייתא שבירושלמי המידות מתייחסות לפרצות (הפרוץ), אך העניינים שווים בכל הברייתות. מלבד ההבדל הזה, יש כמה הבדלים בדין בין הברייתות.</small><br>• • •
מביאים ברייתא: <b>ראשי פַּסָּל</b> (לוח צר, קורה דקה (מקור המילה ביוונית)) – קצות הקורות של הסכך שעל הסוכה, <b>היוצאין מן הסוכה</b> – הבולטים מחוץ לסוכה, <b>- נידונין כסוכה</b> – והיושב תחתיהם יצא ידי חובת סוכה<b>.</b>
<br><b>רבי חונה</b> (רבי הונא, אמורא ארץ ישראלי בדור הרביעי) אמר <b>בשם רבנ</b>י<b>ן דתמן</b> – החכמים של שם (חכמי בבל)<b>: ובלבד על פני כולה</b> – ראשי פסל נידונים כסוכה רק אם הם יוצאים מן הסוכה לפני כל רוחב הסוכה (הצד הפתוח של הסוכה). אבל אם הם יוצאים מן הסוכה מול אחת מדפנות הסוכה (אחד מצדדיה האחרים של הסוכה) - אינם נידונים כסוכה<b>.</b>
<br><b>רבי יעקב בר אחא</b> (אמורא ארץ ישראלי בדור השלישי והרביעי) אמר בשם <b>רבי יסא</b> (רבי אסי, אמורא ארץ ישראלי בדור השלישי) שאמר בשם <b>רבי יוחנן</b> (גדול אמוראי ארץ ישראל בדור השני) שאמר <b>בשם רבי הושעיה</b> (מגדולי אמוראי ארץ ישראל בדור הראשון)<b>: ואפילו כנגד הדופן</b> – ראשי פסל נידונים כסוכה לא רק אם הם יוצאים מן הסוכה לפני הצד הפתוח של הסוכה אלא גם אם הם יוצאים מן הסוכה מול אחת מדפנות הסוכה (אחד מצדדיה האחרים של הסוכה)<b>.</b>
<br><b>רבי יעקב בר אחא</b> אמר בשם <b>רבי חייא</b> (בר בא, אמורא ארץ ישראלי בדור השלישי) שאמר בשם <b>רבי יוחנן</b> שאמר <b>בשם רבי הושעיה: ואפילו שלא כנגד הדופן</b> – דברים אלה אינם מובנים, וכפי שמקשים להלן<b>.</b>
<br>ומציעים קושיה: <b>על דעתיה דרבי יסא</b> – על (לפי) דעתו של רבי יסא (שאמר שראשי פסל נידונים כסוכה אפילו כנגד הדופן)<b>, ניחא</b> – (הדבר) נוח (מובן)<b>. על דעתיה דרבי חייה בר בא</b> – (אבל) על (לפי) דעתו של רבי חייא בר בא (שאמר שראשי פסל נידונים כסוכה אפילו שלא כנגד הדופן)<b>, מה היקלתה בה?</b> – מלשון המימרה של רבי חייא בר בא עולה שהוא בא להקל בעניין זה יותר משתי הדעות שלפניו, אך אין מובן מה הוא מקל בו? שהרי אין לפרש את העניין הזה מבחינה מציאותית אלא באופן שראשי פסל יוצאים מן הסוכה על פני כולה או באופן שהם יוצאים כנגד הדופן, ולא באופן נוסף!
<br>ומשיבים: <b>חמתה מרובה מצילתה</b> – יש לפרש את העניין הזה באופן שמיעוט מן הסכך שעל הסוכה פסול, כגון שיש בסוכה מקום המסוכך בפסל שחמתו מרובה מצילתו (אור השמש החודר פנימה דרכו מרובה מהצל הנוצר ממנו), שהוא אחד מהפסולים שיש בסכך, ואף על פי כן נידון אותו מקום כסוכה כשירה. ולפי פירוש זה, הלשון "היוצא מן הסוכה" פירושו: היוצא מהכשר סוכה (כמו שאמרו בבבלי), כלומר, יוצא לא מבחינת המקום אלא מבחינת ההלכה. ולפי שרבי יסא נוקט את הלשון "ואפילו כנגד הדופן" ורבי חייא בר בא מקל יותר ממנו שאפילו פסל היוצא מהכשר סוכה נידון כסוכה, נוקט רבי חייא בר בא את הלשון "ואפילו שלא כנגד הדופן"<b>.</b><br><br><small>ב<b>תוספתא סוכה</b> ב,ג שנו: פסל היוצא מן הסוכה - נידון כסוכה.<br><br>ב<b>בבלי סוכה</b> יט,א אמרו: תנא: פסל היוצא מן הסוכה - נידון כסוכה. - מאי פסל היוצא מן הסוכה? -<br>אמר עולא: קנים היוצאים לאחורי / מאחורי הסוכה (מאחורי הדופן האמצעית)...<br>רבה ורב יוסף דאמרי תרווייהו: קנים היוצאים לפני הסוכה (מצד הפתח), ומשכא ואזלא / ומשכא חדא דופן בהדייהו...<br>רבה בר בר חנה אמר רבי יוחנן: לא נצרכה אלא לסוכה שרובה צילתה מרובה מחמתה ומיעוטה חמתה מרובה מצילתה. מהו דתימא: תיפסל בהך פורתא (שאין בו הכשר סוכה, ונאמר שחלק זה, כיוון שאינו כשר, כאילו אינו קיים), קא משמע לן (ואף חלק זה דינו כסוכה). ומאי "היוצא"? יוצא מהכשר סוכה.<br>רבי אושעיא אמר: לא נצרכה אלא לסכך פסול פחות משלושה (טפחים) בסוכה קטנה (ואף על פי כן אינו פוסל את הסוכה). ומאי "היוצא"? יוצא מתורת סוכה.<br><br>דברי חכמי בבל רבה ורב יוסף בבבלי "הכא בקנים היוצאים לפנים מן הסוכה" הם דברי רבי חונה (תלמידו של רב יוסף) בשם רבנין דתמן (חכמי בבל) בירושלמי, אלא שבבבלי הוסיפו על דבריהם: "ומשכא חדא דופן בהדייהו".<br>דברי עולא (מסר את תורת רבו רבי יוחנן) בבבלי קרובים לדברי רבי יסא בשם רבי יוחנן בירושלמי "ואפילו כנגד הדופן", שהרי "לאחורי / מאחורי הסוכה" ניתן לפרשו כנגד כל אחת מהדפנות.<br>דברי רבה בר בר חנה בשם רבי יוחנן בבבלי הם דברי רבי חייא בר בא בשם רבי יוחנן בירושלמי לפי פירושנו.<br>דברי רבי אושעיא בבבלי אינם בירושלמי, אך לפי הירושלמי מסר רבי יוחנן את שתי המימרות בשם רבי אושעיא.<br>הרי ששלוש המימרות שבירושלמי ושלוש המימרות הראשונות שבבבלי מקבילות אחת אל אחת. סדר המימרות בשני התלמודים הוא בסגנון "לא זו אלא אף זו".<br><br>בתוספתא הובאה ההלכה של "פסל היוצא מן הסוכה" בין הלכות המוסבות על הלכות מהמשנה בפרק ב. ונראה שהיו אמוראים (תלמידי רבי יוחנן בשמו) שסברו שההלכה של פסל מוסבת על הלכה ב בפרק ב של המשנה: "סוכה המדובללת שצילתה מרובה מחמתה - כשירה", ולכן פירשו את ההלכה של פסל: "לא נצרכה אלא לסוכה שרובה צילתה מרובה מחמתה ומיעוטה חמתה מרובה מצילתה".<br>בבבלי הובאה ההלכה של פסל בהמשך פרק א בסוגיות העוסקות בסכך פסול, שכן היו אמוראים (רבי אושעיא לפי הבבלי) שפירשו את ההלכה של פסל: "לא נצרכה אלא לסכך פסול פחות משלושה בסוכה קטנה".<br>ובירושלמי הובאה ההלכה של פסל כאן בהקשר להלכה א בפרק א של המשנה: "ושחמתה מרובה מצילתה - פסולה", שהיא ההלכה הנידונה בירושלמי להלן, שכן בירושלמי כאן פירשו את ההלכה של פסל ש"חמתה מרובה מצילתה".</small><br>• • •
במשנה שנינו: <b>"ו(כ)שחמתה מרובה מצילתה - פסולה".</b>
<br>מציעים דיוק: <b>הא</b> – אבל <b>מחצה למחצה</b> – במקרה שחמתה וצילתה שווים, <b>- כשירה</b> – הסוכה<b>.</b>
<br>ובמשנה (סוכה ב,ב) שנינו: <b>סוכה</b> ה<b>מדובללת שצילתה מרובה מחמתה</b> – סוכה המדובללת (ראה מחלוקת רב ושמואל בירושלמי להלן ב,ב בפירוש משנה זו) שצילתה מרובה מחמתה, <b>- כשירה</b> – הסוכה<b>.</b>
<br>ב"אור זרוע" (חלק ב, הלכות סוכה סימן רפד) מעתיק מהירושלמי כאן: 'צילתה מרובה מחמתה - כשירה. <b>הא מחצה על מחצה - פסולה</b>'. המילים האחרונות חסרות אצלנו בירושלמי, וצריך להוסיפן ("ל'תיקוני ירושלמי'", "תרביץ" ב, עמוד 243). - הרי שיש לדייק ממשנה זו, שבמקרה שחמתה וצילתה שווים - פסולה.
<br>ומציעים קושיה (בהצבעה על סתירה בין שני המקורות): <b>הכא את אמר:</b> – כאן (במשנתנו) אתה אומר: מחצה למחצה - <b>כשירה, והכא את אמר:</b> – וכאן (במשנה סוכה ב,ב) אתה אומר: מחצה למחצה - <b>פסולה!</b>
<br>ומתרצים את הקושיה (בהצעת הבחנה בין המקורות הסותרים): <b>רבנ</b>י<b>ן דקיסרין</b> – חכמי קיסריה אמרו בשם <b>רבי יצחק בר נחמן</b> (אמורא ארץ ישראלי בדור השני והשלישי) שאמר <b>בשם רבי הושעיה</b> (מגדולי אמוראי ארץ ישראל בדור הראשון)<b>: שנייא היא</b> – שונָה היא (שונה הוא הדבר) <b>באילן שדרכו לְפַסֵּעַ</b> (לגדול ולהתפשט) – במשנה סוכה ב,ב בעניין סוכה המדובללת מדובר שהדלה ענפי אילן על גבי סוכה וסיכך על גבם והסכך רבה עליהם (משנה סוכה א,ד), או שעשה סוכה תחת אילן והאילן חמתו מרובה מצילתו (והסוכה לעצמה צילתה מרובה מחמתה) (בבלי סוכה ט,ב). אילן דרכו לפסע ולפזר את הסכך (ותהיה הסוכה חמתה מרובה מצילתה), ולכן בסוכה מדובללת צריך שתהיה צילתה מרובה מחמתה, אבל מחצה על מחצה פסול בה (בכל אלה הדרכים סוכה מדובללת קשורה באילן. רבי הושעיה פירש משנה זו שלא כרב ולא כשמואל ("ל'תיקוני ירושלמי'", "תרביץ" ב, עמוד 243)). - אבל בסוכה רגילה שאינה מדובללת, מחצה למחצה - כשירה, כפי שדייקו מהמשנה כאן<b>.</b><br><br><small>הלשון "דרכו לפסע" (לגדול ולהתפשט) נאמר גם בירושלמי כלאיים ו,ג בעניין המדלה ענף גפן על קנים. השורש פסע קרוב לשורש פסה - פשׂה, התפשט.<br><br>ב<b>בבלי סוכה</b> כב,ב אמרו: "ושצילתה מרובה מחמתה - כשירה". - הא כי הדדי (אם היו הצל והחמה שווים) - פסולה. והא תנן באידך פירקין: "ושחמתה מרובה מצילתה - פסולה", הא כי הדדי - כשירה! - לא קשיא. כאן (שדייקו שאם היו שווים פסולה) - מלמעלה (בסכך עצמו), כאן (שדייקו שאם היו שווים כשירה) - מלמטה (בקרקע, שאם הם שווים מלמטה, הרי מלמעלה הצל מרובה מהחמה).<br><br>בבבלי ובירושלמי תירצו בדרכים שונות את הקושיה של הסתירה בין שתי המשניות.</small><br>• • •

Halakhah 2

<b>סוכה הישנה - בית שמי</b> (בני בית המדרש שיסד שמאי, מחכמי הזוגות) <b>פוסלין, ובית הלל</b> (בני בית המדרש שיסד הלל, מחכמי הזוגות) <b>מכשירין. אי זו היא הישנה</b> – שחולקים בה בית שמאי ובית הלל<b>? כל שעשאה</b> – שהניח עליה את הסכך, <b>קודם לחג שלשים יום</b> – שמן הסתם לא עשאה לשם החג. אבל אם עשאה בתוך שלושים יום, ודאי עשאה לשם החג<b>. אבל אם עשאה לשם החג, אפילו מתחילת השנה</b> – תיכף לאחר חג הסוכות של השנה שעברה, <b>- כשירה.</b><br>• • •
במשנה שנינו: <b>"סוכה הישנה - בית שמי פוסלין, ובית הלל מכשירין".</b><br>מציעים ברייתא: <b>תני:</b> – שונה (התנא): <b>צריך לחדש בה דבר</b> – צריך לעשות משהו חדש בסוכה ישנה קודם לחג, לפי בית הלל שמכשירים אותה, כדי שיהיה ניכר שהיא לשם החג (החידוש הוא בהוספה לסכך). ואם לא חידש בה כלום - פסולה<b>.</b><br>מביאים מחלוקת: <b>חברייא אמרי</b>ן<b>:</b> – החברים (קבוצת תלמידי החכמים) אומרים: <b>טפח</b> – צריך לחדש דבר בסוכה ישנה בשיעור של טפח על טפח<b>. רבי יוסה</b> (מגדולי אמוראי ארץ ישראל בדור הרביעי) <b>אומר: כל שהוא</b> – די לחדש בה משהו<b>.</b><br><b>מאן דאמר:</b> – מי (רבי יוסה) שאומר: <b>כל שהוא - ובלבד על פני כולה</b> – די לחדש בה כל שהוא רק אם החידוש הוא מעל לסוכה (לסכך) כולה. אבל החברים שאומרים: טפח - די לחדש בה רק במקום אחד<b>.</b><br><br><small>ב<b>מסכת שמחות</b> ז,כג שנו: סוכה ישנה - בית שמאי פוסלים, ובית הלל מכשירים, עד שיחדש בה דבר. איזוהי סוכה ישנה? כל שעשאה קודם לחג שלושים יום, אבל אם עשאה לשם חג, אפילו מתחילת השנה - כשרה.<br><br>ב<b>בבלי סוכה</b> מו,א אמרו: תנו רבנן: העושה סוכה לעצמו אומר: "ברוך שהחיינו וקיימנו והגיענו לזמן הזה". נכנס לישב בה (בחג הסוכות) אומר: "ברוך אשר קידשנו במצוותיו וציוונו לישב בסוכה". היתה עשויה ועומדת, אם יכול לחדש בה דבר - מברך מיד / מברך אחת ("שהחיינו" על חידוש דבר בה), ואם לאו - לכשייכנס לישב בה מברך שתיים / מברך שתיים בכניסתו ("שהחיינו" ו"לישב בסוכה").<br><br>סוכה ישנה - לפי הברייתא בבבלי אפשר שלא יחדש בה דבר, ולפי הברייתא בירושלמי צריך לחדש בה דבר.<br><br><b>חברייא</b><br>הכינוי 'חברייא' בירושלמי בא בהוראה עיקרית אחת: קבוצת תלמידי חכמים באחת מישיבותיה של ארץ ישראל, בייחוד בטבריה, במרוצת המאה השלישית ועד למחצית המאה הרביעית, שעדיין לא הגיעו להוראה מסיבה כלשהי ("על החברייא", "בר אילן" כ-כא, עמוד 94).</small><br><br>ומציעים קביעה: <b>אף במצה כן</b> – כשם שנחלקו בית שמאי ובית הלל בסוכה ישנה, כך הם חולקים במצה ישנה<b>.</b><br>כאן התחלת מקבילה בירושלמי פסחים ב,ה.<br>ומפרטים את הקביעה: <b>מצה הישנה</b> – מצה שנעשתה קודם הפסח שלושים יום או יותר, שמן הסתם לא עשאה לשם פסח, <b>- תפלוגתא דבית שמי ודבית הלל</b> – מחלוקת בית שמאי ובית הלל (דינה של מצה ישנה נתון במחלוקת בית שמאי ובית הלל שנחלקו בסוכה ישנה, שלבית שמאי המצה פסולה, ולבית הלל המצה כשירה)<b>.</b><br><b>אמר רבי יוסה: דברי הכל היא</b> – אין להשוות בין סוכה למצה, שמצה ישנה פסולה לדברי הכל, אפילו לבית הלל, ואין מחלוקת בעניין זה, בניגוד להצעה שהוצעה לפני כן, שלפיה בית שמאי ובית הלל חולקים במצה ישנה<b>.</b> ומסבירים: <b>מכיון שלא עשאה לשם פסח, דבר בריא</b> (ברור, ודאי) <b>שלא דיקדק</b> (הקפיד) <b>בה</b> – לא שמר על המצה שלא תחמיץ, ולכן אינו יוצא בה ידי חובתו. אבל אם עשאה לשם פסח - כשירה ויוצא בה, כמו שאמרו במשנה בעניין סוכה ישנה<b>.</b><br><br><small>עד כאן המקבילה בירושלמי פסחים.<br><br>המונח "תפלוגתא" מציע שימוש במחלוקת שנאמרה לעניין אחר, גם אם דומה, כדי לקבוע מה הדין במקרה הנידון ("בירורי ירושלמי", "סידרא" כ, עמוד 162).<br><br>ב<b>תוספתא פסחים</b> ב,כא שנו: יוצאים במצה ישנה, ובלבד שעשאה מתחילה לשום פסח.</small><br><br>מביאים ברייתא: <b>סוכת הרועים, סוכת היוצרים</b> (אומנים העושים כלי חרס) <b>- כשירה</b> – למצוות סוכה, מפני שהן עשויות לצל ולא לדירה<b>. סוכת הכותים</b> (שומרונים)<b>, עשויה כהילכתה</b> – אם הסוכה מסוככת כהלכות סוכה, <b>- כשירה, שלא כהילכתה - פסולה.</b><br><br><small>ב<b>תוספתא סוכה</b> א,ד שנו: סוכת הרועים, סוכת הקייצים (קוצצי תאנים) - פסולה.<br><br>הירושלמי חולק על התוספתא בסוכת הרועים. נראה שהברייתא שבתוספתא היא כבית שמאי, ולפיכך סוכת הרועים והקייצים פסולה, מפני שלא נעשתה לשם החג, והברייתא שבירושלמי ובבבלי היא כבית הלל ("תוספתא כפשוטה").<br><br>ב<b>בבלי סוכה</b> ח,ב אמרו: אמר רבי לוי משום רבי מאיר: שתי סוכות של יוצרים זו לפנים מזו, הפנימית (למגורים) - אינה סוכה (שהרי הוא דר בה כל השנה) וחייבת במזוזה (מכיוון שהיא דירת קבע), והחיצונה (לעבודה ומכירה) - סוכה ופטורה מן המזוזה.<br>תנו רבנן: סוכת גנב"ך - סוכת גויים, סוכת נשים, סוכת בהמה, סוכת כותים - כשירה, ובלבד שתהא מסוככת כהלכתה. - אמר רב חסדא: והוא שעשאה לצל.<br>תנו רבנן: סוכת רקב"ש - סוכת רועים, סוכת קייצים, סוכת בורגנים (שומרי שדות), סוכת שומרי פירות - כשירה, ובלבד שתהא מסוככת כהלכתה. - אמר רב חסדא: והוא שעשאה לצל.<br><br>סוכת היוצרים שבירושלמי היא סוכת היוצרים החיצונה שבבבלי.<br>לפי הבבלי, התנאי להכשר הסוכה "עשויה כהלכתה" נאמר על כל הסוכות הללו, סוכת גנב"ך וסוכת רקב"ש, שבכולן יש מקום לחשוש שלא נעשתה הסוכה כהלכתה. אבל לפי הירושלמי, אין התנאי "עשויה כהלכתה" אלא בסוכת כותים, שיש מקום לחשוש יותר שלא עשאוה כהלכתה.<br>הסוכות הללו כשירות לשיטת בית הלל שבמשנה שאינם דורשים שתהיה הסוכה עשויה לשם החג.</small>
כיוון שדנו בעשיית סוכה לשם החג, דנים בברכות על עשיית סוכה והישיבה בה.
<br>כאן התחלת מקבילה בירושלמי ברכות ט,ג.
<br>מביאים ברייתא: <b>העושה סוכה</b> – המסכך סוכה לשם מצוות סוכה, <b>לעצמו</b> – עבור עצמו, <b>מהו אומר: "ברוך</b> אתה ה' אלוהינו מלך העולם <b>אשר קידשנו במצותיו וציונו לעשות סוכה"</b> – עשיית חפצים שמקיימים בהם מצוות היא מצווה, ולכן יש לברך על עשייתם<b>.</b> העושה סוכה <b>לאחר</b> – עבור אדם אחר, אומר<b>: "</b>ברוך אתה ה' אלוהינו מלך העולם אשר קידשנו במצותיו וציונו <b>לעשות סוכה" לשמו</b> – מכוון בברכה שהוא עושה את הסוכה לשם אותו אדם אחר (המילה 'לשמו' אינה מנוסח הברכה. - רז"פ)<b>. נכנס לישב בה</b> – בחג הסוכות, <b>אומר: "ברוך</b> אתה ה' אלוהינו מלך העולם <b>אשר קידשנו במצותיו וציונו לישב בסוכה". משהוא מברך עליה בלילי יום טוב הראשון</b> ("לילי" הוא צורת יחיד נסמך, ולא צורת רבים, והושפע מן הארמית)<b>, אינו צריך לברך עליה עוד</b> (שוב) <b>מעתה</b> – בשאר הימים, מפני שהוא חייב בסוכה גם בלילות, והלילות אינם מפסיקים את חיובה של מצוות סוכה<b>.</b><br><br><small>עד כאן המקבילה בירושלמי ברכות.<br><br>ב<b>תוספתא ברכות</b> ו,ט שנו: העושה סוכה לעצמו אומר: "ברוך שהגיענו לזמן הזה". נכנס לישב בה אומר: "ברוך אשר קידשנו במצוותיו וציוונו לישב בסוכה". משבירך עליה יום הראשון, שוב אינו צריך לברך.<br>וב<b>בבלי סוכה</b> מו,א אמרו: העושה סוכה לעצמו אומר: "ברוך שהחיינו וקיימנו והגיענו לזמן הזה". נכנס לישב בה אומר: "ברוך אשר קידשנו במצוותיו וציוונו לישב בסוכה". כיוון שבירך עליה יום ראשון, שוב אינו צריך לברך / חוזר ומברך.<br><br>הבבלי הביא את התוספתא בנוסח שלפנינו, שדווקא העושה לעצמו מברך, אבל לאחר אינו מברך. הגרסה שלפנינו בתוספתא מקוימת גם על ידי כמה ראשונים, ברם בכמה ראשונים משמע שהיה לפניהם בתוספתא כעין גרסת הירושלמי.<br>התוספתא היא בשיטת הירושלמי, שבסוכה אינו מברך אלא פעם אחת. ובבבלי סוכה מה,ב נחלקו בזה שמואל ורבי יוחנן, ולשמואל אינו מברך אלא פעם אחת, ולרבי יוחנן מברך כל שבעה. והבבלי שם מו,א הביא את התוספתא, והעמידו אותה כחכמים, אבל לרבי מברך כל שבעה ("תוספתא כפשוטה").<br><br>בשעת הכנת מצווה יש לברך לפי התוספתא והבבלי "שהחיינו...", ואילו לפי הירושלמי "אשר קידשנו במצוותיו וציוונו לעשות...".</small><br>
<br><b>חנין בר בא</b> (רב חנן בר רבא, אמורא בבלי בדור השני) אמר <b>בשם רב</b> (אמורא בבלי בדור הראשון, מגדולי האמוראים)<b>: וזמן</b> – כשנכנס לישב בסוכה בליל יום טוב הראשון של חג הסוכות, מברך (כמו בכל יום טוב) גם ברכת הזמן ("ברוך... שהגיענו לזמן הזה")<b>.</b><br><br><small>ב<b>ירושלמי ברכות</b> ח,א אמרו (בעניין יום טוב שחל להיות במוצאי שבת): חנין בר בא בשם רב: יין, קידוש, נר, הבדלה, סוכה וזמן.<br>וב<b>בבלי סוכה</b> נו,א אמרו: איתמר: רב אמר: סוכה ואחר כך זמן. רבה בר בר חנה אמר: זמן ואחר כך סוכה. רב אמר: סוכה ואחר כך זמן, חיובא דיומא עדיף. רבה בר בר חנה אמר: זמן ואחר כך סוכה, תדיר ושאינו תדיר - תדיר קודם.<br><br>מימרת חנין בר בא בשם רב בירושלמי מוסבת על ברייתא שהזכירה את הברכה על הישיבה בסוכה בלילה הראשון של סוכות. רב אמר שיש לברך ברכת הזמן בשעת הישיבה בסוכה בנוסף על הברכה "לישב בסוכה". המימרה של חנין בר בא בשם רב בירושלמי ברכות היא המימרה שלו בירושלמי כאן.</small><br>
<br>ושואלים: <b>מכיון שחשיכה</b> – כשהתחיל ליל יום טוב הראשון של חג הסוכות<b>, מהו שיהא צריך להזכיר זמן?</b> – האם הוא צריך לברך ברכת הזמן אף שעדיין לא נכנס לישב בסוכה, או שמא אינו מברך ברכת הזמן עד שנכנס לישב בסוכה?
<br>ומשיבים: <b>רב הושעיה</b> (אמורא בדור השלישי) <b>אמר: צריך להזכיר זמן</b> – צריך לברך ברכת הזמן כשחשיכה אף שעדיין לא נכנס לישב בסוכה<b>.</b>
<br><b>רבי אילא</b> (רבי אלעאי, אמורא ארץ ישראלי בדור השלישי) <b>אמר: צריך להזכיר זמן.</b>
<br><b>רבי זבידה</b> (אמורא ארץ ישראלי בדור הרביעי) <b>אמר: צריך להזכיר זמן.</b>
<br><b>רבי חייה בר אדא</b> (השני, אמורא ארץ ישראלי בדור החמישי) <b>עביד לה שמועה:</b> – עושה אותה שמועה (מאמר אמורא, שלא אמר את העניין כשאלה שאמורא משיב עליה, אלא אמר אותו כהלכה שנמסרה בשם אמורא): <b>רבי זעורה</b> (רבי זירא, מגדולי אמוראי ארץ ישראל בדור השלישי) אמר בשם <b>רבי יצחק בר נחמן</b> (אמורא ארץ ישראלי בדור השני והשלישי) שאמר <b>בשם רבי הושעיה</b> (מגדולי אמוראי ארץ ישראל בדור הראשון)<b>;</b> וכן <b>רבי יודה בר פזי</b> (רבי יהודה בר סימון, אמורא ארץ ישראלי בדור השלישי והרביעי) אמר <b>בשם רבי חמה</b> (בדור המעבר שבין התנאים לאמוראים) <b>אבוי ד-</b> – אביו של <b>רבי אושעיה: מכיון שחשיכה צריך להזכיר זמן.</b><br>• • •

Halakhah 3

<big><strong>משנה</strong></big><br><b>העושה סוכתו תחת האילן</b> – שענפי האילן סוככים על גבי הסכך של הסוכה, <b>- כאילו עשאה בתוך הבית</b> – תחת תקרת הבית, והיא פסולה, לפי שהסיכוך בא גם מענפי האילן שהם פסולים לסכך (דבר המחובר לקרקע פסול לסכך)<b>.</b>
<br><b>סוכה על גבי סוכה - העליונה כשירה, והתחתונה פסולה</b> – שהרי היא כאילו עשאה בתוך הבית<b>. רבי יהודה</b> (בר אלעאי, מגדולי התנאים בדור הרביעי) <b>אומר: אם אין דַּיּוֹרִין</b> (דיירים) <b>בעליונה - התחתונה כשירה</b> – משום שהעליונה אינה נחשבת כדירה<b>.</b><br>• • •
<big><strong>תלמוד</strong></big><br>במשנה שנינו: "סוכה על גבי סוכה - העליונה כשירה, והתחתונה פסולה".
<br>שואלים: <b>שני סככין זה על גבי זה</b> – סוכה המסוככת בשני סככים שיש חלל ביניהם<b>, העליון חמתו מרובה מצילתו</b> – שהוא לעצמו סכך פסול<b>, התחתון אין חמתו מרובה מצילתו</b> (נראה שהמילה 'אין' יתירה, שהרי אם התחתון צילתו מרובה מחמתו, אין צורך בצירוף הסככים; ועוד, שבהמשך נאמר שעל ידי צירוף שני הסככים צילתם מרובה מחמתם, ומשמע שבלי צירוף העליון, התחתון אין צילתו מרובה מחמתו) – שגם הוא לעצמו סכך פסול<b>, על ידי זה ועל ידי זה צילתן מרובה מחמתן, כמה יהא ביניהן ויצטרפו?</b> – עד כמה יהיה גובה החלל שבין שני הסככים כדי שיצטרפו להיחשב סכך אחד כשר ותהיה הסוכה כשירה?
<br>ומשיבים (בהבאת מחלוקת אמוראים): <b>תרין אמורין</b> – שני אמוראים (נחלקו בדבר)<b>. חד אמר:</b> – (חכם) אחד אומר: <b>עשרה</b> – אם יש בין שני הסככים עד גובה עשרה טפחים, הם מצטרפים להיחשב סכך אחד, והסוכה כשירה. אבל אם גובה החלל שבין שני הסככים הוא עשרה טפחים, שהוא שיעור גובהה הקטן ביותר של סוכה כשירה, אינם מצטרפים להיחשב סכך אחד, והסוכה פסולה משום שהסכך התחתון חמתו מרובה מצילתו<b>, וחורנה אמר:</b> – ו(החכם) האחר אומר: <b>ארבעה</b> – אם יש בין שני הסככים עד גובה ארבעה טפחים, הם מצטרפים להיחשב סכך אחד, והסוכה כשירה. אבל אם גובה החלל שבין שני הסככים הוא ארבעה טפחים, אינם מצטרפים להיחשב סכך אחד, והסוכה פסולה<b>.</b>
<br>ומציעים קושיה: <b>מתיב מאן דאמר</b> – משיב (מקשה) מי שאומר: <b>עשרה למאן דאמר</b> – למי שאומר: <b>ארבעה: משֵּׁם</b> (משום) <b>אהל? מצאנו אוהל שהוא טפח!</b> – האם ארבעה טפחים שאתה אומר הוא משום אוהל, שחלל בגובה ארבעה טפחים נחשב אוהל? אם כן, לא היה לך לומר ארבעה טפחים אלא טפח, שכן כך ההלכה שחלל בגובה טפח נחשב אוהל לעניין טומאת המת (משנה אהילות ג,ז)! - אין משיבים על קושיה זו.<br><br><small>ב<b>בבלי סוכה</b> י,א אמרו: וכמה יהא בין סוכה לסוכה (סוכה על גבי סוכה שבמשנתנו) ותהא התחתונה פסולה / ותיפסל התחתונה (משום סוכה תחת סוכה)? -<br>אמר רב הונא: טפח, שכן מצינו באוהל הטומאה טפח (חלל טפח מחשיב מקום להיות אוהל לעניין טומאת המת).<br>רב חסדא ורבה בר רב הונא דאמרי תרווייהו: ארבעה (טפחים), שלא מצינו מקום פחות מארבעה.<br>ושמואל אמר: עשרה (טפחים). - מאי טעמא דשמואל? - כהכשרה כך פסולה. מה הכשרה בעשרה, אף פסולה בעשרה.<br><br>הסדר בבבלי: טפח, ארבעה, עשרה. הסדר בירושלמי הפוך.<br><br>הקשר בין סוגיות הבבלי והירושלמי בולט בגלל דעות החכמים הזהות, אלא שנושא הדיון שונה. לפי המסורת הבבלית, הדעות מיוחסות לשמואל, לרב חסדא ורבה בר רב הונא ולרב הונא. המסורת הארץ ישראלית לא שמרה על זיהוי שמות החכמים, אלא מסרה את שתי הדעות הראשונות בשם "תרין אמורין", והדעה השלישית לא נמסרה כדעה לעצמה אלא כקושיית האומר עשרה לאומר ארבעה.<br>לפי המסורת הבבלית, החכמים נחלקו בדין סוכה על גבי סוכה שהתחתונה פסולה, והם דנו בשאלת המרחק הקטן ביותר לפסילת הסוכה התחתונה. לפי המסורת הארץ ישראלית, מחלוקת החכמים נמסרה בשאלת צירוף שני סככים שחמתם מרובה מצילתם לשם הכשרת הסוכה התחתונה, והחכמים דנו בשאלת המרחק הגדול ביותר בין הסככים להכשרת הסוכה התחתונה ("מסכת סוכה של תלמוד בבלי, מקורותיה ודרכי עריכתה", עמוד 150).</small><br>• • •
במשנה שנינו: <b>"רבי יהודה אומר: אם אין דיורין בעליונה - התחתונה כשירה".</b>
<br>מציעים שאלה: <b>מה?</b> – איזו משתי אפשרויות המפורטות בהמשך היא נכונה? <b>דיורין ממש</b> – האם כוונת רבי יהודה במילה "דיורים" - דיירים ממש (לפי זה, אם אין דיירים הדרים בסוכה העליונה - התחתונה כשירה)<b>, או אפילו ראויה לדיורין</b> – או האם כוונת רבי יהודה במילה "דיורים" - ראויה לדיירים, ולא רק דיירים ממש (לפי זה, רק אם אין הסוכה העליונה ראויה לדירה - התחתונה כשירה, אבל אם הסוכה העליונה ראויה לדירה, אף על פי שאין דיירים הדרים בה - התחתונה פסולה)<b>?</b>
<br>ופושטים את הבעיה: <b>מן מה דתנא חד סב קומי</b> – ממה ששנה (ברייתא) זקן אחד לפני <b>רבי זעורה</b> (רבי זירא, מגדולי אמוראי ארץ ישראל בדור השלישי)<b>:</b> רבי יהודה אומר: אם אין דיורין בעליונה - (<b>ו</b>)<b>אפילו התחתונה כשירה,</b> ו<b>לית בר נש אמר:</b> – ואין אדם אומר: "<b>אפילו</b>"<b>, אלא דהוא מודה על קדמייתא</b> – אלא שהוא מודה על (ההלכה) הראשונה (רבי יהודה האומר "אפילו", לפי מה ששנה זקן אחד, סבור, שאם אין דיורים בעליונה - אפילו התחתונה כשירה, וכל שכן שהעליונה כשירה)<b>, הדא אמרה:</b> – זאת אומרת: <b>דיורין ממש</b> – יש להסיק שכוונת רבי יהודה במילה "דיורים" - דיירים ממש (כי אם כוונתו במילה "דיורים" - דיירים ממש, הרי שנכונה דעתו שאם אין דיירים הדרים בסוכה העליונה אבל היא ראויה לדירה - אפילו התחתונה כשירה, וכל שכן שהעליונה כשירה. אבל אילו כוונתו במילה "דיורים" - ראויה לדיירים, הרי שאין נכונה דעתו שאם אין הסוכה העליונה ראויה לדירה - אפילו התחתונה כשירה, וכל שכן שהעליונה כשירה, כי כשאין העליונה ראויה לדירה - פסולה היא)<b>.</b><br><br><small>ב<b>בבלי סוכה</b> י,א אמרו: תנן: רבי יהודה אומר: אם אין דיורים בעליונה - התחתונה כשירה. - מאי "דיורים"? אילימא: דיורים ממש - אטו דיורים קא גרמי לה? (שאין הבדל אם יש או אין דיירים בעליונה!) אלא לאו: שאינה ראויה לדירה. היכי דמי? דלא גבוהה עשרה...<br>כי אתא רב דימי אמר: אמרי במערבא: אם אין התחתונה יכולה לקבל (להחזיק על גבי הסכך) כרים וכסתות של העליונה - התחתונה כשירה (שהעליונה אינה ראויה לדירה)...<br><br>לפי הבבלי, דיורים - ראויה לדירה. ולפי הירושלמי, דיורים - דיורים ממש.<br>לפי הירושלמי, התנאים נחלקו בראויה לדירה, שלדעת תנא קמא, אם עליונה ראויה לדירה - תחתונה פסולה, ולדעת רבי יהודה, אין תחתונה פסולה אלא אם כן יש בעליונה דיורים ממש. אבל לפי הבבלי, התנאים נחלקו באין ראויה לדירה, שלדעת תנא קמא, אף אם עליונה אינה ראויה לדירה - תחתונה פסולה, ולדעת רבי יהודה, אם עליונה ראויה לדירה - תחתונה פסולה. לפי הירושלמי, אם עליונה אינה ראויה לדירה - תחתונה כשירה לדברי הכל.<br>רב דימי בא לפרש את שיטת רבי יהודה, ולפי זה נחלקו התנאים באין ראויה לדירה.<br>מה שאמרו במערבא לפי רב דימי מנוגד לירושלמי המפרש דיורים ממש.<br><br>סוגיית הירושלמי אינה קושרת כלל את שאלת ראויה לדיורים למחלוקת החכמים שלעיל, שנחלקו לפי מסורת הירושלמי בשאלת צירוף סככים, שאינה עניין לסוכה על גבי סוכה של מחלוקת התנאים ("מסכת סוכה של תלמוד בבלי, מקורותיה ודרכי עריכתה", עמוד 158).</small><br>• • •

Halakhah 4

<big><strong>משנה</strong></big><br><b>פירס עליה</b> – על הסוכה, היינו על הסכך, <b>סדין</b> – כדי להגן על היושבים בסוכה, <b>מפני החמה</b> – מפני קרני השמש<b>, או תחתיה</b> – או שפירס תחת הסוכה, היינו תחת הסכך, סדין כדי להגן על היושבים בסוכה, <b>מפני הנשר</b> – מפני העלים הנושרים מן הסכך<b>, או שפירס</b> – סדין, <b>על גבי הקינוף</b> (מילה יוונית: מיטה עם כילה) – מיטה שמעליה (בגובה מעל עשרה טפחים) נפרס בד שמוחזק על ידי ארבעה עמודים העומדים לצידי רגלי המיטה אך אינם מחוברים למיטה ("ריהוט הבית במשנה", עמוד 214), <b>- פסולה</b> – הסוכה מלישב בה כשפירס סדין עליה או תחתיה, וכן הקינוף פסול מלישון בו בסוכה כשפירס על גביו סדין, לפי שהסדין גבוה מעשרה טפחים, והוא נחשב כאוהל החוצץ בין היושב בסוכה ובין הסכך<b>. אבל פורס הוא</b> – סדין, <b>על נקליטי המיטה</b> (משענות הראש והרגל של המיטה (מקור המילה נקליטין ביוונית)) – שני לוחות (שגובהם פחות מעשרה טפחים) המחוברים למיטה, אחד למראשותיה ואחד למרגלותיה, ששימשו משענות לראש ולרגליים, ומעליהם חיברו עמודים נמוכים נוספים וחבל או מוט מקשר ביניהם כדי למתוח עליהם כילה ("ריהוט הבית במשנה", עמודים 210-213), וכשפורס עליהם סדין נעשה מעל המיטה אוהל שגובהו פחות מעשרה טפחים, ואינו נחשב כאוהל החוצץ בין הישן בסוכה ובין הסכך, ולכן המיטה כשירה לישון בה בסוכה כשפירס על נקליטיה סדין<b>.</b><br>• • •
<big><strong>תלמוד</strong></big><br>מציעים ברייתא: <b>תני:</b> – שונה (התנא): <b>תילה</b> (תלה) <b>בה</b> – בסוכה, <b>קיטיות</b> (יריעות (מקור המילה ביוונית) / אריגי משי הבאים מארץ סין (קיטאי הוא הכינוי הפרסי לסין)) – לנוי, <b>- כשירה</b> – הסוכה<b>.</b>
<br>ומצמצמים את תחולת הקביעה: <b>אמר רבי חנניה</b> (דציפורין, אמורא ארץ ישראלי בדור החמישי)<b>: הדא דאת אמר</b> – זאת שאתה אומר (דבר זה שאתה אומר, שתלה בה קיטיות - כשירה), <b>- מן הצד</b> – שתלה בדפנות<b>, הא</b> – אבל <b>מלמעלן</b> – אם תלה תחת הסכך שעל הסוכה, <b>- פסולה</b> – הסוכה מלישב בה, לפי שהקיטיות נחשבות כאוהל החוצץ בין היושב בסוכה ובין הסכך<b>.</b><br>• • •
במשנה שנינו: <b>"או תחתיה מפני הנשר".</b>
<br>מציעים דיוק: <b>אמר רבי יוסה</b> (מגדולי אמוראי ארץ ישראל בדור הרביעי)<b>: לא אמרו</b> – שאם פירס תחתיה סדין - פסולה, <b>אלא מפני הנשר</b> – רק במקרה שפירס מפני הנשר<b>, הא</b> – אבל <b>שלא מפני הנשר</b> – במקרה שפירס תחתיה סדין שלא מפני הנשר אלא לנוי, <b>- כשירה</b> – הסוכה, לפי שסדין התלוי לנוי אינו נחשב כאוהל (לפי רבי חנניה לעיל, אף אם תלה תחת הסכך לנוי - פסולה, שלא כרבי יוסה)<b>.</b><br><br><small>ב<b>בבלי סוכה</b> י,א אמרו: אמר רב חסדא: לא שנו (שפסולה) אלא מפני הנשר, אבל לנאותה (פירס עליה סדין ליפותה) - כשירה (ואפילו הוא פרוס מתחת לכל שטח הסכך). - פשיטא, "מפני הנשר" תנן! - מהו דתימא: הוא הדין דאפילו לנאותה (פסולה), והאי דקתני: "מפני הנשר" - אורחא דמילתא קתני, קא משמע לן.<br><br>רבי יוסה בירושלמי כרב חסדא בבבלי, אלא שבעוד רב חסדא אומר בדרך החיוב שהסוכה כשירה אם פירס לנאותה, רבי יוסה אומר בדרך השלילה שהסוכה כשירה אם פירס שלא מפני הנשר.</small><br>• • •
במשנה שנינו: <b>"אבל פורש הוא על ניקליטי המיטה".</b>
<br>מסבירים: <b>רבי ביבי</b> (אמורא ארץ ישראלי בדור השלישי) אמר <b>בשם רבי יוחנן</b> (גדול אמוראי ארץ ישראל בדור השני)<b>: שכֵּן הוא עושה חלל</b> (מקום ריק) <b>באצילי ידיו</b> (הזרועות העליונות שמן המרפק ועד השכם) – כשם שאם הוא מגביה את שתי זרועותיו כשהוא ישן תחת הסדין בסוכה ונעשה הסדין כאוהל עליו - אין בכך כלום, כך נקליטי המיטה הם כמו שתי זרועותיו ואין בכך כלום<b>.</b><br>• • •

Halakhah 5

<big><strong>משנה</strong></big><br><b>הדלה עליה</b> – הרים והמשיך על הסוכה, <b>את הגפן, את הדלעת ואת הקיסוס</b> (צמח מטפס (מקור השם ביוונית)) <b>וסיכך על גבן</b> – שסיכך בסכך כשר על הגפן או על הדלעת או על הקיסוס, <b>- פסולה</b> – הסוכה, מפני שסיכך אותה גם בדבר המחובר לקרקע, שהוא סכך פסול<b>. אם היה הסיכוך הרבה מהן</b> – שהיה הסכך הכשר מרובה מסכך הגפן והדלעת והקיסוס<b>, או שקצצן</b> – את הענפים לאחר שהדלה אותם עליה, ונעשו סכך כשר, <b>- כשירה</b> – הסוכה<b>.</b>
<br><b>זה הכלל</b> – בעניין הסכך<b>: דבר שהוא מקבל טומאה, אם אין גידוליו מן הארץ - אין מסככין בו</b> (נוסח זה של הסופר במסירה שלפנינו הוא הנוסח בכתבי היד של המשנה. ומשמע שאם גידוליו מן הארץ אף שהוא מקבל טומאה, כגון כלי פשתן, מסככים בו. וזה אינו נכון, וברור שהמילים 'אם אין' הן טעות סופר וצריך לומר: 'או שאין'. בנוסחי המשנה המאוחרים נוסף: 'וכל דבר שאינו מקבל טומאה וגידולו מן הארץ - מסככין בו') – דבר שהוא מקבל טומאה, כגון כלים ובגדים, או דבר שאין גידוליו מן הארץ, אף על פי שאינו מקבל טומאה, לפי שלא נגמרה מלאכתו, כגון עורות בהמה שאינם מעובדים, אין מסככים בו את הסוכה<b>.</b><br><br><small>"זה הכלל" שבמשנה כאן שונה מ"זה הכלל" שבמקומות אחרים, שכן במקומות אחרים הכלל הוא מעין הפרט שקדם לו, ואילו כאן אין הכלל מעין הפרט שנשנה לפני כן בעניין מחובר לקרקע שהוא פסול.<br>אפשר שהמילים "זה הכלל" יתירות, והן אשגרה מהמשפט הדומה במשנה פרה ו,ד: "זה הכלל: דבר שהוא מקבל טומאה - פסול, ודבר שאינו מקבל טומאה - כשר". ואפשר עוד שהמשנה במקורה שנתה רק כך: "דבר שאין גידוליו מן הארץ - אין מסככין בו", והלכה זו היא מעין ההלכה שלפניה "הדלה עליה את הגפן..." וההלכה שלאחריה "חבילי קש וחבילי עצים..." שהם דברים שגידוליהם מן הארץ ואין מסככים בהם, ואילו "דבר שהוא מקבל טומאה" לא נשנה כאן, שהלכה זו אינה שייכת לכאן, והיא מוזכרת במשנה בסוף פרק זה בעניין מחצלת, ומשם נשתגרה הלכה זו לכאן, ואולי בשל כך הנוסח המוקשה שבכתבי היד של המשנה.</small><br>• • •
<big><strong>תלמוד</strong></big><br>במשנה שנינו: "אם היה הסיכוך הרבה מהן, או שקצצן - כשירה".
<br>מצמצמים את תחולת הקביעה: <b>רבי בא</b> (רבי אבא, אמורא בדור השלישי) אמר <b>בשם רב</b> (אמורא בבלי בדור הראשון, מגדולי האמוראים)<b>: והוא שידלה</b> (צריך לומר: 'ש<b>ה</b>דלה', כמו במימרת רבי יוסה להלן) <b>אותן לכך</b> – הסוכה כשירה אם קצץ אותם, רק אם הדלה אותם מתחילה על מנת לסכך בהם. אבל אם לא הדלה אותם מתחילה על מנת לסכך בהם - הסוכה פסולה, אפילו קצץ אותם לאחר שהדלה אותם<b>.</b>
<br><b>רבי יעקב בר אחא</b> (אמורא ארץ ישראלי בדור השלישי והרביעי) אמר <b>בשם רבי זעורא</b> (רבי זירא, מגדולי אמוראי ארץ ישראל בדור השלישי)<b>: צריך לנענע</b> – את הענפים לאחר שקצץ אותם, שהסוכה כשירה אם קצץ אותם, רק אם נענע אותם, מפני שעל ידי הנענוע עשה בהם מעשה לשם סכך, ולא הוכשרו מעצמם על ידי הקיצוץ<b>.</b>
<br><b>אמר רבי יוסה</b> (מגדולי אמוראי ארץ ישראל בדור הרביעי)<b>: תרתיהון</b> (צריך לומר: 'תרתיה<b>י</b>ן') <b>לקולא</b> – שתיהן (שתי המימרות) לקולה (ולא לחומרה, שלא באה המימרה השנייה להוסיף על המימרה הראשונה ולומר, שאף על פי שהדלה אותם מתחילה לשם סכך, צריך לנענע לאחר שקצץ אותם, אלא המימרה השנייה באה לומר, שאם לא הדלה אותם מתחילה לשם סכך וקצץ אותם, צריך לנענע, כאמור להלן)<b>. הדלה אותן לכך אף על פי שלא נענע, נענע אף על פי שלא הדלה אותן לכך</b> – בכל אחד משני האופנים הללו הסוכה כשירה<b>.</b><br><br><small>ב<b>בבלי סוכה</b> יא,א-ב אמרו: יתיב רב יוסף קמיה דרב הונא, ויתיב וקאמר: "או שקצצם - כשירה" - אמר רב: צריך לנענע (לאחר שקצצם). אמר ליה רב הונא: הא שמואל אמרה ולא רב, דרב אכשורי מכשר בלא נענוע... קציצתם זו היא עשייתם (ואין צורך במעשה נוסף לאחר קציצתם להכשירם).<br>מיתיבי (לרב מברייתא בספרי דברים פסקה קמ): "תעשה" - ולא מן העשוי. מכאן אמרו: הדלה עליה את הגפן ואת הדלעת ואת הקיסוס וסיכך על גבם - פסולה. היכי דמי? אילימא בשלא קצצם - מאי איריא משום "תעשה" ולא מן העשוי? תיפוק ליה דהווי מחובר. אלא לאו דקצצם, וקתני פסולה, ושמע מינה דלא אמרינן: קציצתם זו היא עשייתם! - אמר לך רב: הכא במאי עסקינן - כגון דשלפינהו שלופי (עקרם מן הקרקע והניחם במקומם, שנראה כאילו הם עדיין מחוברים), דלא מינכרא עשייה דידהו (ולכן אין בכך כדי להכשירם).<br><br>תירוץ לקושיה מהברייתא על רב בבבלי נמצא בירושלמי. רב מפרש את משנתנו בשהדלה אותם מעיקרא לשם סוכה ולפיכך אם קצצם כשירה, אבל הברייתא עוסקת בשלא הדלה אותם לשם סכך אלא לשם עצמם על מנת שילך החדש ויתפשט, ובזה אפילו קצצם פסולה אלא אם כן נענע ("השפעת בית שמאי על ספרי דברים" - הערה, "ספר אסף", עמוד 425).</small>
<b>רבי בא</b> אמר בשם <b>חיננא בר שלמיא</b> (אמורא בבלי בדור השני) שאמר בשם <b>רב ירמיה</b> (בר אבא, אמורא בבלי בדור השני) שאמר <b>בשם רב: סיככה</b> – את הסוכה, <b>בשלביות</b> (שליבות - מדרגות בסולם, חווקים) <b>(פסולה</b> (מילה זו אשגרה היא מלהלן א,ו, שנתקצרה שם המימרה של רב, אבל כאן מיותרת היא ("ללקסיקון התלמודי", "תרביץ" א חוברת ג, עמוד 134, הערה 4))<b>), בזכרים</b> – שלבים הנכנסים בחורים שבעומדים של הסולם, <b>- כשירה</b> – שהשלבים הזכרים אינם משופים (מהוקצעים, מוחלקים) לכלים<b>, בנקיבות</b> – שלבים שיש להם מגרעות משני צידיהם, והעומדים של הסולם נכנסים בהם, <b>- פסולה</b> – שהשלבים הנקיבות משופים לכלים (אסור לסכך בנסרים משופים לכלים, משום שייעודם לעשיית כלים המקבלים טומאה על ידי שיפויים מבטל מהם דין סכך כשר. ראה ירושלמי להלן א,ו)<b>.</b>
<br>ומביאים ברייתא: <b>סיככה באניצי פשתן</b> (חבילה של סיבי פשתן לאחר שהוסרו מן הגבעולים) – שכבר נכתשו ונופצו קני הפשתן, <b>- פסולה</b> – הסוכה, מפני שהם מקבלים טומאה ופסולים לסכך בהם<b>, בהוֹצְנֵי פשתן</b> (עומרים של גבעולי פשתן שנתלשו ונצררו) <b>- כשירה</b> – הסוכה, מפני שאינם מקבלים טומאה<b>.</b>
<br><b>סיככה בחבלים -</b> מציעים גרסאות חלופיות של מקורות תנאיים: <b>אית תניי תני:</b> – יש תנא (ש)שונה: <b>כשירה, ואית תניי תני:</b> – ויש תנא (ש)שונה: <b>פסולה.</b> ומיישבים את הסתירה בין המקורות על ידי העמדתם במקרים שונים: <b>מאן דמר:</b> – מי שאומר: <b>כשירה - בחבלים של סיב</b> – הגדל סביב לדקל, שאינם מקבלים טומאה<b>, ומאן דמר:</b> – ומי שאומר: <b>פסולה - בחבלים של פשתן</b> – של סיבי פשתן, שהם מקבלים טומאה<b>.</b><br><br><small>ב<b>תוספתא סוכה</b> א,ד-ה שנו: סיככה בחבלים - כשירה / פסולה. סיככה בהוצני פשתן - כשירה, בעניצי פשתן - פסולה.<br><br>שתי הגרסאות לעניין חבלים יש להן קיום, שהרי אמרו בירושלמי: "סיככה בחבלים - אית תניי תני: כשירה, ואית תניי תני: פסולה" ("תוספתא כפשוטה").<br><br>ב<b>בבלי סוכה</b> יב,ב אמרו: אמר רב יהודה אמר רב: סיככה בהוצים / בחיצים זכרים - כשירה (שהם פשוטי כלי עץ ואינם מקבלים טומאה), בנקיבות - פסולה (שהם מקבלי כלי עץ, שיש להם קיבול כלשהו, ומקבלים טומאה).<br>בזכרים - כשירה. - פשיטא! - מהו דתימא: נגזור זכרים אטו נקיבות, קא משמע לן.<br>בנקיבות - פסולה. - פשיטא! - מהו דתימא: בית קיבול העשוי למלאות לא שמיה בית קיבול, קא משמע לן (שבית קיבול העשוי למלאות הוא בית קיבול, ולכן נקיבות שהן בית קיבול העשוי למלאות מקבלות טומאה ופסולות לסיכוך).<br>אמר רבה בר רב הונא אמר רב / אמר רבה בר בר חנה אמר רבי יוחנן: סיככה באניצי / בעניצי פשתן - פסולה, בהוצני פשתן - כשירה.<br><br>הנוסח העיקרי בבבלי הוא "בחוצים", והנוסח "בחיצים" הוא הגהה של מגיהי ספרים. "חוצים" הם "שלביות" בירושלמי. שלביות נקיבות משופים לכלים והן של עץ, ולרב אין מסככים בהם (ירושלמי להלן א,ו). שלביות הן שלבים של סולם, והסולם טהור הוא (ספרא "שמיני" פרשה ו) וגם שלביו טהורים בין זכרים ובין נקיבות. טעם האיסור של שלביות אינו משום טומאה ממש.<br>זכרים הם שלבים הנכנסים בחור שבעומדים, ואלה אינם צריכים להיות משופים לכלים, ונקיבות הם שלבים שיש להם מגרעות משני צידיהם, והעומדים נכנסים בהם, והם משופים לכלים.<br>"חוצים" הם שלבים של סולם, והם הם "חווקים", "עווקים", "חבקים". החילוף "הוצים" במקום "חוצים" בא כאן מפני ש"חוצים" אלה נתחלפו לסופרים ב"הוצים" של דקל ("ללקסיקון התלמודי", "תרביץ" א חוברת ג, עמודים 134-135).</small><br>• • •
מה המקור להלכה שמסככים בדבר שגידוליו מן הארץ? -
<br><b>אמר רבי יוחנן</b> (גדול אמוראי ארץ ישראל בדור השני)<b>: כתוב</b> (בחג הסוכות)<b>: "</b>חַג הַסֻּכֹּת תַּעֲשֶׂה לְךָ שִׁבְעַת יָמִים <b>בְּאָסְפְּךָ מִגָּרְנְךָ וּמִיִּקְבֶךָ"</b> (דברים טז,יג) – אתם חייבים לחגוג את חג הסוכות בזמן שאתם אוספים את התבואה מהגורן לאחר הדישה ואת היין מהיקב לאחר הדריכה ומכנסים אותם למקומות שיהיו שמורים בהם שלא יתקלקלו בגשם; ויש לדרוש את הכתוב: <b>- מפסולת שבגורן ושביקב את</b> (אתה) <b>עושה לך סכך</b> – אתה צריך לעשות את הסכך של הסוכה מקשי התבואה שבגורן ומענפי הגפנים שביקב. מכאן שמסככים בדבר שגידוליו מן הארץ<b>.</b>
<br><b>רבי שמעון בן לקיש</b> (מגדולי אמוראי ארץ ישראל בדור השני) <b>אמר: "וְאֵד יַעֲלֶה מִן הָאָרֶץ</b> וְהִשְׁקָה אֶת כָּל פְּנֵי הָאֲדָמָה<b>"</b> (בראשית ב,ו) – ענן היה רגיל לעלות מהארץ ולהשקות אותה. וכיוון שהסוכות שישבו בהם בני ישראל כשעברו במדבר היו מסוככות בענני כבוד, לכן יש ללמוד את דיני הסכך מעננים, וכשם שענן הוא דבר שגידוליו מן הארץ (-"ואד יעלה מן הארץ", ויש לדרוש 'יעלה' במשמע: יצמח, יגדל), אף סכך הסוכה צריך להיות דבר שגידוליו מן הארץ (לדעה זו ענני כבוד עלו מן הארץ (רבנו חננאל בבבלי סוכה יא,ב))<b>.</b><br>
<br>ומציעים קשר בין אמרות שונות של שני האמוראים: <b>אמר רבי תנחומה</b> (בר אבא, אמורא ארץ ישראלי בדור החמישי)<b>: דין כדעתיה ודין כדעתיה</b> – זה כדעתו וזה כדעתו (רבי יוחנן ורבי שמעון בן לקיש שנחלקו בעניין המקור לדין הסכך הולכים לשיטתם)<b>. רבי יוחנן דו אמר</b> – שהוא אומר<b>: עננים מלמעלה</b> – העננים המשקים את הארץ בגשם באים מן השמים, ואין זה גידוליו מן הארץ<b>, היו</b> (צריך לומר: '<b>הו</b>') <b>דו יליף לה</b> – הוא שהוא לומד אותה (את ההלכה בעניין הסכך) <b>מ"אָסְפְּךָ"</b> – ולא מעננים (מ"ואד יעלה מן הארץ")<b>.</b> ו<b>רבי שמעון בן לקיש</b> (צריך להוסיף: '<b>דו</b>') <b>אמר</b> – שהוא אומר<b>: עננים מלמטן</b> – העננים המשקים את הארץ בגשם באים מן הארץ, והרי זה גידוליו מן הארץ<b>, היו</b> (צריך לומר: '<b>הו</b>') <b>דו יליף לה</b> – הוא שהוא לומד אותה <b>מעננים</b> (הקריאה 'עננים מלמעלה היו' 'עננים מלמטן היו' היא בהשפעת לשון הברייתא בבבלי סוכה יא,ב: 'ענני כבוד היו' ("אוצר לשונות ירושלמיים"))<b>.</b>
<br>ומציעים קשר נוסף בין אמרות שונות של שני האמוראים: <b>אמר רבי אבין</b> (מגדולי אמוראי ארץ ישראל בדור החמישי)<b>: דין כדעתיה ודין כדעתיה</b> – זה כדעתו וזה כדעתו (רבי יוחנן ורבי שמעון בן לקיש שנחלקו בעניין העננים הולכים לשיטתם)<b>. רבי יוחנן דו מדמי לה</b> (המילה 'דו' כאן ולהלן נראית מיותרת. ואולי יש כאן לשון קצרה תחת: 'הוא דו מדמי לה' ("אוצר לשונות ירושלמיים")) – הוא שהוא מדמה אותה <b>במשלח</b> (צריך לומר: '<b>כ</b>משלח') <b>לחבירו חבית וקנקנה</b> (כד, כלי קיבול קטן ליין או לשמן) – כמות מסוימת של יין מחביתו עם קנקן משלו שבתוכו היין. רבי יוחנן סובר, שהגשמים מתנה הם שה' נותן לארץ (כך אמר רבי יוחנן בבראשית רבה ו,ה), ודרכו של נותן מתנה לתת בעין יפה, ולכן ה' נותן את הגשם עם העננים מן השמים<b>. רבי שמעון בן לקיש דו מדמי לה</b> – הוא שהוא מדמה אותה <b>כהן דאמר לחבריה:</b> – כזה שאומר לחבירו: <b>שלח קופתך וסב לך חיטין</b> – שלח קופתך (סלך) וטול לך חיטים (כשאדם מבקש מחבירו שילווה לו סאה של חיטים, חבירו אומר לו שיביא את קופתו וימדוד לו חיטים, שכן הדרך שהלווה מביא כלי משלו. רבי שמעון בן לקיש סובר, שהגשמים הלוואה הם שה' נותן לארץ, והוא נותן את הגשם בתוך העננים משל הארץ)<b>.</b><br><br><small>ב<b>בבלי סוכה</b> יא,ב-יב,א אמרו: "זה הכלל: כל דבר שמקבל טומאה" כו'. - מנא הני מילי? - אמר ריש לקיש: אמר קרא: "ואד יעלה מן הארץ" (בראשית ב), מה אד דבר שאינו מקבל טומאה וגידולו מן הארץ, אף סוכה דבר שאינו מקבל טומאה וגידולו מן הארץ.<br>הניחא למאן דאמר: ענני כבוד היו (הסוכות האמורות במקרא שלהלן, ולכן ראוי לנו ללמוד הלכות סוכה מעננים, שסכך הסוכה צריך להיות כמו הענן), אלא למאן דאמר: סוכות ממש עשו להם, מאי איכא למימר? דתניא: "כי בסוכות הושבתי את בני ישראל" (ויקרא כג) - ענני כבוד היו; דברי רבי אליעזר. רבי עקיבא אומר: סוכות ממש (עשויות קש וכדומה) עשו להם. הניחא לרבי אליעזר, אלא לרבי עקיבא מאי איכא למימר?<br>כי אתא רב דימי אמר רבי יוחנן: אמר קרא: "חג הסוכות תעשה לך" (דברים טז) - מקיש (משווה) סוכה לחגיגה (קורבן חגיגה), מה חגיגה - דבר שאינו מקבל טומאה (שהרי חי הוא) וגידולו מן הארץ, אף סוכה - דבר שאינו מקבל טומאה וגידולו מן הארץ.<br>כי אתא רבין אמר רבי יוחנן: אמר קרא: "באוספך מגורנך ומיקבך" (דברים טז) - בפסולת גורן ויקב הכתוב מדבר (ומהם למדו דיני סכך).<br><br>בבבלי נתפרשו דרשת ריש לקיש ודרשת רב דימי בשם רבי יוחנן כמתייחסות להלכה שמסככים בדבר שאינו מקבל טומאה וגידולו מן הארץ, וזה בשל "זה הכלל" שבמשנה שכולל דבר שאינו מקבל טומאה וגידולו מן הארץ. אך קשה לפרש את דרשת ריש לקיש שאד הוא דבר שאינו מקבל טומאה. מתוך קושי זה נראה, שגם ריש לקיש וגם רבי יוחנן למדו מן הכתובים רק את ההלכה שמסככים בדבר שגידולו מן הארץ, כמו שפירשנו את דרשותיהם בירושלמי.<br>לפי הבבלי, הלימוד של רבי יוחנן מ"אוספך" הוא לדעה שסוכות ממש עשו להם. אך לפי הירושלמי, גם רבי יוחנן יכול לסבור כדעה שענני כבוד היו, אלא שלרבי יוחנן עננים מלמעלה, ולכן אינו לומד מעננים.<br>דרשת רבין בשם רבי יוחנן בבבלי כבירושלמי. דרשת רב דימי בשם רבי יוחנן בבבלי לא נזכרה כלל בירושלמי.<br><br>ב<b>בראשית רבה</b> יג,יא נאמר: רבי יוחנן ורבי שמעון בן לקיש - רבי יוחנן אמר: אין עננים אלא מלמעלן, "וארו עם ענני שמיא" (דניאל ז,יג) (והנה עם ענני השמים. - ראיה שהעננים באים מהשמים). רבי שמעון בן לקיש אמר: אין עננים אלא מלמטן, שנאמר: "מעלה נשיאים מקצה הארץ" (תהילים קלה,ז). - על דעתיה דרבי יוחנן, לאחד שכיבד את חבירו חבית של יין וקנקנה. על דעתיה דרבי שמעון בן לקיש, לאחד שאמר לחבירו: הלוויני סאה אחת חיטים, אמר לו: הבא קופתך ובוא מדוד. כך הקב"ה אומר לארץ: אייטי / אייתי ענניך וקבלי מטר.<br>וב<b>מדרש תהילים</b> יח,טז נאמר: רבי שמעון בן לקיש אמר: הענן מלמטה הוא עולה, שנאמר: "ואד יעלה מן הארץ" (בראשית ב,ו).</small><br>• • •

Halakhah 6

<big><strong>משנה</strong></big><br><b>חבילי</b> (חבילות, אגודות) <b>קש</b> (קנים יבשים של תבואה שנשארו לאחר הדיש) <b>וחבילי עצים וחבילי זרדים</b> (ענפים רכים) <b>- אין מסככין בהן</b> – כשהם קשורים<b>. אם התירן</b> (פתח את הקשרים) – אפילו לאחר שהניחם על הסוכה, <b>- כשירות</b> – שעל ידי כך עשה בהם מעשה לשם סכך<b>.</b>
<br><b>וכולן</b> – כל הדברים ששנינו לעיל שהם פסולים לסכך - דברים המחוברים לקרקע, דברים שאין גידוליהם מן הארץ וחבילות, <b>כשירות לדפנות</b> – משום שעיקר סוכה הוא הסכך ולא הדפנות, וכל הפסולים לסוכה אינם פסולים אלא לסכך ולא לדפנות<b>.</b><br>• • •
<big><strong>תלמוד</strong></big><br>במשנה שנינו: "חבילי קש וחבילי עצים וחבילי זרדים - אין מסככין בהן".
<br>מה הטעם שאין מסככים בהם? -
<br><b>רבי חייה</b> (בר אבא, אמורא ארץ ישראלי בדור השלישי) אמר <b>בשם רבי יוחנן</b> (גדול אמוראי ארץ ישראל בדור השני)<b>: מפני שהיא</b> – הסוכה, <b>נראית כאוצר</b> (מחסן, מקום ששמורים בו דברים שונים) – שאינה נראית כעשויה לצל, אלא נראית כעשויה לאוצר שנותנים בו חבילות לשמירה<b>.</b>
<b>רבי יעקב בר אבייא</b> (אמורא ארץ ישראלי בדור החמישי) אמר בשם <b>רב ששת</b> (אמורא בבלי בדור השני והשלישי) שאמר <b>בשם רבי חייה רבה</b> – הגדול (בדור המעבר שבין התנאים לאמוראים)<b>: אין חבילה</b> – ששנינו במשנה שאין מסככים בה, <b>פחותה מעשרים וחמשה</b> – קנים או ענפים (כך הוא שיעור חבילה גם בעניינים אחרים). אבל חבילה שהיא פחותה מעשרים וחמישה - מסככים בה<b>.</b><br><br><small>ב<b>בבלי סוכה</b> יב,א אמרו: אמר רבי יעקב: שמעית מיניה דרבי יוחנן תרתי: חדא הא (משנתנו), ואידך דתנן (משנה סוכה א,ח): "החוטט בגדיש לעשות לו סוכה - אינה סוכה". חדא משום גזירת אוצר (שלא יבואו לישב באוצר), וחדא משום "תעשה" ולא מן העשוי. ולא ידענא הי משום גזירת אוצר, והי משום "תעשה" ולא מן העשוי.<br>אמר רבי ירמיה: ניחזי אנן, דאמר רבי חייא בר אבא אמר רבי יוחנן: מפני מה אמרו חכמים: חבילי קש וחבילי עצים וחבילי זרדים - אין מסככים בהם? פעמים שאדם בא מן השדה וחבילתו (של קש ושל עצים) על כתיפו ומעלה ומניחה על גבי סוכתו לייבשה (כמעשה האוצר), ונמלך עליה (בהגיע חג הסוכות) לסיכוך (החליט שתשמש לו כסכך, שהואיל וחבילה זו הונחה מתחילה לשם אוצר, לפיכך הסוכה פסולה, שאינה סוכה אלא אוצר, ומטעם זה גזרו חכמים שאין מסככים בחבילים, אף שמניחים אותם מתחילה לשם סכך ולא כדי לייבש). ומדהא (משנתנו) משום גזירת אוצר, הא (המשנה בעניין החוטט בגדיש) משום "תעשה" ולא מן העשוי.<br>ורבי יעקב - הא דרבי חייא בר אבא לא שמיע ליה (ולכן לא הכריע מדעת עצמו).<br><br>בבבלי אמר רבי חייא בר אבא בשם רבי יוחנן שאין מסככים בחבילים משום גזירת אוצר, ובירושלמי אמר רבי חייא בר אבא בשם רבי יוחנן שאין מסככים בחבילים מפני שהיא נראית כאוצר. ולא היא היא.<br>בירושלמי להלן אמר רבי אבהו בשם רבי יוחנן שהחוטט בגדיש לעשות לו סוכה אינה סוכה מפני שהיא נראית כאוצר. הרי שלפי הירושלמי לא אמר רבי יוחנן באחת משתי המשניות שהיא משום "תעשה" ולא מן העשוי, שלא כרבי יעקב בבבלי.</small><br>
<br>ידות האוכלים הם דבר המחובר לאוכל ומשמש לאחוז בו את האוכל, כגון עוקצי הפירות או קני השיבולים. ידות האוכלים מיטמאות ומטמאות. יד האוכלים מכניסה אליהם טומאה, שאם נגעה טומאה ביד - היד מקבלת את הטומאה ומכניסה אותה לאוכל כאילו נגע הוא עצמו בטומאה.
<br>אוכלים אינם מקבלים טומאה עד שיתלחלחו תחילה באחד משבעה משקים, וזהו הכשר.
<br><b>חיננא בר שלמיא</b> (אמורא בבלי בדור השני) אמר <b>בשם רב</b> (אמורא בבלי בדור הראשון, מגדולי האמוראים)<b>: קצר</b> – שיבולים, <b>לסכך</b> – לסכך בקני השיבולים את הסוכה, <b>- אין להן ידות</b> – אין קני השיבולים (הסמוכים לשיבולים כדי בית יד לאחוז בהם את השיבולים) נחשבים כידות לשיבולים, ומסככים בהם<b>. קצר לסכך וחישב עליהן למאכל</b> – לאחר שקצר לסכך, חשב לאכול את השיבולים, <b>- בא במחשבה</b> – קני השיבולים באים לידי ידות במחשבה שחישב על השיבולים לאכילה, ואין מסככים בהם<b>.</b>
<br>ומביאים ברייתא: <b>קצר למאכל וחישב עליהן לסכך</b> – לאחר שקצר לאכילה ובאו קני השיבולים לידי ידות במחשבה שחישב על השיבולים לאכילה, חשב לסכך בקני השיבולים, <b>- אחרים אומרים: עד שיהא הקש רבה על האוכל ועל היד</b> – אם הקשים המחוברים לקני השיבולים מרובים בכמותם מהשיבולים ומקניהן יחד - מסככים בקנים. אבל אם לאו - אין מסככים בקנים, שאין המחשבה השנייה שחשב על קני השיבולים לסכך מוציאה מידי המחשבה הראשונה שחשב על השיבולים לאכילה<b>.</b>
<br>ופוסקים הלכה: <b>רב כהדא דאחרים</b> – רב אמר כמו (הדעה) הזאת של אחרים (אמר שהלכה כאחרים)<b>. מה אנן קיימין?</b> (אין לגרוס מילים אלו ("שערי תורת ארץ ישראל"), והן אשגרה מהירושלמי ברכות א,ב (גליונות רש"ל))
<br>ומציעים בעיה: <b>קצר לסכך והוכשרו</b> – לאחר שקצר לסכך, הוכשרו קני השיבולים לקבל טומאה, <b>ואמר: לכשייעשו מצוותן</b> – לאחר חג הסוכות, כשלא יצטרך להם למצוות סוכה, <b>אחזירם לגורן</b> – כדי לאכול את השיבולים, <b>- צריכין הכשר פעם שנייה או כבר הכשירן בידן?</b> – האם קני השיבולים צריכים שיוכשרו לקבל טומאה פעם שנייה לאחר שיחזירם לגורן, שהרי כשהוכשרו פעם ראשונה לא באו עדיין לידי ידות, או שמא אין צריכים שיוכשרו לקבל טומאה פעם שנייה, כיוון שכבר הוכשרו לאחר שהיה בדעתו להחזירם לגורן, שדעתו זו מועילה לעניין הכשר? (אין פושטים בעיה זו)<br><br><small>ב<b>תוספתא סוכה</b> א,ו שנו: סיככה בשיבולים, אם היה הקש מרובה על הדגן - כשירה, ואם לאו - פסולה.<br><br>ב<b>בבלי סוכה</b> יג,ב אמרו: רב מנשיא בר גדא אמר רב הונא: הקוצר לסכך - אין לו ידות.<br>לימא דרב מנשיא בר גדא / הקוצר לסכך תנאי היא, דתניא: סוכי (ענפי) תאינים ובהם תאינים, פרכילים (זמורות) ובהם ענבים, קשים ובהם שיבולים, מכבדות (ענפים) ובהן תמרים, כולם אם פסולת מרובה על האוכלים - כשירים (לסכך), ואם לאו - פסולים. אחרים אומרים: עד שיהו קשים מרובים על הידות ועל האוכלים. מאי לאו בהא קא מיפלגי, דמר (הסבור שצריך קשים מרובים על הידות) סבר: יש להם ידות, ומר סבר: אין להם ידות...<br>לא, דכולי עלמא אין להם ידות / אמר לך רב מנשיא: דכולי עלמא הקוצר לסכך - אין לו ידות, והכא במאי עסיקינן - כגון שקצרם לאכילה ונמלך עליהם לסיכוך (ולכן מתחילה כבר היו להם ידות).<br><br>גם רב בירושלמי וגם רב הונא בבבלי אמרו שהקוצר לסכך - אין לו ידות.<br>בבבלי העמידו את דברי אחרים במקרה שקצר לאכילה ונמלך לסכך, ובירושלמי מפורש שאחרים דיברו במקרה זה.</small>
במשנה שנינו: "וכולן כשירות לדפנות".
<br><b>רבי יסא</b> (רבי אסי, אמורא ארץ ישראלי בדור השלישי) אמר <b>בשם רבי חמא בר חנינה</b> (אמורא ארץ ישראלי בדור השני)<b>:</b> כתוב (במצוות ה' למשה על הקמת המשכן ועריכת כליו): <b>"וְסַכֹּתָ עַל הָאָרֹן אֶת הַפָּרֹכֶת"</b> (שמות מ,ג. - הסופר במסירה שלפנינו כתב 'הכפורת', והוסיף על הגיליון 'הפרוכת' ונמחק על ידי מגיה. ובדפוס ונציה: 'הכפורת') – שים את הפרוכת (וילון, המשמש מחיצה) כמסך (כסכך) לפני הארון, <b>- מיכן</b> (מכאן) <b>שהדופן קרוי</b> (הכתיב המקורי: 'קראוי' (=קרוי). הסופר במסירה שלפנינו טעה וכתב 'הראוי' ומגיה תיקן 'קרוי', והסופר הוסיף על הגיליון 'קרואי' ונמחק על ידי מגיה) <b>סכך</b> – שהרי הפרוכת היא דופן (מחיצה), ונאמר בה "וסכות" משורש סכך, שהוא שורש המילה "סוכה"<b>, מיכן שעושין דפנות בדבר שהוא מקבל טומאה</b> – שהרי הפרוכת היא דבר המקבל טומאה (ראה משנה שקלים ח,ד), וכיוון שהפרוכת היא דופן הקרוי סכך, יש ללמוד מכאן שדבר המקבל טומאה כשר לעשות בו דפנות לסוכה (אבל הסיכוך לסוכה אין עושים אותו בדבר המקבל טומאה. יש ללמוד מכאן גם כן שדבר שאין גידוליו מן הארץ כשר לעשות בו דפנות לסוכה, שהרי הפרוכת היתה עשויה גם מדברים שאין גידוליהם מן הארץ - תכלת וארגמן ותולעת שני)<b>.</b><br><br><small>ב<b>בבלי סוכה</b> ז,ב אמרו: תנו רבנן: חמתה (מרובה מצילתה - פסולה) - מחמת סיכוך / סכך, ולא מחמת דפנות (אם חמתה מרובה מחמת דפנות - כשירה). רבי יאשיה אומר: אף מחמת דפנות. - אמר רב יימר בר שלמיה משמיה דאביי: מאי טעמיה דרבי יאשיה? דכתיב: "וסכות על הארון את הפרוכת" - פרוכת מחיצה היא, וקא קרי לה / וקא קרייה רחמנא סכך. אלמא מחיצה נמי כסכך בעינן / בעינן מחיצות כסכך. - ורבנן - הכי קאמר רחמנא, דניכוף / ליכוף בה פורתא כי היכי דמיחזי / דתתחזי / דלתחזי כסכך (שלא תהא הפרוכת מחיצה ישרה, אלא תהא כפופה במקצת).<br><br>בשני התלמודים למדו מ"וסכות" שנאמר בפרוכת שדפנות קרויות סכך, אלא שבבבלי למדו מזה שדפנות דינן כסכך לעניין חמתה מרובה מצילתה, אף שעניין זה אינו שייך בפרוכת, ואילו בירושלמי למדו מזה שעושים דפנות בדבר המקבל טומאה ככפורת.</small><br>• • •

Halakhah 7

<big><strong>משנה</strong></big><br><b>מסככין</b> – את כל הסוכה, <b>בנסרין</b> (קרשים, לוחות עץ)<b>; דברי רבי יהודה</b> (בר אלעאי, מגדולי התנאים בדור הרביעי)<b>. ורבי מאיר</b> (גדול התנאים בדור הרביעי) <b>אוסר</b> – לסכך את כל הסוכה בנסרים<b>.</b>
<br><b>נתן עליה</b> – על הסוכה שסיכך אותה בסכך כשר, <b>נסר שהוא רחב ארבעה טפחים - כשירה</b> – הסוכה<b>, ובלבד שלא יישן תחתיו</b> – אסור לשבת בסוכה תחת הנסר אלא תחת הסכך הכשר<b>.</b><br>• • •
<big><strong>תלמוד</strong></big><br>במשנה שנינו: "מסככין בנסרין; דברי רבי יהודה. ורבי מאיר אוסר".
<br><b>רבי</b> (צריך לומר: '<b>רב</b>') <b>ירמיה</b> (בר אבא, אמורא בבלי בדור השני) אמר <b>בשם רב</b> (אמורא בבלי בדור הראשון, מגדולי האמוראים)<b>: בשיש בהן רוחב ארבע</b>ה <b>נחלקו</b> – רבי יהודה ורבי מאיר נחלקו בנסרים הרחבים ארבעה טפחים, שרבי מאיר אוסר לסכך בהם, מפני שנסרים אלה משמשים לקרות בהם תקרות בתים, וייעודם לעשיית תקרת בית בגלל שיעורם מבטל מהם דין סכך כשר, ורבי יהודה מתיר לסכך בהם. אבל בנסרים שאין בהם רוחב ארבעה טפחים - דברי הכל מסככים בהם<b>.</b>
<br><b>רבי יסא</b> (רבי אסי, אמורא ארץ ישראלי בדור השלישי) אמר <b>בשם רבי יוחנן</b> (גדול אמוראי ארץ ישראל בדור השני)<b>: במשופין</b> (מהוקצעים, מוחלקים) <b>בכלים</b> (צריך לומר כמו להלן: '<b>ל</b>כלים') <b>נחלקו</b> – רבי יהודה ורבי מאיר נחלקו בנסרים המשופים כדי לעשות מהם כלים, שרבי מאיר אוסר לסכך בהם, משום שייעודם לעשיית כלים המקבלים טומאה על ידי שיפויים מבטל מהם דין סכך כשר, ורבי יהודה מתיר לסכך בהם. אבל בנסרים שאינם משופים לכלים - דברי הכל מסככים בהם (נסרים המשופים לכלים אינם בהכרח נסרים שיש בהם רוחב ארבעה) (פירוש טעמי רב ורבי יוחנן הוא לפי "מסכת סוכה של תלמוד בבלי, מקורותיה ודרכי עריכתה", עמוד 257)<b>.</b><br>
<br>ומציעים בעיה (בהצעת דיוק): <b>והא</b> (צריך לומר: '<b>הא</b>') – הנה, <b>רבי</b> (צריך לומר: '<b>רב</b>') <b>ירמיה</b> אמר <b>בשם רב: בשיש בהן רוחב ארבע</b>ה <b>נחלקו, הא</b> – אבל <b>במשופין לכלים - דברי הכל מותר?!</b> (בתמיהה) – וכי יש לדייק שכלל החכמים (רבי יהודה ורבי מאיר) סבורים שמסככים בנסרים המשופים לכלים (שגם רבי מאיר מתיר לסכך בהם, שנסרים המשופים לכלים קלים מנסרים הרחבים ארבעה טפחים)?!
<br>ופושטים את הבעיה (בהצעת היסק): <b>מן מה דאמר</b> – ממה שאומר <b>רבי</b> (צריך לומר: '<b>רב</b>') <b>ירמיה בשם רב: סיככה</b> – את הסוכה, <b>בשלביות</b> (שליבות - מדרגות בסולם, חווקים) <b>- פסולה</b> – הסוכה, אם השלבים נקיבות, שהם משופים לכלים (ראה לעיל א,ד)<b>, ואמרין:</b> – ואומרים: <b>כרבי מאיר הורי</b> – הורה (רב ירמיה בשם רב פסק הלכה שאין מסככים בשלביות כשיטת רבי מאיר)<b>,</b> יש להסיק: <b>הדא אמרה:</b> – זאת אומרת: <b>היא הדא, היא הדא</b> – היא זאת, היא זאת (שני העניינים זהים, ואותה מחלוקת קיימת בשניהם, שגם בנסרים המשופים לכלים נחלקו רבי יהודה ורבי מאיר, שלרבי יהודה מסככים בהם, ולרבי מאיר אין מסככים בהם)<b>.</b><br>
<br>ומציעים בעיה (בהצעת דיוק): <b>הא</b> – הנה, <b>רבי יוסי</b> (צריך לומר: '<b>יסא</b>'. - הסופר במסירה שלפנינו כתב 'הא ר' יוסה' וחזר וכתב 'הא ר' יוסי' ומחק את המילים 'יוסה הא', והיה צריך למחוק גם את המילה 'ר'' הראשונה. ובדפוס ונציה לא שמו לב למחיקת הסופר וכפלו את הלשון) אמר <b>בשם רבי יוחנן: במשופין לכלים נחלקו, הא</b> – אבל <b>בשיש בהם רוחב ארבעה - דברי הכל אסור?!</b> (בתמיהה) – וכי יש לדייק שכלל החכמים (רבי יהודה ורבי מאיר) סבורים שאין מסככים בנסרים הרחבים ארבעה טפחים (שגם רבי יהודה אוסר לסכך בהם, שנסרים הרחבים ארבעה טפחים חמורים מנסרים המשופים לכלים)?!
<br>ופושטים את הבעיה (בהצעת היסק): <b>מן מה דהורי</b> – ממה שהורה <b>רבי יסא בסדרא רבא</b> – בסדר הגדול (בית המדרש הגדול של טבריה. - סידרא הוא מוסד ציבורי, שהיו בו בית ספר שבו לימדו מקרא, בית כנסת שבו התפללו או שמעו דרשה, ובית מדרש שבו עסקו בתלמוד ("מסביב ל'סידרא'", "בר אילן" ל-לא, עמודים 359-365))<b>: מלתרה</b> (קורה להחזקת תקרת הבניין (מקור המילה ביוונית)) – שסתמה רחבה ארבעה טפחים (ראה "הירושלמי כפשוטו", עמודים 228-229), <b>- מסככין בה, ואמרין:</b> – ואומרים: <b>כרבי יודה הורי</b> – הורה (רבי יסא פסק הלכה שמסככים במלתרה כשיטת רבי יהודה)<b>,</b> יש להסיק: <b>הדא אמרה:</b> – זאת אומרת: <b>היא הדא, היא הדא</b> – היא זאת, היא זאת (שני העניינים זהים, ואותה מחלוקת קיימת בשניהם, שגם בנסרים הרחבים ארבעה טפחים נחלקו רבי יהודה ורבי מאיר, שלרבי יהודה מסככים בהם, ולרבי מאיר אין מסככים בהם)<b>.</b><br><br><small>ב<b>תוספתא סוכה</b> א,ז שנו: מסככים בנסרים; דברי רבי יהודה. וחכמים (רבי מאיר של משנתנו) אוסרים.<br><br>ב<b>בבלי סוכה</b> יד,א אמרו: "מסככים בנסרים; דברי רבי יהודה. ורבי מאיר אוסר".<br>אמר רב: מחלוקת בנסרים שיש בהם ארבעה, דרבי מאיר אית ליה גזירת תקרה (אוסר לסכך בהם, שמא ישב בביתו תחת תקרה ולא בסוכה, שכן תקרות הבתים עשויות מנסרים), ורבי יהודה לית ליה גזירת תקרה. אבל בנסרים שאין בהם ארבעה - דברי הכל כשירה.<br>ושמואל אמר: בשאין בהם ארבעה מחלוקת, אבל יש בהם ארבעה - דברי הכל פסולה. - אין בהם ארבעה, אפילו פחות משלושה - קנים בעלמא נינהו! (ומה טעם ייאסרו?) - אמר רב פפא: הכי קאמר: יש בהם ארבעה - דברי הכל פסולה. פחות משלושה - דברי הכל כשירה. כי פליגי - משלושה ועד ארבעה. מר סבר: כיוון דלית בהו / דליכא שיעור מקום (שמקום חשוב הוא מארבעה טפחים ומעלה) - לא גזרינן, ומר סבר: כיוון דנפקי להו מתורת לבוד (שדין לבוד חל רק בפחות משלושה טפחים) - גזרינן.<br>וב<b>בבלי סוכה</b> טו,א אמרו: אמר רבי חייא בר אבא אמר רבי יוחנן: רישא (המשנה שנחלקו בנסרים) בנסרים משופים עסיקינן, ומשום גזירת כלים נגעו בה (ולא משום גזירת תקרה, שרבי מאיר אוסר לסכך בהם, אף על פי שאינם מקבלים טומאה, שמא יסכך בכלים המקבלים טומאה).<br>ולרב יהודה אמר רב, דאמר: סיככה בחוצים / בהוצים זכרים - כשירה, נקיבות - פסולה, ולא גזרינן / אלמא לא גזרינן זכרים אטו נקבות. הכא נמי לא גזרינן / לא נגזור נסרים משופים אטו כלים! על כורחך, רישא במאי פליגי? / פליגי בגזירת תקרה...<br><br>שיטות רב ורבי יוחנן בהעמדת מחלוקת רבי יהודה ורבי מאיר במשנה שוות בשני התלמודים. בירושלמי לא נמסרו בשם רב ובשם רבי יוחנן טעמי המחלוקת, אבל הבבלי מביא בשם רב שחולקים בגזירת תקרה ובשם רבי יוחנן שחולקים בגזירת כלים. שיטת שמואל אינה מובאת בירושלמי.<br>לפי הבבלי, שיטת רב היא, שרבי יהודה ורבי מאיר נחלקו בנסרים שיש בהם ארבעה, ומשום גזירת תקרה נגעו בה, אבל בנסרים משופים דברי הכל כשירה, שהרי רב הכשיר שלבים זכרים כדברי הכל ולא גזר בהם משום נקיבות שהם כלים. אבל לפי הירושלמי, שיטת רב היא, שרבי יהודה ורבי מאיר נחלקו גם בנסרים משופים, ורב פסל שלבים נקיבות כדברי רבי מאיר.<br>לפי הבבלי, שלבים זכרים הם כנסרים משופים, ושלבים נקיבות הם ככלים. ולפי הירושלמי, שלבים זכרים אינם כנסרים משופים לכלים, ושלבים נקיבות הם כנסרים משופים לכלים.<br><br>אפשר שהטעם של גזירת תקרה אינו מדברי רב עצמו אלא פירוש לדבריו לפי הסוגיה הסתמית בבבלי טו,א ("מסכת סוכה של תלמוד בבלי, מקורותיה ודרכי עריכתה", עמוד 252).<br>בירושלמי לא נזכרו הטעמים, לא גזירת תקרה לרב ולא גזירת כלים לרבי יוחנן, ומכאן ראיה שהטעמים בבבלי אינם מדברי רב ורבי יוחנן, אלא פירושים של תלמידים לאוקימתות של רב ורבי יוחנן.<br>בירושלמי נידון היחס בין שתי האוקימתות. מתוך דיון זה נראה, שלכל הדעות יש להחמיר בנסרים של ארבעה. ונראה שאילו הבינו בירושלמי את האוקימתות מטעם גזירת תקרה וגזירת כלים, לא היה אפשר לקבוע יחס זה ביניהם או כל יחס אחר, שאין להשוות כלל גזירה לגזירה. גם היחס של קל וחמור בין שתי הגזירות אינו הגיוני. ומכאן שבסוגיית הירושלמי לא פירשו את דברי רב ורבי יוחנן מטעם גזירה.<br>לפי מסקנת סוגיית הירושלמי נחלקו רבי מאיר ורבי יהודה בכל הנסרים - בנסרים של ארבעה העשויים לתקרת בית ובנסרים משופים העשויים לכלים, שטעם אחד לשניהם, שהוכנו לשימוש פסול. מסקנה זו הוסקה מהוראותיהם של רב ירמיה ורבי יסא, שהם בעלי המסורות בשם רב ורבי יוחנן, ומכאן שלא נחלקו רב ורבי יוחנן, ומר אמר חדא ומר אמר חדא.<br>בניגוד לתפיסה הארץ ישראלית, פירשו בבבלי את האוקימתא של רבי יוחנן מטעם גזירת כלים, ועל יסוד זה הסיקו שרב חולק עליו ואין לו גזירת כלים. אך לפי הירושלמי מודה רב שגם בנסרים משופים נחלקו רבי מאיר ורבי יהודה ואף שאין בהם ארבעה טפחים, ולא מטעם גזירה (שם, עמודים 256-258).<br><br>בבבלי יש סוכות הפסולות משום גזירה, כגון גזירת אוצר, גזירת תקרה וגזירת כלים. אבל בירושלמי (לפי פירושנו) אין סוכות הפסולות משום גזירה.</small><br>• • •
במשנה שנינו: "נתן עליה נסר שהוא רחב ארבעה טפחים - כשירה, ובלבד שלא יישן תחתיו".
<br>מצמצמים את תחולת הקביעה: <b>שמואל</b> (מגדולי אמוראי בבל בדור הראשון) <b>אמר: הדא דאת אמר</b> – זאת שאתה אומר (דבר זה שאתה אומר, שנתן עליה נסר שהוא רחב ארבעה טפחים - כשירה, ובלבד שלא יישן תחתיו), <b>- לאורך</b> – שנתן את הנסר לאורך הסוכה, דהיינו בסמוך ובמקביל לאחת מהדפנות (בלשון הבבלי: מן הצד)<b>, אבל לרוחב</b> – אם נתן את הנסר לרוחב הסוכה, דהיינו בניצב לאחת מהדפנות (בלשון הבבלי: באמצע), <b>- כשר</b> (נראה שצריך לומר: '<b>פסול</b>') – הסוכה פסולה<b>.</b>
<br><b>רבי יוחנן</b> (גדול אמוראי ארץ ישראל בדור השני) <b>ורבי שמעון בן לקיש</b> (מגדולי אמוראי ארץ ישראל בדור השני) <b>תריהון אמרין</b> – שניהם אומרים<b>: בין לאורך בין לרוחב</b> – גם אם נתן את הנסר לאורך הסוכה וגם אם נתן לרוחבה (בלשון הבבלי: בין מן הצד בין באמצע), <b>- כשר</b> – הסוכה כשירה, ובלבד שלא יישן תחתיו<b>.</b>
<br><b>רבי זריקן</b> (רבי זריקא, אמורא ארץ ישראלי בדור השלישי) אמר <b>בשם רב המנונא</b> (אמורא בבלי בדור השני)<b>: כדברי מי שהוא פוסל כאן פוסל כאן</b> – לדברי רבי מאיר שהוא אוסר לסכך בנסרים הרחבים ארבעה טפחים, הוא אוסר לשבת בסוכה תחת נסר שהוא רחב ארבעה טפחים שנתן על הסוכה, שנסר שהוא רחב ארבעה טפחים הוא סכך פסול לדברי רבי מאיר, ורק  לדברי רבי מאיר נחלקו שמואל ורבי יוחנן ורבי שמעון בן לקיש (אבל לדברי רבי יהודה שהוא מתיר לסכך בנסרים הרחבים ארבעה טפחים, הוא מתיר לשבת בסוכה תחת נסר שהוא רחב ארבעה טפחים שנתן על הסוכה)<b>.</b>
<br><b>רבי בון ורבי בון</b> (שני רבי בון, האחד רבי בון בר חייה תלמידו המובהק של רבי זעירא, והשני רבי בון בר כהנא או רב אבין (רבין) ("לפירושו של מונח מוקשה בירושלמי", "סידרא" כא, עמוד 61). האחד מהם הוא רבי בון בר חייה הרגיל לשאול מרבי זעירא רבו, והשני ספק האם הוא רבי בון סתם, כלומר, רבין נחותא, או רבי בון בר כהנא ("אוצר לשונות ירושלמיים", עמוד 246, הערה 349).- מגיה הגיה במסירה שלפנינו 'רבין' במקום 'ר' בון') <b>בעון קומי</b> – שאלו לפני <b>רבי זעורה</b> (רבי זירא, מגדולי אמוראי ארץ ישראל בדור השלישי)<b>: מה רבי יוחנן ורבי שמעון בן לקיש תריהון אמרין</b> – שניהם אומרים<b>?</b> – מה טעמם שהם אומרים שאם נתן עליה נסר שהוא רחב ארבעה טפחים בין לאורך בין לרוחב - כשירה? <b>אמר לון:</b> – אמר להם (רבי זעורה): <b>משֵּׁם</b> (משום) <b>שאין סכך פסול פוסל</b> – את הסוכה, <b>אלא בארבע אמות</b> – רק אם הסכך הפסול רחב ארבע אמות, אבל אם הסכך הפסול רחב ארבעה טפחים - אינו פוסל את הסוכה. נסר שהוא רחב ארבעה טפחים הוא סכך פסול לדברי רבי מאיר, ולדעת רבי יוחנן ורבי שמעון בן לקיש סכך פסול בין מן הצד בין באמצע פוסל רק בארבע אמות, אבל לדעת שמואל סכך פסול באמצע פוסל בארבעה טפחים ומן הצד פוסל בארבע אמות<b>.</b><br>
<br>ומציעים קושיה (בהצעת מקור תנאי חולק): <b>מתניתא פליגא</b> – המשנה (המקור התנאי, והוא הברייתא להלן) חלוקה <b>על רב המנונא</b> (נראה שצריך לומר: '<b>על שמואל</b>')<b>: סוכה שאינה מחזקת אלא ראשו ורובו ושולחנו</b> – סוכה קטנה, שיש בשטחה רק כדי ראשו של אדם ורוב גופו ושולחנו שהוא אוכל עליו, שבפחות מזה אין סוכה כשירה<b>, והביא</b> (צריך לומר: '<b>יביא</b>') <b>נסר</b> – שהוא רחב ארבעה טפחים, <b>ויצרף ממנו שלשה טפחים</b> – יצרף שלושה טפחים מהנסר לסכך כשר שעל גבי הסוכה (ולא יצרף את הנסר כולו, שאם כן - הסוכה תיפסל)<b>! אין תימר:</b> – אם תאמר: <b>לרוחב</b> – אם תציע את האפשרות, שהברייתא מדברת במקרה שהוא נותן את הנסר לרוחב הסוכה (באמצע), <b>- לית יכיל</b> – אין אתה יכול (יש לדחות אפשרות זו על סמך המקור המוצע להלן)<b>, דאמר רבי זריקן בשם רב המנונא: כדברי מי שהוא פוסל כאן פוסל כאן</b> – לדברי רבי מאיר נסר שהוא רחב ארבעה טפחים הוא סכך פסול, ולדעת שמואל סכך פסול באמצע פוסל בארבעה טפחים, ואף במקרה שהוא נותן את הנסר לרוחב הסוכה ומצרף ממנו שלושה טפחים - הסוכה פסולה (לדעת רבה בבבלי סוכה יז,א לפי רש"י, סכך פסול באמצע פוסל בסוכה קטנה בשלושה טפחים. אפשר שמשום כך, בסוכה קטנה במקרה שהוא נותן את הנסר לרוחב הסוכה ומצרף ממנו שלושה טפחים - הסוכה פסולה). מכאן שאפשרות זו אינה נכונה<b>. אלא כן אנן קיימין</b> – (ב)כך אנו עומדים (עוסקים), <b>- לאורך</b> – יש להציע, שהברייתא מדברת במקרה שהוא נותן את הנסר לאורך הסוכה (מן הצד)<b>, ואיפשר שלא יישן תחתיו?!</b> (בתמיהה) – וכי אפשר במקרה זה שלא יישב בסוכה תחת הנסר?! והרי בסוכה קטנה במקרה שהוא נותן את הנסר מן הצד, אי אפשר שלא יישב תחתיו, ונמצא שהוא יושב תחת סכך פסול, שהרי נסר שהוא רחב ארבעה טפחים הוא סכך פסול לדברי רבי מאיר! הרי שלדעת שמואל, בסוכה קטנה אין להביא נסר ולצרף ממנו שלושה טפחים, בין אם ייתן את הנסר לרוחב ובין אם ייתן אותו לאורך, וקשה על דעתו מהברייתא המכשירה סוכה זו! (אין מתרצים קושיה זו. - לדעת רבי יוחנן ורבי שמעון בן לקיש יש להציע, שהברייתא מדברת במקרה שהוא נותן את הנסר לרוחב הסוכה (באמצע), שאפשר שלא יישן תחתיו, ולדעתם סכך פסול באמצע אינו פוסל בארבעה טפחים).<br><br><small>ב<b>בבלי סוכה</b> יד,א אמרו: תנן: נתן עליה נסר שהוא רחב ארבעה טפחים - כשירה, ובלבד שלא יישן תחתיו. בשלמא לשמואל דאמר: בשאין בהם ארבעה מחלוקת, אבל יש בהם ארבעה - דברי הכל פסולה, משום הכי לא יישן תחתיו (שהרי נסר זה פסול לכל הדעות). אלא לרב דאמר: בשיש בהם ארבעה מחלוקת, אבל אין בהם ארבעה - דברי הכל כשירה, לרבי יהודה אמאי לא יישן תחתיו? (והלא לשיטתו נסר זה כשר לסיכוך!) - מי סברת דברי הכל היא (אף לשיטת רבי יהודה)? סיפא אתאן לרבי מאיר (ולשיטתו בלבד אסור לישון תחתיו).<br><br>דברי רב המנונא בירושלמי "כדברי מי שהוא פוסל כאן פוסל כאן" הם לפי פירושנו דברי הבבלי לדעת רב "סיפא אתאן לרבי מאיר".<br><br>ב<b>בבלי סוכה</b> יז,ב אמרו: אמר רב יהודה אמר שמואל: סכך פסול, באמצע - פוסל בארבעה (טפחים), מן הצד - פוסל בארבע אמות. ורב אמר: בין מן הצד בין באמצע - בארבע אמות.<br>תנן: נתן עליה נסר שהוא רחב ארבעה טפחים - כשירה. בשלמא לרב דאמר: בין באמצע בין מן הצד - בארבע אמות - משום הכי כשירה (שהרי הנסר אינו רחב ארבע אמות). אלא לשמואל דאמר: באמצע - בארבעה, אמאי כשירה? - הכא במאי עסיקינן, מן הצד (אבל אם נתנו באמצע - פסולה).<br><br>דעת שמואל בבבלי כדעתו בירושלמי לפי פירושנו והגהתנו: סכך פסול, באמצע - פוסל בארבעה טפחים, מן הצד - פוסל בארבע אמות. דעת רב בבבלי כדעת רבי יוחנן ורבי שמעון בן לקיש בירושלמי לפי פירושנו: סכך פסול, בין מן הצד בין באמצע - פוסל בארבע אמות.</small><br>• • •

Halakhah 8

<big><strong>משנה</strong></big><br><b>תקרה שאין עליה מעזיבה</b> (תערובת של אפר, קנים וטיט שטחים בה את קורות התקרה או את הנסרים שבה) – תקרה העשויה מקורות בלבד, <b>- רבי יהודה</b> (בר אלעאי, מגדולי התנאים בדור הרביעי) <b>אומר משום בית הלל</b> (בני בית המדרש שיסד הלל, מחכמי הזוגות)<b>: או מפקפק</b> – צריך לזעזע ולנדנד את כל הקורות, <b>או נוטל אחת מבנתיים</b> – צריך ליטול קורה אחת מבין כל שתי קורות ולתת סכך כשר במקומה. לדעת בית הלל די במעשה אחד כדי להכשיר את התקרה לשם סוכה<b>; ובית שמי</b> (בני בית המדרש שיסד שמאי, מחכמי הזוגות) <b>אומרים: מפקפק ונוטל אחת מבנתיים</b> – לדעת בית שמאי יש צורך לעשות את שני המעשים גם יחד. הרי שלדעת רבי יהודה נחלקו בית שמאי ובית הלל כיצד להכשיר את התקרה שנעשתה לשם בית ולא לשם סוכה<b>. רבי מאיר</b> (גדול התנאים בדור הרביעי) <b>אומר: נוטל אחת מבנתיים ואינו צריך לפקפק</b> – לדעת רבי מאיר לא נחלקו בית שמאי ובית הלל בדבר זה, אלא הכל מודים שצריך ליטול קורה אחת מבין כל שתי קורות ולתת סכך כשר במקומה<b>.</b><br>• • •
<big><strong>תלמוד</strong></big><br>במשנה שנינו: "רבי מאיר אומר: נוטל אחת מבנתיים ואינו צריך לפקפק".
<br><b>ואם פיקפק - אינו צריך ליטול אחת מבנתיים</b> – לדעת רבי מאיר הכל מודים שדי במעשה אחד, או נוטל אחת מבינתיים (כמו ששנינו במשנה) או מפקפק, ואין צורך לעשות את שני המעשים גם יחד. הרי שבית שמאי ובית הלל לדעת רבי מאיר הם כבית הלל לדעת רבי יהודה<b>.</b><br><br><small>גרסת הבבלי במשנה בדברי רבי מאיר: 'ואינו מפקפק', אבל גרסת הירושלמי במשנה בדברי רבי מאיר: 'ואינו צריך לפקפק'. לגרסת משנת הבבלי, רבי מאיר סובר שלדברי הכל נוטל אחת מבינתיים דווקא ופקפוק בלבד אינו מועיל, וזה כשיטת בית שמאי לפי רבי יהודה. בבבלי סוכה טו,א אמרו, שרבי מאיר היינו בית שמאי, אלא שהוא סובר שלא נחלקו בית שמאי ובית הלל בדבר זה. אבל לגרסת הירושלמי, רבי מאיר סובר שלדברי הכל נוטל אחת מבינתיים ודיו ואינו צריך לפקפק, והוא הדין שאם מפקפק אינו צריך ליטול אחת מבינתיים כמו שאמרו בירושלמי, וזה כשיטת בית הלל לפי רבי יהודה.</small><br>• • •

Halakhah 9

<big><strong>משנה</strong></big><br><b>המקרה</b> (התקין תקרה, כיסה מלמעלה) <b>סוכתו בשפודין</b> (קנים מחודדים בקצותם המשמשים לתחיבה בנתחי בשר לצלותם על האש) – של עץ, והם פסולים לסכך, משום שהם חשובים ככלים ומקבלים טומאה, <b>או בארוכות המיטה</b> (המוטות הארוכים של המיטה הנתונים לאורכה משני צדדיה) – של עץ, והם פסולים לסכך, משום שהם מקבלים טומאה<b>, אם יש ריוח ביניהן כמותן</b> – אם הרווח שבין שפוד לשפוד כרוחבו של שפוד, והרווח שבין ארוכה לארוכה כרוחבה של ארוכה, ונותן ברווחים סכך כשר, <b>- כשירה</b> – הסוכה<b>.</b>
<br><b>החוטט</b> (חופר ומוציא) <b>בגדיש</b> (ערימת תבואה שנקצרה, ציבור אלומות שנערמו יחד) <b>לעשות לו סוכה</b> – שהוציא את העומרים שבגדיש מלמטה, ועשה חלל כשיעור סוכה מתחת לעומרים שנשארו במקומם מלמעלה, והסכך נעשה מאליו, <b>- אינה סוכה.</b><br>• • •
<big><strong>תלמוד</strong></big><br>במשנה שנינו: "אם יש ריוח ביניהן כמותן - כשירה".
<br>מציעים ברייתא: <b>תני:</b> – שונה (התנא): <b>יותר מכמותן</b> – צריך שיהיה הרווח שבין שפוד לשפוד יותר מרוחבו של שפוד, והרווח שבין ארוכה לארוכה יותר מרוחבה של ארוכה<b>.</b>
<br>ומסבירים: <b>חברייא אמרין:</b> – החברים (קבוצת תלמידי החכמים) אומרים: <b>שאין טפח נכנס לתוך טפח</b> – צריך שיהיה הרווח שבין שפוד לשפוד יותר מרוחבו של שפוד, כדי שייתן ברווחים סכך כשר ברוחבם של השפודים, שכן אם יהיה הרווח שבין שפוד לשפוד כרוחבו של שפוד, יהיה קשה לתת ברווחים סכך כשר ברוחבם של השפודים, מפני שאין דבר שרוחבו טפח נכנס לתוך דבר אחר שרוחבו טפח, אלא לתוך דבר אחר שרוחבו גדול מעט מטפח, ונמצא שהסכך הפסול מרובה מן הסכך הכשר<b>.</b>
<br>ומציעים קושיה: <b>התיב</b> – השיב (הקשה) <b>רבי בא בר ממל</b> (אמורא ארץ ישראלי בדור השני והשלישי)<b>: הרי כלי זכוכית, הרי טפח נכנס לתוך טפח!</b> – הרי במקרה של כלי זכוכית, דבר שרוחבו טפח נכנס לתוך דבר שרוחבו טפח! מכאן שיש לפרוך את הקביעה שהחברים אומרים.
<br>ומתרצים את הקושיה (בהצעת הבחנה בין שני המקרים): <b>אמר רבי יוסה</b> (מגדולי אמוראי ארץ ישראל בדור הרביעי)<b>: תמן</b> – שם (בכלי זכוכית), <b>- נכנס ויוצא</b> (צריך לומר: '<b>נכנס ואינו יוצא</b>') – כלי זכוכית שרוחבו טפח נכנס לתוך דבר שרוחבו טפח, אך שלאחר שנכנס הכלי לתוכו אינו יוצא ממנו<b>, ברם הכא</b> – אבל כאן (בסוכה), <b>- נכנס ואינו יוצא</b> (צריך לומר: '<b>נכנס ויוצא</b>') – בסוכה דינה שיהיה הסכך הכשר נכנס לתוך הרווחים וגם יוצא מהם, ולכן, כדי שייתן ברווחים סכך כשר ברוחבם של השפודים שיהיה נכנס ויוצא, צריך שיהיה הרווח שבין שפוד לשפוד יותר מרוחבו של שפוד (כך הגיה ופירש ב"שערי תורת ארץ ישראל")<b>.</b><br><br><small>ב<b>בבלי סוכה</b> טו,ב אמרו: אמר רבי אמי: במעדיף (שעושה את הרווח בין השפודים גדול מעט מהם).<br><br>דברי רבי אמי בבבלי הם דברי הברייתא שבירושלמי.</small><br>• • •
במשנה שנינו: "החוטט בגדיש לעשות לו סוכה - אינה סוכה".
<br>מה הטעם שאינה סוכה? -
<br><b>רבי אבהו</b> (אמורא ארץ ישראלי בדור השלישי) אמר <b>בשם רבי יוחנן</b> (גדול אמוראי ארץ ישראל בדור השני)<b>: מפני שהיא</b> – הסוכה, <b>נראית כאוצר</b> (מחסן, מקום ששמורים בו דברים שונים) – שאינה נראית כעשויה לצל, אלא נראית כעשויה לאוצר<b>.</b>
<br>ומציעים ברייתא: <b>תני</b> – שונה (ברייתא) <b>רבי חייה</b> (בדור המעבר שבין התנאים לאמוראים)<b>: "</b>חַג הַסֻּכֹּת <b>תַּעֲשֶׂה לְךָ"</b> (דברים טז,יג) <b>- לא מן העשוי לך</b> – דרשו "תעשה" את הסוכה, כלומר, תעשה את הסכך לצל, ולא שיהיה הסכך עשוי מאליו. ולכן החוטט בגדיש לעשות לו סוכה - אינה סוכה, מפני שהסכך עשוי מאליו ולא הונח לשם סכך<b>.</b>
<br>ומציעים מקרה נפקות בין שתי הדעות: <b>מה נפק מביניהון?</b> – מה יוצא מביניהם? <b>ויש בה</b> (נראה שצריך לומר כסגנון הירושלמי במקומות אחרים: '<b>עבר וישב בה</b>') – במקרה שעבר על האיסור לחטוט בגדיש לעשות לו סוכה, וחטט בגדיש ועשה לו סוכה וישב בה<b>.</b> ומפרטים את הדין החל במקרה זה לפי שני החכמים: <b>על דעתיה דרבי חייה</b> – על (לפי) דעתו של רבי חייה<b>, פסולה</b> – הסוכה אפילו ישב בה, כי אינה סוכה מן התורה<b>. על דעתיה דרבי יוחנן</b> – על (לפי) דעתו של רבי יוחנן<b>, כשירה</b> – הסוכה אם ישב בה, ואינה סוכה רק לכתחילה, כי אינה סוכה משום איסור שאסרו חכמים<b>.</b><br>• • •

Halakhah 10

<big><strong>משנה</strong></big><br><b>המשלשל</b> (המוריד) <b>דפנות מלמעלן למטן</b> – שהתחיל לעשות את הדפנות למעלה סמוך לסכך, והמשיך ועשה אותן מלמעלה למטה, ולא הגיע עד לקרקע<b>, אם גבוה</b>ה – הסוכה, <b>מן הארץ שלשה טפחים</b> – שהדפנות גבוהות מן הקרקע שלושה טפחים או יותר, <b>- פסולה</b> – הסוכה. אבל אם אין הדפנות גבוהות מן הארץ שלושה טפחים, הרי הן כמחוברות לארץ<b>; מלמטן למעלן</b> – שהתחיל לעשות את הדפנות למטה סמוך לקרקע, והמשיך ועשה אותן מלמטה למעלה, ולא הגיע עד לסכך<b>, אם גבוה</b>ה <b>מן הארץ עשרה טפחים</b> – שהדפנות גבוהות מן הקרקע עשרה טפחים או יותר, <b>- כשירה</b> – הסוכה<b>. רבי יוסי</b> (בר חלפתא, תנא בדור הרביעי) <b>אומר: כשם שמלמטן למעלן עשרה טפחים, כך מלמעלן למטן עשרה טפחים</b> – אם גובה הדפנות עשרה טפחים - הסוכה כשירה, אפילו הן גבוהות מן הארץ שלושה טפחים או יותר<b>.</b>
<br><b>הרחיק את הסיכוך</b> (כסוי) <b>מן הדפנות שלשה טפחים</b> – שיש רווח של שלושה טפחים בין הדופן לסכך באורך הסוכה או ברוחבה, <b>- פסולה</b> – הסוכה, שאוויר פוסל מן הצד בשלושה טפחים<b>.</b>
<big><strong>תלמוד</strong></big><br>במשנה שנינו: "רבי יוסי אומר: כשם שמלמטן למעלן עשרה טפחים, כך מלמעלן למטן עשרה טפחים".
<br>כאן התחלת מקבילה בירושלמי עירובין ח,ח.
<br>מציעים פרשנות מצמצמת: <b>אמר רבי יוחנן</b> (גדול אמוראי ארץ ישראל בדור השני)<b>: לא אמר רבי יוסה אלא לעניין סוכה</b> – רק בדיני סוכה אמר רבי יוסי שמחיצה בגובה עשרה טפחים הגבוהה מן הארץ שלושה טפחים או יותר נחשבת מחיצה<b>, אבל לעניין שבת אף רבי יוסי מודה</b> – בדיני שבת רבי יוסי מודה שמחיצה זו אינה נחשבת מחיצה, מפני שסוכה קלה, שאינה אלא מצוות עשה, ושבת חמורה, שיש בה חיוב מיתה<b>.</b>
<br>ומציעים היסק ממקור אמוראי: <b>מילתיה דרבי חנינה</b> (בר חמא, אמורא ארץ ישראלי בדור הראשון) <b>אמרה:</b> – דברו של רבי חנינא אומר: <b>אף לעניין שבת</b> – גם בדיני שבת אמר רבי יוסי שמחיצה זו נחשבת מחיצה, שלא כדברי רבי יוחנן<b>, דאמר רבי חנינה: שלטון</b> (מושל) <b>בא לציפורין</b> (עיר בגליל התחתון) <b>ותילו</b> (ותלו) <b>לו</b> (מגיה במסירה שלפנינו מחק 'לו' וכתב 'בו', אולי בהשפעת הלשון הדומה לעיל א,ג, אבל גם במקבילה: 'לו'. הצורה 'תִּלּוּ' ישנה ביחזקאל כז,י-יא) <b>קיטיות</b> (יריעות (מקור המילה ביוונית)) – על גבי עמודים, כדי להגן עליו מפני השמש<b>, והתיר רבי ישמעאל בירבי יוסי</b> (תנא בדור החמישי, בנו של התנא רבי יוסי) <b>לטלטל תחתיהן</b> – לטלטל בשבת תחת היריעות התלויות ברשות הרבים, <b>בשיטת אביו</b> – לפי רבי חנינה, רבי ישמעאל בירבי יוסי שהתיר לטלטל תחת היריעות הורה כדעת רבי יוסי אביו שאמר שמחיצה בגובה עשרה טפחים הגבוהה מן הארץ שלושה טפחים או יותר נחשבת מחיצה לעניין שבת, והטעם הוא שרואים את המחיצה כאילו היא יורדת למטה וסותמת, ואף ביריעות התלויות על גבי עמודים רואים את קצות היריעות כאילו הם יורדים למטה ויוצרים מחיצות<b>.</b><br>
<br>ומציעים קשר בין דברי אמוראים: <b>רבי יוסי בירבי בון</b> (מגדולי אמוראי ארץ ישראל בדור החמישי) אמר <b>בשם רבי שמואל בר רב יצחק</b> (אמורא בדור השלישי)<b>: אתייא דרבי יוסי בן חנינה</b> (אמורא ארץ ישראלי בדור השני) – באה (הולכת שיטתו) של רבי יוסי בן חנינה (המובאת להלן), <b>כרבי חנינה</b> – שלפי שיטת שניהם, גם בדיני שבת אמר רבי יוסי שמחיצה הגבוהה מן הארץ שלושה טפחים או יותר נחשבת מחיצה<b>, ותריהון פליגין על שיטתיה דרבי יוחנן</b> – ושניהם (רבי יוסי בן חנינה ורבי חנינה) חלוקים על שיטתו של רבי יוחנן (שלפי שיטתו, בדיני שבת לא אמר רבי יוסי שמחיצה הגבוהה מן הארץ שלושה טפחים או יותר נחשבת מחיצה)<b>,</b> ומביאים מקור לדברי האמורא האחר: <b>דאמר רבי יוחנן</b> (צריך לומר כמו שהגיהו מפרשי הירושלמי: '<b>דאמר רבי יוסי בן חנינה</b>'. - מסתבר שיש לגרוס כך, שהרי הוא בא להוכיח שרבי יוסי בן חנינה כרבי חנינה, ועדיין לא נזכר רבי יוסי בן חנינה בסוגיה. ועוד, שרבי יוחנן אמר לעיל: "לא אמר רבי יוסה אלא לעניין סוכה", וזה בניגוד ל"שלשתן אמרו דבר אחד" שבמאמר זה ("מסכת סוכה של תלמוד בבלי, מקורותיה ודרכי עריכתה", עמוד 281, הערה 1). - הגרסה 'יוחנן' היא אשגרה, שכיוון שסופו של המשפט הקודם התייחס לשיטת רבי יוחנן, שיערו המעתיקים שההמשך מציע את שיטתו, על אף שלמעשה דעת רבי יוחנן הופיעה לעיל ("אמרו דבר אחד", 91 JQR, עמוד 120, הערה 72). - אפשר שהגרסה 'יוחנן' היא אשגרה ממקומות אחרים, שכן כשהמונח "אמרו דבר אחד" בא בפי אמוראים בירושלמי הוא בא במקרים רבים בפי רבי יוחנן. ואפשר שהגרסה 'יוחנן' היא בהשפעת הבבלי, ששם אמרו: "אמר רבי יוחנן: רבי יהודה בשיטת רבי יוסי אמרה, דאמר: מחיצה תלויה מתרת", כמו בירושלמי כאן)<b>: רבי יודה</b> (בר אלעאי, מגדולי התנאים בדור הרביעי) <b>ורבי יוסה ורבי חנניה בן עקביה</b> (תנא בדור הרביעי) <b>שלשתן אמרו דבר אחד</b> – שמחיצה שאינה גמורה נחשבת מחיצה לעניין שבת, ואין צורך במחיצות גמורות, כמפורש להלן<b>.</b>
<br><b>רבי יודה - דגשרים המפולשין</b> (פתוחים מכאן ומכאן) – של (משנת) גשרים המפולשין (ששנינו במשנה עירובין ט,ד: "גשרים המפולשים - מטלטלים תחתיהם בשבת; דברי רבי יהודה" - גשרים ברשות הרבים הפתוחים משתי רוחות מתחתיהם, אבל בשתי הרוחות האחרות מחיצות מחזיקות את הגשרים, מותר לכתחילה לטלטל תחת הגשרים בשבת, אף על פי שאין אלא שתי מחיצות, מפני שהם רשות הרבים מקורה, ובשני הצדדים הפתוחים אנו רואים את קצות התקרה כאילו הם יורדים למטה ויוצרים מחיצות)<b>.</b>
<br><b>רבי יוסי - ההן דהכא</b> – (החכם) הזה של כאן (ששנינו במשנה כאן לעניין סוכה שאמר רבי יוסי שמחיצה הגבוהה מן הארץ שלושה טפחים או יותר נחשבת מחיצה, וכן גם לעניין שבת. מכאן ששיטתו של רבי יוסי בן חנינה כרבי חנינה)<b>.</b>
<br><b>רבי חנניה בן עקביה - דתני:</b> – ששונה (התנא): <b>שלשה דברים התיר רבי חנניה</b> בן עקביה<b>: התיר עצה</b> (החלק הקשה בצמחים שונים) <b>שבים</b> – אסור להטמין בשבת תבשיל חם בתוך חומר אוגר חום כשהוא לח, כיוון שהחומר הלח עשוי ליצור תוספת חום. ובא רבי חנניה בן עקביה והתיר להטמין אוכל בעצה שבאה מן הים (בבבלי עירובין פז,ב פירשו דבר זה בדרך אחרת)<b>, והתיר כצוצרה</b> (גזוזטרה (מילה שמקורה ביוונית)) – רחבה הבולטת בקיר הבניין כלפי חוץ, ששנינו בתוספתא עירובין ו,כז: "רבי חנניה בן עקביא אומר: גזוזטרה שהיא למעלה מן הים גבוהה עשרה טפחים - נוקבה ומשלשל וממלא הימנה בשבת" - מותר לשאוב מים מהים בשבת דרך חור שברצפת הגזוזטרה, ואין צורך במחיצות גמורות מתחת לגזוזטרה, שרואים את קצות הגזוזטרה כאילו הם יורדים למטה ויוצרים מחיצות / שרואים את המחיצות שסביב הגזוזטרה כאילו הן יורדות למטה ויוצרות מחיצות גבוהות עשרה טפחים מכל הצדדים, ומכוח מחיצות אלה מותר לשאוב מים דרך החור (בשני התלמודים מגבילים את דברי רבי חנניה בן עקביה הרבה)<b>, והתיר הבאת לונטיות</b> (מגבת (מילה שמקורה ביוונית)) – ששנינו במשנה שבת כב,ה: "הרוחץ במערה או במי טבריה - מסתפג אפילו בעשר לונטיות ולא יביאם בידו" - הרוחץ מותר לנגב את הגוף לכתחילה, אבל אסור להחזיר את המגבת מבית המרחץ לביתו (במקום שמותר לטלטל אותה בשבת), משום שהיא ספוגה במים ויש חשש שיסחוט אותם ממנה אגב נשיאתה. ההלכה שבמשנה השתנתה, ורבי חנניה בן עקביה התיר החזרת המגבת לבית ולא חשש שמא יסחוט<b>.</b><br><br><small>עד כאן המקבילה בירושלמי עירובין.<br><br>דעות התנאים המקושרות כאן ("אמרו דבר אחד") מבוססות על שיקולים הלכתיים שונים: הקביעות של רבי יוסי ורבי חנניה בן עקביה מבוססות על ההנחה שמחיצה תלויה נחשבת מחיצה, בעוד שהקביעה של רבי יהודה מבוססת על עיקרון אחר: "פי תקרה יורד וסותם", שבניגוד לרעיון של מחיצה תלויה, מתאים אף אם הדבר התלוי אינו מחיצה אלא כל סוג של מבנה עם קצה. לכן כל התנאים שדעותיהם מקושרות כאן מסכימים שמחיצה ממש אינה הכרחית להתיר טלטול, על אף שהם מדברים על סוגים שונים של מעין מחיצה המתירה זאת. אף על פי כן, אין ראיה שחכמים אלה חלוקים זה על זה, הם רק מדברים על סוגים שונים של מבנים ("אמרו דבר אחד", 91 JQR, עמודים 120-121).<br><br>ב<b>בבלי סוכה</b> טז,א-ב אמרו: <b>משנה</b>. המשלשל דפנות מלמעלה למטה, אם גבוהות מן הארץ שלושה טפחים - פסולה; מלמטה למעלה, אם גבוהות עשרה טפחים - כשירה. רבי יוסי אומר: כשם שמלמטה למעלה עשרה טפחים, כך מלמעלה למטה עשרה טפחים.<br><b>תלמוד</b>. במאי קמיפלגי? מר (רבי יוסי) סבר: מחיצה תלויה (שאינה מגיעה עד למטה) מתרת (ונחשבת כיורדת עד למטה וסותמת), ומר (התנא הראשון) סבר: מחיצה תלויה אינה מתרת.<br>תנן התם: בור שבין שתי חצירות (שלא עירבו) - אין ממלאים ממנו (מים) בשבת (שהשואב ממנו הרי הוא כמטלטל מחצר לחצר), אלא אם כן עשו לו מחיצה גבוהה עשרה טפחים (בבור בין שתי החצירות) בין מלמעלה בין מלמטה בין בתוך אוגנו. אמר רבי יהודה: לא תהא מחיצה (בבור) גדולה מן הכותל שביניהן (שבין החצירות העובר מעל הבור). - אמר רבה בר בר חנה אמר רבי יוחנן: רבי יהודה בשיטת רבי יוסי אמרה, דאמר: מחיצה תלויה מתרת (המחיצה התלויה מעל הבור נחשבת כיורדת וסותמת).<br>ולא היא, לא רבי יהודה סבר לה כרבי יוסי, ולא רבי יוסי סבר לה כרבי יהודה. לא רבי יהודה סבר לה כרבי יוסי - עד כאן לא קאמר רבי יהודה התם (שמחיצה תלויה מתרת) אלא בעירובי חצירות דרבנן, אבל הכא סוכה דאורייתא - לא. ולא רבי יוסי סבר לה כרבי יהודה - עד כאן לא קאמר רבי יוסי הכא אלא בסוכה דמצוות עשה הוא, אבל בשבת דאיסור סקילה הוא - לא. ואם תאמר: מעשה שנעשה בציפורי (שסמכו על מחיצות תלויות בשבת) על פי מי נעשה? לא על פי רבי יוסי אלא על פי רבי ישמעאל ברבי יוסי.<br>ומאי מעשה? דכי אתא רב דימי אמר: פעם אחת שכחו ולא הביאו ספר תורה מערב שבת (לבית הכנסת), למחר פירסו סדינים על גבי עמודים (שהיו בין בית הכנסת למקום שהיה בו הספר) והביאו ספר תורה וקראו בו. - פירסו סלקא דעתך? לכתחילה היכי פרסי? אלא: מצאו סדינים פרוסים על גבי עמודים, והביאו ספר תורה וקראו בו.<br><br>וב<b>בבלי עירובין</b> פו,א-פז,ב אמרו: <b>משנה</b>. בור שבין שתי חצירות - אין ממלאים ממנו בשבת, אלא אם כן עשו לו מחיצה גבוהה עשרה טפחים בין מלמעלה בין מלמטה בין מתוך אוגנו. אמר רבי יהודה: לא תהא מחיצה גדולה מן הכותל שביניהם.<br><b>תלמוד</b>. אמר רבה בר בר חנה אמר רבי יוחנן: רבי יהודה בשיטת רבי יוסי אמרה, דאמר: מחיצה תלויה מתרת. דתנן: המשלשל דפנות מלמעלה למטה, אם גבוהות מן הארץ שלושה טפחים - פסולה; מלמטה למעלה, אם גבוהות עשרה טפחים - כשירה. רבי יוסי אומר: כשם שמלמטה למעלה עשרה טפחים, כך מלמעלה למטה עשרה טפחים. - ולא היא, לא רבי יהודה סבר לה כרבי יוסי, ולא רבי יוסי סבר לה כרבי יהודה. לא רבי יהודה סבר לה כרבי יוסי - עד כאן לא קאמר רבי יהודה אלא בעירובי חצירות דרבנן, אבל סוכה דאורייתא - לא. ולא רבי יוסי סבר לה כרבי יהודה - עד כאן לא קאמר רבי יוסי אלא בסוכה דמצוות עשה הוא, אבל בשבת דאיסור סקילה הוא - לא. ואם תאמר: אותו מעשה שנעשה בציפורי על פי מי נעשה? לא על פי רבי יוסי אלא על פי רבי ישמעאל ברבי יוסי.<br>ומאי מעשה? דכי אתא רב דימי אמר: פעם אחת שכחו ולא הביאו ספר תורה מבעוד יום, למחר פירסו סדינים על גבי עמודים והביאו ספר תורה וקראו בו. - פירסו? לכתחילה מי שרי? והא הכל מודים שאין עושים אוהל עראי בשבת! (והפורס סדינים על עמודים הריהו כעושה אוהל) - אלא: מצאו סדינים פרוסים על גבי עמודים, והביאו ספר תורה וקראו בו.<br>אמר רבה: רבי יהודה ורבי חנניא בן עקביא אמרו דבר אחד. רבי יהודה - הא דאמרן. רבי חנניא בן עקביא - דתניא: רבי חנניא בן עקביא אומר: גזוזטרא שיש בה ארבע אמות על ארבע אמות (והיא תלויה מעל למים) - חוקק בה (חור של) ארבעה על ארבעה (טפחים) וממלא.<br>תנו רבנן: שלושה דברים התיר רבי חנניא בן עקביא לאנשי טבריא: ממלאין מים מגזוזטרא בשבת, וטומנים בעצה, ומסתפגים באלונטית.<br><br>לפי הבבלי, אמר רבה בר בר חנה בשם רבי יוחנן ש"רבי יהודה בשיטת רבי יוסי אמרה", ורבי יוסי סבר כרבי יהודה, הרי שאף לעניין שבת אמר רבי יוסי. ואילו לפי הירושלמי, אמר רבי יוחנן ש"לא אמר רבי יוסה אלא לעניין סוכה אבל לעניין שבת אף רבי יוסי מודה".<br>לפי הבבלי, רבי יהודה שסבור כרבי יוסי הוא רבי יהודה של משנת עירובין ח,ו: "בור שבין שתי חצירות". ואילו לפי הירושלמי, רבי יהודה שסבור כרבי יוסי הוא רבי יהודה של משנת עירובין ט,ד: "גשרים המפולשים".<br>לפי הבבלי, המעשה בציפורי לא נעשה על פי רבי יוסי אלא על פי רבי ישמעאל ברבי יוסי. ואילו לפי רבי חנינה בירושלמי, רבי ישמעאל ברבי יוסי עשה את המעשה בציפורי על פי רבי יוסי.<br>בבבלי: "אמר רבה: רבי יהודה ורבי חנניא בן עקביא אמרו דבר אחד". ובירושלמי: "אמר רבי יוסי בן חנינה: רבי יודה ורבי יוסה ורבי חנניה בן עקביה שלשתן אמרו דבר אחד".<br><br>נראה שהדים מהדעה ברבי יוחנן בירושלמי (שלא כרבה בר בר חנה בבבלי) הגיעו לבבלי ולכן אמרו "ולא היא". אם לא כן, קשה לתאר שעל יסוד חילוק קלוש של "עד כאן לא קאמר רבי יוסי הכא אלא בסוכה..." ידחו את דברי רבי יוחנן המפורשים. ובזה מתורץ גם כן, מניין לבעל "ואם תאמר..." שהמעשה נעשה על פי רבי ישמעאל ברבי יוסי בניגוד לאביו, דבר לא רגיל, ושרבי יוסי חולק על רבי יהודה, שמא סובר הוא כרבי יהודה והמעשה נעשה על פיו? משום ששמע שיש דעה שרבי יוחנן אמר שרבי יוסי חולק על רבי יהודה ("מקורות ומסורות", מועד ג, עמוד קעח).<br><br>נראה שמסורת רבה בר בר חנה בשם רבי יוחנן בבבלי אינה סותרת כלל את מאמר רבי יוחנן בירושלמי: "לא אמר רבי יוסה אלא לעניין סוכה אבל לעניין שבת אף רבי יוסי מודה". רבה בר בר חנה מסר בשם רבי יוחנן רק ש"רבי יהודה בשיטת רבי יוסי אמרה", היינו שרבי יהודה שאמר שמחיצה תלויה מתרת לעניין שבת סובר בוודאי כרבי יוסי שמחיצה תלויה מתרת לעניין סוכה, ששבת חמורה מסוכה, אבל מכאן אין ראיה כלל שרבי יוסי המתיר מחיצה תלויה לעניין סוכה מתיר מחיצה תלויה לעניין שבת. לכן אין בדברי רבה בר בר חנה בשם רבי יוחנן בבבלי משום סתירה לדברי רבי יוחנן בירושלמי, ורק הדיון בדברי רבה בר בר חנה בבבלי, המבחין בין שיטות התנאים בשני הכיוונים, מניח שכוונתו של רבה בר בר חנה שגם רבי יוסי בשיטת רבי יהודה אמרה, ולא היא ("מסכת סוכה של תלמוד בבלי, מקורותיה ודרכי עריכתה", עמוד 282 ועמוד 285).<br>בירושלמי הסיקו מהמעשה בציפורי שרבי יוסי אמר אף לעניין שבת, שהרי לפי דברי רבי  חנינה התיר רבי ישמעאל ברבי יוסי בשיטת אביו. סוגיית הירושלמי היתה לפני בעל סוגיית הבבלי, והוא מתייחס אליה ודוחה את מסקנתה: "ואם תאמר: מעשה שנעשה בציפורי על פי מי נעשה? לא על פי רבי יוסי (כ"מילתיה דרבי חנינה" בירושלמי) אלא על פי רבי ישמעאל ברבי יוסי". הרי לפנינו דוגמה לוויכוח של בעל סוגיית הבבלי עם סוגיית הירושלמי (שם, עמודים 283-284).</small><br>• • •

Halakhah 11

<big><strong>משנה</strong></big><br><b>בית שנפחת</b> – שנפלה מקצת מתקרתו ומגגו באמצעו, <b>וסיכך על גביו</b> – על המקום שנפחת, ונמצא מה שנשתייר מן התקרה מפסיק בין הסכך לבין כותלי הבית, שהם עכשיו דפנות הסוכה<b>, אם יש בין הכותל לסיכוך ארבע אמות</b> – אם תקרה ברוחב של ארבע אמות מפסיקה בין הכותל לסכך, <b>- פסולה</b> – הסוכה<b>. וכן בחצר שהיא מוקפת אכסדרא</b> (בניין עמודים המקורה בתקרה) – חצר שהיא מוקפת משלושת צדדיה אכסדרה הבנויה לפני הבתים שבחצר, וסיכך באוויר שבאמצע החצר, ונמצא שכותלי הבתים הם דפנות הסוכה, אלא שתקרת האכסדרה מפסיקה בין הכתלים ובין הסכך, דינה כמו בית שנפחת, שאם יש בתקרת האכסדרה ארבע אמות - הסוכה פסולה<b>.</b>
<br><b>סוכה גדולה שהקיפוה דבר שאין מסככין בו</b> – שהקיפו את הסכך הכשר שבאמצע הסוכה ונתנו בינו ובין הדפנות דבר שפסול לסכך בו, משום שאין להם סכך כשר הרבה בשיעור המספיק לסיכוך הסוכה הגדולה<b>, אם יש תחתיו</b> – תחת הדבר שאין מסככים בו, היינו בין הדפנות ובין הסכך הכשר, <b>ארבע אמות - פסולה</b> – הסוכה, כדין בית שנפחת<b>.</b><br>• • •
<big><strong>תלמוד</strong></big><br>מציעים ברייתא: <b>תני</b> – שונה <b>רבי חייה</b> (בדור המעבר שבין התנאים לאמוראים)<b>: אויר</b> – חלל בלא סכך, הנמשך על כל הסוכה מצד אחד לצד שכנגדו, <b>פסול</b> (מילה זו יתירה, והיא אשגרה מהלשון 'סכך פסול' שבסמוך) <b>פוסל בשלשה טפחים</b> – אם רוחבו של האויר שלושה טפחים או יותר - הסוכה כולה פסולה, אבל אם רוחבו פחות משלושה טפחים - הסוכה כשירה, מפני שהוא כלבוד (כמחובר)<b>, סכך פסול</b> – שפסול לסכך בו, הנמשך על כל הסוכה מצד אחד לצד שכנגדו, <b>אינו פוסל אלא בארבע אמות</b> – אם רוחבו של הסכך הפסול ארבע אמות או יותר - הסוכה כולה פסולה, אבל אם רוחבו פחות מארבע אמות - הסוכה כשירה, שכך היא ההלכה המסורה<b>.</b>
<br>ומציעים סיוע ממשניות לשתי הקביעות הנזכרות: <b>אמר רבי יוסה</b> (מגדולי אמוראי ארץ ישראל בדור הרביעי)<b>: אף אנן תנינן תרתיהון</b> (הצורה 'תרתיהון' היא צורת כלאיים של זכר ונקבה. וצריך לומר: 'תרתיהן')<b>:</b> – גם אנחנו שָׁנינו את שתיהן (את שני הדברים): <b>אויר פסול</b> (מילה זו יתירה) <b>פוסל בשלשה טפחים,</b> (כאן התחלת מקבילה בירושלמי ברכות ז,א) <b>דתנינן:</b> – ששנינו (משנה סוכה א,ט): <b>הרחיק את הסיכוך מן הדפנות שלשה טפחים</b> – שיש רווח של שלושה טפחים בין הדופן לסכך באורך הסוכה או ברוחבה, <b>- פסולה</b> – הסוכה. מכאן שאוויר פוסל בשלושה טפחים<b>. סכך פסול אינו פוסל אלא בארבע אמות, דתנינן:</b> – ששנינו (משנה סוכה א,י): <b>בית שנפחת וסיכך על גביו, אם יש בין</b> ה<b>כותל לסיכוך ארבע אמות - פסולה</b> – הסוכה<b>.</b> ויש להציע דיוק: <b>הא</b> – אבל <b>פחות מיכן</b> – אם יש בין הכותל לסיכוך פחות מארבע אמות, <b>- כשירה</b> – הסוכה. מכאן שסכך פסול אינו פוסל אלא בארבע אמות, אבל לא בפחות מכך<b>.</b><br>
<br>ושואלים: <b>מהו לישן תחתיו?</b> – מה הדין בקשר למקרה שאדם ישן תחת סכך פסול פחות מארבע אמות שבין הכותל לסכך הכשר? האם הוא יוצא ידי חובת ישיבה בסוכה? (השאלה היא על סכך פסול פחות מארבע אמות שהוזכר לפני כן, ואין היא על אוויר פחות משלושה טפחים שלא הוזכר כלל)
<br>ופושטים את הבעיה (בהשוואה בין מקרים): <b>התיב</b> – השיב (תשובה על השאלה) <b>רבי יצחק בן אלישיב</b> (אמורא ארץ ישראלי בדור הרביעי)<b>: הרי טיט</b> (בוץ, רפש; תערובת חומר במים ובחול) <b>הנרוק</b> (הנשפך) <b>משלים במקוה</b> – מצטרף למים להשלים את המקווה לשיעור של ארבעים סאה (כמו ששנינו במשנה מקוואות ז,א: "יש מעלים את המקווה (משלימים את המקווה לארבעים סאה)... הטיט הנרוק"), <b>ואין מטבילין בו</b> – הטובל בטיט הנרוק המשלים את המקווה - לא עלתה לו הטבילה (ראה משנה מקוואות ב,י)<b>, והכא</b> – וכאן (הקביעה הבאה לפני כן חלה גם במקרה של סכך פסול בסוכה), <b>משלים בסוכה</b> – סכך פסול בשיעור שלושה טפחים מצטרף בסוכה קטנה לסכך כשר כדי להשלים לשיעור של הכשר סוכה (ברייתא לעיל א,ו), <b>ואסור לישן תחתיו</b> – הישן בסוכה קטנה תחת סכך פסול בשיעור שלושה טפחים, או הישן בסוכה גדולה תחת סכך פסול פחות מארבע אמות שבין הכותל לסכך הכשר - לא יצא ידי חובתו<b>.</b><br><br><small>עד כאן המקבילה בירושלמי ברכות.<br><br>ב<b>בבלי סוכה</b> יט,א-ב אמרו: ...זה (סכך פסול פחות משלושה טפחים / אוויר פחות משלושה טפחים) מצטרף (להשלים שיעור סוכה קטנה) וישינים תחתיו, וזה (אוויר פחות משלושה טפחים / סכך פסול פחות משלושה טפחים) מצטרף (להשלים שיעור סוכה קטנה) ואין ישינים תחתיו. - ומי איכא מידי דאצטרופי מצטרף והוא עצמו פסול / אינו כשר? (שמאחר והוא מצטרף, משמע שהוא עצמו כשר וישנים תחתיו כשהוא מצטרף) - אמר רבי יצחק בן אלישיב: טיט הנרוק יוכיח, שמצטרף לארבעים סאה, והטובל בו - לא עלתה לו טבילה.</small><br>
<br>במשנה שנינו: "בית שנפחת וסיכך על גביו, אם יש בין הכותל לסיכוך ארבע אמות - פסולה".
<br>מה הטעם לפסול את הסוכה? -
<br><b>חזקיה</b> (אמורא ארץ ישראלי בדור הראשון, בנו של רבי חייא) <b>אמר: מפני שהיא נראית כדופן עקומה</b> – כשסכך פסול בשיעור של ארבע אמות סמוך לדופן הסוכה, הסוכה נראית כדופן עקומה (הסכך הכשר נראה כאילו הוא המשכה של הדופן הסמוכה לסכך הפסול שהתעקמה, ונמצא שאין לסוכה סכך)<b>.</b>
<br><b>תני</b> – שונה (ברייתא) <b>רבי הושעיה</b> (מגדולי אמוראי ארץ ישראל בדור הראשון)<b>: מפני שהיא נראית כדופן עקומה.</b>
<br><b>רבי בא</b> (רבי אבא, אמורא בדור השלישי) אמר בשם <b>רבי חייה</b> (בר אבא, אמורא ארץ ישראלי בדור השלישי) שאמר <b>בשם רבי יוחנן</b> (גדול אמוראי ארץ ישראל בדור השני)<b>: מפני שהיא נראית כדופן עקומה.</b>
<br><b>רבי זעורה</b> (רבי זירא, מגדולי אמוראי ארץ ישראל בדור השלישי) אמר בשם <b>רבי יסה</b> (רבי אסי, (אמורא ארץ ישראלי בדור השלישי) שאמר <b>בשם כהנא</b> (רב כהנא השני, אמורא בבלי בדור השני)<b>: מפני שהיא נראית כדופן עקומה.</b><br>
<br>ומציעים קושיה: <b>אמר רבי יונה לרבי יוסי</b> (גדולי אמוראי ארץ ישראל בדור הרביעי)<b>: ולמה לי נן אמרין:</b> – ולמה אין אנחנו אומרים: <b>משום שאין סכך פסול פוסל אלא בארבע אמות?</b> – מאחר וסכך פסול בשיעור של ארבע אמות פוסל את הסוכה כמו ששנה רבי חייא, מדוע האמוראים אומרים שהטעם לפסילת הסוכה במקרה של בית שנפחת הוא מפני שהיא נראית כדופן עקומה, ואין הם אומרים שהטעם הוא מפני שסכך פסול בשיעור של ארבע אמות פוסל את הסוכה? (רבי יוסי עצמו לעיל מפרש את ההלכה של "בית שנפחת" משום שסכך פסול פוסל את הסוכה בארבע אמות)<br><br><small>כך (כמו פירושנו) נראה לפרש את הלשון "מפני שהיא נראית כדופן עקומה", וזה מכמה טעמים: <b>א</b>. המשנה שנתה את ההלכה של "בית שנפחת" לפסול ולא להכשר, ומסתבר שהאמוראים המנמקים אותה מתכוונים להסביר את טעם הפסול. <b>ב</b>. הלשון "מפני שהיא נראית כ..." משמעה לפסול, כמו "מפני שהיא נראית כאוצר" (לעיל הלכה ה והלכה ח). <b>ג</b>. מאחר ולא נידונה בירושלמי הדעה שסכך פסול פוסל בפחות מארבע אמות כפי שהיא נידונה בבבלי, ממילא אין צורך בטעם של דופן עקומה להכשרת סוכה בסכך פסול בפחות מארבע אמות. ולכן "מפני שהיא נראית כדופן עקומה" הוא טעם לפסילת הסוכה.<br>גם הקושיה של רבי יונה לרבי יוסי מוכיחה ש"מפני שהיא נראית כדופן עקומה" הוא טעם לפסילת הסוכה ("מסכת סוכה של תלמוד בבלי, מקורותיה ודרכי עריכתה", עמודים 293-294).<br><br>ב<b>בבלי סוכה</b> יז,א-ב אמרו: אמר רבה: אשכחתינהו לרבנן דבי רב דיתבי וקאמרי: אויר פוסל בשלושה (טפחים), סכך פסול פוסל בארבעה (טפחים). ואמינא להו אנא: אויר דפוסל בשלושה מנא לכו? - דתנן: "הרחיק את הסיכוך מן הדפנות שלושה טפחים - פסולה". אי הכי, סכך פסול נמי לא ליפסיל אלא בארבע אמות, דתנן: "בית שנפחת וסיכך על גביו, אם יש בין הסיכוך לכותל ארבע אמות - פסולה". ואמרו לי: בר מינה דההיא (אין להביא ראיה ממשנה זו לענייננו), דרב ושמואל דאמרי תרווייהו: משום דופן עקומה נגעו בה (הטעם שהסוכה כשירה, אם התקרה פחות מארבע אמות, אינו משום שסכך פסול אינו פוסל אלא בארבע אמות, אלא משום שהתקרה נחשבת כחלק מדופן הסוכה שהתעקמה, ודופן אינה נפסלת בפסולי סכך).<br>בסורא אמרי להא שמעתא בהאי לישנא (כמו שאמרנו).<br>בנהרדעא מתנו: אמר רב יהודה אמר שמואל: סכך פסול, באמצע (שלא בסמוך לדופן הסוכה) - פוסל בארבעה (טפחים), מן הצד - פוסל בארבע אמות. ורב אמר: בין מן הצד בין באמצע - בארבע אמות.<br><br>לפי רבה בבבלי, טעם ההלכה של "הרחיק את הסיכוך מן הדפנות" הוא שאוויר פוסל בשלושה טפחים, וטעם ההלכה של "בית שנפחת" הוא שסכך פסול פוסל בארבע אמות, כמו שפירש רבי יוסי בירושלמי.<br><br>רבנן דבי רב הבינו את ההלכה של דופן עקומה, שהיא באה להכשיר את הסוכה (כך משמעה בבבלי בכל מקום), אפילו כששיעור הסכך הפסול גדול מארבעה טפחים, וזה אם הסכך הפסול סמוך לדופן.<br>פירוש זה של רבנן דבי רב יסביר את שיטת שמואל לפי מסורת נהרדעא, שסכך פסול פוסל בארבעה טפחים, ובכל זאת מן הצד פוסל בארבע אמות, וזה משום דופן עקומה לפי התפיסה של רבנן דבי רב. אך לרב לפי מסורת נהרדעא, וכן לרבה, אין כל צורך בטעם של דופן עקומה להכשיר עד ארבע אמות, שהרי גם באמצע אין סכך פסול פוסל אלא בארבע אמות. ואם מדויקת המסורת שגם רב אמר: "משום דופן עקומה נגעו בה", הרי זה בא להסביר מדוע "בית שנפחת וסיכך על גביו, אם יש בין הסיכוך לכותל ארבע אמות - פסולה", ואין רואים את חלק התקרה שנשאר כהמשך הדופן, וזה כחזקיה בירושלמי שסובר שסכך פסול פוסל בארבע אמות (לעיל הלכה א: "רבי יוסה בירבי בון בשם חזקיה: מפני מה אמרו: סכך פסול אינו פוסל אלא בארבע אמות? שלא בא אלא להיתירה של סוכה"), ובכל זאת נזקק לטעם "מפני שהיא נראית כדופן עקומה" כדי להסביר שהסוכה פסולה כשיש בין הסכך לכותל ארבע אמות.<br>הפירוש של המושג דופן עקומה במשמעות של הבבלי מסתמך על המסורת בשם רב ושמואל על משנתנו: "משום דופן עקומה נגעו בה", שפירשוה כטעם להכשר עד ארבע אמות. אך אפשר, שגם אם שניהם קשרו את משנתנו בטעם זה, אין ראיה שלדבר אחד התכוונו, והכל תלוי בשיטותיהם בעניין שיעור סכך פסול. הסובר שסכך פסול פוסל בארבעה טפחים (רב בסוגיית סורא, שמואל בסוגיית נהרדעא) יסביר את משנתנו המכשירה עד ארבע אמות מטעם דופן עקומה במובן שבבבלי, והסובר שסכך פסול פוסל בארבע אמות (רבה בסוגיית סורא, רב בסוגיית נהרדעא) יסביר את משנתנו הפוסלת כשיש בין הסכך לכותל ארבע אמות ויותר "מפני שהיא נראית כדופן עקומה" כבירושלמי.<br>הלשון "משום דופן עקומה נגעו בה" היא לשון סתמית, שלא פירשה באיזה מובן נגעו בה, ואין היא מוכיחה כלל שהיא באה לנמק טעם להכשר עד ארבע אמות, ואפשר שהיא באה להסביר את טעם פסילת הסוכה כשיש ארבע אמות ויותר ("מסכת סוכה של תלמוד בבלי, מקורותיה ודרכי עריכתה", עמודים 295-299).</small><br>• • •

Halakhah 12

<big><strong>משנה</strong></big><br><b>העושה סוכתו כמין צריף</b> (סוכת נצרים שראשי דופנותיה מתחברים למעלה כראש פירמידה) – סוכה בעלת דפנות נטויות, רחבה למטה ומצרה ועולה למעלה, ואין לה גג, והדפנות משמשות גם כגג<b>, או שסמכה לכותל</b> – שהיטה את הסכך על הכותל בשיפוע, וקצהו השני יורד עד לארץ, <b>- רבי אליעזר</b> (בן הורקנוס, תנא בדור השני) <b>פוסל, מפני שאין לה גג</b> – שלא ניכר מהו גג ומהו כותל<b>; וחכמים מכשירין.</b>
<br><b>מחצלת קנים</b> (שטיח עשוי מקלעת של קני קש או גומא) – כך דינה: <b>- מחצלת גדולה, עשאה לשכיבה - מקבלת טומאה ואין מסככין בה, ולסיכוך - מסככין בה ואינה מקבלת טומאה</b> – אבל מחצלת קטנה, הואיל וסתמה לשכיבה עשויה, אף על פי שעשאה לסיכוך, אין מסככים בה, לפי שהיא מקבלת טומאה<b>. רבי אליעזר אומר: אחת גדולה ואחת קטנה</b> – בין גדולה ובין קטנה<b>, עשאה לשכיבה - מקבלת טומאה ואין מסככין בה, ולסיכוך - מסככין בה ואינה מקבלת טומאה.</b><br>• • •
<big><strong>תלמוד</strong></big><br>במשנה שנינו: "העושה סוכתו כמין צריף, או שסמכה לכותל - רבי אליעזר פוסל, מפני שאין לה גג; וחכמים מכשירין".
<br>מביאים ברייתא: <b>מודה רבי ליעזר לחכמים, שאם היתה</b> – הסוכה שעשאה כמין צריף, <b>נתונה</b> – בארבע זוויותיה, <b>על ארבעה אבנים</b> – הגבוהות מן הקרקע טפח לפחות<b>, או שהיתה</b> – הסוכה שעשאה כמין צריף או שסמכה לכותל, <b>גבוהה מן הארץ פותח</b> (ברבנו חננאל וברי"ץ גיאת וברא"ש אין מילה זו, אבל ישנה בבעלי התוספות) <b>טפח</b> – לפחות<b>, שהיא כשירה</b> – משום שרואים את טפח האוויר שבין הסוכה לארץ כאילו הוא קיר זקוף, כיוון שחלל בגובה טפח הוא שיעור אוהל בכל מקום, ורואים את הסוכה (הדפנות הנטויות או הסכך הנטוי) כגג, ויש כאן היכר של קירות וגג (אוויר טפח נחשב כסתום מטעם לבוד)<b>.</b>
<br>ומציעים ברייתא: <b>תני:</b> – שונה (התנא): <b>העושה סוכתו כבית יער הלבנון</b> – מבנה עמודים מפואר שבנה שלמה המלך בירושלים, שאפשר שבחלקו התחתון היו הקירות זקופים ובחלקו העליון היו הקירות משופעים ונוגעים זה בזה מלמעלה, ואפשר שהיה מבנה מדורג ומשופע מבחוץ (מבנה דמוי פירמידה מדורגת) כמראה עץ ארז הלבנון, <b>- כשירה</b> – הסוכה<b>.</b>
<br>ושואלים: <b>למי נצרכה?</b> – לדעת מי מן החכמים נצרכה הברייתא לומר דין זה שסוכה שעשאה כבית יער הלבנון כשירה? לפי איזה תנא יש חידוש בברייתא?
<br>ומשיבים: <b>לרבי ליעזר</b> – לשיטת רבי אליעזר, שאף על גב שהוא אומר שסוכה שעשאה כמין צריף פסולה, מודה הוא שסוכה שעשאה כבית יער הלבנון כשירה, משום שיש כאן היכר של קירות וגג<b>.</b><br><br><small>ב<b>תוספתא סוכה</b> א,י שנו: העושה סוכתו כמין צריף, או שסמכה על הכותל - מודה רבי ליעזר, שאם יש בגגה טפח, או שהיתה גבוהה מן הארץ טפח, שהיא כשירה.<br><br>ב<b>בבלי סוכה</b> יט,ב אמרו: תנא: מודה רבי אליעזר שאם הגביהה (את הסוכה שעשאה כמין צריף או שסמכה לכותל) מן הקרקע טפח או שהפליגה (את הסוכה שסמכה לכותל) מן הכותל טפח - שהיא כשירה (משום שניכרים החלק שמשמש כדופן והחלק שמשמש כגג).</small><br>• • •
במשנה שנינו: "מחצלת קנים - מחצלת גדולה, עשאה לשכיבה - מקבלת טומאה ואין מסככין בה, ולסיכוך - מסככין בה ואינה מקבלת טומאה. רבי אליעזר אומר: אחת גדולה ואחת קטנה, עשאה לשכיבה - מקבלת טומאה ואין מסככין בה, ולסיכוך - מסככין בה ואינה מקבלת טומאה".
<br>מציעים פרשנות למשנה: <b>אבא בר בר חנה</b> (רבה בר בר חנא, אמורא בדור השלישי) אמר <b>בשם רבי יוחנן</b> (גדול אמוראי ארץ ישראל בדור השני)<b>: במחצלות אושא</b> (עיר בגליל התחתון) <b>שנו</b> – המשנה מדברת במחצלות שעושים בעיר אושא, שסתמן עשויות לשכיבה, שחכמים (תנא קמא במשנה) סוברים, שדווקא במחצלת גדולה, אם עשאה לסיכוך - מסככים בה, אבל במחצלת קטנה - אין מסככים בה, ורבי אליעזר סובר, שאין הבדל בין מחצלת גדולה ובין מחצלת קטנה, ואם עשאה לסיכוך - מסככים בה<b>.</b><br><br><small>מה ששנינו במשנה הן בדברי חכמים והן בדברי רבי אליעזר: "עשאה לשכיבה - מקבלת טומאה ואין מסככין בה, ולסיכוך - מסככין בה ואינה מקבלת טומאה", יש לפרש: אם עשאה סתם - נעשה כמי שעשאה לשכיבה ואין מסככים בה, ואם עשאה לסיכוך - מסככים בה. כך פירש רב פפא בבבלי סוכה כ,א את דברי רבי אליעזר, ושלא כמו שפירש רבא שם.</small><br>
<br>ומביאים ברייתא: <b>אמר רבי ליעזר</b> (בן הורקנוס, תנא בדור השני)<b>: סתם מחצלות אושא טמאות עד שיעשם אוהלים</b> – שהמחצלות של אושא סתמן עשויות לשכיבה, ולכן הן מקבלות טומאה, ורק אם עשאן לסיכוך - אינן מקבלות טומאה<b>, סתם מחצלות טיבריא טהורות עד שיעשם לשכיבה</b> – שהמחצלות של טיבריא סתמן עשויות לסיכוך, ולכן אינן מקבלות טומאה, ורק אם עשאן לשכיבה - מקבלות טומאה. - לדעת רבי אליעזר, במחצלות אושא, בין גדולה ובין קטנה - מקבלת טומאה ואין מסככים בה, ואם עשאה לסיכוך - מסככים בה ואינה מקבלת טומאה, ובמחצלות טיבריא, בין גדולה ובין קטנה - מסככים בה ואינה מקבלת טומאה, ואם עשאה לשכיבה - מקבלת טומאה ואין מסככים בה. ומדברי רבי אליעזר נלמד לדברי חכמים, שלדעת חכמים, במחצלות אושא, גדולה - מקבלת טומאה ואין מסככים בה, ואם עשאה לסיכוך - מסככים בה ואינה מקבלת טומאה, אבל קטנה - מקבלת טומאה ואין מסככים בה, ובמחצלות טיבריא, קטנה - מסככים בה ואינה מקבלת טומאה, ואם עשאה לשכיבה - מקבלת טומאה ואין מסככים בה, אבל גדולה - מסככים בה ואינה מקבלת טומאה. וזהו שאמר רבי יוחנן לעיל, שהמשנה מדברת במחצלות אושא<b>.</b><br>
<br><b>רבי יצחק בר חקולה</b> (אמורא ארץ ישראלי בדור הראשון והשני) ו<b>רבי שמעון ברבי</b> (בנו של רבי יהודה הנשיא, בדור המעבר שבין התנאים לאמוראים) <b>הורון באילין</b> – הורו באלה (המחצלות) <b>על</b> (ברשב"א: 'דעל') <b>פתח החנויות שהן טהורות</b> – לפי שהן עשויות לסיכוך, להגן על מה שבחנויות מפני החמה ומפני הגשמים, ואינן עשויות לשכיבה<b>.</b><br>
<br><b>הורי</b> – הורה <b>רבי אימי</b> (רבי אמי, אמורא ארץ ישראלי בדור השלישי)<b>: ארוגה</b> – מחצלת שעשויה מעשה אריגה, שמפצלים את הקנים לחלקים אחדים ומהם אורגים מחצלת שתי וערב, <b>- טמיאה</b> – לפי שהיא משמשת לשכיבה<b>.</b>
<br>ושואלים: <b>מהו לסכך בה?</b> – מה הדין בקשר למקרה שאדם מסכך את הסוכה במחצלת ארוגה? האם הסוכה כשירה?
<br>ופושטים את הבעיה (בהשוואה בין מקרים): <b>מחלוקת רבי ליעזר וחכמים</b> – דינו של העניין הזה נתון במחלוקת התנאים במשנה בעניין מחצלת שאינה ארוגה, שלדעת תנא קמא, אם היא גדולה ועשאה לסיכוך - מסככים בה, אבל קטנה - סתמה לשכיבה עשויה ואין מסככים בה, ולדעת רבי אליעזר, בין גדולה ובין קטנה, אם עשאה לסיכוך - מסככים בה (בברייתא שבתוספתא ובבבלי (ראה להלן) יש מחלוקת תנאים אחרים בעניין מחצלת ארוגה האם מסככים בה)<b>.</b><br>
<br><b>רבי יצחק ברבי לעזר</b> (אמורא ארץ ישראלי בדור הרביעי) <b>הורי מדוחק</b> – הורה מתוך דוחק, <b>להתיר ראשי מעדנים</b> – לפתוח את קישורי הקנים של מחצלת (שכן קושרים את ראשי קני הקש או הגומא, כדי שלא תיסתר המקלעת של המחצלת), <b>ולסכך בהן.</b>
<br>ומקשים (על רבי יצחק ברבי לעזר, בהצעת משנה המשמשת כיסוד לקושיה): <b>תנינן:</b> – שנינו (משנה כלים כ,ז בעניין מחצלת המקבלת טומאת מדרס): <b>וכן המתיר ראשי מעדנים - טהורה</b> – המחצלת, שאינה מקבלת טומאת מדרס, לפי שהיא מתפרקת<b>. ואת אמר הכן?!</b> – ואתה אומר כך (שרק מדוחק התירו לסכך בהם)?! (אין מתרצים קושיה זו. - בדרך כלל 'תנינן' מציע את המשנה המקומית. כאן המונח מציע משנה ממסכת אחרת ("הטרמינולוגיה של הירושלמי", עמוד 605 והערה 251)<br><br><small>ב<b>תוספתא סוכה</b> א,י שנו: מחצלת של חשיפה ושל גמי (מיני קנים רכים), גדולה - מסככים בה, קטנה - אין מסככים בה (שסתמה לשכיבה, ומקבלת טומאה). של קנים ושל חלף (מיני קנים קשים), גדולה - מסככים בה, ארוגה - אין מסככים בה. רבי ישמעאל בי רבי יוסה אמר משם אביו: אף ארוגה - מסככים בה. וכן היה רבי דוסה אומר כדבריו.<br><br>ב<b>בבלי סוכה</b> כ,א-ב אמרו: תניא: מחצלת קנים, גדולה - מסככים בה, קטנה - אין מסככים בה. רבי אליעזר אומר: אם אינה מקבלת טומאה - מסככים בה.<br>תנו רבנן: מחצלת של חשיפה ושל גמי, גדולה - מסככים בה, קטנה - אין מסככים בה. של קנים ושל חילת, גדולה - מסככים בה, ארוגה - אין מסככים בה. רבי ישמעאל ברבי יוסי אומר משום אביו: זו וזו - מסככים בה. וכן היה רבי דוסא אומר כדבריו.<br><br>המשנה סתמה ולא פירשה מה הדין לתנא קמא בקטנה. הוא שונה מבגדולה. אבל כיצד? לחומרה (אפילו עשאה הוא לסיכוך, אין מסככים בה) או לקולה (אפילו עשאה הוא לשכיבה, הואיל ורובן לסיכוך, מסככים בה)?<br>התשובה לשאלה זו אנו מוצאים רק בברייתות (בבבלי): "גדולה - מסככים בה, קטנה - אין מסככים בה". הרי שלתנא קמא קטנה חמורה מגדולה.<br>המחלוקת (של תנא קמא ורבי אליעזר) היא בעשאה לסיכוך. תנא קמא סובר, דווקא בגדולה עשאה לסיכוך מסככים בה, אבל בקטנה הואיל ורובן לשכיבה עשויות אין מסככים בה, ורבי אליעזר סובר שאין הבדל ביניהן. כן הוא בירושלמי: "אבא בר בר חנה בשם רבי יוחנן: במחצלות אושא שנו", כלומר, המחלוקת היא רק במחצלות אושא שרובן לשכיבה עשויות ("מקורות ומסורות", מועד ג, עמודים קפו-קפח).</small><br>• • •

Chapter 2



Halakhah 1

<big><strong>משנה</strong></big><br><b>הישן תחת המיטה</b> – כגון שלא היה מקום בסוכה לכל בני הבית לישון בתוכה, ובאו כמה מהם לישון תחת המיטה העומדת בסוכה, <b>- לא יצא ידי חובתו</b> – שמצוות הישיבה בסוכה כוללת שינה תחת הסכך, והישן תחת המיטה אינו כישן תחת הסכך<b>. אמר רבי יהודה</b> (בר אלעאי, מגדולי התנאים בדור הרביעי)<b>: נוהגין היינו ישינים תחת המיטות בפני הזקנים.</b>
<br><b>אמר רבי שמעון</b> (בן יוחאי, תנא בדור הרביעי)<b>: מעשה בטבי עבדו של רבן גמליאל</b> (ראש בית הדין ביבנה ותנא בדור השני) <b>שהיה ישן תחת המיטה. אמר רבן גמליאל לזקנים: ראיתם טבי עבדי שהוא תלמיד חכם</b> (בכתב יד אחד של המשנה: 'תלמיד חכמים')<b>, יודע</b> (בכתב יד אחד של המשנה: 'ויודע') <b>שעבדים פטורין מן הסוכה</b> – שהעבדים פטורים מכל מצוות 'עשה' שהזמן גְּרָמָהּ, כדין הנשים, <b>וישן לו תחת המיטה</b> – שאינה נחשבת כסוכה<b>.</b>
<br><b>ולפי דרכינו למדנו</b> – בדרך אגב למדנו מדברי רבן גמליאל, שלא אמר הלכה זו במפורש<b>, שהישן תחת המיטה - לא יצא ידי חובתו.</b><br>
<br>המעשה של רבי יהודה חולק על ההלכה שלפניו, ואילו המעשה שמביא רבי שמעון תומך בהלכה זו ומשמש לה מקור. הסמכות בשני המעשים אינה של העושים אלא של החכמים שאישרו זאת, במשתמע ('בפני הזקנים') או במפורש ('אמר רבן גמליאל לזקנים'). התוספת יוצאת הדופן 'לפי דרכינו למדנו' פירושה שאף שרבן גמליאל השיח לפי תומו, אנו לומדים מדבריו הלכה ("ספרות חז"ל הארץ ישראלית" כרך א, "מבוא למשנה", עמוד 40, הערה 164).<br>• • •
<big><strong>תלמוד</strong></big><br>במשנה שנינו: <b>"הישן תחת המיטה</b> - לא יצא ידי חובתו. אמר רבי יהודה: נוהגין היינו ישינים תחת המיטות בפני הזקנים<b>".</b>
<br>ומקשים (על המשנה כאן, בהצעת משנה ממקום אחר המשמשת כיסוד לקושיה): <b>תמן תנינן:</b> – שם שנינו (משנה סוכה א,ג): <b>אבל פורס הוא</b> – סדין או טלית, <b>על גבי נקליטי המיטה</b> – שני לוחות (שגובהם פחות מעשרה טפחים) המחוברים למיטה, אחד למראשותיה ואחד למרגלותיה, ששימשו משענות לראש ולרגליים, ומעליהם חיברו עמודים נמוכים נוספים וחבל או מוט מקשר ביניהם כדי למתוח עליהם כילה, והישן תחת הכילה בסוכה - יצא ידי חובתו<b>. וכא הוא אומר</b> (צריך לומר: 'אמר') <b>הכין?!</b> – וכאן הוא אומר כך (שהישן תחת המיטה בסוכה - לא יצא ידי חובתו)?! הרי שיש סתירה בין המשניות!
<br>ומתרצים את הקושיה (בהצעת הבחנה בין שני המקרים כדי ליישב את הסתירה): <b>אמר רבי אל</b>(<b>י</b>)<b>עזר</b> (רבי אלעזר בן פדת, אמורא בדור השני)<b>: תמן</b> – שם (במשנה במקום אחר), <b>- הוא וטליתו תחת הסוכה</b> – כשפורס טליתו על גבי נקליטי המיטה נעשה גג משופע שאין ברוחבו טפח מלמעלה, ואינו נחשב כאוהל לבטל את הסכך שעל גביו, ונמצא שהוא וטליתו תחת הסכך<b>, ברם הכא</b> – אבל כאן (במשנה כאן), <b>- הוא ומיטתו תחת הסוכה</b> (המגיה במסירה שלפנינו מחק 'ומיטתו' וכתב במקומה 'וטליתו' ומחק 'הסוכה' וכתב במקומה 'המיטה'. ונראה שצריך לומר: 'הוא תחת המיטה ומיטתו תחת הסוכה') – המיטה רחבה ונחשבת כאוהל לבטל את הסכך שעל גביה, ונמצא שאינו ישן תחת הסכך אלא תחת המיטה<b>.</b><br>
<br>ומציעים סתירה: <b>מחלפה שיטתיה דרבי יודה!</b> – מוחלפת (הפוכה) שיטתו של רבי יהודה! (דבריו כאן סותרים את דבריו שלו עצמו במקום אחר!) ומבארים את הסתירה: <b>תמן הוא אמר:</b> – שם (במקום אחר - במסכת שמחות יא,ז ובירושלמי חגיגה א,ז (ראה להלן)) הוא אומר: <b>המעשה קודם לתלמוד, וכא הוא אומר</b> (צריך לומר: 'אמר') <b>הכין?!</b> – וכאן הוא אומר כך (שהתלמוד קודם למעשה, שכן הוא אומר, שהם היו נוהגים שהיו ישינים תחת המיטות בפני הזקינים, לפי שהיה המקום דחוק לתלמידים, אף על פי שהישן תחת המיטה לא יצא ידי חובתו, הרי שהוא סובר שהתלמוד קודם למעשה, שכן התלמידים היו עוסקים בלימוד תורה עם הזקינים, והעדיפו את לימוד התורה על קיום מצוות ישיבה בסוכה)?!
<br>ומציעים הסבר לדעה של רבי יהודה (כדי לתרץ את הסתירה): <b>סבר</b> – סובר <b>רבי יודה: הישן תחת המיטה כישן תחת הסוכה</b> – רבי יהודה חלוק על התנא הראשון במשנה וסבור שהישן תחת המיטה יצא ידי חובתו, והביא ראיה ממה שהיו נוהגים שהיו ישינים תחת המיטות בפני הזקינים. הרי שאין הוא אומר כאן שהתלמוד קודם למעשה<b>.</b>
<br>ומציעים סתירה אחרת: <b>כל שכן מחלפה שיטתיה דרבי יודה!</b> – כל שכן (ש)מוחלפת שיטתו של רבי יהודה (אם הוא סובר שהישן תחת המיטה יצא ידי חובתו)! ומציעים מראה מקום לדברי רבי יהודה: <b>דתנינן תמן:</b> – ששנינו שם (משנה סוכה א,ב בעניין סוכה על גבי סוכה): <b>רבי יודא אומר: אם אין דָּיוֹרִין</b> (דיירים) <b>בעליונה - התחתונה כשירה</b> – משום שהעליונה אינה נחשבת כדירה<b>.</b> ויש לדייק: <b>הא</b> – אבל <b>אם יש דיורין בעליונה - התחתונה פסולה!</b> – ולכן הישן תחת המיטה בסוכה שיש בה דיורים, לא יצא ידי חובתו לדעת רבי יהודה, מפני שהוא כמי שיושב בסוכה תחת סוכה שיש בה דיורים. הרי שדבריו שם סותרים את דבריו כאן!
<br>ומיישבים את הסתירה (בהצעת הבחנה בין שני המקרים): <b>אמר רבי יוסה</b> (מגדולי אמוראי ארץ ישראל בדור הרביעי)<b>: תמן</b> – שם (במשנה במקום אחר), <b>- יש שם חלל אחר</b> – בסוכה על גבי סוכה יש חלל אחר מתחת הסוכה העליונה, מפני שהסכך התחתון משמש סכך לסוכה התחתונה, ולכן אם יש דיורים בעליונה - התחתונה פסולה<b>, ברם הכא</b> – אבל כאן (במשנה כאן), <b>- אין כאן חלל אחר</b> – במיטה אין חלל אחר מתחת המיטה, מפני שמעי המיטה לא נעשו לשם אוהל אלא לשימוש שעל גבם, והמעיים כאילו אינם (והרי זה כאילו "הוא וטליתו תחת הסוכה"), ולכן הישן תחת המיטה כישן תחת הסוכה ויצא ידי חובתו (על פי "תיקונים והשלמות לתוספתא כפשוטה סדר מועד", עמוד 9)<b>.</b><br><br><small>בבבלי סוכה כא,ב נתנו שני טעמים לשיטת רבי יהודה: א. "שאני מיטה, הואיל ולגבה עשויה" (אין המיטה מבטלת את האוהל שעליה, מפני שהמיטה לא נעשתה לשם אוהל להגן על מה שתחתיה, אלא נעשתה להשתמש על גבה). ב. "רבי יהודה לטעמיה, דאמר: סוכה דירת קבע בעינן, והווה ליה מיטה (שבסוכה) אוהל עראי וסוכה אוהל קבע, ולא אתי אוהל עראי ומבטל אוהל קבע".<br>הטעם בירושלמי אינו משום שאין המיטה אוהל כדי לבטל את הסוכה, אלא הטעם הוא משום שאין כאן חלל אחר.<br><br><b>תמן הוא אמר: המעשה קודם לתלמוד</b><br>ב<b>מסכת שמחות</b> יא,ז שנו: אין מבטלים תלמוד תורה מפני המת והכלה. אבא שאול אומר: המעשה קודם לתלמוד, וכן היה רבי יהודה עושה, בשעה שהיה רואה את המת ואת הכלה מתקלסים (אומרים לפניהם דברי שבח) ובאים, היה נותן עיניו בתלמידים ואומר: המעשה קודם לתלמוד (מבטלים תלמוד תורה מפני המת והכלה).<br>וב<b>ירושלמי חגיגה</b> א,ז אמרו: רבי יהודה, כשהיה רואה את המת ואת הכלה מתקלסין, היה נותן עיניו בתלמידים ואומר: המעשה קודם לתלמוד.<br>וב<b>בבלי כתובות</b> יז,א אמרו: תנו רבנן: מבטלים תלמוד תורה להוצאת המת ולהכנסת כלה. אמרו עליו, על רבי יהודה ברבי אלעאי, שהיה מבטל תלמוד תורה להוצאת המת ולהכנסת כלה.<br><br><b>תלמוד או מעשה</b><br>מעשה מהו?<br>אחת המחלוקות החשובות ביותר, שהעסיקו את החכמים במשך דורות אחדים, היתה השאלה מה עדיף - תלמוד או מעשה. פירושו של המושג "מעשה" בהקשר זה הוא קיום מצוות בתחום החברתי, כגון צדקה, גמילות חסדים, סיוע לחתנים וכלות, ביקור חולים, קבורת המת וניחום אבלים. מובן, כי איש לא שלל את חשיבותם של התלמוד ושל המעשה כאחד. הבעיה שעמדה לפני חכמים היתה: מה קודם? למעשה היתה זו שאלה של עדיפויות. כך, לדוגמה, האם חבורת תלמידים, העוסקים בלימוד תורה עם רבם, צריכים להפסיק את תלמודם כל אימת שיש צורך בסיוע ובעזרה לנזקקים. ההתלבטות בשאלה זו באה לידי ביטוי במקור הבא:<br>"וכבר היו רבי טרפון ורבי עקיבה ורבי יוסי הגלילי מסובים בבית עריס בלוד; נשאלה שאלה זו לפניהם: מי גדול? תלמוד או מעשה? אמר רבי טרפון: גדול מעשה. רבי עקיבה אומר: גדול תלמוד. ענו כולם ואמרו: גדול תלמוד - שהתלמוד מביא לידי מעשה" (ספרי דברים, מא).<br>בתלמוד הירושלמי מצויה מסורת, המובאת בקשר למקור זה והמראה בעליל כי משמעותו של המושג "מעשה" היא בתחום הפעילות החברתית:<br>"רבי אבהו שלח לרבי חנינה בנו: יזכה [בתורה] בטיבריה. באו ואמרו לו: גומל הוא חסד [של אמת]. שלח ואמר לו: המבלי אין קברים בקיסרין שלחתיך לטבריא?! שכבר נמנו וגמרו בעליית בית ארוס בלוד שהתלמוד קודם למעשה" (ירושלמי פסחים ג,ז וחגיגה א,ז).<br>רבי אבהו, ראש בית המדרש בקיסריה בסוף המאה השלישית, שלח את בנו ללמוד תורה בטיבריה, בבית המדרש המרכזי. משהגיע לאוזנו שהוא עוסק בקבורת מתים, הודיעו: אילו הייתי חפץ שתעסוק בקבורה, יכולתי להשאירך בקיסריה. מעשה זה משקף בבירור כיצד נתפס המושג "מעשה" אצל חכמים.<br><br>גישות שונות בקרב חכמים<br>בין החכמים ניתן להבחין בין ההולכים בשיטת רבי עקיבה ומעדיפים את התלמוד ובין ההולכים בשיטת רבי טרפון ומעדיפים את המעשה. אחד החכמים שהעניקו עדיפות למעשה הוא רבי יהודה בן אלעיי, מחשובי החכמים בדור אושה שלאחר מרד בן כוסבה: "רבי יהודה כשהיה רואה את המת ואת הכלה מתקלסין, היה נותן עיניו בתלמידים ואומר: המעשה קודם לתלמוד" (ירושלמי חגיגה א,ז). או: "שוב מעשה ברבי יהודה בר אלעאי שהיה יושב ושונה לתלמידיו ועברה כלה לפניו. אמר להם: מהו זה? אמרו לו: כלה שעברה. אמר להם: בניי, עמדו והתעסקו בכלה" (אבות דרבי נתן, נוסח א, ד).<br>בן דורו של רבי יהודה, רבי שמעון בר יוחיי, תלמידו המובהק של רבי עקיבה, מעניק במופגן קדימות לתלמוד על המעשה. כך, לדוגמה: "מעשה ברבי שמעון בר יוחאי שהיה מבקר את החולים ומצא אדם אחד שתפוח ומוטל בחולי מעים ואומר גידופין לפני הקב"ה. אמר לו: ריקה, היה לך שתבקש רחמים על עצמך ואתה אומר גידופין. אמר לו: הקב"ה יסלקנו ממני ויניחנו עליך. אמר: יפה עשה לי הקב"ה שהנחתי דברי תורה והייתי מתעסק בדברים בטלים" (אבות דרבי נתן, נוסח א, מא).<br>אמנם המצב המתואר במקור זה לכתחילה הוא שרבי שמעון בר יוחיי גופו עסק בביקור חולים. אף אין ספק, שתגובתו באה גם מחמת חציפותו של החולה. אך אין בכל אלה כדי לסלק את המשמעות החריפה העולה מדבריו, שביקור חולים הוא בבחינת "דברים בטלים" ("ההיסטוריה של ארץ ישראל" ה, עמודים 116-117).<br><br>יש להעיר, שלפי הירושלמי כאן, המושג "מעשה" הוא קיום מצוות בכלל, כגון מצוות ישיבה בסוכה, ולא קיום מצוות בתחום החברתי בלבד.</small><br>• • •
במשנה שנינו: "מעשה בטבי עבדו של רבן גמליאל שהיה ישן תחת המיטה. אמר רבן גמליאל לזקנים: ראיתם טבי עבדי שהוא תלמיד חכם, יודע שעבדים פטורין מן הסוכה וישן לו תחת המיטה".
<br>מציעים סתירה: <b>מחלפה שיטתיה דרבן גמליאל!</b> – מוחלפת (הפוכה) שיטתו של רבן גמליאל! (דבריו כאן סותרים את דבריו שלו עצמו במקום אחר)! ומבארים את הסתירה: <b>דתני:</b> – ששונה (התנא): <b>טבי עבדו של רבן גמליאל היה נותן</b> – לובש, מניח <b>תפילין ולא מיחו בידו</b> (לא ערערו עליו, לא התנגדו לו) <b>חכמים</b> – ובהם רבן גמליאל, שלא יניח תפילין, אף על פי שעבדים פטורים מן התפילין<b>. וכא</b> – וכאן, <b>מיחו בידו</b> – חכמים, ובהם רבן גמליאל, שלא יישב בסוכה, מפני שעבדים פטורים מן הסוכה, שהרי טבי ישב תחת המיטה ולא ישב בסוכה, והיושב תחת המיטה לא יצא ידי חובתו<b>!</b> (כאן הסתירה המוצעת היא במעשיו של החכם. - אף שחכמים מיחו בידו שלא יישב בסוכה, לא ישב לו חוץ לסוכה, אלא ישב תחת המיטה, כי ידע שהישן תחת המיטה - לא יצא ידי חובתו, וזהו שאמר רבן גמליאל לזקנים, שטבי ישן תחת המיטה משום שהוא תלמיד חכמים ויודע שעבדים פטורים מן הסוכה, כמו ששנינו במשנה)
<br>ומיישבים את הסתירה: <b>שלא לדחוק</b> (ללחוץ) <b>את החכמים</b> – טבי לא ישב תחת המיטה מפני שמיחו בידו חכמים שלא יישב בסוכה, אלא ישב תחת המיטה כדי שלא לדחוק את החכמים שהיו יושבים בסוכה, וכיוון שהחכמים חייבים בסוכה והוא פטור מן הסוכה, ישב תחת המיטה, כי ידע שהישן תחת המיטה - לא יצא ידי חובתו<b>.</b>
<br>ומקשים: <b>אם שלא לדחוק את החכמים, יֵשֵׁב לו חוץ לסוכה!</b> – ולמה דחק טבי את עצמו וישב בסוכה?
<br>ומתרצים: <b>רוצה היה טבי עבדו של רבן גמליאל לשמוע דברי חכמים</b> – שהיו החכמים יושבים בסוכה ומדברים דברי תורה, ולכן טבי לא ישב חוץ לסוכה, אלא ישב בסוכה (לפי הירושלמי מגילה ד,ב וכתובות ב,י לימד רבן גמליאל את טבי עבדו תורה. ובבבלי יומא פז,א אמרו, שטבי היה ראוי להיסמך מפני גדולתו בתורה, אלא שחובת אביו כנען גרמה לו שיהיה עבד)<b>.</b><br><br><small><b>טבי עבדו של רבן גמליאל היה נותן תפילין ולא מיחו בידו חכמים</b><br>ב<b>מכילתא דרבי ישמעאל</b> מסכתא דפסחא פרשה יז נאמר: הכל חייבים בתפילים, חוץ מנשים ועבדים. טבי עבדו של רבן גמליאל היה מניח תפילין.<br>וב<b>מסכת שמחות</b> א,י שנו: אף הוא (רבן גמליאל) הניחו (את טבי עבדו) להניח תפילין. אמרו לו: לא כך לימדתנו שעבדים פטורים מתפילין?! אמר להם: אין טבי עבדי כשאר עבדים, כשר הוא.<br>וב<b>מסכת תפילין</b> א,ג שנו: נשים ועבדים וקטנים פטורים מן התפילין. ומעשה בטבי עבדו של רבן גמליאל שהיה נותן תפילין.</small><br>• • •

Halakhah 2

<big><strong>משנה</strong></big><br><b>הסומך</b> (בכתבי היד של המשנה: 'הסוכך', ונראה שהוא טעות, לפי שהשורש סכ"ך משמש בהקשר לסוכה בבניין פיעל ולא בבניין קל) <b>סוכתו לכרעי המיטה</b> – השעין את הסכך על גבי רגלי המיטה (המיטה שלהם היתה עשויה מארבעה קרשים סביב, והיו מסרגים אותה בחבלים, ועליהם היו מציעים כרים וכסתות, ובארבע קרנותיה היו ארבע רגליים, העולים למעלה מעט משפת המיטה), <b>- כשירה</b> – הסוכה<b>. רבי יהודה</b> (בר אלעאי, מגדולי התנאים בדור הרביעי) <b>אומר: אם אינה יכולה לעמוד בפני עצמה</b> – שאם מזיזים את המיטה ממקומה, הסכך נופל, <b>- פסולה</b> – הסוכה<b>.</b>
<big><strong>תלמוד</strong></big><br>במשנה שנינו: "רבי יהודה אומר: אם אינה יכולה לעמוד בפני עצמה - פסולה".
<br>מביאים מחלוקת אמוראים בטעמו של רבי יהודה שפוסל.
<br><b>אמר רבי אימי</b> (רבי אמי, אמורא ארץ ישראלי בדור השלישי)<b>: משֵּׁם</b> (משום) <b>שאין ממעי המיטה</b> (החלק הפנימי של המיטה) <b>לסכך עשרה טפחים</b> – כיוון שאין הסכך יכול לעמוד בפני עצמו בלא המיטה, מודדים את גובה הסוכה ממעי המיטה עד הסכך ולא מהקרקע עד הסכך, וכיוון שאין הסוכה גבוהה עשרה טפחים - פסולה<b>.</b>
<br><b>אמר רבי בא</b> (רבי אבא, אמורא בדור השלישי)<b>: משֵּׁם</b> (משום) <b>שאין מעמידין</b> (מציבים, מקימים) <b>על גבי דבר טמא</b> – כיוון שאין הסכך יכול לעמוד בפני עצמו בלא המיטה, נמצא שהוא מעמיד את כל הסכך בדבר המקבל טומאה, שמיטה מקבלת טומאה, ולכן הסוכה פסולה, שדבר המעמיד את כל הסכך דינו כסכך, ודבר המקבל טומאה פסול לסכך<b>.</b>
<br>ומציעים קושיה (על רבי בא): <b>והא תני:</b> – והרי (התנא) שונה: <b>מעשה באנשי ירושלם שהיו משלשלין</b> (מורידים) <b>מיטותיהן לפני חלונותיהן והיו מסככין על גביהן</b> – מפני הצפיפות של עולי הרגלים, היו מסככים על גבי המיטות והיו ישינים על גבי המיטות ומתחתיהן, ואלו ואלו יוצאים ידי חובת סוכה<b>!</b> ומפרטים את דברי רבי בא כדי להקשות עליו: <b>אין תימר:</b> – אם תאמר (שטעמו של רבי יהודה שפוסל בסומך סוכתו על גבי כרעי המיטה): <b>משם שאין מעמידין על גבי דבר טמא - הרי מעמידין על גבי דבר טמא</b> – שהרי אנשי ירושלים סיככו על גבי המיטות שמקבלות טומאה<b>!</b> ומציעים מסקנה (בעקבות דחיית הטעם שהציע רבי אבא): <b>הוי:</b> – הוֹוֶה (נמצא): <b>לית</b> (הסופר במסירה שלפנינו כתב 'לא' ומגיה תיקן 'לית') <b>טעמא דילא</b> (=דלא. מגיה מחק וכתב 'אלא') – אין הטעם (של רבי יהודה שפוסל בסומך סוכתו על גבי כרעי המיטה) אלא <b>משם שאין ממעי המיטה לסכך עשרה טפחים</b> – אבל במיטות של אנשי ירושלים היו עשרה טפחים ממעי המיטה עד הסכך, ולפיכך היו סוכותיהם כשירות<b>.</b><br><br><small>ב<b>תוספתא סוכה</b> ב,ג שנו: מעשה באנשי ירושלם שהיו משלשלים מיטותיהם בחלונות שהם גבוהים עשרה טפחים ומסככים על גביהן וישנים תחתיהן (אף תחת המיטות).<br><br>בירושלמי הוכיחו מברייתא זו על שיטת רבי יהודה. ונראה שהברייתא היא רבי יהודה, והביא ראיה ממנה לשיטתו במשנה ב,א שהישן תחת המיטה יצא ידי חובתו, שכן נהגו אנשי ירושלים שסיככו על גבי המיטות וישנו גם תחת המיטות. וסובר רבי יהודה שמעי המיטה אינם מפסיקים בסוכה, ואין הבדל כלל בין ישן תחת המיטה שבסוכה ובין ישן תחת המיטה שסיכך עליה, ולרבנן לא יצא ידי חובתו, ולרבי יהודה יצא. וסובר רבי יהודה שמסתבר שהיו עשרה טפחים גם ממעי המיטה לסכך וגם ממעי המיטה לארץ, הואיל והיו עשויות מלכתחילה לישון על גביהן ומתחתיהן ("תוספתא כפשוטה").<br><br>ב<b>בבלי סוכה</b> כא,ב אמרו: מאי טעמא דרבי יהודה? - פליגי בה רבי זירא ורבי אבא בר ממל. חד אמר: לפי שאין לה קבע (ורבי יהודה סבור שסוכה צריכה להיות כדירת קבע), וחד אמר: מפני שמעמידה בדבר המקבל טומאה.<br><br>הטעם הראשון בבבלי אינו בירושלמי, והטעם השני בבבלי הוא הטעם שהציע רבי אבא בירושלמי. הטעם שהציע רבי אמי בירושלמי אינו בבבלי.</small><br>• • •

Halakhah 3

<b>סוכה המדובללת שצילתה</b> (בכתב יד אחד של המשנה: 'ושצילתה') <b>מרובה מחמתה - כשירה.</b>
<br><b>המעובה כמין בית</b> – שהסכך עבה ורצוף ודומה לתקרת הבית<b>, אף על פי שאין הכוכבים נראין מתוכה - כשירה.</b><br>• • •
במשנה שנינו: "סוכה המדובללת שצילתה מרובה מחמתה - כשירה".
<br>מציעים מחלוקת אמוראים: <b>רב</b> (אמורא בבלי בדור הראשון, מגדולי האמוראים) <b>ושמואל</b> (מגדולי אמוראי בבל בדור הראשון) – שני החכמים נחלקו (בנוסח המשנה), <b>- חד אמר:</b> – (חכם) אחד אומר: <b>מדוללת</b> (נעשית דלילה) – החכם הזה גורס במשנה: 'מדוללת' - סוכה שאין לה סכך הרבה<b>, וחורנה אמר:</b> – ו(החכם) האחר אומר: <b>מדובללת</b> (מדולדלת (מנותקת ממקומה) ומבולבלת) – החכם הזה גורס במשנה: 'מדובללת' - סוכה שהסכך מונח בערבוביה ובחוסר סדר<b>.</b> ומפרטים את עמדותיהם של שני החכמים: <b>מאן דאמר:</b> – מי שאומר: <b>מדוללת - בשצילתה מרובה</b> – סוכה מדוללת כשירה רק במקרה שצילתה מרובה מחמתה. החכם הזה גורס במשנה: 'שצילתה'<b>, ומאן דאמר:</b> – ומי שאומר: <b>מדובללת - בשאין צילתה מרובה</b> – סוכה מדובללת כשירה אף במקרה שאין צילתה מרובה מחמתה (אילו היתה צילתה מרובה מחמתה אם היה הסכך מונח בסדר). החכם הזה גורס במשנה: 'שאין צילתה'<b>.</b><br><br><small>כמו ש"מדובללת" שאמר החכם האחר הוא נוסח המשנה ולא פירוש, כך "מדוללת" שאמר החכם האחד הוא נוסח המשנה לדעתו ולא פירוש.<br><br>ב<b>בבלי סוכה</b> כב,א אמרו: מאי מדובללת? - רב אמר: סוכה ענייה (שסככה דליל). ושמואל אמר: קנה עולה וקנה יורד. רב תני חדא, ושמואל תני תרתי. רב תני חדא: מאי מדובללת? מדולדלת, וחדא קתני (מדובר בסוכה אחת): סוכה מדובללת שצילתה מרובה מחמתה - כשירה (אם צילתה מרובה מחמתה - כשירה). ושמואל תני תרתי: מאי מדובללת? מבולבלת, ותרתי קתני (מדובר בשני מיני סוכות): סוכה מבולבלת (אף על פי שאין צילתה מרובה מחמתה) ושצילתה מרובה מחמתה - כשירה.<br><br>לפי הבבלי לא נחלקו כלל רב ושמואל בנוסח "מדובללת" אלא בנוסח "שצילתה", שרב גרס "שצילתה" בלי "ו" ("תני חדא") ושמואל גרס "ושצילתה" ב-"ו" ("תני תרתי"). אבל לפי הירושלמי (לפי פירושנו) נחלקו גם בנוסח "מדובללת", שאחד גרס "מדוללת" והאחר גרס "מדובללת", וגם בנוסח "שצילתה", שאחד גרס "שצילתה" והאחר גרס "שאין צילתה" (בין זה ובין זה "תני חדא").<br>מהשוואת שני התלמודים יש להוכיח, ש"חד אמר" בירושלמי הוא רב ו"חורנה אמר" הוא שמואל.<br>בבבלי: "מדולדלת", ובירושלמי: "מדוללת".</small><br>• • •
במשנה שנינו: "המעובה כמין בית, אף על פי שאין הכוכבים נראין מתוכה - כשירה".
<br>מציעים היסק: <b>הדא אמרה:</b> – זאת אומרת: <b>צריכין הכוכבים שיהו נראין מתוכה</b> – כך מוכיח לשון המשנה: "אף על פי שאין הכוכבים נראין מתוכה - כשירה", שהוא לשון "בדיעבד" (משנעשה, לאחר המעשה), הרי שלכתחילה צריך הסכך להיות מספיק דליל כדי שיהיו הכוכבים נראים מתוכו<b>.</b>
<br>ומציעים פרשנות למשנה (הבאה להבהיר את כוונת המשנה): <b>רבי לוי</b> (אמורא ארץ ישראלי בדור השלישי) אמר <b>בשם רבי חמא בר חנינה</b> (אמורא ארץ ישראלי בדור השני)<b>: בכוכבי חמה שנו</b> – המשנה מתייחסת לניצוצות אור השמש, שמתוך סכך מעובה הם נראים ככוכבים, ולכתחילה צריך הסכך להיות מספיק דליל כדי שיהיו ניצוצות אור השמש נראים מתוכו ביום, אבל אין צריך הסכך להיות דליל יותר כדי שיהיו הכוכבים נראים מתוכו בלילה<b>.</b><br><br><small>ב<b>בבלי סוכה</b> כב,ב אמרו: תנו רבנן: המעובה כמין בית, אף על פי שאין הכוכבים נראים מתוכה - כשירה. אין כוכבי חמה נראים מתוכה - בית שמאי פוסלים, ובית הלל מכשירים.<br><br>לפי הירושלמי שבכוכבי חמה שנו, המשנה היא כבית הלל בברייתא שבבבלי.</small><br>• • •

Halakhah 4

<big><strong>משנה</strong></big><br><b>העושה סוכתו בראש העגלה או בראש הספינה</b> (אונייה, כלי שיט גדול) <b>- כשירה, ועולין לה ביום טוב. בראש האילן או על גבי הגמל - כשירה, ואין עולין לה ביום טוב</b> – משום שאין משתמשים באילן ובבהמה ביום טוב<b>.</b>
<br><b>שתים בידי אדם ואחת באילן, או שתים באילן ואחת בידי אדם</b> – אם קרקעית הסוכה נסמכת משני צדדיה על מוטות הקבועים בארץ שנעשו בידי אדם או על גג בית, ומצד שלישי היא נסמכת על אילן, או להיפך, <b>- כשירה, ואין עולין לה ביום טוב</b> – שהרי הסוכה נסמכת על האילן, הואיל ואילו יינטל האילן לא תהיה הסוכה יכולה לעמוד, ואין עולים באילן ביום טוב<b>. שלש בידי אדם ואחת באילן - כשירה, ועולין לה ביום טוב</b> – לפי שאין הסוכה נסמכת על האילן<b>. זה הכלל: כל שיינטל האילן והיא יכולה לעמוד</b> (מגיה במסירה שלפנינו הוסיף 'בפני עצמה - כשירה', ואינו בכתבי היד של המשנה) – שאין הסוכה נסמכת על האילן, <b>- עולין לה ביום טוב.</b><br><br><small>ב<b>תוספתא סוכה</b> א,יא שנו: סיכך / המסכך על גבי עגלה שהיא גבוהה עשרה.<br><br>ברייתא זו מפרשת את משנתנו: "העושה סוכתו בראש העגלה - כשירה". ומבארת התוספתא שכוונת המשנה שסיכך על גבי דפנות העגלה שהיא גבוהה מקרקעיתה עשרה טפחים.</small><br>• • •
<big><strong>תלמוד</strong></big><br>במשנה שנינו: "העושה סוכתו בראש הספינה - כשירה".
<br>מציעים פרשנות למשנה (בהצעת שאלה ותשובה): <b>מה אנן קיימין?</b> – (ב)מה אנחנו עומדים (עוסקים)? (באיזה מקרה יש להעמיד את המשנה?) <b>אם בנתונה בארץ</b> – אם מדובר במקרה שעשה סוכה בראש ספינה הנמצאת ביבשה, <b>- דברי הכל מותר</b> – יש לדחות אפשרות זו, מפני שכלל החכמים סבורים שסוכה זו כשירה, ולא היתה המשנה צריכה להשמיענו את דינה של סוכה זו<b>, אם במפרשׁת</b> (מפליגה, נוסעת בים) – אם מדובר במקרה שעשה סוכה בראש ספינה המהלכת בים, <b>- מחלוקת רבי אלעזר בן עזריה</b> (תנא בדור השלישי) <b>ורבי עקיבה</b> (תנא בדור השלישי, מגדולי התנאים)<b>!</b> – יש לדחות אפשרות זו, מפני שדינה של סוכה זו נתון במחלוקת תנאים (בברייתא המובאת להלן), שלרבי אלעזר בן עזריה הסוכה פסולה, ולרבי עקיבה הסוכה כשירה, ואילו מהמשנה משמע שהיא עוסקת בסוכה שהיא כשירה לדברי הכל! <b>אלא כן אנן קיימין</b> – (ב)כך אנחנו עומדים (עוסקים) <b>- בנתונה באלמין</b> (צריך לומר: 'בלמין / בלמן / בלימן'. - מקור המילה ביוונית: נמל) – מדובר במקרה שעשה סוכה בראש ספינה הנמצאת בנמל שעל חוף הים, שהספינה עומדת במים אצל החוף במקום אחד, והיתה המשנה צריכה להשמיענו שסוכה זו כשירה לדברי הכל ואין דינה כסוכה שבראש ספינה המפרשת בים שנחלקו בה תנאים<b>.</b>
כאן התחלת מקבילה בירושלמי עירובין א,ז.
<br>ומציעים קשר בין דברי תנאים: <b>רבי שמעון בן כרסנא</b> (אמורא ארץ ישראלי בדור הרביעי או החמישי) אמר <b>בשם רבי אחא</b> (אמורא ארץ ישראלי בדור הרביעי)<b>: רבי מאיר</b> (גדול התנאים בדור הרביעי) <b>ורבי יוסה</b> (בר חלפתא, תנא בדור הרביעי) <b>ורבי אלעזר בן עזריה שלשתן אמרו דבר אחד</b> – שדבר שאינו עומד במקומו מחמת עצמו, כגון בהמה, או מחמת דבר אחר, כגון רוח, אינו נחשב מחיצה או אוהל, כמפורש להלן<b>.</b>
<br><b>רבי מאיר - דלחיים</b> – של (משנת) לחיים<b>, דתנינן:</b> – ששנינו (משנה עירובין א,ז. - משנה זו באה ללמד, מה יכול לשמש בתור לחי לתיקון המבוי, ודרך אגב מובאות בה גם הלכות אחרות): "<b>בכל עושין לחיים, אפילו בדבר שיש בו רוח חיים</b> – כל דבר שהוא גבוה עשרה טפחים או יותר, יכולים לעשותו לחי להכשר המבוי, ואפילו דבר שיש בו רוח חיים, כגון בהמה<b>; רבי מאיר אוסר</b> – שדבר שיש בו רוח חיים אין עושים אותו לחי, שמא יישמט ויסתלק ממקומו (ירושלמי עירובין)<b>.</b> ו<b>מטמא משם</b> (משום) <b>גולל</b> (האבן שסותמים בה את הכוך של מת בתוך המערה, וגם האבן שמניחים על קבר החפור באדמה) – דבר שיש בו רוח חיים מטמא משום גולל, אם עשו אותו גולל לקבר, שהנוגע בו טמא שבעה ימים כדין הנוגע בגולל<b>; רבי מאיר מטהר</b>" – שדבר שיש בו רוח חיים אינו מטמא משום גולל (וכן שנינו במשנה אהילות טו,ט: "בהמה שעשאה גולל לקבר - הנוגע בה טמא טומאת שבעה. רבי מאיר אומר: כל שיש בו רוח חיים אינו מטמא משום גולל". - הלשון 'רבי מאיר דלחיים' מתייחס לדעת רבי מאיר בעניין לחי ולא לדעתו בעניין גולל, מכיוון שמקורה של מימרה זו בירושלמי עירובין בסוגיה שעל משנת לחיים שבה נידונה דעת רבי מאיר בעניין לחי. בנוסף לכך, העיקרון ההלכתי המשותף לדעות המקושרות כאן על ידי 'אמרו דבר אחד' מתאים לדעת רבי מאיר בעניין לחי אבל אינו מתאים לדעתו בעניין גולל, שכן אפשר שרבי מאיר מטהר דבר שיש בו רוח חיים משום גולל מכיוון שבעלי חיים אינם מקבלים טומאה)<b>.</b>
<br>(<b>ו</b>)<b>רבי יוסה - דאהילות</b> – של (מסכת) אהילות (משנה אהילות ח,ה)<b>:</b> (<b>ד</b>)"<b>רבי יוסי אומר: הבית שבספינה - אינו מביא את הטומאה</b>" – הבית שבראש הספינה שהיא שטה על פני המים, אם הוא מאהיל על מת ועל כלים שבספינה, אינו מביא את הטומאה על הכלים, הואיל ואין הבית שבספינה נחשב אוהל המתקיים, מפני שאינו יכול לעמוד ברוח שבים<b>.</b>
<br><b>רבי לעזר בן עזריה - דתני:</b> – ששונה (התנא): <b>מעשה ברבי אלעזר בן עזריה ורבי עקיבה שהיו באין בספינה</b> – נוסעים באונייה, <b>ועשה לו רבי עקיבה סוכה בראש הספינה ובאת הרוח והפריחתה</b> (הטילה וזרקה אותה בכוח נשיבתה)<b>. אמר לו רבי אלעזר בן עזריה: עקיבה, איה סוכתך?</b> – כלומר, מעיקרה לא היתה זו סוכה כשירה, מפני שאינה יכולה לעמוד ברוח שבים (בירושלמי עירובין: 'היכן סוכתך', ובגיליון נכתב בידי הסופר "ס'א איה" ונמחק בידי המגיה. מילת השאלה בלשון חכמים 'היכן' הומרה בספרים אחרים ל'איה' המקראית. בקטע גניזה ("שרידי הירושלמי", עמוד 94) נכתב 'איה' כנוסח הספרים האחרים שנזכרו בגיליון המסירה שלפנינו. בירושלמי סוכה כתב סופר המסירה שלפנינו מלכתחילה 'איה', וזה המקום היחיד בירושלמי שמופיעה בו מילה השאלה 'איה'. גם בשאר ספרות חכמים נדירה היא מאוד ("לקראת הוצאה חדשה של שרידי הירושלמי", "לשוננו" עב, עמודים 280-281)) – לדעת רבי אלעזר בן עזריה, סוכה שעשאה בראש ספינה המהלכת בים - פסולה, מפני שאינה יכולה לעמוד ברוח שבים.<br><br><small>עד כאן המקבילה בירושלמי עירובין.<br><br>'אמרו דבר אחד' תמיד מקשר בין דבריהם של שניים או שלושה חכמים שהראשון שבהם נזכר לפני כן בסוגיה ("הטרמינולוגיה של הירושלמי", עמוד 80). החכם הראשון הנזכר הוא רבי מאיר דלחיים, ומכאן שהמקבילה מקורה בעירובין, ומשם הועתקה לסוכה בשל מחלוקת רבי אלעזר בן עזריה ורבי עקיבה שהוזכרה בסוכה לעיל ופורטה במקבילה.<br><br>הנוסח בכתב יד אחד של המשנה בעירובין: ''בכל עושין לחיים אפילו בדבר שיש בו רוח חיים; רבי מאיר אוסר. ומטמא משם גולל...', וכן הוא במשנה שבמסירה שלפנינו. הנוסח בכתב יד אחר של המשנה שם: ''בכל עושין לחיים אפילו בדבר שיש בו רוח חיים. רבי יוסה מטמא משם גולל...'. והנוסח בקטע גניזה של המשנה שם: 'בכל עושין לחיים אפילו בדבר שיש בו רוח חיים; רבי יוסי אוסר. ומטמא משום גולל...'.<br>לשון הירושלמי 'רבי מאיר דלחיים', המתייחס לדעת רבי מאיר בעניין לחי, מוכיח שנוסח המשנה שבפני הירושלמי היה כמו בכתב יד אחד של המשנה: ''בכל עושין לחיים... רבי מאיר אוסר', ונשמט בירושלמי בעירובין וכאן ראשה של המשנה המתייחס לרבי מאיר דלחיים, ובמקומו הובא בירושלמי המשכה של המשנה המתייחס לרבי מאיר דגולל. נוסח המשנה שבפני הירושלמי לא היה כמו בכתב יד אחר של המשנה וכמו בקטע גניזה של המשנה, שכן לפי הנוסח בשניהם אין רבי מאיר דלחיים, ועוד, שלפי הנוסח בכתב יד אחר של המשנה רבי יוסי דגולל סותר את רבי יוסי דאהילות, ולפי הנוסח בקטע גניזה של המשנה יש רבי יוסי דלחיים. נראה שבשל נוסחי המשנה שבהם אין רבי מאיר דלחיים נשמט בירושלמי בעירובין וכאן ראשה של המשנה.<br><br>ב<b>בבלי סוכה</b> כג,א אמרו: מתניתין מני? - רבי עקיבא היא. דתניא: העושה סוכתו בראש הספינה - רבן גמליאל פוסל ורבי עקיבא מכשיר. מעשה ברבן גמליאל ורבי עקיבא שהיו באים בספינה. עמד רבי עקיבא ועשה סוכה בראש הספינה. למחר נשבה רוח ועקרתה. אמר לו רבן גמליאל: עקיבא, היכן סוכתך?<br>אמר אביי: דכולי עלמא, היכא דאינה יכולה לעמוד ברוח מצויה דיבשה - לא כלום היא (אין זו סוכה כלל), יכולה לעמוד ברוח שאינה מצויה דיבשה - כולי עלמא לא פליגי דכשירה. כי פליגי - ביכולה לעמוד ברוח מצויה דיבשה, ואינה יכולה לעמוד ברוח מצויה דים. רבן גמליאל סבר: סוכה דירת קבע בעינן, וכיוון דאינה יכולה לעמוד ברוח מצויה דים - לא כלום היא. רבי עקיבא סבר: סוכה דירת עראי בעינן, וכיוון דיכולה לעמוד ברוח מצויה דיבשה - כשירה.<br><br>בבבלי: רבן גמליאל ורבי עקיבא. ובירושלמי: רבי אלעזר בן עזריה ורבי עקיבא.<br>הבבלי מעמיד את משנתנו כרבי עקיבא. לפי הירושלמי, משנתנו לדברי הכל.<br><br>מסתבר שהמסורת הארץ ישראלית לא מסרה כלל את המחלוקת בנוסח של הלכה כללית על סוכה בראש הספינה, אלא רק מסורת של המעשה שהיו באים בספינה, וממנו הסיק בעל הסוגיה שלדעת רבי אלעזר בן עזריה סוכה שאינה עומדת ברוח שבים פסולה. אך ההלכה הכללית לא היתה מנוסחת לפני בעל הסוגיה הארץ ישראלית, שאילו כן לא היה נמנע מלהביא אותה עם ההלכות של רבי מאיר ורבי יוסי שאמרו דבר אחד.<br>ומכאן שהיתה קיימת רק מסורת של המעשה שהיו באים בספינה. על פי המסורת של המעשה הסיקו שנחלקו החכמים בשאלת סוכה בראש הספינה, ועל פיה ניסחו את ההלכה הכללית בצורת המחלוקת בין החכמים שבברייתא בבבלי ("מסכת סוכה של תלמוד בבלי, מקורותיה ודרכי עריכתה", עמוד 160).<br>לפי הירושלמי, משנתנו לדברי הכל, והיא עוסקת בנתונה בלמין, ומחלוקת החכמים היא במפרשת. ולא הבחינו בירושלמי בין יכולה לעמוד ברוח מצויה של ים ובין אינה יכולה לעמוד ברוח מצויה של ים, וכל שהיא מפרשת בים, שהרוח המצויה שלה חזקה מזו של יבשה, נחלקו בה החכמים.<br>לפי הבבלי, שהעמידו את משנתנו כרבי עקיבא, נראה שפירשו אותה במפרשת, שמעשה שהיה במפרשת היה, ומשנתנו במחלוקת היא שנויה. לפי ההעמדה של אביי במחלוקת התנאים, יש להעמיד את משנתנו ביכולה לעמוד ברוח מצויה של יבשה ואינה יכולה לעמוד ברוח מצויה של ים. אך אפשר שאביי לא העמיד את משנתנו כך ובמחלוקת, אלא העמיד את משנתנו ביכולה לעמוד ברוח מצויה של ים ודברי הכל (שם, עמודים 162-163).<br><br>ב<b>בבלי סוכה</b> כג,א אמרו: רבי מאיר אומר: כל דבר שיש בו רוח חיים - אין עושים אותו לא דופן לסוכה, ולא לחי למבוי, ולא פסים לביראות, ולא גולל לקבר. - מאי טעמא דרבי מאיר? - אביי אמר: שמא תמות (הבהמה). רבי זירא אמר: שמא תברח.<br>ו<b>שם</b> כד,א אמרו: בין למאן דאמר: שמא תמות, בין למאן דאמר: שמא תברח, מדאורייתא מחיצה מעליא היא, ורבנן הוא דגזרו בה (שמא תארע תקלה). אלא מעתה, לרבי מאיר תטמא משום גולל? אלמה תנן: רבי יהודה מטמא משום גולל, ורבי מאיר מטהר! - אלא אמר רב אחא בר יעקב: קסבר רבי מאיר: כל מחיצה שעומדת ברוח (בלא חיזוק חיצוני) - אינה מחיצה. איכא דאמרי: אמר רב אחא בר יעקב: קסבר רבי מאיר: כל מחיצה שאינה עשויה בידי אדם - אינה מחיצה.</small><br>• • •
כאן התחלת מקבילה בירושלמי עירובין ג,ג.
<br>אם אדם צריך ללכת בשבת חוץ לתחום לצורך מצווה, הריהו עושה בערב שבת עירוב תחומים, היינו שהוא מניח במקום מסוים בתוך תחומו או בסופו מזון שתי סעודות, ועל ידי כך הוא קונה שם שביתה בשעת כניסת השבת, שרואים את מקום הנחת העירוב כאילו הוא ביתו לשבת זו, ומותר לו ללכת בשבת מאותו מקום אלפיים אמה לכל רוח.
<br>ב<b>משנה עירובין</b> ג,ג שנינו: נתנו באילן, למעלה מעשרה טפחים - אין עירובו עירוב, למטה מעשרה טפחים - עירובו עירוב.
<br>מביאים ברייתא: <b>נתנוֹ</b> – אם הניח את מזון עירובו, <b>באילן, למעלה מעשרה טפחים</b> – יותר מעשרה טפחים מן הקרקע, <b>- אינו עירוב, למטה מעשרה טפחים</b> – אם נתן את עירובו באילן פחות מעשרה טפחים מן הקרקע, <b>- עירובו עירוב ואסור לטלטלו</b> – אסור ליטול את העירוב מן האילן בשבת, מפני שאסור להשתמש באילן בשבת<b>, למטה משלשה</b> – אם נתן את העירוב באילן פחות משלושה טפחים מן הקרקע, <b>- מותר</b> – ליטלו בשבת, משום שתוך שלושה טפחים מן הקרקע דינו כקרקע ממש (מדין לבוד), ואינו נחשב כמשתמש באילן<b>.</b>
<br>ומציעים תמיהה על הברייתא: <b>וקשיא!</b> – ו(הדבר) קשה! (הקושיה מוסבת על דברי הברייתא: <b>למטה</b> מעשרה טפחים - עירובו עירוב ואסור לטלטלו. הקושיה מבוססת על סתירה פנימית בדברי הברייתא) <b>אם עירובו עירוב - יהא מותר לטלטלו, ואם אסור לטלטלו - לא יהא עירובו עירוב</b> – שכן הדין הוא שהמערב עירוב תחומים צריך שיהיה הוא ועירובו במקום אחד, כלומר, שיוכל לאכול את מזון עירובו בשבת במקום שהתכוון לשבות בו<b>!</b>
<br>ומיישבים את התמיהה: <b>ראוי הוא לעבור על</b> (שלא לקיים את) <b>השבות</b> (כינוי לאיסור בשבת משום גזירת חכמים) <b>ולוכל</b> (ולאכול) – האיסור ליטול את העירוב מן האילן בשבת הוא משום שהוא משתמש באילן בשבת, שאינו אלא איסור מדברי חכמים משום שבות, אבל מכיוון שיכול הוא לעבור על השבות וליטול את העירוב בשבת ולאוכלו, הרי שהוא ועירובו במקום אחד, ולכן אין העירוב בטל<b>.</b>
<br>ומציעים קושיה: <b>מעתה</b> – אם הדברים שלפני כן נכונים (שראוי הוא לעבור על השבות ולאכול), מתעורר קושי כמוצע בהמשך<b>, אפילו למעלה מעשרה!</b> – אף אם נתן את העירוב באילן למעלה מעשרה טפחים, יהיה עירובו עירוב, שמכיוון שיכול הוא לעבור על השבות וליטול את העירוב ולאוכלו, הרי שהוא ועירובו במקום אחד! ומדוע הברייתא אומרת שבמקרה זה אין עירובו עירוב?
<br>ומתרצים (בהצעת פרשנות לברייתא על ידי העמדתה במקרה מסוים): <b>רב יהודה</b> (מגדולי אמוראי בבל בדור השני) אמר <b>בשם שמואל</b> (מגדולי אמוראי בבל בדור הראשון)<b>: תיפתר</b> – תתפרש (הברייתא)<b>, שהיתה בכרתו</b> (במקבילה: 'כ<b>ו</b>רתו' - החלק העיקרי של גזע האילן) <b>ארבעה</b> – שגזעו של האילן היה רחב ארבעה טפחים על ארבעה טפחים, ומקום ששטחו ארבעה על ארבעה טפחים לפחות וגובהו עשרה טפחים או יותר הרי הוא רשות היחיד, ולכן במקרה שנתן את העירוב באילן למעלה מעשרה אין עירובו עירוב, כיוון שעירובו ברשות היחיד והוא ברשות הרבים (שהאילן עומד ברשות הרבים, ונותן העירוב התכוון לקנות שביתה תחת האילן, כמו שאומר רבי מנא להלן), ואינו יכול ליטול את העירוב בשבת מן האילן אל תחתיו שהוא שובת שם כדי לאוכלו שם, משום איסור הוצאה מרשות לרשות בשבת שהוא איסור מן התורה<b>.</b>
<br>ומצמצמים את תחולת הקביעה: <b>אמר רבי מנא: והיא שתהא רשות הרבים מקפתו מכל צד, באומר: שביתתי תחתיו</b> – אם נתן את העירוב באילן למעלה מעשרה - אין עירובו עירוב, רק אם רשות הרבים מקיפה את האילן מכל צדדיו, ונותן העירוב התכוון לקנות שביתה תחת האילן למטה, ונמצא שעירובו ברשות היחיד והוא ברשות הרבים<b>.</b><br>
<br>ומציעים ברייתא נוספת: <b>תני:</b> – שונה (התנא): <b>נתנוֹ</b> – אם הניח את מזון עירובו, <b>בכלכלה</b> (טנא, סל לפירות וכיוצא בהם) <b>ותלייו באילן</b> – העומד ברשות הרבים, ונותן העירוב התכוון לקנות שביתה תחת האילן, אבל לא היתה כורתו של האילן ארבעה<b>, למעלה מעשרה טפחים - אינו עירוב, למטה מעשרה טפחים - עירובו עירוב ואסור לטלטלו, למטה משלשה - מותר</b> – נראה שנוסח הברייתא כאן הועתק בטעות מנוסח הברייתא לעיל, ברם מהירושלמי להלן מוכח שנוסח הברייתא כאן הוא כך: '<b>למעלה מעשרה טפחים - עירובו עירוב ואסור לטלטלו, למטה מעשרה טפחים - עירובו עירוב ומותר לטלטלו</b>', וכן הגיהו ב"קורבן העדה" וב"שערי תורת ארץ ישראל". - <b>למעלה מעשרה טפחים</b> – יותר מעשרה טפחים מן הקרקע, <b>- עירובו עירוב ואסור לטלטלו</b> – שהכלכלה דינה רשות היחיד, שהיא רחבה ארבעה על ארבעה טפחים, ומאחר ויש לה מחיצות מלמעלה אנו מחשיבים את המחיצות כאילו היו יורדות ומגיעות עד לארץ, ונעשה על ידי כך עמוד שרוחבו ארבעה טפחים וגובהו עשרה טפחים שהוא רשות היחיד, וכיוון שעירובו ברשות היחיד והוא ברשות הרבים, אסור ליטלו בשבת, מפני שהוא מוציא מרשות היחיד לרשות הרבים<b>, למטה מעשרה טפחים</b> – אם נתן את העירוב בכלכלה ותלאו באילן פחות מעשרה טפחים מן הקרקע, <b>- עירובו עירוב ומותר לטלטלו.</b>
<br>ומציעים תמיהה על הברייתא: <b>וקשיא!</b> – ו(הדבר) קשה! (הקושיה מוסבת על דברי הברייתא: <b>למעלה</b> מעשרה טפחים - עירובו עירוב ואסור לטלטלו) <b>אם עירובו עירוב - יהא מותר לטלטלו, ואם אסור לטלטלו - לא יהא עירובו עירוב</b> – שכן הדין הוא שהמערב עירוב תחומים צריך שיהיה הוא ועירובו במקום אחד, כלומר, שיוכל לאכול את מזון עירובו בשבת במקום שהתכוון לשבות בו<b>!</b>
<br>ומיישבים את התמיהה: <b>רבי אחא</b> (אמורא ארץ ישראלי בדור הרביעי) אמר <b>בשם רבי חיננא</b> (אמורא ארץ ישראלי בדור השלישי)<b>: ראוי הוא לה</b>ו<b>פכה ולבטל רשות היחיד שבה</b> – האיסור ליטול את העירוב מן הכלכלה בשבת הוא משום שהכלכלה דינה רשות היחיד, מאחר ויש לה מחיצות מלמעלה, אבל מכיוון שיכול הוא להפוך את הכלכלה ולבטל רשות היחיד שבה וליטול את העירוב בשבת ולאוכלו, שכשהכלכלה הפוכה אין מחיצותיה מחיצות ואינה עוד רשות היחיד, הרי שהוא ועירובו במקום אחד, ולכן אין העירוב בטל<b>.</b>
<br>ומציעים היסק: <b>אמר רבי יוסה</b> (מגדולי אמוראי ארץ ישראל בדור הרביעי)<b>: הדא אמרה:</b> – זאת אומרת: <b>ספסל</b> (מושב עשוי לוח מאורך על גבי רגליים לישיבה לאנשים אחדים (מקור המילה בלטינית)) <b>שהוא נתון ברשות הרבים גבוה עשרה ורחב ארבעה</b> – שדינו רשות היחיד, והניח את מזון עירובו על גבי הספסל, ונותן העירוב התכוון לקנות שביתה בצד הספסל<b>, מכיון שהוא ראוי לה</b>ו<b>פכו ולבטל רשות הרבים</b> (צריך לומר כמו במקבילה: 'רשות <b>היחיד</b>') <b>שבו</b> (נראה שיש להוסיף כאן: '<b>עירובו עירוב</b>', וכן הגיה ב"שערי תורת ארץ ישראל". אפשר שמילים אלו נשמטו בשל הדמיון למילים שבהמשך או שנמחקו בשל ההנחה שהמילים שבהמשך הן סיום דברי רבי יוסה) – מכיוון שיכול הוא להפוך את הספסל על צידו ולבטל רשות היחיד שבו וליטול את העירוב בשבת ולאוכלו, שכשהספסל הפוך על צידו אינו גבוה אלא ארבעה ואינו עוד רשות היחיד, הרי שהוא ועירובו במקום אחד, ולכן אין העירוב בטל. כך מסיק רבי יוסי ממה שאומר רבי אחא בשם רבי חיננא<b>.</b>
<br><b>הדא אמרה, שעירובו עירוב ומותר לטלטלו</b> (נראה שמילים אלו יתירות, וכן הגיה ב"שערי תורת ארץ ישראל". אפשר שמילים אלו היו כתובות על הגיליון בנוסח 'והכא את אמר עירובו עירוב ומותר לטלטלו' ובאו לתקן את הנוסח המוטעה שלהלן 'והכא את אמר עירובו עירוב ואסור לטלטלו', ונכנסו מילים אלו לגוף הירושלמי שלא במקומן תוך שינוי ל'הדא אמרה ש-' כדי להתאימן לכאן)<b>.</b><br><br><small>ב<b>תוספתא עירובין</b> ב,יג שנו: נתנו באילן, למעלה מעשרה טפחים - אין עירובו עירוב, למטה מעשרה טפחים - עירובו עירוב, ואסור ליטלו, בתוך שלושה - מותר ליטלו.<br>הגרסה בכתב יד אחד של התוספתא: נתנו בכלכלה ותלאה באילן, למעלה מעשרה טפחים - אין עירובו עירוב, למטה מעשרה טפחים - עירובו עירוב, ואסור ליטלו; דברי רבי.<br>הגרסה בשני כתבי יד אחרים של התוספתא: נתנו בכלכלה ותלאה באילן, למעלה מעשרה טפחים - עירובו עירוב, ואסור ליטלו, בתוך עשרה (נראה שצריך לומר: למטה מעשרה) - מותר ליטלו; דברי רבי.<br><br>הגרסה בכתב היד האחד של התוספתא מתאימה לגרסה בברייתא בירושלמי שלפנינו. ואילו הגרסה בשני כתבי היד האחרים של התוספתא מתאימה לגרסה בברייתא בבבלי ולהגהה בברייתא בירושלמי.<br><br>ב<b>בבלי עירובין</b> לב,ב אמרו: <b>משנה</b>. נתנו באילן, למעלה מעשרה טפחים - אין עירובו עירוב, למטה מעשרה טפחים - עירובו עירוב.<br><b>תלמוד</b>. יתיב רבי חייא בר אבא ורבי אסי ורבא בר נתן, ויתיב רב נחמן גבייהו, ויתבי וקאמרי: האי אילן דקאי היכא? אילימא דקאי ברשות היחיד - מה לי למעלה מה לי למטה? רשות היחיד עולה עד לרקיע! ואלא דקאי ברשות הרבים; דנתכוון לשבות היכא? אילימא דנתכוון לשבות למעלה (באילן) - הוא ועירובו במקום אחד הוא! (ואפילו למעלה מעשרה יהיה עירובו עירוב!) אלא נתכוון לשבות למטה (ברשות הרבים) - והא קא משתמש באילן! (ואפילו למטה מעשרה לא יהיה עירובו עירוב!) - לעולם דקאי ברשות הרבים, ונתכוון לשבות למטה, ורבי היא, דאמר: כל דבר שהוא משום שבות לא גזרו עליו בין השמשות (שימוש באילן בשבת אסור רק משום שבות ולא גזרו עליו בין השמשות שהוא שעת קניית העירוב, וכיוון שמותר בין השמשות ליטול את עירובו מן האילן למקום שביתתו כדי לאוכלו שם, לכן למטה מעשרה טפחים - עירובו עירוב).<br>אתמר נמי: אמר רב נחמן אמר שמואל: הכא באילן העומד ברשות הרבים עסקינן, גבוה עשרה ורחב ארבעה (שיש בו שיעור רשות היחיד), ונתכוון לשבות למטה (וכיוון שאסור בין השמשות ליטול את עירובו מן האילן למקום שביתתו כדי לאוכלו שם, שיש בכך איסור הוצאה מרשות לרשות מן התורה, לכן למעלה מעשרה טפחים - אין עירובו עירוב). ורבי היא, דאמר: כל דבר שהוא משום שבות לא גזרו עליו בין השמשות.<br>ו<b>שם</b> לג,א-ב אמרו: תניא: נתנו באילן, למעלה מעשרה טפחים - אין עירובו עירוב, למטה מעשרה טפחים - עירובו עירוב, ואסור ליטלו, בתוך שלושה - מותר ליטלו. נתנו בכלכלה ותלאו באילן, אפילו למעלה מעשרה טפחים - עירובו עירוב, ואסור ליטלו; דברי רבי.<br>רבי ירמיה אמר: שאני כלכלה הואיל ויכול לנטותה ולהביאה לתוך עשרה (וליטול את העירוב שבתוכה כדי לאוכלו, ולכן לדברי רבי אפילו למעלה מעשרה טפחים - עירובו עירוב).<br><br>"נתנו באילן למעלה מעשרה טפחים - אין עירובו עירוב" - בבבלי ובירושלמי פירשו שיש באילן רוחב ארבעה טפחים והוא עומד ברשות הרבים, ונותן העירוב התכוון לקנות שביתה למטה, והרי עירובו ברשות היחיד והוא ברשות הרבים.<br>"נתנו באילן למטה מעשרה טפחים - עירובו עירוב" - בירושלמי פירשו: "ראוי הוא לעבור על השבות ולאכול". ובבבלי פירשו כרבי הסובר שכל דבר שהוא משום שבות לא גזרו עליו בין השמשות ("תוספתא כפשוטה").<br><br>הירושלמי הסביר את טעמו של רבי ש"ראוי הוא לעבור על השבות ולאכול". הבבלי, כנראה, אינו סובל פירוש התולה קניין עירוב באפשרות של העברה על שבות. לכן חיפש הבבלי פירוש אחר, ואמר שמשנתנו כדעת רבי שלא גזרו על שבות בין השמשות. הבבלי ייחס דעה זו לרבי כדי לפרש את דברי רבי בתוספתא. הירושלמי אינו יודע כלל מה שמייחס הבבלי לרבי ("פירוש למשנה מסכת עירובין", עמודים 72-73).</small>
ומציעים משנה: <b>תמן תנינן:</b> – שם שנינו (משנה סוכה ב,ג): (שתי מילים אלו נוספו במסירה שלפנינו על ידי מגיה כמו שהוא במקבילה. - על פי רוב המונח 'תמן תנינן' מציע משניות ממקומות אחרים, אולם פה ושם הוא מציע משניות מאותו הפרק ואפילו את המשנה המקומית. כאן המונח מציע את המשנה המקומית, ואפשר שהמגיה השלים את המונח על פי המקבילה, ששם השימוש במונח מתאים ("הטרמינולוגיה של הירושלמי", עמוד 582; עמוד 584, הערה 107)) <b>שתים בידי אדם ואחת באילן, או שתים באילן ואחת בידי אדם</b> – אם קרקעית הסוכה נסמכת משני צדדיה על מוטות הקבועים בארץ שנעשו בידי אדם או על גג בית, ומצד שלישי היא נסמכת על אילן, או להיפך, <b>- כשירה</b> – הסוכה<b>, ואין עולין לה ביום טוב</b> – שהרי הסוכה נסמכת על האילן, הואיל ואילו יינטל האילן לא תהיה הסוכה יכולה לעמוד, ואין עולים באילן ביום טוב<b>.</b>
<br>ומצביעים על סתירה בין המשנה והברייתא: <b>הכא את אמר:</b> – כאן (במשנה בעניין סוכה שסמך אותה באילן) אתה אומר: <b>כשירה ואין עולין לה ביום טוב</b> – הרי שאסור להשתמש באילן בשבת וביום טוב<b>, והכא את אמר:</b> – וכאן (בברייתא בעניין עירוב שנתנו בכלכלה התלויה באילן למטה מעשרה טפחים) אתה אומר: <b>עירובו עירוב ומותר לטלטלו</b> – הרי שמותר להשתמש באילן בשבת<b>?!</b> (הסופר במסירה שלפנינו כתב 'ואסור' כמו הנוסח המוטעה בברייתא לעיל, ומגיה מחק וכתב 'ומותר' כמו שהוא במקבילה. - לעיל כתבנו, שהמילים היתירות שבירושלמי לעיל '...עירובו עירוב ומותר לטלטלו' נכתבו על הגיליון ובאו לתקן את הנוסח המוטעה כאן '...עירובו עירוב ואסור לטלטלו' שהוא גם הנוסח כאן שכתב הסופר במסירה שלפנינו)
<br>ומתרצים את הסתירה (בהצעת אוקימתות למקורות הסותרים): <b>אמר רבי ירמיה</b> (מגדולי אמוראי ארץ ישראל בדור השלישי והרביעי)<b>: כאן</b> – בסוכה, <b>- מלמעלן</b> – מדובר במקרה שסמך את הסוכה באילן למעלה, שהוא משתמש באילן עצמו<b>, כאן</b> – בעירוב, <b>- מלמטן</b> (צריך לומר כמו במקבילה: '<b>מן הצד</b>') – מדובר במקרה שתלה את הכלכלה באילן מן הצד, שהוא משתמש בצדדי אילן<b>.</b>
<br>ומציעים מסקנות הנלמדות על דרך ההשוואה ממקור אחד לשני ולהיפך: <b>הדא ילפה מן ההיא</b> – זאת לומדת מן ההיא<b>, וההיא ילפה מן הדא</b> – וההיא לומדת מזאת<b>.</b> ומפרטים את המסקנות: <b>הדא ילפה מן ההיא</b> – זאת (הברייתא בעניין עירוב) לומדת מן ההיא (המשנה בעניין סוכה)<b>, שאם היה נתון בצידו</b> (במקבילה: 'באיבו'. ונראה שצריך לומר: 'באוּבּו / בעוּבּו') <b>של אילן</b> – אם נתן את העירוב עצמו בעובו של אילן (עוֹב - חֵיק. והכוונה כאן כנראה למקום שהענף יוצא בו מן העץ)<b>, שעירובו עירוב</b> – שהרי רוב האילנות אין בעובם ארבעה טפחים, <b>ומותר</b> (צריך לומר כמו במקבילה: '<b>ואסור</b>') <b>לטלטלו</b> – מפני שהוא משתמש באילן עצמו<b>. וההיא ילפה מן הדא</b> – וההיא (המשנה בעניין סוכה) לומדת מזאת (הברייתא בעניין עירוב)<b>, שאם היו שתי יתידות יוצאות וסיכך על גביהן</b> – שעשה סוכה על גבי שתי יתידות שתקע באילן, והיתידות חזקות שאפשר לסמוך עליהן את הסוכה<b>, שהיא כשירה ועולין לה ביום טוב</b> – מפני שהוא משתמש באילן מן הצד<b>.</b>
<br>ודוחים את התירוץ לסתירה בין המשנה והברייתא: <b>אמר רבי יוסה</b> (מגדולי אמוראי ארץ ישראל בדור הרביעי)<b>: בין הכא בין תמן</b> – בין כאן (ו)בין שם (גם בעירוב שנתנו בכלכלה התלויה באילן וגם בסוכה שסמך אותה באילן)<b>, מן הצד היא</b> – בשניהם הוא משתמש באילן מן הצד, שבסוכה מדובר שסמך אותה על גבי ענפי אילן<b>.</b>
<br>ומציעים תירוץ אחר עקב דחיית התירוץ הקודם: <b>מאי כדון?</b> – מה היא עכשיו? (איך יש ליישב את הסתירה בין המשנה והברייתא, שלפי המשנה בעניין סוכה אסור להשתמש בצדדי אילן בשבת וביום טוב, ולפי הברייתא בעניין עירוב מותר להשתמש בצדדי אילן בשבת?) (פירוש 'מאי' - מהי, בחילוף אל"ף/ה"א, כלומר, מה היא) <b>כההיא דאמר</b> – כמו (המימרה) ההיא שאומר <b>רבי יעקב בר אחא</b> (אמורא ארץ ישראלי בדור השלישי והרביעי) <b>בשם רבי זעורה</b> (רבי זירא, מגדולי אמוראי ארץ ישראל בדור השלישי)<b>: ד-</b> – של <b>רבי שמעון בן אלעזר היא</b> – יש להעמיד את הברייתא בעניין עירוב כתנא זה, שהוא סובר שמותר להשתמש בצדדי אילן בשבת, כאמור להלן, ואילו המשנה בעניין סוכה היא כחכמים החלוקים על תנא זה וסבורים שאסור להשתמש בצדדי אילן בשבת<b>,</b> ומביאים מקור לשיטת התנא הנזכר: <b>דתני:</b> – ששונה (התנא): <b>רבי שמעון בן אלעזר</b> (תנא בדור החמישי) <b>אומר: מותר להשתמש על צידדי בהמה בשבת.</b> וקובעים: <b>היא צידדי בהמה, היא צידדי אילן</b> – דין צדדי אילן כדין צדדי בהמה, שדינם של שני הדברים זהה, וכשם שלשיטת תנא זה מותר להשתמש בצדדי בהמה בשבת, כך מותר להשתמש בצדדי אילן בשבת<b>.</b><br><br><small>עד כאן המקבילה בירושלמי עירובין.<br>מקבילה זו מקורה בעירובין, ולא הועתקה לכאן אלא בשל הדיון במשנה כאן.<br><br>ב<b>תוספתא סוכה</b> א,יג שנו: רבי שמעון בן לעזר אומר משם רבי מאיר: שתיים בידי אדם ואחת באילן - כשירה, ועולים לה ביום טוב.<br><br>לפי הירושלמי, רבי שמעון בן אלעזר סובר, שכשם שמותר להשתמש בצדדי בהמה בשבת אם אינו סומך את רוב כובדו עליה, כך מותר להשתמש בצדדי אילן בשבת אם אין רוב הכובד עליו. והתוספתא מתבארת כפשוטה, שדווקא בשתיים בידי אדם ואחת באילן מתיר רבי שמעון בן אלעזר בשם רבי מאיר, משום שרוב כובד הסוכה הוא על הדפנות שנעשו בידי אדם, ומיעוטה נסמך על האילן, ודינו כמשתמש בצדדי אילן, שמותר לדעתו, אבל בשתיים באילן ואחת בידי אדם אף הוא יודה שאסור לעלות לה ביום טוב ("תוספתא כפשוטה").<br><br>ב<b>בבלי שבת</b> קנד,ב אמרו: שתיים בידי אדם ואחת באילן - כשירה, ואין עולים לה ביום טוב. - מאי לאו, דחק ביה באילן (ובתוך החקק שנוצר הכניס קורה המחזיקה את הדופן, ונמצא משתמש בצדדי האילן), דהוו להו צדדים וצדדים אסורים! - לא, דכפייה לאילן ואנח סיכוך עילוויה, דקא משתמש באילן.<br><br>בשני התלמודים, יש מי שפירש את משנתנו שאין עולים לה ביום טוב משום משתמש באילן עצמו, ויש מי שפירש משום משתמש בצדדי אילן.<br><br>ו<b>שם</b> אמרו: אין עולים לה ביום טוב. רבי שמעון בן אלעזר אומר משום רבי מאיר: עולים לה ביום טוב.<br><br>אין זו הברייתא שבתוספתא, שבבבלי רבי מאיר חולק על כל המשנה, וסובר שעולים לה ביום טוב אפילו שתיים באילן ואחת בידי אדם, שלדעתו מותר להשתמש בצדדי אילן.</small><br>• • •

Halakhah 5

<big><strong>משנה</strong></big><br><b>העושה סוכתו בין האילנות, והאילנות דפנות</b> – האילנות משמשים דפנות לסוכה, <b>- כשירה.</b>
<br><b>שלוחי מצוה</b> – ההולכים ממקום למקום בשליחות למטרות ציבוריות של מצווה, <b>פטורין מן הסוכה</b> – לפי שמותר ואף חובה לקיים מצווה, למרות שבעקבות כך לא תהיה יכולת לקיים מצווה אחרת התלויה בזמן מסוים ("העוסק במצוה פטור מן המצוה - שלוחי מצוה פטורין מן הסוכה", "משלב" מ, עמוד 57)<b>.</b>
<br><b>חולין ומשמשיהן</b> (משרתיהם, עוזריהם) – של החולים, <b>פטורין מן הסוכה.</b>
<br><b>אוכלין ושותין עראי</b> (באופן זמני, לא בקביעות) <b>חוץ לסוכה.</b><br>• • •
<big><strong>תלמוד</strong></big><br>במשנה שנינו: "שלוחי מצוה פטורין מן הסוכה".
<br>מספרים: <b>רב</b>י <b>חונה</b> (רבי הונא, אמורא ארץ ישראלי בדור הרביעי) <b>אזל לעייני טב</b> – הלך לעין טב (יישוב ביהודה, בסביבות לוד, בצידה הדרומי, שבו היו יושבים בית דין, שקיבלו עדים וקידשו את החודשים, וממנו היו מודיעים על כך לכל ישראל), <b>לסימנה</b> – לסימן (לקידוש החודש)<b>. מי אתי צהא גו איסרטא</b> – משבא (כשחזר מעין טב) צמא (היה צמא) בדרך<b>, ולא קביל עלוי מיטעום כלום</b> – ולא קיבל עליו לטעום כלום (סירב לאכול דבר כל שהוא), <b>עד דעל ליה למטללתיה</b> (צריך לומר: 'למטלתיה') <b>דרבי יוחנן ספרה דגופתא</b> – עד שנכנס לו לסוכתו של רבי יוחנן הסופר (סופר מתעסק בקריאת התורה בבית הכנסת ועוסק בכתיבת גיטין, שטרות, דברי דיינים בדין וספרי תורה) של גופתא (יישוב בגליל התחתון סמוך לציפורי. - רב חונה החמיר על עצמו, אף על פי שהיה שליח מצווה והיה פטור מן הסוכה, ואף על פי שאוכלים ושותים עראי חוץ לסוכה. - אפשר שרבי יוחנן ספרא דגופתא שנזכר כאן הוא רבי יונתן ספרא דגופתא שנזכר בירושלמי מגילה ג,ו, כי השמות יוחנן ויונתן מתחלפים בכמה מקומות)<b>.</b><br><br><small>"סימנא" הוא הסימן שבאמצעותו הודיעו שלוחי הנשיא לנשיא שקידשו את החודש, וזה הפך למונח המשמש לציון מעשה קידוש החודש בכללותו ("הגליל בתקופת המשנה", עמוד 126, הערה 64).<br><br>רב חונה מן הדור הרביעי לאמוראים נשלח מטבריה לעין טב לקדש את החודש, וכשחזר מעין טב, לא חזר מיד לטבריה, אלא האריך בדרכו ועסק בצורכי ציבור, ובתוך חול המועד של חג הסוכות עדיין היה בדרכו, וכשליח מצווה היה פטור מן הסוכה, אולם הוא החמיר על עצמו ולא טעם כלום עד שהגיע לסוכתו של רבי יוחנן הסופר בגופתא הסמוכה לציפורי ("המקומות לקידוש חודשים ולעיבור השנה בארץ לאחר החורבן", "תרביץ" לה, עמודים 36-37; "ארץ ישראל וחכמיה בתקופת המשנה והתלמוד", עמודים 40-41; "המקומות לקידוש חודשים ולעיבור השנה בארץ לאחר החורבן", "בימי הבית ובימי המשנה", עמודים 256-257).<br><br><b>שלוחי מצוה פטורין מן הסוכה</b><br>מי הם "שלוחי מצווה"? אם הכוונה היא באופן כללי לאנשים העוסקים במצווה, למה לא נאמר "העוסקים במצווה פטורים מן הסוכה"? במקורות תנאיים ואמוראיים בארץ ישראל, הביטוי "שלוחי מצווה" מוזכר רק בהקשר שלנו (במשנה ובצורה זהה בתוספתא סוכה). אין מקור קדום המפרש את משמעותו, אך נראה שנוכל להבינו בעזרת ברייתא אחת המופיעה בבבלי ובירושלמי: "תני: מעשה ברבי אלעזר בן עזריה ורבי עקיבה שהיו באים בספינה, ועשה לו רבי עקיבה סוכה בראש הספינה, ובאת הרוח והפריחתה. אמר לו רבי אלעזר בן עזריה: עקיבה, איה סוכתך?" (ירושלמי סוכה ב,ג).<br>רבי עקיבא עשה סוכה בראש הספינה. לעומת זאת, נראה שרבי אלעזר בן עזריה (ולפי הבבלי: רבן גמליאל), שגם הוא היה בספינה, לא עשה סוכה, ואף לגלג על מעשהו של רבי עקיבא. ככל הנראה, רבי אלעזר בן עזריה (או רבן גמליאל) סבר שבנסיבות הקיימות הוא פטור מסוכה. מסתבר שלדעתו, עצם הימצאותו על הספינה (שלדעתו לא ניתן לקיים בה מצוות סוכה כהלכתה) פוטרת אותו מישיבה בסוכה.<br>אנו פוגשים כאן חכמים חשובים הנמצאים בספינה בחג הסוכות. לא מצוינת הסיבה להיותם בספינה, אולם לא סביר שהם הפליגו לשייט להנאתם או שמדובר על הפלגה לצורך עסקים. על פי מקורות נוספים אנו יודעים על מוסד של שליחי הנשיא לארצות הגולה. רבן גמליאל חידש קשרים אלו עם הגולה, ובימיו נשלחו חכמים חשובים לגלויות שונות.<br>מהתיאורים שבמקורות עולה שמדובר בשליחות למטרות ציבוריות של מצווה, בלשון התנאים "עסוקים בצורכי ציבור" (תוספתא ברכות א,ב). מהמקורות נראה שמותר לצאת למשימה כזו, אף שבעקבות כך האדם יימצא במצב שבו לא יוכל לקיים את מצוות סוכה, כגון שיהיה בספינה או בדרך. מסתבר שאנשים שיצאו למשימות כאלה הם הם שלוחי מצווה הנזכרים במשנה. לפי המשנה, אנשים אלו פטורים מסוכה, ואין אומרים להם לדחות את שליחותם עד לאחר חג הסוכות. בהתאם לכך, גם רבי אלעזר בן עזריה (או רבן גמליאל) בברייתא סבר שהיותו "שליח מצווה" פוטרת אותו מן הצורך לדאוג לסוכה ("העוסק במצוה פטור מן המצוה - שלוחי מצוה פטורין מן הסוכה", "משלב" מ, עמודים 54-55).<br><br>ב<b>בבלי סוכה</b> כו,א אמרו: תנו רבנן: הולכי לדבר מצווה - פטורים (מן הסוכה) בין ביום ובין בלילה.<br>כי הא דרב חסדא ורבה בר רב הונא, כי הוו עיילי / מיקלעי בשבתא דריגלא לבי ריש גלותא / כי הוו אזלי לרגלא, הוו קא גני ארקתא דנהרא (היו ישינים על שפת הנהר, ולא בסוכה), אמרי: שלוחי מצוה אנן ופטירינן (ממצוות סוכה).<br><br>ההלכה שבברייתא בבבלי אין לה מקבילה בתוספתא או בירושלמי. הליכה לדבר מצווה היא הליכה לבקר חולים ולנחם אבלים ולקבור מתים ולגמול חסדים ולכל דבר שיש בו צד מצווה, ולא רק הליכה לעסוק בצורכי ציבור. לפי הבבלי, הולכי לדבר מצווה נחשבים שלוחי מצווה ופטורים מן הסוכה.<br><br>המעשה ברב חסדא ורבה בר רב הונא, וכן המעשים להלן בסוגיה, מלמדים שבבבל לא נהגו להחמיר אצל הפטורים מן הסוכה, ואף ראשי הדור לא החמירו על עצמם ("מסכת סוכה של תלמוד בבלי, מקורותיה ודרכי עריכתה", עמוד 388).<br><br><b>הולכי דרכים</b><br>ב<b>תוספתא סוכה</b> ב,ג שנו: הולכי דרכים (לדבר הרשות) - פטורים מן הסוכה ביום וחייבים בלילה.<br><br>ב<b>בבלי סוכה</b> כו,א אמרו: תנו רבנן: הולכי דרכים ביום - פטורים מן הסוכה ביום וחייבים בלילה. הולכי דרכים בלילה - פטורים מן הסוכה בלילה וחייבים ביום.<br><br>בירושלמי לא הובאה ברייתא בעניין הולכי דרכים. ברם, בירושלמי להלן הובאה ברייתא בעניין שומרי העיר, וכיוון שדינם של הולכי דרכים ודינם של שומרי העיר שווים, הרי שהירושלמי מסכים לדין ששנו בעניין הולכי דרכים.</small><br>• • •
במשנה שנינו: "חולין ומשמשיהן פטורין מן הסוכה".
<br>מרחיבים את תחולת הקביעה: <b>אמר רבי מנא: לא סוף דבר חולין של סכנה</b> (חשש או אפשרות של אסון) – הדין בחולים ומשמשיהם נכון לא רק במקרה שהחולים במצב העלול לגרום מוות<b>, אלא אפילו חולין שאינן של סכנה</b> – גם במקרה שהחולים אינם במצב העלול לגרום מוות, אלא הם חשים כאב בראשם או בעיניהם, - הם ומשמשיהם פטורים מן הסוכה<b>.</b>
<br>ומציעים ברייתא (המביאה מעשה הלכתי): <b>תני:</b> – שונה (התנא): <b>אמר רבן שמעון בן גמליאל</b> (השני, נשיא ותנא בדור הרביעי)<b>: מעשה שהייתי חושש</b> (חש כאב) <b>עיניי בקיסרין</b> (עיר על חוף ים התיכון) – בחג הסוכות, <b>והתיר לי רבי יוסי</b> (בר חלפתא, תנא בדור הרביעי) <b>ברבי</b> (=ביר רבי - אדם חשוב. כך קרא רבן שמעון בן גמליאל לרבי יוסי בכמה מקומות) <b>לי ולכל משמשיי לישן חוץ לסוכה</b> – מכאן ראיה שאפילו חולים שאינם של סכנה ומשמשיהם פטורים מן הסוכה (רבן שמעון בן גמליאל לא התיר לעצמו לישון מחוץ לסוכה, שלא רצה ליצור את הרושם שהוא מתייחס להלכה בהתאם לנוחותו האישית ("הגליל בתקופת המשנה", עמוד 26, הערה 38))<b>.</b><br><br><small>ב<b>תוספתא סוכה</b> ב,ב שנו: חולים ומשמשיהם פטורים מן הסוכה (פסקה ממשנתנו), ולא חולה מסוכן, אלא אפילו החושש בראשו והחושש בעיניו. אמר רבן שמעון בן גמליאל: מעשה וחשתי בעיניי בקיסרין, והתיר לי רבי יוסי ברבי לישן אני ושמשי חוץ לסוכה.<br><br>ב<b>בבלי סוכה</b> כו,א אמרו: תנו רבנן: חולה שאמרו - לא חולה שיש בו סכנה, אלא אפילו חולה שאין בו סכנה, אפילו חש בעיניו, ואפילו חש בראשו. אמר רבן שמעון בן גמליאל: פעם אחת חשתי בעיניי בקיסרי, והתיר רבי יוסי בריבי לישן אני ומשמשי חוץ לסוכה.<br><br>דברי רבי מנא בירושלמי הם דברי הברייתא בתוספתא ובבבלי.</small><br>
<br><b>רבי בא בר זבדא</b> (אמורא ארץ ישראלי בדור השני והשלישי) <b>אמר: שושבינין</b> (ידידים של החתן המלווים אותו לחופה (מקור המילה באכדית)) <b>וכל בני חופה</b> (המשתתפים בשמחת החתונה) <b>פטורין מן הסוכה</b> – כל שבעת ימי משתה החתונה, שהם אוכלים ושותים כל הסעודות עם החתן בבית החופה (חופה היא אוהל או חדר שבו היו מתייחדים החתן והכלה בשבעת ימי המשתה)<b>.</b><br><br><small>ב<b>בבלי סוכה</b> כה,ב אמרו: אמר רבי אבא בר זבדא אמר רב: חתן וכל השושבינים וכל בני החופה פטורים מן הסוכה כל שבעה.<br>מאי טעמא? משום דבעו למיחדי (לשמוח). - וליכלו בסוכה וליחדו בסוכה! - אין שמחה (של חתונה) אלא בחופה. - וליכלו בסוכה וליחדו בחופה! - אין שמחה אלא במקום סעודה (וכיוון שצריכים לשמוח בחופה, צריכים הם גם לאכול שם את סעודתם). - וליעבדו חופה בסוכה! - אביי אמר: משום ייחוד (אין עושים כך שמא יזדמן שתישאר הכלה עם אדם זר בסוכה, ויעברו על האיסור להתייחד עם אשת איש). ורבא אמר: משום צער חתן (שהסוכה אינה סגורה מכל צד, ולא יוכל החתן להיות ביחידות עם כלתו, וייגרם לו צער).<br>אמר רבי זירא: אנא אכלי בסוכה וחדי בחופה, וכל שכן דחדי ליבאי, דקא עבידנא תרתי (גם חתונה וגם מצוות סוכה).</small>
ומציעים ברייתא: <b>תני:</b> – שונה (התנא): <b>שומרי העיר ביום פטורין מן הסוכה ביום וחייבין בלילה</b> – שבלילה הם הולכים לביתם<b>. שומרי העיר בלילה פטורים מן הסוכה בלילה וחייבין ביום</b> – שהרי אין הם עובדים ביום<b>. שומרי העיר ביום ובלילה</b> – יש להניח שהכוונה ליחידה המוצבת בכוננות או בתצפית ("מערכת הביטחון הפנימי בעיר היהודית בתקופת המשנה והתלמוד", "קתדרה" 22, עמוד 44), <b>פטורין מן הסוכה בין ביום ובין בלילה.</b>
<br>ומצמצמים את תחולת הקביעה: <b>הדא דאת אמר</b> – זאת שאתה אומר (דבר זה שאתה אומר, ששומרי העיר פטורים מן הסוכה בזמן ששומרים בו), <b>- בשומרי גייסות</b> (יחידה מיוחדת בכוננות קבועה או בתצפית שנועדה ללחימה בגייסות (כנופיות שודדים) (שם)) – במקרה שהשומרים מגינים על אנשי העיר מפני אויבים, והם סובבים בעיר ואינם נמצאים במקום קבוע<b>, אבל בשומרי ממון</b> (כסף, רכוש) – במקרה שהשומרים מגינים על ממון העיר מפני גנבים, <b>- עשו אותן כשומרי גַנּות</b> (גנים, מקומות גידול עצי פרי) <b>ופרדיסין</b> (גני עצי פרי) – דינם כשומרי גנות ופרדסים, שהם שומרים על הפירות מפני גנבים, שהם חייבים בסוכה בזמן ששומרים בו, מפני שהם נמצאים במקום קבוע ויכולים לעשות סוכה במקום שמירתם<b>.</b><br><br><small>ב<b>תוספתא סוכה</b> ב,ג שנו: שומרי העיר ביום - פטורים מן הסוכה ביום וחייבים בלילה. שומרי העיר בלילה - פטורים בלילה וחייבים ביום. שומרי העיר בין ביום ובין בלילה - פטורים בין ביום ובין בלילה. שומרי גנות ופרדסים - פטורים בלילה וחייבים ביום / פטורים בין ביום בין בלילה.<br><br>ב<b>בבלי סוכה</b> כו,א אמרו: תנו רבנן: שומרי העיר ביום - פטורים מן הסוכה ביום וחייבים בלילה. שומרי העיר בלילה - פטורים מן הסוכה בלילה וחייבים ביום. שומרי גנות ופרדסים - פטורים בין ביום בין בלילה.<br>וליעבדי סוכה התם (במקום ששומרים בו) וליתבו! (ומדוע שומרי גנות פטורים מן הסוכה?) - אביי אמר: "תשבו" כעין תדורו (וכיוון שאין השומר יכול לעשות במקום שמירתו סוכה הראויה לדירה גמורה, אין המצווה חלה עליו). רבא אמר: פרצה קוראה לגנב (אם יעשה לו השומר מקום קבוע לשבת בו, יגנבו הגנבים ממקום אחר).<br><br>התלמודים חלוקים בעניין שומרי גנות ופרדסים. ובתוספתא יש שני נוסחים בעניין זה.</small>
ומספרים: <b>אבודמא מלחא</b> – המַלָּח (משיט ספינה או סוחר מֶלַח) <b>הוה דמך קומי חנותיה</b> – היה ישן (בלילה) לפני חנותו (כדי לשמור על חנותו)<b>. עבר</b> – עבר (ליד החנות) <b>רבי חייה בר בא</b> (אמורא ארץ ישראלי בדור השלישי) <b>אמר ליה</b> – אמר לו (לאבודמא)<b>: איזיל דמוך גו מטללתך</b> (צריך לומר: 'מטלתך', וכן להלן) – לֵךְ שַׁן בתוך סוכתך (שתעשה לפני חנותך)! (משום ששומרי ממון חייבים בסוכה שהם עושים במקום שמירתם בין ביום ובין בלילה, כאמור לעיל)<b>.</b>
<br>ומספרים עוד: <b>רבי מנא</b> (השני, מגדולי אמוראי ארץ ישראל בדור החמישי) <b>הוה שושביניה ד-</b> – היה שושבינו (מלווה החתן (מקור המילה באכדית)) של <b>רבי יעקב בר יפליטי. אתא שאיל</b> – בא ושאל <b>לרבי יוסי</b> (מגדולי אמוראי ארץ ישראל בדור הרביעי) – האם הוא פטור מן הסוכה כמו שאמר רבי בא בר זבדא לעיל?<b>. אמר ליה</b> – אמר לו (לרבי מנא)<b>: איזיל דמוך גו מטללתך</b> – לֵךְ שַׁן בתוך סוכתך! (משום שהשושבינים פטורים רק מאכילה ושתייה בסוכה אבל הם חייבים בשינה בסוכה שבבתיהם, שכן השושבינים אוכלים ושותים עם החתן בחופה, אבל הם חוזרים לבתיהם לעת השינה)<b>.</b>
<br>ומספרים עוד: <b>רבי יצחק בר מריון</b> (אמורא ארץ ישראלי בדור השלישי) <b>הוה שושביניה דחד בר נש</b> – היה שושבינו של אדם אחד<b>. שאיל</b> – שאל <b>לרבי לעזר</b> (בן פדת, אמורא בדור השני) – האם הוא פטור מן הסוכה?<b>. אמר ליה</b> – אמר לו (לרבי יצחק בר מריון)<b>: איזיל דמוך גו מטללתך</b> – לֵךְ שַׁן בתוך סוכתך!<b>.</b>
ומביאים ברייתא: <b>מעשה שהלך רבי אילעאי</b> (תנא בדור השלישי) <b>אצל רבי אליעזר</b> (בן הורקנוס, תנא בדור השני) <b>בלוד</b> (עיר במישור החוף) – בחג (ללמוד תורה אצלו או לשאול מפיו דבר הלכה)<b>. אמר ליה</b> – אמר לו<b>: א(ף)[ין] את</b> (אתה) <b>משובתי הרגל?!</b> – וכי אין אתה ממי שמבלים את ימי החג בביתם בחוג משפחתם?! <b>והלא אמרו שאין שבחו של תלמיד חכמים</b> (תלמיד של חכמים - כינוי לאדם למדן, בקי בתורה) <b>להיות מניח</b> (עוזב) <b>את ביתו ברגל והולך לו</b> – למקום אחר ושוהה שם ואינו חוזר לביתו<b>!</b>
<br>ומציעים מעשה (המתקשר מצד תוכנו עם האמור לפניו): <b>כהדא:</b> – כמו זאת (המעשה): <b>רבי זעורה</b> (רבי זירא, מגדולי אמוראי ארץ ישראל בדור השלישי) <b>סליק לגזורה ד-</b> – עלה (הלך) למילה (לסעודת ברית המילה) של <b>רבי אילא</b> (רבי אלעאי, אמורא ארץ ישראלי בדור השלישי) <b>ולא קביל עלוי מיטעום כלום</b> – ולא קיבל עליו (רבי זעורה) לטעום כלום (סירב לאכול דבר כל שהוא בסעודה)<b>.</b>
<br>ומסתפקים למה נהג רבי זעורה כך: <b>אִין משום דלא הוה עיסקיה טעם כלום עד יפני מוסף</b> – אם משום שלא היה עסקו (טבעו) לטעום כלום עד שיסתיים מוסף (עד הסוף של תפילת המוספים, שסעודת הברית היתה ברגל שיש בו מוסף, והיתה קודם שהתפלל תפילת המוספים), <b>- (ו)לא ידעין</b> – לא יודעים (האם משום כך לא טעם רבי זעורה כלום)<b>.</b> ו<b>אִין מש</b>ו<b>ם</b> – ואם משום <b>שאין שבחו של תלמיד חכמים להיות מניח את ביתו ברגל</b> (מגיה במסירה שלפנינו הוסיף 'והולך לו') – ואוכל חוץ לביתו, אף על פי שחוזר באותו יום לביתו לאכול עם בני ביתו (בזה החמיר רבי זעורה על עצמו יותר ממה שאמר רבי אליעזר לעיל), <b>-</b> (מגיה במסירה שלפנינו הוסיף בטעות 'בהדין') <b>לא ידעין</b> – לא יודעים (האם משום כך לא טעם רבי זעורה כלום) (לפי התבנית המקובלת בירושלמי, 'לא ידעין' בא אחרי כל אחד מצידי הספק, ולכן יש למחוק את הוי"ו של 'ולא ידעין', וכן יש למחוק את 'בהדין' בהגהה (או את ההגהה כולה) שנגררה בטעות על ידי המגיה מלעיל עם 'והולך לו' ('והולך לו בהדין' - 'והולך לו כהדא') ("תלמוד ירושלמי במהדורת האקדמיה ללשון העברית", "תרביץ" עא, עמוד 599))<b>.</b><br><br><small>ב<b>תוספתא סוכה</b> ב,א שנו: שלוחי מצווה פטורים מן הסוכה (פסקה ממשנתנו), אף על פי שאמרו: אין שבחו של אדם להניח את ביתו ברגל (מכל מקום, אם הוא שלוח מצווה - פטור מן הסוכה). מעשה ברבי אלעאי שהלך אצל רבי ליעזר ללוד, אמר לו: מה זה, אלעאי? אי אתה משובתי הרגל?! (וכי) לא אמרו: אין שבחו של אדם להניח את ביתו ברגל, משם שנאמר: "ושמחת בחגך..." (דברים טז,יד)?! (בתמיהה)<br><br>ב<b>בבלי סוכה</b> כז,ב אמרו: תנו רבנן: מעשה ברבי אלעאי שהלך להקביל פני רבי אליעזר רבו בלוד ברגל (בחג), אמר לו: אלעאי, אינך משובתי הרגל?! שהיה רבי אליעזר אומר: משבח אני את העצלנים שאין יוצאים מבתיהם ברגל, דכתיב: "ושמחת אתה וביתך" (דברים יד) (ואם יוצא מביתו, אינו יכול לשמוח עם בני ביתו).<br><br>בתוספתא: "אין שבחו של אדם להניח את ביתו ברגל". ובירושלמי: "אין שבחו של תלמיד חכמים להניח את ביתו ברגל". ובבבלי: "משבח אני את העצלנים שאין יוצאים מבתיהם ברגל". ויש הבדל בין הלשונות.<br><br>ב<b>בבלי ברכות</b> כח,ב אמרו: אמר רב הונא: אסור לו לאדם שיטעום כלום קודם שיתפלל תפילת המוספים.<br><br>לפי צד אחד של הספק בירושלמי, נהג רבי זירא שעלה מבבל כרב הונא הבבלי שהיה רבו.</small><br>• • •
במשנה שנינו: "אוכלין ושותין עראי חוץ לסוכה".
<br><b>אמר רבי לעזר</b> (בן פדת, אמורא בדור השני)<b>: אכילה עראי</b> – יש עראי באכילה, ולכן אוכלים עראי חוץ לסוכה<b>, אין שינה עראי</b> – אין עראי בשינה, ולכן אין ישינים עראי חוץ לסוכה<b>.</b>
<br>ומביאים הסבר: <b>חברייא אמרין:</b> – החברים (קבוצת תלמידי החכמים) אומרים: <b>שכֵּן אדם משתקע בתוך שנתו</b> – אין ישינים עראי חוץ לסוכה, מפני החשש שאדם שישן שינת עראי עשוי להמשיך ולישון שינת קבע (מה שאין כן באכילה)<b>.</b>
<br>ומביאים הסבר נוסף: <b>אמר רבי אילא</b> (רבי אלעאי, אמורא ארץ ישראלי בדור השלישי)<b>: שכֵּן אדם ישן קימאה</b> (מעט) <b>ודייו</b> – אין ישינים עראי חוץ לסוכה, מפני שלעיתים אדם שישן שינת עראי עשויה השינה להספיק לו כאילו ישן שינת קבע (מה שאין כן באכילה)<b>.</b>
<br>ומציעים מקרה נפקות בין שתי הדעות: <b>מה נפק מן ביניהון?</b> – מה יוצא מביניהם? ומפרטים את הנפקות: <b>מסר שנתו לאחר</b> – במקרה שישן שינת עראי ואמר לאדם אחר שיעיר אותו משנתו לאחר זמן קצר, כדי שלא ימשיך ויישן שינת קבע<b>.</b> ומפרטים את הדין החל במקרה זה לפי שני בני המחלוקת: <b>על דעתהון דחבריא</b> (הסופר במסירה שלפנינו כתב 'דרבנן' ומגיה תיקן 'דחבריא') – על (לפי) דעתם של החברים<b>, מותר</b> – במקרה זה מותר לישון עראי חוץ לסוכה, משום שלא ישתקע בתוך שנתו<b>. על דעתיה דרבי אילא</b> – על (לפי) דעתו של רבי אילא<b>, אסור</b> – גם במקרה זה אסור לישון עראי חוץ לסוכה, משום שהוא ישן קימאה ודיו<b>.</b><br><br><small>ב<b>בבלי סוכה</b> כו,א אמרו: תנו רבנן: אוכלים אכילת עראי חוץ לסוכה, ואין ישינים שינת עראי חוץ לסוכה.<br>מאי טעמא? (מה טעם ההבדל, שהרי מצוות אכילה חובה היא כמצוות שינה בסוכה?)<br>אמר רב יוסף: גזירה שמא יירדם (וימשיך לישון שינת קבע). - אמר ליה אביי: אלא הא דתניא: ישן אדם בתפילין שינת עראי, אבל לא שינת קבע. וניחוש / התם נמי ניחוש שמא יירדם! - אמר רב יצחק בריה דרב עילאי: במוסר שנתו לאחרים. - מתקיף ליה רב משרשיא: ערביך ערבא צריך! (מי יבטיח שאף האחר שמונה להעיר אותו לא יירדם ויישנו שניהם?) - אלא אמר רבה בר בר חנה אמר רבי יוחנן: במניח ראשו בין ברכיו עסיקינן (שבמצב כזה אינו יכול לישון שינת קבע, אלא לנמנם בלבד).<br>רבא אמר: לפי שאין קבע לשינה (כל שינה נחשבת כקבע, מפני שאפילו בשינת עראי די לו).<br><br>שיטת רבי אלעזר בירושלמי עולה בקנה אחד עם זו של הברייתא שבבבלי. בין שהברייתא שימשה לו מקור, בין שהוא בא מדיוק בלשון המשנה, שבה רק אכילה בלבד ("מחקרים בתלמוד", עמוד 189).<br>טעמו של רב יוסף בבבלי כחברייא בירושלמי, וטעמו של רבא בבבלי כרבי אילא בירושלמי. בבבלי אמרו שבמוסר שנתו לאחרים מותר לישון עראי בתפילין לפי הטעם הראשון אך דחו, ובירושלמי אמרו שבמוסר שנתו לאחרים מותר לישון עראי חוץ לסוכה לפי הטעם הראשון. ההיתר לישון עראי לפי הטעם הראשון במניח ראשו בין ברכיו שנמסר בשם רבי יוחנן בבבלי לא נזכר בירושלמי.</small><br>• • •

Halakhah 6

<big><strong>משנה</strong></big><br><b>מעשה שהביאו לרבן יוחנן בן זכאי</b> (גדול החכמים בדור הראשון לתנאים) <b>לטעום את התבשיל</b> – בחג הסוכות, <b>ולרבן גמליאל</b> (ראש בית הדין ביבנה ותנא בדור השני) – הביאו בחג הסוכות, <b>שתי כותבות</b> (תמרים מיובשים) <b>ודלי של מים, ואמרו: העלום לסוכה</b> – שהם החמירו על עצמם שלא לאכול ושלא לשתות עראי חוץ לסוכה<b>.</b>
<br><b>וכשנתנו לו לרבי צדוק</b> (תנא בדור הראשון) – בחג הסוכות, <b>אוכל</b> – לחם, <b>פחות מכביצה</b> – מגודל ביצה בינונית של תרנגולת<b>, ונטלו</b> (בכתב יד אחד של המשנה: 'נטלו') <b>במפה</b> (יריעה של אריג (מקור המילה בלטינית)) – נטל את האוכל במפה בלי נטילת ידיים, <b>ואכלו חוץ לסוכה</b> – כדין, ולא החמיר על עצמו, <b>ולא בירך אחריו</b> – לאחר אכילתו<b>.</b><br><br><small>ב<b>בבלי יומא</b> עט,א אמרו: מעשה והביאו לרבן יוחנן בן זכאי לטעום את התבשיל, ולרבן גמליאל שתי כותבות ודלי של מים, ואמרו: העלום לסוכה. ותני עלה: לא מפני שהלכה כך, אלא שרצו להחמיר על עצמם.</small><br>• • •
<big><strong>תלמוד</strong></big><br>במשנה שנינו: "וכשנתנו לו לרבי צדוק אוכל פחות מכביצה... ולא בירך אחריו".
<br>מציעים קביעה פרשנית שנדחית בהמשך: <b>הוינן סברין מימר</b> – היינו סוברים לומר<b>, שלא בירך אחריו שלש ברכות</b> – ברכת המזון, לפי שלא היה באוכל כביצה, וסבר שאין חייבים בברכת המזון אלא כשאוכלים לחם כשיעור ביצה (עיין משנה ברכות ז,ב)<b>,</b> ויש להציע דיוק: <b>הא</b> – אבל <b>ברכה אחת בירך</b> אחריו (ברכה אחת בימי התנאים לא היתה ברכה אחת מעין שלוש המיוחסת לאמוראים. ראה בפירושנו לירושלמי ברכות פרק ו)<b>.</b> ומציעים ברייתא השוללת את הקביעה: <b>אשכח תני:</b> – נמצא (תנא ש)שונה: לא בירך אחריו <b>לא ברכה אחת ולא שלש ברכות.</b><br>
<br>כאן התחלת מקבילה בירושלמי ברכות ו,א.
<br>ומציעים ברייתא: <b>תני:</b> – שונה (התנא): <b>כל שאומרין עליו</b> (במקבילה: 'אחריו') <b>שלש ברכות</b> – שמברכים לאחר אכילתו ברכת המזון, <b>- אומרים לפניו "המוציא לחם מן הארץ"</b> – מברכים לפני אכילתו ברכת הלחם<b>. כל שאין אומרים אחריו שלש ברכות - אין אומרים לפניו "המוציא לחם מן הארץ".</b>
<br>ומציעים קושיה (בהצעת מקרה שממנו מקשים על הקביעה של הברייתא): <b>התיבון:</b> – השיבו (הקשו): <b>הרי פחות מכזית אין אומרים עליו</b> (במקבילה: 'אחריו') <b>שלש ברכות!</b> – הרי במקרה של אכילת לחם פחות מכזית ההלכה היא שאין מברכים לאחר אכילתו ברכת המזון! <b>מעתה</b> (אם כן) – אם דברי הברייתא נכונים<b>,</b> יש להקשות: <b>לא יאמרו לפניו "המוציא לחם מן הארץ"!</b> – לא יברכו ברכת הלחם לפני אכילת לחם פחות מכזית! והרי ההלכה היא שמברכים ברכת הלחם אף לפני אכילת לחם פחות מכזית! ולכן יש לפרוך את הקביעה של הברייתא!
<br>ומתרצים את הקושיה (בהצעת מקרה שבו מדובר בברייתא): <b>רבי יעקב בר אחא</b> (אמורא ארץ ישראלי בדור השלישי והרביעי) <b>אמר: לשאר המינין נצרכה</b> – לשאר מיני מאכל, חוץ מלחם, כגון תבשיל שעשוי מחמשת מיני דגן, או לשאר מיני דגן, חוץ מחמשת מיני דגן, כגון אורז ודוחן שעשו מהם לחם, נצרכה הברייתא לומר (ללמד דין זה), שכל שאין אומרים אחריו שלוש ברכות - אין אומרים לפניו: "המוציא", שהברייתא באה לחלק בין לחם מחמשת מיני דגן, שאומרים לפניו ברכת הלחם ואומרים אחריו ברכת המזון, ובין שאר מיני מאכל ושאר מיני דגן, שאין אומרים לפניהם ברכת הלחם אלא "בורא מיני מזונות" ואין אומרים אחריהם ברכת המזון אלא ברכה אחת. אבל לחם מחמשת מיני דגן פחות מכזית - אומרים לפניו ברכת הלחם ואין אומרים אחריו לא ברכה אחת ולא ברכת המזון (כמו שאמרו לעיל)<b>.</b><br><br><small>עד כאן המקבילה בירושלמי ברכות.<br>המקבילה מקורה בברכות, ששם דנו לפני כן בברכת הלחם על פחות מכזית, ומשם הועתקה לכאן, משום שאמרו כאן שרבי צדוק לא בירך אחריו לא ברכה אחת ולא שלוש ברכות.</small><br>• • •

Halakhah 7

<big><strong>משנה</strong></big><br><b>רבי אליעזר אומר: ארבע עשרה סעודות חייב אדם לוכל</b> (לאכול) <b>בסוכה</b> – בשבעת ימי החג<b>, אחת ביום ואחת בלילה</b> – שתי סעודות בכל יום (הלשון 'אחת ביום ואחת בלילה' באה בשל הכלל 'כל הקצר קודם', כמו הלשון 'בין ביום ובין בלילה', אף שהסדר הפוך, שהלילה קודם ליום)<b>. וחכמים אומרים: אין לדבר קיצבה</b> (שיעור מסוים ומוגדר) – אין קיצבה לסעודות שאדם אוכל בסוכה<b>, חוץ מלילי יום טוב הראשון בלבד</b> – שבלילה הראשון הוא חייב לאכול סעודה בסוכה<b>.</b>
<br><b>ועוד אמר רבי אליעזר: מי שלא אכל בלילי יום טוב הראשון</b> – של חג הסוכות<b>, משלים</b> (ממלא את החסר) <b>בלילי יום טוב האחרון</b> – יאכל סעודה נוספת בליל היום השמיני של החג כדי להשלים את הסעודה שלא אכל בליל היום הראשון של החג, אף על פי שאוכל אותה חוץ לסוכה<b>. וחכמים אומרים: אין לדבר תשלומין</b> (השלמה) – אין יכולת להשלים את סעודת החובה של ליל היום הראשון של החג<b>, ועל זה נאמר: "מְעֻוָּת לֹא יוּכַל לִתְקֹן</b>, <b>וְחֶסְרוֹן לֹא יוּכַל לְהִמָּנוֹת"</b> (קוהלת א,טו) – אם יש דבר מעוקם, אין ביד אדם ליישרו, ואם יש דבר שהוא חסר, אין ביד אדם למלא את החסרון ("לתקון" - להיות מתוקן. "להימנות" - לעשות שהוא ייספר, כי הוא חסר)<b>.</b><br>• • •
<big><strong>תלמוד</strong></big><br>במשנה שנינו: "רבי אליעזר אומר: ארבע עשרה סעודות חייב אדם לוכל בסוכה, אחת ביום ואחת בלילה. וחכמים אומרים: אין לדבר קיצבה, חוץ מלילי יום טוב הראשון בלבד".
<br>מסבירים את טעמו של רבי אליעזר: <b>מה טעמא דרבי ליעזר?</b> – מה הטעם (המקור) של רבי אליעזר? <b>- נאמר כאן</b> – בפרשת חג הסוכות<b>: "</b>בַּסֻּכֹּת <b>תֵּשְׁבוּ</b> שִׁבְעַת יָמִים<b>"</b> (ויקרא כג,מב) – אתם חייבים לדור בסוכה בשבעת ימי החג<b>, ונאמר להלן</b> – בפרשת ימי המילואים<b>: "וּפֶתַח אֹהֶל מוֹעֵד תֵּשְׁבוּ יוֹמָם וָלַיְלָה</b> שִׁבְעַת יָמִים<b>"</b> (ויקרא ח,לה) – אהרן ובניו הכוהנים נצטוו לשהות בחצר המשכן ביום ובלילה בשבעת ימי המילואים<b>. מה ישיבה שנאמר להלן - עשה בה את הלילות כימים</b> – דינם של הלילות ודינם של הימים שווים<b>, אף ישיבה שנאמר כאן - נעשה בה את הלילות כימים</b> – דינם של הלילות ודינם של הימים שווים. רבי אליעזר לומד מגזירה שווה זו שחובה לקיים את מצוות הישיבה בסוכה בכל יום ובכל לילה בשבעת ימי החג, וכיוון שהישיבה בסוכה כוללת אכילת סעודה, לכן חייב אדם לאכול סעודה בסוכה בכל יום ובכל לילה בשבעת ימי החג<b>.</b><br>
<br>ומסבירים את טעמם של חכמים: <b>רבי יוחנן</b> (גדול אמוראי ארץ ישראל בדור השני) אמר <b>בשם רבי ישמעאל</b> (מגדולי התנאים בדור השלישי)<b>: נאמר "חֲמִשָּׁה עָשָׂר" בפסח</b> – בפרשת חג המצות: "וּבַחֲמִשָּׁה עָשָׂר יוֹם לַחֹדֶשׁ הַזֶּה חַג הַמַּצּוֹת לַה'" (ויקרא כג,ו)<b>, ונאמר "חֲמִשָּׁה עָשָׂר" בחג</b> – בפרשת חג הסוכות: "בַּחֲמִשָּׁה עָשָׂר יוֹם לַחֹדֶשׁ הַשְּׁבִיעִי הַזֶּה חַג הַסֻּכּוֹת שִׁבְעַת יָמִים לַה'" (ויקרא כג,לד)<b>. מה "חֲמִשָּׁה עָשָׂר" שנאמר בפסח - לילה הראשון חובה</b> – חייב אדם לאכול מצה, <b>ושאר כל הימים רשות</b> – אינו חייב לאכול מצה (אבל מצווה לאכול מצה), אף על פי שמלשון הכתובים בתורה בעניין חובת אכילת מצה משמע ששבעת הימים של חג המצות שווים<b>, אף "חֲמִשָּׁה עָשָׂר" שנאמר בחג - לילה הראשון חובה ושאר כל הימים רשות</b> – חכמים לומדים בגזירה שווה שחייב אדם לאכול סעודה בסוכה רק בליל היום הראשון של החג, אבל בשאר הימים של החג אינו חייב לאכול סעודה בסוכה (אבל מצווה לאכול סעודה בסוכה), אף על פי שמלשון הכתובים בתורה בעניין חובת הישיבה בסוכה משמע ששבעת הימים של חג הסוכות שווים (הבבלי והירושלמי נחלקו בכמה מקומות בעניין רשות וחובה. בבבלי, רשות היא רשות ואינה מצווה, וחובה אינה אלא מצווה בלבד. ואילו בירושלמי, רשות היא מצווה, וחובה היא חובה ואינה מצווה בלבד)<b>.</b>
<br>ומציעים שאלה (על טעמם של חכמים): <b>חברייא בעיי:</b> – החברים (קבוצת תלמידי החכמים) שואלים (מקשים או מסתפקים): <b>אומ'</b> (צריך לומר: '<b>או</b>'. נראה ש'או' השתבש ל-'או'' ול-'אומ'') <b>מה להלן</b> – בפסח, <b>- עד שייכנסו</b> (נראה שצריך לומר כאן ובסמוך: '<b>כדי שייכנס</b>', כמו בברייתא שהבאנו להלן שהיא המקור ללשון זו. 'עד' הוא אשגרה מהשאלה הדומה להלן) <b>למצה בתאוה</b> (בתשוקה) – לא יתחיל אדם לאכול בערב פסח עד שתחשך (משנה פסחים י,א), כדי שיאכל מצה בלילה בתשוקת אכילה בשל היותו רעב<b>, וכא</b> – וכאן (בחג), <b>- עד שייכנסו לסוכה בתאוה</b> – לא יתחיל אדם לאכול בערב החג סמוך למנחה עד שתחשך, כדי שיאכל בסוכה בלילה בתשוקת אכילה בשל היותו רעב<b>.</b>
<br>ומציעים שאלה נוספת (על טעמם של חכמים): <b>רבי זעורה</b> (רבי זירא, מגדולי אמוראי ארץ ישראל בדור השלישי) <b>בעי</b> – שואל (מקשה או מסתפק)<b>: אי</b> (צריך לומר: '<b>או</b>') <b>מה להלן</b> – בפסח, <b>- עד שיאכל כזית מצה</b> – לא ייצא אדם ידי חובת אכילת מצה בלילה הראשון של פסח עד שיאכל מצה בשיעור כזית<b>, וכא</b> – וכאן (בחג), <b>- עד שיאכל כזית דגן</b> (מיני תבואה הגדלים בשיבולים, שגרגיריהם משמשים מזון לאדם, כגון: חיטה, שעורה ועוד) <b>בסוכה</b> – לא ייצא אדם ידי חובת ישיבת סוכה בלילה הראשון של החג עד שיאכל לחם בשיעור כזית<b>.</b><br><br><small>ייתכן להטעים את טעמיהם של רבי אליעזר וחכמים שנחלקו בעניין חובת האכילה בסוכה, שרבי אליעזר לומד מחובת האכילה מקורבנות המילואים שנצטוו בה אהרן ובניו, וחכמים לומדים מחובת האכילה של מצה בפסח.</small><br>
<br><b>רבי הושעיה</b> (מגדולי אמוראי ארץ ישראל בדור הראשון) <b>אמר: כל שבעה חובה</b> – חכמים סוברים שחייב אדם לאכול סעודה בסוכה בכל שבעת ימי החג ולא רק בליל היום הראשון של החג<b>.</b>
<br><b>רבי ברכיה</b> (אמורא ארץ ישראלי בדור הרביעי) <b>אמר: פליגין</b> – חלוקים (המימרות של רבי יוחנן ורבי הושעיה חלוקות זו על זו, שלרבי יוחנן לילה הראשון חובה ושאר כל הימים רשות, ולרבי הושעיה כל שבעה חובה. ונראה שלפי רבי ברכיה, רבי יוחנן ורבי הושעיה חלוקים בדעת חכמים במשנה שאמרו "אין לדבר קיצבה", שלרבי יוחנן דעת חכמים היא שאין חובה לאכול סעודה בסוכה (אבל מצווה לאכול סעודה בסוכה) חוץ מליל היום הראשון של החג, ולרבי הושעיה דעת חכמים היא שיש חובה לאכול סעודה בסוכה בשבעת ימי החג (וטעמם כטעמו של רבי אליעזר שהובא לעיל) אך אין שיעור למספר הסעודות)<b>.</b>
<br><b>רבי אבונא</b> (נראה שצריך לומר: 'רבי <b>אבון</b>', שהוא בן מחלוקתו של רבי ברכיה בכמה מקומות. - מגדולי אמוראי ארץ ישראל בדור החמישי) <b>אמר: לא פליגין</b> – לא חלוקים (המימרות של רבי יוחנן ורבי הושעיה אינן חלוקות זו על זו. לפי רבי אבון, גם לרבי הושעיה דעת חכמים היא שאין חובה לאכול סעודה בסוכה חוץ מליל היום הראשון של החג)<b>.</b> ומסבירים את שתי המימרות האמוראיות החולקות לכאורה באופן שלא יחלקו זו על זו (ההסבר מבוסס על אוקימתות למימרות הסותרות): <b>מה דאמר</b> – מה שאומר <b>רבי יוחנן</b> – לילה הראשון חובה ושאר כל הימים רשות, <b>- בשנתן דעתו</b> (שׂם ליבו, ייחד מחשבתו) – מדובר שנתן את דעתו לכך שלילה הראשון חובה, ואכל סעודה בסוכה בלילה הראשון של החג, שאינו חייב עוד לאכול סעודה בסוכה בשאר הימים<b>, מה דאמר</b> – מה שאומר <b>רבי הושעיה</b> – כל שבעה חובה, <b>- בשלא נתן דעתו</b> – מדובר שלא נתן את דעתו לכך שלילה הראשון חובה, ולא אכל סעודה בסוכה בלילה הראשון של החג, שהוא חייב לאכול סעודה בסוכה באחד משאר הימים של החג, כדי להשלים את הסעודה שלא אכל בלילה הראשון<b>.</b><br><br><small>שיטת רבי ברכיה היא שרבי הושעיה חולק על רבי יוחנן. שיטתו המנוגדת של רבי אבונא, המנסה להעמיד את רבי הושעיה כרבי יוחנן באמצעות אוקימתא, נראית כהשתקפות התקבלותה של שיטת רבי יוחנן בהמשך דורות האמוראים. מתוך כך בא הניסיון להתאים לה את שיטת רבי הושעיה, שכפשוטה חלוקה עליה ("שמחת הרגל בתלמודם של תנאים", עמוד 389, הערה 77).<br><br>ב<b>בבלי סוכה</b> כז,א אמרו: מאי טעמא דרבי אליעזר? דאמר קרא: "בסוכות תשבו שבעת ימים" - "תשבו" כעין תדורו, מה דירה - אחת ביום ואחת בלילה, אף סוכה - אחת ביום ואחת בלילה.<br>ורבנן? - כדירה, מה דירה - אי בעי אכיל אי בעי לא אכיל, אף סוכה - אי בעי אכיל אי בעי לא אכיל. - אי הכי, אפילו לילי יום טוב הראשון נמי! - אמר רבי יוחנן משום רבי שמעון בן יהוצדק: נאמר כאן "חמישה עשר" ונאמר להלן "חמישה עשר" / נאמר "חמישה עשר" בחג המצות ונאמר "חמישה עשר" בחג הסוכות. מה להלן - לילה הראשון חובה, מכאן ואילך רשות, אף כאן - לילה הראשון חובה, מכאן ואילך רשות. - והתם מנלן? - אמר קרא / דכתיב: "בערב תאכלו מצות" - הכתוב קבעו חובה.<br><br>טעמו של רבי אליעזר בבבלי אינו כטעמו בירושלמי.<br>לפי הבבלי, לדעת חכמים שמכאן ואילך רשות, "אי בעי אכיל אי בעי לא אכיל", שבבבלי רשות היא רשות ואינה מצווה.<br>בבבלי: רבי יוחנן משום רבי שמעון בן יהוצדק. ובירושלמי: רבי יוחנן בשם רבי ישמעאל. גרסת הירושלמי מסתברת, כיוון שבשום מקום בתלמודים לא מסר רבי יוחנן לימוד בגזירה שווה משום רבי שמעון בן יהוצדק אלא בשם רבי ישמעאל (שלא כמו שכתב ב"שמחת הרגל בתלמודם של תנאים", עמוד 370, הערה 13).<br>מימרתו של רבי הושעיה בירושלמי אין לה זכר בבבלי.<br><br>ב<b>ספרא</b> "אמור" פרשה יב נאמר: "ימים" - אין לי ימים, לילות מניין? הריני דן, נאמר כאן שבעה ונאמר שבעה באוהל מועד ("וּפֶתַח אֹהֶל מוֹעֵד תֵּשְׁבוּ יוֹמָם וָלַיְלָה שִׁבְעַת יָמִים"), מה שבעה האמורים באוהל מועד עשה בהם את הלילות כימים, אף שבעה האמורים כאן נעשה בהם את הלילות כימים. - או לכה לדרך זו, נאמר כאן שבעה ונאמר שבעה בלולב, מה שבעה האמורים בלולב לא עשה בהם את הלילות כימים, אף שבעה האמורים כאן לא נעשה בהם את הלילות כימים. - נראה למי דומה, דנים שבעה שהם תדירים כל היום (מצוות סוכה) משבעה שהם תדירים כל היום (מצוות מילואים), ואל יוכיחו שבעה שבלולב שאינם תדירים כל היום. - או לכה לדרך זו, דנים שבעה שהם מנהג לדורות (מצוות סוכה) משבעה שהם מנהג לדורות (מצוות לולב), ואל יוכיחו שבעה שבאוהל מועד שאין מנהג לדורות. - תלמוד לומר: "תשבו שבעת ימים" "תשבו שבעת ימים" לגזירה שווה, מה "תשבו שבעת ימים" שנאמר באוהל מועד עשה בהם את הלילות כימים, אף "תשבו שבעת ימים" האמורים כאן נעשה בהם את הלילות כימים.<br><br>ב<b>בבלי סוכה</b> מג,א-ב אמרו: תנו רבנן: "בסוכות תשבו שבעת ימים" - ימים ואפילו לילות. - אתה אומר ימים ואפילו לילות, או אינו אלא ימים ולא לילות! ודין הוא: נאמר כאן "ימים" ונאמר בלולב "ימים", מה להלן ימים ולא לילות, אף כאן ימים ולא לילות. או כלך לדרך זו: נאמר כאן "ימים" ונאמר במילואים "ימים", מה להלן ימים ואפילו לילות, אף כאן ימים ואפילו לילות. - נראה למי דומה: דנים דבר שמצוותו כל היום (מצוות סוכה) מדבר שמצוותו כל היום (מצוות מילואים), ואל יוכיח דבר שמצוותו שעה אחת (מצוות לולב). או כלך לדרך זו: דנים דבר שמצוותו לדורות (מצוות סוכה) מדבר שמצותו לדורות (מצוות לולב), ואל יוכיחו מילואים שאין נוהגים לדורות. - תלמוד לומר: "תשבו" "תשבו" לגזירה שווה. נאמר כאן "תשבו" ונאמר במילואים "תשבו", מה להלן ימים ואפילו לילות, אף כאן ימים ואפילו לילות.<br><br>המדרש, הלומד סוכות ממילואים בגזירה שווה שחובה לקיים את מצוות הישיבה בסוכה בכל יום ובכל לילה בשבעת ימי החג, שמובא בירושלמי כמקור לדעת רבי אליעזר במשנה כאן, מובא בבבלי על המשנה להלן ד,א כמקור לדין שסוכה מצוותה שבעה ימים ואפילו לילות.<br><br><b>כדי שייכנס למצה / לסוכה בתאוה</b><br>ב<b>משנה פסחים</b> י,א שנינו: ערבי פסחים סמוך למנחה לא יאכל אדם עד שתחשך.<br>וב<b>ירושלמי פסחים</b> י,א אמרו: מתניתא דרבי יודה, דתני: ערב שבת מן המנחה ולמעלן לא יטעום אדם כלום עד שתחשך, כדי שייכנס לשבת בתאוה; דברי רבי יודה. רבי יוסה אומר: אוכל והולך עד שעה שהוא משלים.</small><br>• • •
מציעים ברייתא: <b>תני</b> – שונה (התנא) <b>בשם רבי ליעזר: מי שלא עשה סוכתו בערב הרגל</b> – לפני חג הסוכות, <b>- אל יעשנה ברגל</b> – בחולו של מועד<b>.</b>
<br>ומציעים קושיה מברייתא: <b>והתני</b> – והרי שונה <b>בר קפרא</b> (בדור המעבר שבין התנאים לאמוראים)<b>: נפלה</b> (הוטלה כלפי מטה) <b>סוכתו ברגל - יקימנה ברגל!</b> – הרי שמותר לעשות סוכה ברגל, שלא כדברי הברייתא הקודמת!
<br>ומתרצים: <b>רבי אחא</b> (אמורא ארץ ישראלי בדור הרביעי) אמר <b>בשם רבי חיננא</b> (אמורא ארץ ישראלי בדור השלישי)<b>: קנס קנסוֹ רבי ליעזר שלא עשה סוכתו מערב הרגל</b> – מי שלא עשה סוכה לפני הרגל, שוב אין מניחים לו לעשות סוכה ברגל, משום קנס. אבל אם עשה סוכה לפני הרגל אלא שנפלה ברגל, אין לקנוס אותו<b>.</b><br><br><small>ב<b>בבלי סוכה</b> כז,א-ב אמרו: תניא: רבי אליעזר אומר: אין עושים סוכה בחולו של מועד. וחכמים אומרים: עושים סוכה בחולו של מועד. ושווים (ומסכימים הכל), שאם נפלה - שחוזר ובונה בחולו של מועד.<br>מאי טעמא דרבי אליעזר? אמר קרא: "חג הסוכות תעשה לך שבעת ימים" - עשה סוכה הראויה לשבעה. - ורבנן? הכי קאמר רחמנא: עשה סוכה בחג (חובת עשיית סוכה קיימת כל שבעת הימים, שאם לא עשאה - חייב לעשותה).<br>"ושווים, שאם נפלה - שחוזר ובונה אותה בחולו של מועד". - פשיטא! - מהו דתימא: האי (שחזר ובנה) - אחריתי היא, ואינה לשבעה, קמשמע לן (שאף הוא מודה, שהיא נחשבת לאותה סוכה).<br><br>טעמו של רבי אליעזר שונה בשני התלמודים. לפי הבבלי טעמו הוא מדרש הכתוב, ולפי הירושלמי טעמו הוא משום קנס. דעת חכמים החלוקים על רבי אליעזר לא הובאה בירושלמי. בברייתא שבבבלי נאמר, שרבי אליעזר מודה שאם נפלה סוכתו ברגל - יקימנה ברגל, ואילו בירושלמי הביאו ברייתא אחרת בעניין זה.</small><br>• • •<br>במשנה שנינו: "ועוד אמר רבי אליעזר: מי שלא אכל בלילי יום טוב הראשון, משלים בלילי יום טוב האחרון".
<br>מציעים סתירה: <b>מחלפה שיטתיה דרבי ליעזר!</b> – מוחלפת (הפוכה) שיטתו של רבי אליעזר! (דבריו כאן סותרים את דבריו שלו עצמו במקום אחר)! ומבארים את הסתירה: <b>תמן הוא אמר:</b> – שם (במקום אחר - במשנתנו בראשה) הוא אומר: <b>ארבע עשרה סעודות חייב אדם לוכל בסוכה, וכא</b> (צריך להוסיף: '<b>הוא</b>') <b>אמר הכין?!</b> – וכאן (במשנתנו בסופה) הוא אומר כך (שמי שלא אכל סעודה בסוכה בליל היום הראשון של החג, ישלים בליל היום השמיני של החג. הרי שרבי אליעזר מצריך השלמה לליל היום הראשון של החג בלבד. ואם כן, אין אדם חייב לאכול סעודה בסוכה אלא בליל היום הראשון של החג, שאילו היה חייב אדם לאכול ארבע עשרה סעודות בסוכה בשבעת ימי החג, היה לו לומר שמי שלא אכל סעודה בסוכה באחד משבעת ימי החג, ישלים בליל היום השמיני של החג)?!
<br>ומתרצים: <b>אמר רבי אחא</b> (אמורא ארץ ישראלי בדור הרביעי)<b>: למצוה</b> (הסופר במסירה שלפנינו כתב 'למצה' ומגיה תיקן 'למצוה') <b>הושווה</b> (הושבה (חילוף ב - ו)) – משנתנו בראשה הוסבה ונאמרה רק לעניין מצווה, שלכתחילה אדם חייב לאכול ארבע עשרה סעודות בסוכה בשבעת ימי החג. אבל מי שלא אכל סעודה בסוכה באחד משבעת ימי החג, אינו משלים בליל היום השמיני של החג את הסעודה שלא אכל אלא אם לא אכל בליל היום הראשון של החג, שרק בסעודת הלילה הראשון יש חובת השלמה<b>.</b><br><br><small>ב<b>בבלי סוכה</b> כז,א אמרו: "ועוד אמר רבי אליעזר...". - והא אמר רבי אליעזר: ארבע עשרה סעודות חייב אדם לאכול בסוכה, אחת ביום ואחת בלילה! - אמר בירא אמר רב אמי: חזר בו רבי אליעזר (זאת אומרת: שני תנאים שנו את המשנה, וסיפא "ועוד אמר רבי אליעזר" תנא אחר הוא, וכיוצא בו במקומות אחרים ("מבוא לנוסח המשנה", עמוד 250)).<br><br>גם הבבלי העלה סתירה בין שיטת רבי אליעזר בראש המשנה לשיטתו בסופה, אך לא הסביר את טיבה של הסתירה. רוב הראשונים פירשו את הסתירה בבבלי כמו פירושה של הסתירה בירושלמי.</small><br>• • •

Halakhah 8

<big><strong>משנה</strong></big><br><b>מי שהיה ראשו ורובו</b> – רוב גופו, <b>בסוכה</b>, <b>ושולחנו</b> – השולחן ועליו האוכל, <b>בתוך הבית</b> – ששטחה של הסוכה קטן ומחזיק רק כדי ראשו ורובו של אדם, <b>- בית שמי</b> (בני בית המדרש שיסד שמאי, מחכמי הזוגות) <b>פוסלין</b> – סוכה קטנה כזו, והיושב בה לא יצא ידי חובתו<b>, ובית הלל</b> (בני בית המדרש שיסד הלל, מחכמי הזוגות) <b>מכשירין</b> – סוכה קטנה כזו, והיושב בה יצא ידי חובתו (השיעור "ראשו ורובו" מתייחס לצורת הישיבה על מיטות הסבה שהיתה נהוגה בתקופה העתיקה)<b>.</b>
<br><b>אמרו בית הלל לבית שמי: מעשה שהלכו זקני</b> (חכמי) <b>בית שמי וזקני בית הלל לבקר את יוחנן בן החורוני</b> (תנא בדור הראשון, מבית חורון) – בחג הסוכות<b>, ומצאוהו ראשו ורובו בסוכה ושולחנו בתוך הבית</b> – שהיתה סוכתו קטנה והחזיקה רק כדי ראשו ורובו, והרי ראיה לדברינו שסוכה כזו כשירה, והיושב בה יצא ידי חובה<b>. אמרו להן בית שמי</b> – לבית הלל<b>: משם ראייה</b> – לדבריכם<b>?</b> (בתמיהה) <b>אף</b> (הרי) <b>הן</b> – זקני בית שמיי וזקני בית הלל, <b>אמרו לו</b> – ליוחנן בן החורוני<b>: אם כך היית נוהג, לא קיימת מצות סוכה מימיך.</b><br>• • •
<big><strong>תלמוד</strong></big><br>במשנה שנינו: "מי שהיה ראשו ורובו בסוכה ושולחנו בתוך הבית - בית שמי פוסלין, ובית הלל מכשירין".
<br>מרחיבים את תחולת הקביעה: <b>לא סוף דבר שולחנו</b> – בית שמיי מכשירים סוכה קטנה לא רק במקרה שהיא מחזיקה מלבד ראשו ורובו גם כל שולחנו<b>, אלא אפילו כדי</b> (בשיעור המספיק ל-) <b>שולחנו</b> – אף במקרה שהיא מחזיקה מלבד ראשו ורובו גם כדי שולחנו - בית שמיי מכשירים (ובית הלל מכשירים אף במקרה שאינה מחזיקה כדי שולחנו)<b>.</b>
<br>וקובעים: <b>כמה הוא כדי שולחנו? טפח</b> – שיעור טפח על טפח, שדי לו לאדם מקום טפח על טפח בשולחנו להניח שם מאכלו או קערתו, ולכן בית שמיי מכשירים סוכה קטנה במקרה שהסוכה מחזיקה ראשו ורובו וטפח משולחנו<b>.</b><br><br><small>ב<b>תוספתא כלים</b> (בבא מציעא) ד,א שנו: השולחן והטבלה והדולפקי של מתכות - טמאים ושיעורם בטפח.<br>וב<b>תוספתא כלים</b> (בבא בתרא) א,ט שנו: השולחן והטבלה והדולפקי שנתקרסמו ונשתייר בהם טפח - טמאים.<br>ו<b>שם</b> ו,ד שנו: עור שעשאו לשולחן להיות אוכל עליו - טמא ושיעורו בטפח.</small>
כאן התחלת מקבילה בירושלמי תרומות ה,ד.
<br>ב<b>משנה תרומות</b> ה,ד שנינו: סאה תרומה טמאה שנפלה למאה סאה תרומה טהורה (שלא הוכשרה לקבל טומאה) - בית שמיי אוסרים (שלדעתם ההלכה שתרומה בטלה באחד ומאה אינה אלא בחולין, אבל תרומה טמאה שנתערבה בתרומה טהורה אינה בטלה וכל התערובת אסורה), ובית הלל מתירים (שלדעתם אף תרומה טמאה שנתערבה בתרומה טהורה בטלה באחד ומאה).
<br>אמרו בית הלל לבית שמיי: הואיל וטהורה (תרומה טהורה) אסורה לזרים (באכילה) וטמאה (תרומה טמאה) אסורה לכוהנים (באכילה), מה טהורה עולה (בטלה כשנפלה לתוך מאה חולין), אף טמאה תעלה (בטלה כשנפלה לתוך מאה תרומה טהורה).
<br>אמרו להם בית שמיי: לא (אין לדמות תרומה טהורה לחולין), אם העלו החולין הקלים המותרים לזרים את הטהורה, תעלה תרומה החמורה האסורה לזרים את הטמאה?!
<br>לאחר שהודו (לאחר מכן נחלקו רבי אליעזר וחכמים בדין אותה סאה תרומה טמאה), רבי אליעזר אומר: תירום ותישרף (צריך להרים סאה אחת מן התערובת ולשורפה, והשאר מותר באכילה לכוהנים), וחכמים אומרים: אבדה במיעוטה (הסאה שנפלה בטלה בתוך התערובת ואין צריך להרים סאה מתוכה, ונאכל הכל לכוהנים בטהרה).
<br><b>רבי יודה בר פזי</b> (רבי יהודה בר סימון, אמורא ארץ ישראלי בדור השלישי והרביעי) <b>ורבי אייבו בר נגרי</b> (אמורא ארץ ישראלי בדור השלישי והרביעי) <b>הוון יתיבין אמרין:</b> – היו יושבים (ו)אומרים: <b>תנינן:</b> – שנינו (משנה תרומות ה,ד): <b>אחר שהודו</b> – אלו לאלו (בדרך כלל המונח 'תנינן' מציע את המשנה המקומית. כאן המונח מציע משנה ממקום אחר, אולם נראה שזו סוגיה מועברת מירושלמי תרומות, ובמקומה העיקרי של הסוגיה 'תנינן' אכן מציע את המשנה המקומית ("הטרמינולוגיה של הירושלמי", עמוד 605 והערה 251)<b>.</b> ויש לשאול על דברי המשנה: <b>מי הודה למי? בית שמי לבית הלל?</b> – האם בית שמיי הודו לבית הלל שתרומה טמאה בטלה בתרומה טהורה? (מגיה במסירה שלפנינו הוסיף כאן 'או' כמו שהוא במקבילה, וכדרכו במספר מקרים כאלה, ואינו בכתב יד רומי) <b>בית הלל לבית שמי?</b> – או שמא בית הלל הודו לבית שמיי שתרומה טמאה אינה בטלה בתרומה טהורה? (שכן במשנתנו לא נזכרה תשובה של בית הלל לבית שמיי, ומזה יוצא שבית שמיי ניצחו את בית הלל) <b>אמרין</b> (צריך לומר: 'אמר<b>ו</b>ן')<b>:</b> – אמרו (שני האמוראים): <b>נצא לחוץ ונלמוד</b> (ונלמד) – נצא מבית המדרש לרחוב ונלמד תשובה לשאלה זו ממי שיודע<b>. ונפקין</b> (צריך לומר כמו במקבילה: 'נפק<b>ו</b>ן') <b>ושמעון</b> – יצאו ושמעו את <b>רבי חזקיה</b> (אמורא ארץ ישראלי בדור הרביעי) אומר בשם <b>רבי אחא</b> (אמורא ארץ ישראלי בדור הרביעי) שאמר <b>בשם רבי יודה בן לוי</b> (אמורא ארץ ישראלי בדור הראשון. במקבילה: 'רבי יודה בר חנינה' - אמורא ארץ ישראלי בדור הראשון)<b>: לא מצאנו שהודו בית שמי לבית הלל</b> (הסופר במסירה שלפנינו כתב 'בית הלל לבית שמי' ומגיה תיקן כמו שהוא במקבילה) <b>אלא בדבר זה</b> (בכתב יד רומי: 'בדבר אחד') <b>בלבד</b> – בעניין תרומה טמאה שנתערבה בתרומה טהורה (הלשון 'אמרין: נצא לחוץ ונלמד. נפקון ושמעון...' חוזר פעמים אחדות בירושלמי)<b>.</b><br>
<br>ומציעים מקור תנאי לקביעה המופיעה לפני כן בליווי דיון בו: <b>רבי חונה</b> (רבי הונא, אמורא ארץ ישראלי בדור הרביעי) אמר <b>בשם רב אבייא</b> (במקבילה: 'רבי אביי'. ואולי צריך לומר: 'רב אבין' - רבין, אמורא בדור השלישי והרביעי)<b>: מתניתא אמרה כן:</b> – המשנה (המקור התנאי, והוא המשנה טבול יום ב,ז) אומרת כך (שהודו בית שמיי לבית הלל בדבר זה): (במקבילה: 'שמע לה מן הדא:' - שומע (לומד) אותה מזאת (המשנה (טבול יום ב,ז):) (שתי הגרסאות ייתכנו, כי כאן מוצע מקור תנאי. ייתכן שהמונח 'מתניתא אמרה כן' בסוגיית סוכה הועתק באשגרה מלהלן ("הטרמינולוגיה של הירושלמי", עמוד 460, הערה 593; עמוד 562, הערה 55)) <b>המערה</b> – משקה של תרומה, <b>מכלי לכלי ונגע טבול יום בקילוח</b> – ונפסל מקום מגעו<b>, אם יש בו</b> – במשקה שבכלי התחתון מאה כנגד הפסול שבקילוח, <b>- יעלה באחד ומאה</b> – כדין תרומה טמאה שנתערבה בתרומה טהורה שבטלה באחד ומאה<b>.</b> ומציעים אפשרות המנוגדת לאמור לעיל: <b>אין תימר:</b> – אם תאמר: <b>בית הלל הודו לבית שמי שלא תעלה</b> – סאה תרומה טמאה שנפלה למאה סאה תרומה טהורה - אינה בטלה, <b>-</b> ושוללים את האפשרות הזאת: <b>מאן תנא הכא</b> – מי שנה כאן (במשנת טבול יום) <b>תעלה</b> – יעלה באחד ומאה<b>? לא בית הלל ולא בית שמי?!</b> (בתמיהה) – האם המשנה לא כבית הלל ולא כבית שמיי?! אלא כמי היא המשנה? הרי שמוכח מכאן שבית שמיי הודו לבית הלל, והמשנה היא דברי הכל (הסופר במסירה שלפנינו כתב 'לא בית הלל לבית שמי' ומגיה תיקן. ובמקבילה: 'לא בית שמי לבית הלל', ובכתב יד רומי: 'לא בית שמי לא בית הילל'. - 'לבית שמי' = 'לא בית שמי', 'לבית הלל' = 'לא בית הלל', שכן 'ל-' הצמודה למילה שאחריה משמשת הרבה בירושלמי בהוראת 'לא')
<br>ודוחים את האמור לפני כן: <b>אמר רבי אידי</b> (אמורא ארץ ישראלי בדור השלישי והרביעי. - במקבילה: 'רבי חנינה בריה דרבי הלל'. - חילופי השמות בין המקבילות נראים מקוריים, ולא ניתן לפרשם כטעויות סופרים ("סוגיות מקבילות ומסורת נוסח הירושלמי", "תרביץ" ס, עמוד 532))<b>: נֹאמַר:</b> (בניחותא) <b>בית הלל שנו אותה עד שלא הודו להם</b> (במקבילה: 'קודם שיודו להן'. הלשונות המתחלפים 'עד שלא' ו'קודם ש-' הם ביטויים נרדפים) <b>[ל]בית</b> (כך צריך לומר, וכן הגיה ב"קורבן העדה") <b>שמי</b> – אין להוכיח ממשנת טבול יום שבית שמיי הודו לבית הלל, שאפשר שבית הלל הודו לבית שמיי, אלא שהמשנה שאמרה 'תעלה' היא כבית הלל לפני שהודו לבית שמיי<b>.</b><br>
<br>ומציעים סיוע ממשנה: <b>אמר רבי יוסה</b> (מגדולי אמוראי ארץ ישראל בדור הרביעי)<b>: מתניתא אמרה כן:</b> – המשנה (המקור התנאי, והוא המשנה תרומות ה,ד) אומרת כך (שבית שמיי הודו לבית הלל): <b>אחר שהודו</b> – אלו לאלו<b>, רבי ליעזר</b> (בן הורקנוס, תנא בדור השני) <b>אומר: תירום ותישרף</b> – צריך להרים סאה אחת מן התערובת ולשורפה כדין תרומה טמאה, והשאר מותר באכילה לכוהנים<b>.</b> ויש לדון: <b>ורבי אליעזר לא שמותי</b> – מבית שמיי <b>הוא?!</b> (בתמיהה) – הרי רבי אליעזר הוא מתלמידי בית שמיי ונוקט בשיטתם, וממילא מוכח שבית שמיי הודו בדבר זה לבית הלל, שאם לא כן, הרי רבי אליעזר לפני שהודו הוא רבי אליעזר לאחר שהודו ("תוספתא כפשוטה"), ומדוע אמרה המשנה: "אחר שהודו, רבי אליעזר אומר..."? אלא מכאן שבית שמיי הודו לבית הלל.
<br>ומציעים סיוע נוסף מברייתא: <b>אמר רבי חיננה</b> (בכתב יד רומי: 'חנינא'. - רבי חנניה דציפורין, אמורא ארץ ישראלי בדור החמישי)<b>: מתניתא אמרה כן:</b> – המשנה (המקור התנאי, והוא הברייתא להלן) אומרת כך (שבית שמיי הודו לבית הלל): <b>אחר שהודו אלו לאלו, תעלה</b> – הכל מודים, שסאה תרומה טמאה שנפלה למאה סאה תרומה טהורה - בטלה. מכאן שבית שמיי הודו לבית הלל (הגרסה בברייתא "אחר שהודו, תעלה" שונה מהגרסה במשנה "אחר שהודו, תירום ותישרף". רק מהדין בברייתא מוכח שבית שמיי הודו לבית הלל, אבל מהדין במשנה אין מוכח שבית שמיי הודו לבית הלל, ואפשר שבית הלל הודו לבית שמיי. ראה מה שכתבנו להלן על הגרסה בתוספתא)<b>.</b><br>
<br>ותמהים: <b>בית שמי מסלקין לון</b> – בית שמיי מסלקים אותם (את בית הלל, שהשיבו בית שמיי אותם תשובה מסלקת, מכרעת, ולא השיבו להם בית הלל, שכן במשנתנו לא נזכרה תשובת בית הלל לטענה האחרונה של בית שמיי)<b>, ואינון מודיי לון?!</b> (בתמיהה) – והם (בית שמיי) מודים להם (לבית הלל שהסאה בטלה)?! (איך הודו בית שמיי לבית הלל, והלא במשנתנו בית הלל הושבו?)
<br>ומשיבים: <b>אמר רבי אבון</b> (מגדולי אמוראי ארץ ישראל בדור החמישי)<b>: תשובה אחרת יש כאן</b> – בית הלל השיבו תשובה לטענה האחרונה של בית שמיי, כמבואר בברייתא להלן, ולכן הודו בית שמיי לבית הלל<b>.</b> ומציעים סיוע מברייתא: <b>כהדא דתני</b> – כמו (הברייתא) הזאת ששונה <b>רבי הושעיה</b> (מגדולי אמוראי ארץ ישראל בדור הראשון)<b>:</b> ו<b>מה אם טהורה שהיא בעון מיתה אצל זרים</b> – זר שאכל תרומה טהורה במזיד - חייב מיתה בידי שמים, הרי שהחמירה תורה באכילת תרומה טהורה לזרים, <b>- הרי היא עולה</b> – סאה תרומה טהורה שנפלה למאה סאה חולין - בטלה<b>, טמאה שהיא ב</b>'<b>עשה</b>' <b>אצל כהנים</b> – כוהן טהור שאכל תרומה טמאה - עובר ב'עשה' (ירושלמי ביכורים ב,א: "טהור שאכל טמא ב'עשה' - "ואחר יאכל מן הקודשים" - מן הטהורין ולא מן הטמאין (מדבר שהוא בקדושתו הוא שיאכל כשיטהר, אבל דבר טמא לא יאכל אף על פי שיטהר). כל 'לא תעשה' שהוא בא מכח 'עשה' - 'עשה' הוא"), הרי שהקלה תורה באכילת תרומה טמאה לכוהנים, <b>- לא כל שכן</b> – שסאה תרומה טמאה שנפלה למאה סאה תרומה טהורה - תתבטל<b>?!</b> – הרי שבית הלל למדו את דינם בקול וחומר, ולא למדו מהשוואת דברים כמו במשנה.<br><br><small>עד כאן המקבילה בירושלמי תרומות.<br><br>ב<b>תוספתא תרומות</b> ו,ד שנו: סאה תרומה טמיאה שנפלה למאה סאה תרומה טהורה - בית שמיי אוסרים, ובית הלל מתירים.<br>אמרו בית הלל לבית שמיי: טהורה אסורה לזרים וטמיאה אסורה לכוהנים, מה טהורה עולה, אף טמיאה תעלה.<br>אמרו להם בית שמיי...<br>אמרו להם בית הלל...<br>אמרו להם בית שמיי...<br>אמרו להם בית הלל...<br>אחר שהודו (בית שמיי לבית הלל, שהטמאה אינה אוסרת את מאה הטהורות), רבי ליעזר אומר: תירום ותירקב (שהרי רובה תרומה טהורה, ואסור לשורפה, ולפיכך תיגנז ותירקב), וחכמים אומרים: אבדה במיעוטה (ואינו צריך להרים, והכל מותר לכוהנים, ויאכלו בטהרה).<br><br>מתוך גרסת התוספתא בדברי רבי אליעזר ("תירום ותירקב") ברור שבית שמיי הודו לבית הלל, שאם נאמר שבית הלל הודו לבית שמיי שכל התערובת אסורה, הרי כל התערובת נגנזת ונרקבת, ולמה לו להרים סאה באופן מיוחד. אבל לגרסת המשנה בדברי רבי אליעזר ("תירום ותישרף") אפשר שבית הלל הודו לבית שמיי שכל התערובת אסורה, ותירום ותישרף כשאר ספיקות שגזרו חכמים עליהם שריפה, ושאר התערובת תירקב (על פי "תוספתא כפשוטה").<br><br><b>ורבי אליעזר לא שמותי הוא?!</b><br>המסורת התלמודית, ובמיוחד המסורת הארץ ישראלית, ראתה ברבי אליעזר תנא המהלך תמיד בשיטת בית שמאי. דבר זה מקוים על ידי רבות מהלכותיו, התואמות את הלכות בית שמאי, ועל ידי דרכו בבירור ההלכה, הכרעתה ומדרשה, המיוסדת על השיטות שרווחו בבית מדרשם של בית שמאי. מקצת ההלכות שבהן הוא נוקט עמדה משלו במחלוקת בית שמאי ובית הלל אינן מערערות כלל את ייחוסו השמותי.<br>רבי אליעזר קנה את כל תורתו, כולל תורת בית שמאי, בבית מדרשו של רבן יוחנן בן זכאי, שקיבל מהלל ומשמאי (משנת אבות ב,ח). רבן יוחנן בן זכאי שנה לרבי אליעזר מידותיו של הלל ומידותיו של שמאי, ורבי אליעזר ראה דבריו של שמאי ("משנתו של רבי אליעזר בן הורקנוס", עמודים 315-318).</small>
שואלים: <b>מה</b> (למה) <b>זכו בית הלל שתיקבע הלכה כדבריהן?</b>
<br>ומשיבים: <b>אמר רבי יודה בר פזי</b> (רבי יהודה בר סימון, אמורא ארץ ישראלי בדור השלישי והרביעי)<b>: שהיו מקדימין דברי בית שמי לדבריהן</b> – כשהיו בית הלל שונים דבריהם ודברי בית שמיי, היו שונים את דברי בית שמיי לפני דבריהם, כמו שמצאנו ברוב מחלוקות בית שמיי ובית הלל שבמשנה, שדברי בית שמיי שנויים לפני דברי בית הלל<b>, ולא עוד אלא שהיו רואין דברי בית שמי וחוזרין בהן</b> – כשהיו בית הלל חושבים את דברי בית שמיי לנכונים, היו חוזרים בהם מדבריהם (במשנה עדויות א,יב-יד שנינו ארבעה דברים שבהם חזרו בית הלל מדבריהם והורו כדברי בית שמאי, שני דברים מהם שנויים גם במשנה יבמות טו,ב-ג, ודבר שלישי שנוי גם במשנה גיטין ד,ה. שלושה דברים נוספים שבהם חזרו בית הלל מדבריהם והורו כדברי בית שמאי שנויים במשנה כלים ט,ב ובמשנה אהילות ה,ג-ד. לא מצאנו שחזרו בית שמאי והודו לבית הלל אלא בדבר אחד בלבד שנידון לעיל: סאה תרומה טמאה שנפלה למאה סאה תרומה טהורה)<b>.</b>
<br>ודוחים את הדעה שהוצעה לפני כן בהצעת חלופה: <b>התיב</b> – השיב (הקשה) <b>רבי סימון בר זבד</b>י (אמורא ארץ ישראלי בדור השלישי) <b>קומי</b> – לפני <b>רבי אילא</b> (רבי אלעאי, אמורא ארץ ישראלי בדור השלישי)<b>: או נֹאמַר: תנייה חמתון סבין מינון ואקדמון!</b> – התנא ראה אותם זקנים מהם והקדים אותם! (שונה המשנה ראה את חכמי בית שמיי זקנים וגדולים בשנים יותר מחכמי בית הלל, ולכן שנה את דברי בית שמיי במשנתו לפני דברי בית הלל. ואם כן, אין ראיה שבית הלל עצמם היו מקדימים את דברי בית שמיי לדבריהם)
<br>ומציעים קושיה ממשנה כדי לפרוך את החלופה שהוצעה: <b>והא תני</b> (צריך לומר: 'והא <b>תנינן</b>', מכיוון שהמונח מציע משנה ולא ברייתא)<b>:</b> – והרי שנינו (במשנתנו): אמרו בית הלל לבית שמיי: <b>מעשה שהלכו זקני בית שמי וזקני בית הלל לבקר את יוחנן בן החורוני!</b> – מכאן ראיה שבית הלל עצמם היו מקדימים את בית שמיי לפניהם!
<br>ומתרצים את הקושיה: <b>נֹאמַר:</b> (בלשון קושיה) <b>זקינינו וזקניכם!</b> – אילו היתה משנה זו הלשון שאמרו בית הלל עצמם, היה צריך לשנות במשנה זו נוסח אחר שמתאים יותר: 'אמרו בית הלל לבית שמיי: 'מעשה שהלכו זקנינו וזקניכם לבקר...' (צורת מדברים במקום צורת נסתרים). אך ממה ששנינו במשנה זו "זקני בית שמיי וזקני בית הלל" מוכח שאין זה הלשון שאמרו בית הלל עצמם אלא לשון התנא ששנה משנה זו.<br><br><small>ב<b>בבלי עירובין</b> יג,ב אמרו: אמר רבי אבא אמר שמואל: שלוש שנים נחלקו בית שמאי ובית הלל, הללו אומרים: הלכה כמותנו, והללו אומרים: הלכה כמותנו. יצאה בת קול ואמרה: אלו ואלו דברי אלוהים חיים הם, והלכה כבית הלל. וכי מאחר שאלו ואלו דברי אלוהים חיים, מפני מה זכו בית הלל לקבוע הלכה כמותם? מפני שנוחים הם ועלובים הם, ושונים דבריהם ודברי בית שמאי, ולא עוד אלא שמקדימים דברי בית שמאי לדבריהם. כאותה ששנינו: "מי שהיה ראשו ורובו בסוכה ושולחנו בתוך הבית - בית שמאי פוסלים, ובית הלל מכשירים. אמרו בית הלל לבית שמאי: לא כך היה מעשה, שהלכו זקני בית שמאי וזקני בית הלל לבקר את רבי יוחנן בן החורנית, ומצאוהו יושב ראשו ורובו בסוכה ושולחנו בתוך הבית?! אמרו להם בית שמאי: משם ראיה? אף הם אמרו לו: אם כך היית נוהג, לא קיימת מצוות סוכה מימיך".<br><br>הטעם שאמרו בירושלמי "ולא עוד אלא שהיו רואין דברי בית שמי וחוזרין בהן" אינו בבבלי. בשני התלמודים הביאו ראיה ממשנתנו שבית הלל היו מקדימים את בית שמיי לפניהם, אך בירושלמי דחו ראיה זו ואמרו שהתנא הוא שהקדים דברי בית שמיי לדברי בית הלל.</small><br>
<br>פוסקים הלכה: <b>אמר</b> (מילה זו יתירה) <b>רבי זעורה</b> (רבי זירא, מגדולי אמוראי ארץ ישראל בדור השלישי) אמר בשם <b>רב חונה</b> (רב הונא, גדול אמוראי בבל בדור השני) שאמר <b>בשם רב</b> (אמורא בבלי בדור הראשון, מגדולי האמוראים)<b>: הלכה</b> – במשנתנו, <b>כבית שמי.</b>
<br>ומציעים היסק: <b>רבי ירמיה</b> (מגדולי אמוראי ארץ ישראל בדור השלישי והרביעי) אמר בשם <b>רבי שמואל בר רב יצחק</b> (אמורא בדור השלישי) שאמר <b>בשם רב: ממה שסילקו בית שמי לבית הלל</b> – שהשיבו בית שמיי לבית הלל תשובה מסלקת, מכרעת ("אמרו להן בית שמיי: משם ראייה?..."), ולא השיבו להם בית הלל<b>, הדא אמרה:</b> – זאת אומרת (יש להסיק): <b>הלכה</b> – במשנתנו, <b>כדבריהן</b> – כדברי בית שמיי<b>.</b><br><br><small>הירושלמי בהלכה זו פתח בדיון בדברי בית שמיי במשנתנו וסיים בפסיקת הלכה במשנתנו כבית שמיי. מכיוון שבכל מקום הלכה כבית הלל ולא כבית שמיי, הביא הירושלמי, לפני פסיקת ההלכה כבית שמיי, את הטעמים לפסיקת ההלכה בכל מקום כבית הלל, שהטעם האחד "שהיו מקדימין דברי בית שמיי לדבריהן" יש לו ראיה מהמעשה שבמשנתנו, והטעם השני "שהיו רואין דברי בית שמיי וחוזרין בהן" יש לו קשר לטעם שפסקו הלכה במשנתנו כבית שמיי: "ממה שסילקו בית שמיי לבית הלל". בשל טעם זה "ממה שסילקו בית שמיי לבית הלל", הובאה בירושלמי לעיל המקבילה בירושלמי תרומות, ששאלו האם במשנה שם הודו בית הלל לבית שמיי מפני שסילקו בית שמיי לבית הלל, והשיבו שרק בדבר זה הודו בית שמיי לבית הלל וחזרו בהם בשל תשובה אחרת של בית הלל.<br><br>ב<b>תוספתא סוכה</b> ב,ב שנו: וכן היה רבי אומר: כל סוכה שאין בה ארבע אמות על ארבע אמות - פסולה. וחכמים אומרים: אפילו אין מחזקת אלא ראשו ורובו בלבד - כשירה.<br><br>הלשון "וכן היה רבי אומר" מגומגם קצת. וכנראה שהברייתא שבתוספתא סמוכה לדברי בית שמאי במשנה: "מי שהיה ראשו ורובו בסוכה ושולחנו בתוך הבית - בית שמאי פוסלין, ובית הלל מכשירין", ומן הלשון "פוסלין" "מכשירין" מוכח שחלוקים בשיעור סוכה, ובית שמאי פוסלים סוכה שאין בה כדי ראשו ורובו ושולחנו, ולמשנה זו נסמכה הברייתא שבתוספתא, והיא מוסיפה שאף רבי היה מחמיר בשיעור סוכה ("תוספתא כפשוטה").<br><br>ב<b>בבלי סוכה</b> ג,א אמרו: אמר רב שמואל בר יצחק אמר רב הונא: הלכה, צריכה שתהא מחזקת ראשו ורובו ושולחנו (של אדם). - אמר ליה רבי אבא: כמאן? כבית שמאי? - אמר ליה: אלא כמאן? - איכא דאמרי: אמר ליה רבי אבא: דאמר לך מני? אמר ליה: בית שמאי היא, ולא תזוז מינה.<br>מתקיף לה רב נחמן בר יצחק: ממאי דבית שמאי ובית הלל בסוכה קטנה פליגי? דלמא בסוכה גדולה (שיש בה כשלעצמה שיעור מספיק) פליגי, וכגון דיתיב אפומא דמטללתא (על פתח הסוכה), ושולחנו בתוך הבית, דבית שמאי סברי: גזרינן שמא יימשך אחר שולחנו (תוך כדי אכילה), ובית הלל סברי: לא גזרינן. ודייקא נמי, דקתני: מי שהיה ראשו ורובו בסוכה ושולחנו בתוך הבית - בית שמאי פוסלים, ובית הלל מכשירים. ואם איתא (שהמחלוקת היא בשיעור הכשר של סוכה קטנה) - 'מחזקת' ו'אינה מחזקת' מיבעי ליה (סוכה המחזקת ראשו ורובו ושולחנו - כשירה. ושאינה מחזקת אלא כדי ראשו ורובו - בית שמאי פוסלים, ובית הלל מכשירים).<br>...לעולם בתרתי פליגי, פליגי בסוכה קטנה, ופליגי בסוכה גדולה, וחסורי מיחסרא והכי קתני: מי שהיה ראשו ורובו בסוכה ושולחנו בתוך הבית - בית שמאי אומרים: לא יצא, ובית הלל אומרים: יצא. ושאינה מחזקת אלא כדי ראשו ורובו בלבד - בית שמאי פוסלים, ובית הלל מכשירים.<br><br>בשני התלמודים פסקו רב שמואל בר יצחק ורב הונא הלכה כבית שמאי.<br><br>נראה שהמשנה כאן לא נמסרה בצורתה המקורית. במקור נאמרה המחלוקת בקשר לסוכה קטנה, ומכאן הלשון "בית שמאי פוסלים ובית הלל מכשירים", אלא שרבי, בהתאם לשיטתו שסוכה צריכה להיות ארבע אמות על ארבע אמות, הסב את המחלוקת לסוכה גדולה והקדים לפניה: "מי שהיה ראשו ורובו בסוכה...", דוגמת הסיפא: "מעשה שהלכו זקני בית שמאי וזקני בית הלל לבקר את יוחנן בן החורוני, ומצאוהו שהיה יושב ראשו ורובו בסוכה ושולחנו בתוך הבית". לרבי המחלוקת שבין בית שמאי ובית הלל היא בסוכה גדולה, אבל בסוכה קטנה הכל מודים שצריכה ארבע אמות על ארבע אמות. אך את הלשון 'פוסלים' ו'מכשירים' אינו יכול לשַׁנּות, אבל את ניסוח השאלה החליף בהתאם לשיטתו, ופירש בדוחק את 'פוסלים' ו'מכשירים' כ'לא יצא' ו'יצא'.<br>לדברינו צריך לומר שהלשון בתוספתא סוכה ב,ב: "וכן היה רבי אומר: כל סוכה שאין בה ארבע אמות על ארבע אמות - פסולה" מוסבת על הברייתא: "בית שאין בו ארבע אמות על ארבע אמות..." ("מקורות ומסורות", מועד ג, עמודים קנה-קנו).<br><br>אפשר לקרוא את כל המשנה ככזו העוסקת בסוכה קטנה. הרי אפשר שיוחנן בן החורוני לא קיים מצוות סוכה לפי בית שמאי, מחמת שסוכתו החזיקה רק כדי ראשו ורובו.<br>בירושלמי פסקו כבית שמאי. הם הבינו שמחלוקת בית שמאי ובית הלל היא בסוכה קטנה, כפי שעולה מן הדברים הללו המוסבים על המשנה: "לא סוף דבר שולחנו, אלא אפילו כדי שולחנו. - כמה הוא כדי שולחנו? טפח". אלו הם דברים שאין להם טעם אלא בעניין סוכה קטנה. רב שפסק כבית שמאי בירושלמי, הוא בעצמו אמר בירושלמי לעיל א,א ששיעור סוכה קטנה הוא כדי ראשו ורובו ושולחנו. נראה ששיעור כדי ראשו ורובו תלוי בשיעור גובהו של כל אדם ואדם (וכן הוא בכל מקום שבו מוזכר שיעור זה), ובירושלמי רק שיערו שכדי שולחנו שיעורו טפח ("משך סוכה קטנה שבעה טפחים", "חכמת בת שבע", עמוד 3).</small><br>• • •

Halakhah 9

<big><strong>משנה</strong></big><br><b>נשים ועבדים</b> – עבדים גויים שמלו וטבלו לשם עבדות, <b>וקטנים פטורין מן הסוכה</b> – מישיבה בסוכה בחג הסוכות<b>.</b>
<br><b>כל קטן שאינו צריך לאמו</b> – שתטפל בו, <b>- חייב בסוכה</b> – חייב מן התורה במצוות ישיבה בסוכה<b>.</b>
<br><b>מעשה שילדה כלתו של שמי הזקן</b> (מחכמי הזוגות)<b>, ופיחת את המעזיבה</b> – הוריד חלק משכבת הטיט שעל הגג מעל מיטת כלתו, <b>וסיכך על גבי המיטה בשביל הקטן</b> – התינוק שנולד לכלתו, שלדעת שמיי כל קטן חייב בסוכה מן התורה, אפילו קטן המוטל בעריסה שצריך תמיד לאימו<b>.</b><br><br><small>ההלכה הקדומה לא הכירה כלל גיל מסוים כגיל מחייב ביחס למצוות האמורות בתורה.<br>לדעת שמאי הזקן, המייצג את ההלכה הקדומה, אפילו קטן המוטל בעריסה, שזקוק תמיד לאימו, חייב לשבת (לשכב) בסוכה מן התורה.<br>אכן, כך שנינו בספרא "אמור" פרשה יב על הכתוב "כָּל הָאֶזְרָח בְּיִשְׂרָאֵל יֵשְׁבוּ בַּסֻּכֹּת" (ויקרא כג,מב): "כל האזרח" - לרבות את הקטנים. שיטת הספרא כשמאי הזקן, הסובר שגם קטן בן יומו חייב בסוכה מן התורה, ולא משום חינוך.<br>נראה שגם לדעת תנא קמא קטן חייב בסוכה מן התורה. אלא שלתנא קמא יש להבדיל בין קטן שצריך לאימו, שהוא פטור מן הסוכה, לבין קטן שאינו צריך לאימו, שהוא חייב בסוכה מן התורה.<br>הבבלי סוכה כח,ב מעיר על הסתירה שבין הספרא, הדורש "'כל' - לרבות את הקטנים", למשנתנו, הקובעת שקטן פטור מן הסוכה. והתלמוד מתרץ, שמשנתנו עוסקת בקטן שלא הגיע לחינוך, ואילו הספרא דן בקטן שהגיע לחינוך, וקרא אסמכתא בעלמא.<br>אולם דומה שהסוגיה הסתמית בסוכה שם איננה אלא העברה מחגיגה ד,א. שהרי תשובה לסתירה מצויה במשנה גופה, המבחינה בין קטן הזקוק לאימו, שהוא פטור מן הסוכה, לקטן שאינו צריך לאימו, שהוא חייב בסוכה. לפי זה אין כל צורך לומר, שמדרש הכתוב "לרבות את קטנים" הוא אסמכתא בעלמא, ואין כל הכרח לפרש שחיוב קטן בסוכה הוא מדרבנן. אפשר שהספרא דן בקטן שאינו צריך לאימו, ומשנתנו עוסקת בקטן שצריך לאמו. בכל אופן, ההלכה הקדומה המשתקפת בדברי שמאי הזקן ובמשנתנו היתה סבורה, שגם קטן שהוא למטה מגיל שלוש עשרה חייב בסוכה מן התורה ("בן שלוש עשרה למצוות?", "פרקים בהשתלשלות ההלכה", עמודים 22-23).</small><br>• • •
<big><strong>תלמוד</strong></big><br>במשנה שנינו: "קטנים פטורין מו הסוכה".
<br>שואלים: <b>אי זהו קטן</b> – שהוא פטור מן הסוכה<b>?</b>
<br>ומשיבים תשובה אחת: <b>דבית רבי ינאי</b> (אמורא ארץ ישראלי בדור הראשון) <b>אמרי</b>ן<b>:</b> – (החכמים) של בית רבי ינאי אומרים: <b>כל שהוא צריך לאמו שתקנחנו</b> (תנגב אותו, תנקה אותו) – לאחר שעשה את צרכיו, ואינו יכול לקנח את עצמו<b>.</b>
<br>ומשיבים תשובה שנייה: <b>רבי יוחנן</b> (גדול אמוראי ארץ ישראל בדור השני) <b>אמר: כל שהוא ניעור</b> (מתעורר) <b>משנתו וקורא: אימא</b> – עד שהיא באה אליו<b>.</b>
<br>ומציעים ברייתא: <b>תני</b> – שונה <b>רבי הושעיה</b> (מגדולי אמוראי ארץ ישראל בדור הראשון)<b>: קטן שאינו צריך לאמו - חייב בסוכה ויוצא בעירובה של אמו</b> – צריכים לערב בשבילו עירוב תחומים ולזַכּות לו, ואם אימו עירבה בשבילו למקום אחד ואביו עירב בשבילו למקום אחר, הוא יוצא בעירוב שעירבה עליו אימו, ולא בעירוב שעירב עליו אביו<b>.</b><br><br><small>ב<b>תוספתא עירובין</b> ו,יב שנו: קטן שצריך לאמו יוצא בעירוב אימו (בעירוב שעירבה אימו לעצמה, שאין צריכים לערב עליו כלל).<br>ו<b>שם חגיגה</b> א,ב שנו: קטן (שאינו צריך לאימו) יוצא בעירוב אימו (בעירוב שעירבה עליו, שצריכים לערב עליו) וחייב בסוכה.<br><br>התוספתא בחגיגה היא הברייתא ששונה רבי הושעיה בירושלמי ("תוספתא כפשוטה").<br><br>ב<b>בבלי סוכה</b> כח,ב אמרו: "קטן שאינו צריך לאימו" כו'. - היכי דמי קטן שאינו צריך לאימו? - אמרי דבי רבי ינאי: כל שנפנה ואין אימו מקנחתו (שיכול לקנח את עצמו). רבי שמעון בן לקיש אמר: כל שניעור משנתו ואינו קורא: "אימא" / "אימא, אימא". - גדולים נמי קרו! - אלא כל שניעור משנתו ואינו קורא: "אימא, אימא" (שאינו מוסיף לקרוא עד שתבוא אימו) / לא קשיא, הא דקרי ושתיק, והא דקרי ולא שתיק.<br><br>בבבלי: אי זהו קטן שאינו צריך לאימו שהוא חייב בסוכה? - דבי רבי ינאי ורבי שמעון בן לקיש. ובירושלמי: אי זהו קטן שהוא פטור מן הסוכה? - דבי רבי ינאי ורבי יוחנן.<br><br>בעוד שבירושלמי הגדירו אמוראים את הקטן הפטור בחלק הראשון במשנה, בבבלי ניסחו את הגדרות האמוראים האלה (בחילוף רבי שמעון בן לקיש - רבי יוחנן) על הקטן החייב בחלק השני במשנה. עולה על הדעת, שהמשנה בצורתה המקורית לא שנתה כלל את החלק השני: "כל קטן שאינו צריך לאמו - חייב בסוכה", והוא הוכנס למשנה על פי הברייתא ששנה רבי הושעיה. דבי רבי ינאי ורבי יוחנן פירשו, כפי שהובא בירושלמי, את החלק הראשון: קטן הפטור מן הסוכה, אלא שבבבלי, לאחר שכבר היה לפניהם החלק השני במשנה, פירשו את לשונו: "שאינו צריך לאמו", ועל זה הביא בעל הסוגיה הבבלית את הגדרות דבי רבי ינאי ורבי יוחנן בניסוח שלילי על קטן שאינו צריך לאימו ("מסכת סוכה של תלמוד בבלי, מקורותיה ודרכי עריכתה", עמוד 412).</small><br>• • •

Halakhah 10

<big><strong>משנה</strong></big><br><b>כל שבעת ימים</b> – של חג הסוכות, <b>עושה אדם את סוכתו קבע</b> (דבר קבוע) <b>ואת ביתו עראי</b> (דבר זמני) – שיהיה עיקר דירתו בסוכה (קביעה זו מתייחסת לדרך המגורים בסוכה ולא לבניין הסוכה)<b>.</b>
<br><b>ירדו גשמים, מאימתי מותר לפנות</b> – את הכלים מן הסוכה ולצאת מתוכה<b>? משתסרח</b> (תתקלקל ותיתן ריח רע) <b>המִקְפָּה</b> (תבשיל מעובה וסמיך) – שיירדו גשמים בשיעור כזה, עד שתתקלקל המקפה ממי הגשמים שנכנסו לתוכה<b>.</b>
<br><b>מושלין אותו משל: למה הדבר דומה?</b> – למה דומה דבר ירידת גשמים בחג, שאינו זמן גשמים בארץ ישראל? <b>לעבד שבא למזוג</b> (במסירה שלפנינו נוסף על ידי מגיה 'כוס', ואינו בכתבי היד של המשנה) – לערב יין במים ולהגישו לשתות, <b>לקונו</b> (בכתבי היד של המשנה: 'לקוניו') – לאדוניו שקנה אותו, <b>ושפך הקיתון</b> (כד (מקור המילה ביוונית)) – האדון שפך את המים שבקיתון, שממנו רצה העבד למזוג לו, <b>על פניו</b> – של העבד. כך הגשמים הבאים בחג שלא בעיתם סימן שאין ישיבת הסוכה רצויה לפני ה' (תרגום מונחי המשל לנמשל: העבד - עם ישראל, מזיגת הכוס - מצוות סוכה, האדון (הקונה) - ה', הקיתון שנשפך על הפנים - הגשם היורד לתוך הסוכה)<b>.</b><br><br><small>מזיגת היין נעשתה בשעת הגשתו. השותה היה מחזיק את כוסו ובה קצת יין, והשמש (המשרת) מזג לשותה מים, חמים או קרים, מקיתון שבידו של השמש ("משנת ארץ ישראל", סוכה, עמוד 121).<br><br>המשל שמשלו הוא טעם אגדי לדין שמפנים מפני הגשמים, ברם הטעם העיקרי לדין הזה הוא משום שהגשמים גורמים צער ליושבים בסוכה, ולכן שנו בירושלמי להלן, שכשם שמפנים מפני הגשמים, כך מפנים מפני השרב ומפני היתושים.</small><br>• • •
<big><strong>תלמוד</strong></big><br>במשנה שנינו: "כל שבעת ימים עושה אדם את סוכתו קבע".
<br>מביאים מדרש: <b>כתיב: </b> – כתוב (בפרשת חג הסוכות): <b>"בַּסֻּכֹּת תֵּשְׁבוּ</b> שִׁבְעַת יָמִים<b>"</b> (ויקרא כג,מב) <b>- ואין "תשבו" אלא תדורו</b> – כך יש לפרש את המילה "תשבו" (שהרי לא ייתכן לומר ישיבה ממש, שיישבו בסוכה שבעת ימים), שתעשו את הסוכה דירת קבע בשבעת ימי החג<b>.</b> ומציעים פסוק כסימוכין לפירוש המוצע למילה זו: <b>כמה דאת אמר:</b> – כמו שאתה אומר (כמו שנאמר): <b>"וִירִשְׁתֶּם אֹתָהּ וִישַׁבְתֶּם בָּהּ"</b> (דברים יא,לא) – תנחלו את הארץ ותדורו בה (פרשנות זו היא בדרך הפשט)<b>.</b> מכאן אמרו, <b>שיהא אוכל בסוכה ומטייל</b> (שׂוחק, משתעשע) <b>בסוכה ומעלה כליו</b> – שהוא משתמש בהם לאכילה ולשתייה ולשינה ולשאר צרכיו, <b>לסוכה</b> – בכל שבעת ימי החג, כדרך שהוא דר בביתו (ההכנסה לסוכה קרויה העלאה, לפי שרגילים היו לעשות את הסוכות על גגותיהם)<b>.</b><br><br><small>ב<b>ספרא</b> "אמור" פרשה יב נאמר: "תשבו" - ואין "תשבו" אלא תדורו. מיכן אמרו: אוכל בסוכה, שותה בסוכה, ומטייל בסוכה, ומעלה כליו בסוכה.<br><br>ב<b>בבלי סוכה</b> כח,ב אמרו: תנו רבנן: "תשבו" - כעין תדורו. מכאן אמרו: כל שבעת הימים עושה אדם סוכתו קבע וביתו עראי. כיצד? היו לו כלים נאים - מעלם לסוכה, מצעות נאות - מעלן לסוכה, אוכל ושותה בסוכה, ושונה בסוכה.<br><br>הלשון בברייתא שבבבלי: "'תשבו' - כעין תדורו", שמשמעה שתשבו בסוכה באותה צורה ובאותה מידה שאתם דרים בביתכם, היא אשגרה מלשון הבבלי בכמה מקומות.</small><br>• • •
במשנה שנינו: <b>"ירדו גשמים, מאימתי מותר לפנות?</b> משתסרח המקפה<b>".</b>
<br>מרחיבים את תחולת הקביעה: <b>לא סוף דבר שתסרח</b> – הדין שמותר לפנות נכון לא רק במקרה שירדו גשמים לתוך המקפה והתקלקלה<b>, אלא אפילו כדי שתסרח</b> – גם במקרה שירדו גשמים לתוך הסוכה בשיעור כזה, שאילו הביאו מקפה לסוכה וירדו הגשמים לתוך המקפה היתה מתקלקלת, מותר לפנות<b>.</b>
<br>ומרחיבים עוד את תחולת הקביעה: <b>לא סוף דבר מקפת גריסין</b> – הדין שמותר לפנות נכון לא רק במקרה שירדו גשמים לתוך הסוכה בשיעור כזה, שאילו הביאו מקפה של גריסים לסוכה וירדו הגשמים לתוך המקפה היתה מתקלקלת<b>, אלא אפילו מקפה של כל דבר</b> – גם במקרה שירדו גשמים לתוך הסוכה בשיעור כזה, שאילו הביאו מקפה של כל דבר לסוכה וירדו הגשמים לתוך המקפה היתה מתקלקלת, מותר לפנות, אף שמקפה של כל דבר ממהרת להתקלקל יותר ממקפה של גריסים<b>.</b><br><br><small>ב<b>בבלי סוכה</b> כט,א אמרו: תנא: משתסרח המקפה של גריסים.<br><br>שמא היתה לפני בעל סוגיית הירושלמי "מקפה של גריסים" במשנה עצמה, או שנשמטה בירושלמי הברייתא המובאת בבבלי. הברייתא בבבלי ובעל הסוגיה שם לא גרסו במשנה "של גריסים" ("מסכת סוכה של תלמוד בבלי, מקורותיה ודרכי עריכתה", עמוד 367).</small><br>
<br>ומציעים ברייתא: <b>תני:</b> – שונה (התנא): <b>כשם שמפנין</b> – את הכלים מן הסוכה ויוצאים מתוכה, <b>מפני הגשמים, כך מפנין מפני השרב</b> (חום רב ויובש) <b>ומפני היתושין</b> – שכשיש לאדם היושב בסוכה צער שלא היה לו אילו היה יושב בביתו, מותר לו לצאת מהסוכה ולישב בביתו, שכן אדם שדר בדירה שיש לו בה צער, הולך ודר בדירה אחרת שאין לו בה צער<b>. רבן גמליאל</b> (ראש בית הדין ביבנה ותנא בדור השני) <b>נכנס</b> – לסוכה, כשפסקו גשמים, <b>ויוצא</b> – מהסוכה, כשירדו גשמים, <b>כל הלילה</b> – כמה פעמים במשך כל הלילה<b>. רבי ליעזר</b> (בן הורקנוס, תנא בדור השני) <b>נכנס ויוצא כל הלילה.</b>
<br>ומספרים: <b>חד תלמיד מן דרבי מנא</b> – תלמיד אחד מ(תלמידיו) של רבי מנא (הראשון, אמורא ארץ ישראלי בדור הראשון) <b>הורי לחד מן קריבוי דנשייא</b> – הורה לאחד מקרוביו של הנשיא<b>: יצא</b> – מהסוכה, כשירדו גשמים, <b>- אין מטריחין</b> (לוחצים) <b>עליו שיחזור</b> – לסוכה, כשיפסקו גשמים, אלא דר בביתו<b>.</b>
<br>ומקשים (כדי לדחות את הקביעה של תלמידו של רבי מנא): <b>ולא שמיע:</b> – ולא שמע (את הברייתא שהובאה לעיל): <b>רבן גמליאל נכנס ויוצא כל הלילה; רבי ליעזר נכנס ויוצא כל הלילה?!</b> (בתמיהה) – וכי הוא (תלמידו של רבי מנא) איננו מכיר את הברייתא הזאת המספרת שהתנאים הללו הטריחו על עצמם לחזור לסוכה?!<br><br><small>ב<b>תוספתא סוכה</b> ב,ד שנו: היה אוכל בסוכה וירדו עליו גשמים ועמד והלך לו, אף על פי שפסקו גשמים אין מחייבים אותו לחזור, עד שיגמור. היה ישן בסוכה וירדו עליו גשמים ועמד והלך לו, אף על פי שפסקו גשמים אין מחייבים אותו לחזור, עד שייעור.<br><br>ב<b>בבלי סוכה</b> כט,א אמרו: תנו רבנן: היה אוכל בסוכה וירדו גשמים וירד (מן הסוכה לאכול בביתו) - אין מטריחים אותו לעלות (מיד כשפסקו הגשמים) עד שיגמור סעודתו. היה ישן בסוכה וירדו גשמים וירד (מן הסוכה לישון בביתו) - אין מטריחים אותו לעלות עד שייאור (היום) / עד שייעור (משנתו).<br><br>בתוספתא ובבבלי לא הזכירו את רבן גמליאל ורבי אליעזר שסיפרו עליהם בירושלמי שהיו נכנסים ויוצאים כל הלילה. ובירושלמי לא הזכירו את הברייתא שבתוספתא ובבבלי שאין מטריחים עליו לחזור כשיפסקו גשמים, שכנראה עליה סמך תלמידו של רבי מנא שהורה כך.<br><br>בעל הסוגיה בירושלמי לא ראה במעשה רבן גמליאל ורבי אליעזר חומרה יתירה אלא הלכה, והקשה מן המעשה על הוראת תלמידו של רבי מנא ("מסכת סוכה של תלמוד בבלי, מקורותיה ודרכי עריכתה", עמוד 368).<br><br><b>מפנין מפני היתושין</b><br>ב<b>בבלי סוכה</b> כו,א אמרו: רב שרא לרב אחא ברדלא למגנא בכילתא (לישון בתוך כילה) בסוכה (אף שאינו יוצא ידי חובת סוכה) משום בקי (רמשים עוקצים). רבא שרא ליה לרבי אחא בר אדא למגנא בר ממטללתא (לישון חוץ לסוכה) משום סרחא דגרגישתא (סרחון האדמה שבקרקע הסוכה). רבא לטעמיה, דאמר רבא: מצטער (מי שהישיבה בסוכה גורמת לו ייסורים) - פטור מן הסוכה.<br><br><b>רבי מנא ובית הנשיא</b><br>לרבי מנא היו קשרים עם בית הנשיא (רבי יהודה נשיאה). רבי מנא השיב על שאלות הנשיא (ירושלמי פסחים י,א), ואף יעץ לו בעסקיו (ירושלמי ברכות ח,ה וכלאיים ח,ד), תלמידיו לימדו את בני משפחת הנשיא (ירושלמי כאן; תעניות א,ו ויומא ח,א; מועד קטן ג,ה).</small><br>• • •

Chapter 3



Halakhah 1

פרק זה עוסק בהלכות ארבעת המינים.<br>
<br><big><strong>משנה</strong></big><br><b>לולב הגזול והיבש - פסול</b> – למצוות לולב בחג הסוכות<b>.</b>
<br><b>של</b> ה<b>אשירה</b> – לולב של אילן שעובדים אותו לשם עבודה זרה, וצריך לשורפו, <b>ושל עיר הנדחת</b> – עיר שהודחה לעבוד עבודה זרה, ודינה בשריפה, <b>- פסול.</b>
<br><b>נקטם</b> (נקצץ) <b>ראשו</b> – של הלולב<b>, נפרצו עליו</b> – נחלקו העלים לכמה חלקים, <b>- פסול. נפרדו עליו</b> – זה מזה, כעין ענפי הדקל, <b>- כשר. רבי יהודה</b> (בר אלעאי, מגדולי התנאים בדור הרביעי) <b>אומר: יאגדנו מלמעלה</b> – אם נפרדו העלים, יאגדם עם שדרת הלולב<b>.</b>
<br><b>ציני הר הברזל</b> (הר בעבר הירדן המזרחי) – לולבים ממין דקל הגדל בהר הברזל, שעליהם קצרים, וגם אינם גדלים לכל אורך שדרת הלולב, <b>- כשירות.</b>
<br><b>כל לולב שיש בו שלשה טפחים כדי לנענע בו - כשר.</b><br>• • •
<big><strong>תלמוד</strong></big><br>במשנה שנינו: <b>"לולב הגזול והיבש - פסול" כול'.</b>
<br>מה הטעם שלולב הגזול פסול? -
<br>מציעים טעם אחד: <b>תני</b> – שונה <b>רבי חייה</b> (בדור המעבר שבין התנאים לאמוראים)<b>:</b> כתוב (בפרשת חג הסוכות): <b>"וּלְקַחְתֶּם לָכֶם</b>... כַּפֹּת תְּמָרִים<b>"</b> (ויקרא כג,מ) – כל אחד מכם חייב לקחת לולב; ויש לדרוש את המילה "לכם": <b>- משלכם</b> – מרכושכם<b>, ולא הגזול</b> – שאינו משלכם. מכאן שלולב הגזול - פסול (הירושלמי הביא את הספרא בשם 'תני רבי חייא')<b>.</b>
<br>ומציעים טעם שני: <b>אמר רבי לוי</b> (אמורא ארץ ישראלי בדור השלישי)<b>: זה שהוא נוטל לולב גזול</b> – בחג הסוכות, כדי שהלולב ילמד עליו זכות לפני ה' (ארבעת המינים באים ללמד זכות בפני ה' על המים, שיירדו גשמים, לפי שבחג הסוכות נידונים על המים)<b>, למה הוא דומה? לאחד שכיבד את השלטון</b> (המושל) <b>תמחוי</b> (קערה גדולה המחולקת לתאים שנותנים בהם תבשילים שונים) <b>אחד</b> – כדי שתהיה לו זכות לפני השלטון, <b>ונמצא משלו</b> (נראה שצריך לומר: 'ונמצא <b>שאינו שלו</b>', כמו במשל דומה בירושלמי תרומות ו,ג. אפשר שהנוסח היה 'ונמצא שהינו שלו' = שאינו שלו (חילוף 'אֵין' ו'הֵן'), ונשתבש בשל אי הבנתו ל-'ונמצא משלו') – נתברר ונתגלה שאין התמחוי שלו, אלא גזל אותו<b>. אמרו</b> – כל העם<b>: אִי</b> (אוי) <b>לו לזה שנעשה סניגורו</b> (מלמד זכות על אדם בדין (מקור המילה ביוונית)) <b>קטיגורו</b> (מלמד חובה (מקור המילה ביוונית)) – משל אגדי זה בא ללמד, שאין ראוי ליטול לולב גזול בחג הסוכות, כיוון שהלולב לא ילמד עליו זכות לפני ה' אלא חובה<b>.</b><br><br><small>ב<b>ספרא</b> "אמור" פרשה יב נאמר: "לכם" - משלכם, ולא הגזול.<br><br>גם בבבלי סוכה כט,ב-ל,א הציעו שני טעמים לפסול לולב הגזול. טעם אחד הוא משום "לכם" - משלכם, וזה הטעם הראשון בירושלמי. טעם שני הוא משום מצווה הבאה בעבירה, וטעם זה שייך בכל המצוות, ואין זה הטעם השני בירושלמי, שהטעם של רבי לוי "נעשה סניגורו קטיגורו" שייך רק במצוות הבאות ללמד זכות בדין על העושה אותן, כגון לולב בחג הסוכות, בגדי כוהן גדול ביום הכיפורים (ירושלמי יומא ז,ה: מפני מה אינו משמש בבגדי זהב? אמר רבי לוי: שאין קטיגור נעשה סניגור), ושופר בראש השנה (ירושלמי ראש השנה ג,ב: מה טעמון דרבנן (שפוסלים שופר של פרה)? כהיא דאמר רבי לוי: שנייא היא, שאין קטיגור נעשה סניגור).<br><br>ב<b>ויקרא רבה</b> ל,ו; ב<b>פסיקתא דרב כהנא</b> כז,ו וב<b>מדרש תהילים</b> כו,ה נאמר (תרגום): "ולקחתם" - תני רבי חייה: במיקח ולא בגזל. "לכם" - לכל אחד ואחד מכם. "לכם" - משלכם ולא מן הגזול.<br>אמר רבי לוי: מי שהוא לוקח לולב גזול, למה הוא דומה? לליסטיס שהיה יושב בפרשת דרכים והיה מקפח את העוברים ואת השבים. פעם אחת עבר עליו ליגיון (חייל) אחד לגבות מיסים של אותה מדינה. עמד לקראתו וקיפחו ונטל כל מה שהיה בידו. לאחר ימים נתפס אותו ליסטיס ונחבש בבית האסורים. שמע אותו הליגיון ובא אצלו. אמר לו: תן לי מה שקיפחתני ואני מלמד עליך זכות לפני המלך. אמר לו: מכל מה שקיפחתי ומכל מה שלקחתי אין לו לאותו האיש (לי) אלא השטיח הזה שתחתיי והוא משלך. אמר לו: תן אותו לי ואני מלמד עליך זכות לפני המלך. אמר לו: קחהו. אמר לו: תהא יודע שאתה נכנס למחר לפני המלך לדין והוא ישאל אותך ויאמר לך: היש לך אדם ללמד עליך זכות? ואתה תאמר לו: יש לי ליגיון פלוני ללמד עליי, והוא ישלח ויקרא לי ואני אבוא ואלמד עליך זכות לפניו. למחר העמידוהו לדין לפני המלך. שאל אותו המלך ואמר לו: היש לך אדם ללמד עליך זכות? אמר לו: יש לי ליגיון פלוני שמלמד עליי זכות. שלח המלך וקרא לו, אמר לו: יודע אתה ללמד על האיש הזה זכות? אמר לו: יודע אני, כששלחתני לגבות מיסים של אותה המדינה עמד לקראתי וקיפחני ולקח כל מה שהיה עימי, והשטיח הזה שהוא משלי מעיד עליו. התחילו כל העם צווחים ואומרים: אוי לו לזה שנעשה סניגורו קטיגורו. - כך אדם לוקח לולב לזכות בו, ואם היה גזול, הוא צווח לפני הקב"ה ואומר: גזול אני, חמוס אני, ומלאכי השרת אומרים: אוי לזה שנעשה סניגורו קטיגורו.<br><br>המשל הקצר של רבי לוי בירושלמי דומה למשל הארוך שלו במדרשי האגדה: גזלן - ליסטיס, נגזל - ליגיון, תמחוי - שטיח, שלטון - מלך. בשני המשלים השתמש הגזלן בחפץ שאינו שלו כדי שהחפץ ילמד עליו זכות לפני המלך, וכשנמצא שהוא גזול נעשה החפץ עצמו קטיגורו. אין לגרוס בירושלמי 'ונמצא משלו' ולפרש 'משל השלטון', שכן במשל המקביל שבמדרשי האגדה היה השטיח של הליגיון הנגזל ולא של המלך.<br><br><b>לולב - סניגור</b><br>ב<b>ירושלמי תעניות</b> א,א אמרו: ארבעת מינין הללו גדילים על המים, לפיכך הן באין פרקליטין (מלמדים זכות) למים (הם באים ללמד זכות בפני ה' על המים, שיירדו גשמים, לפי שבחג הסוכות נידונים על המים).<br>וב<b>ויקרא רבה</b> ל,יג נאמר: "ולקחתם לכם ביום הראשון" (ויקרא כג,מ) - כדי לזכות אתכם להוריד לכם מטר (דורש "ולקחתם לכם" - הלקיחה היא שלכם, לטובתכם ולהנאתכם).</small>
כאן התחלת מקבילה בירושלמי יבמות יב,ב.
<br><b>שופר של עבודה זרה</b> – שהשתמשו בו לעבודה זרה, <b>ושל עיר הנידחת - רבי לעזר</b> (רבי אלעזר בן פדת, אמורא בדור השני) <b>אמר: כשר</b> – למצוות שופר בראש השנה<b>.</b>
<br>ומציעים ברייתות שנחלקו בדבר: <b>תני</b> – שונה <b>רבי חייה</b> (בדור המעבר שבין התנאים לאמוראים)<b>: כשר. תני</b> – שונה <b>רבי הושעיה</b> (מגדולי אמוראי ארץ ישראל בדור הראשון)<b>: פסול.</b>
<br>וקובעים: <b>הכל מודין בלולב שהוא פסול</b> – כל החכמים שנחלקו בשופר של עבודה זרה ושל עיר הנידחת מסכימים, שלולב של עבודה זרה ושל עיר הנידחת - פסול למצוות לולב בחג הסוכות (כמו ששנינו במשנה)<b>.</b>
<br>ושואלים: <b>מה בין שופר ומה בין לולב?</b> – מה ההבדל ביניהם? מדוע שופר של עבודה זרה ושל עיר הנידחת כשר לדעת רבי אלעזר ורבי חייה, ואילו לולב של עבודה זרה ושל עיר הנידחת פסול לדעתם?
<br>ומשיבים תשובה אחת: <b>אמר רבי יוסה</b> (מגדולי אמוראי ארץ ישראל בדור הרביעי)<b>: בלולב כתיב</b> – כתוב<b>: "וּלְקַחְתֶּם לָכֶם</b>... כַּפֹּת תְּמָרִים<b>"</b> (ויקרא כג,מ) – כל אחד מכם חייב לקחת לולב; ויש לדרוש את המילה "לכם": <b>- משלכם</b> – מרכושכם<b>, לא משל איסורי הנייה</b> – לא לולב של דברים האסורים בהנאה, שאינם נחשבים שהם של בעליהם (דברים של עבודה זרה ושל עיר הנידחת אסורים בהנאה)<b>. ברם הכא</b> – אבל כאן (בשופר כתוב)<b>: "יוֹם תְּרוּעָה יִהְיֶה לָכֶם"</b> (במדבר כט,א) – ביום הזה (בראש השנה) תריעו בשופר; ויש לדרוש את המילה "יהיה": <b>- מכל מקום</b> – תריעו בכל סוג של שופר שיהיה לכם (המילה "יהיה" באה לרבות). מכאן שכל שופר כשר<b>.</b>
<br>ומשיבים תשובה שנייה: <b>אמר רבי לעזר: תמן</b> – שם (בלולב), <b>- בגופו הוא יוצא</b> – הוא יוצא ידי חובת המצווה בלולב עצמו שהוא נוטל, וכיוון שהלולב עצמו של עבודה זרה ושל עיר הנידחת אסור בהנאה, הוא פסול, שכן נהנה מדבר האסור בהנאה<b>, ברם הכא</b> – אבל כאן (בשופר), <b>- בקולו הוא יוצא</b> – הוא אינו יוצא ידי חובת המצווה בשופר עצמו אלא בקולו של השופר שהוא שומע<b>. ויש קול אסור בהנייה?!</b> (בתמיהה) – קול אינו אסור בהנאה, ולכן שופר של עבודה זרה ושל עיר הנידחת כשר, שכן אינו נהנה מדבר האסור בהנאה.<br><br><small>עד כאן המקבילה בירושלמי יבמות.<br>סוגיה זו הועברה לכאן מיבמות, ושם מסיים בדיון בסנדל של עיר הנידחת, שהוא מהעניין שם ("מסכת סוכה של תלמוד בבלי, מקורותיה ודרכי עריכתה", עמוד 466).<br><br>ב<b>בבלי חולין</b> פט,א אמרו: תניא: שופר של עבודה זרה - לא יתקע בו (בראש השנה), ואם תקע - לא יצא. לולב של עבודה זרה - לא ייטול (בחג הסוכות), ואם נטל - לא יצא.<br>וב<b>בבלי ראש השנה</b> כח,א אמרו: אמר רב יהודה: בשופר של עבודה זרה - לא יתקע, ואם תקע - יצא. בשופר של עיר הנידחת - לא יתקע, ואם תקע - לא יצא. - מאי טעמא? עיר הנידחת - כתותי מכתת שיעוריה (שכיוון שהכל עומד לשריפה, הרי זה כאילו כבר הכל שרוף ונהיה אפר, והוא פסול, לפי שאין בו שיעור למצווה).<br><br>הברייתא בבבלי חולין כרבי הושעיה. רב יהודה בבבלי ראש השנה אינו לא כרבי חייה ולא כרבי הושעיה.</small>
כאן התחלת מקבילה (חלקית) בירושלמי גיטין ה,ה.
<br>ב<b>ירושלמי גיטין</b> ה,ה אמרו: גזל מריש (קורה גדולה, ששמים אותה בתקרת הבית לסמוך עליה את שאר הקורות של התקרה) ובנאו בבירה (בבניין גדול, שהגזלן השתמש במריש כחלק מן הבניין) - בית שמי אומרים: יקעקע (ישבור) כל הבירה ויתננו לו, ובית הלל אומרים: נותן לו דמיו בשוויו (מה שהוא שווה) מפני תקנת השבין (מפני תקנתם של הרוצים לחזור בתשובה ולהחזיר את הגזילה, שאם נחייב את הגזלן לקעקע את בירתו כדי להחזיר את המריש עצמו, יימנע מלעשות תשובה).
<br>ומצמצמים את תחולת המחלוקת: (במקבילה נוסף 'אמר רבי לעזר:') <b>מה פליגין?</b> – (ב)מה חלוקים (בית שמיי ובית הלל)? <b>- בשגזלו משופה</b> (מוחלק ומשופשף) – במקרה שגזל מריש (קורה גדולה) שהיה משופה בשעת הגזילה<b>, אבל אם גזלו ושיפהו</b> (שייף והחליק אותו) – אם גזל מריש ואחר כך שיפהו הגזלן כדי להתאימו לבניין, <b>- דמים הוא חייב לו</b> – הדין הוא שהגזלן קנהו בשינוי שעשה בו והוא שלו, ולדעת הכל הוא נותן לבעל המריש את שוויו<b>.</b><br><br><small>עד כאן המקבילה בירושלמי גיטין.<br><br>נראה שמסדר הירושלמי לקח סוגיות שנאמרו לעניין אחד וסידר אותן בכל המקומות ששייך אותו הדין או אותה השאלה, אף על פי שבעיקרן נאמרו לעניין אחר. ...ועיין סוכה ג,א 'מה פליגין? בשגזלו משופה...' וגיטין ה,ה ("על הירושלמי", עמוד 34).<br><br>כבר נחלקו הראשונים בפירושו של הקטע 'מה פליגין?...'. לפי רמב"ן וראב"ד ו"פני משה", קטע זה מוסב על המחלוקת בראשית הסוגיה, האם לולב הגזול פסול משום "לכם" כדעת רבי חייה או משום מצווה הבאה בעבירה כדעת רבי לוי. פירוש זה קשה: א. אם הקטע 'מה פליגין?...' מתייחס לראשית הסוגיה, למה קָטע התלמוד את הדיון באמצע על ידי הבאת הקטע 'שופר של עבודה זרה ושל עיר הנידחת', ורק אחר כך חזר לנושא הראשי? ב. כפשוטם של דברים נראה, דרבי חייה ורבי לוי אינם חולקים, אלא רבי חייה הציע הסבר הלכתי לדברי המשנה, ורבי לוי המחיש את הדברים באמצעות משל אגדי, ואפילו נניח שהם חלוקים בנוגע לטעמה של המשנה, אין מחלוקת ביניהם הלכה למעשה. ג. מה טיבו של השיפוי הנזכר כאן, שהרי מי ירצה לשפות את לולבו, ולמה?<br>פירוש אחר הוצע ב"אור זרוע" וב"קורבן העדה": הקטע 'מה פליגין?...' מתייחס לשופר הגזול, שדינו כשופר של עבודה זרה הנזכר לפני כן, שעל אודותיו נחלקו רבי אלעזר ורבי חייה ורבי הושעיה. אולם גם פירוש זה קשה מאוד, שהרי שופר הגזול לא נידון כלל בסוגייתנו, וכיצד אפשר לומר על כגון זה 'מה פליגין?'.<br>על אף ההבדלים בין הפירושים השונים שהוצעו, קושי בסיסי אחד משותף להם: המונח 'מה פליגין' אינו מתאים כאן. מסתבר, כי 'מה פליגין' אכן אינו מוסב על משהו בסוגייתנו, אלא על דברים אחרים. לאור המקבילה החלקית לסוגייתנו בגיטין ה,ה מסתבר, כי הקטע 'מה פליגין?...' בסוגייתנו אינו אלא העברה קטועת ראש (בלי המשפט 'גזל מריש...') מסוגיית גיטין, שם המונח 'מה פליגין' מתאים היטב, ואין קטע זה חלק של הסוגיה. נראה, כי הקטע מסוגיית גיטין הועבר לכאן, מפני שהוא מביע את העיקרון ההלכתי העומד ביסוד הדיון בהמשך ('גזל לולב מיכן והדס מיכן וערבה מיכן ואגדן'), ששינוי קונה לעניין הפקעת איסור מצווה הבאה בעבירה. אולם הואיל וקטע זה הועתק בצורה לקויה, בלי המשפט 'גזל מריש...' שבראשו, נתקשו ונוקשו המפרשים בפירוש הדברים ("הערות וביאורים בירושלמי", "סידרא" י, עמודים 74-76).</small><br>
<br>ומציעים שאלה: <b>גזל לולב מיכן והדס מיכן וערבה מיכן</b> – שגזל אותם משלושה בני אדם, <b>ואגדן</b> (קשר אותם) – הגזלן יחד<b>?</b> – מה הדין במקרה זה? האם האגידה נחשבת שינוי מעשה והגזלן קנה אותם והם שלו, והם כשרים למצוות לולב, או שמא אין האגידה נחשבת שינוי מעשה והגזלן לא קנה אותם ואינם שלו, כיוון שאפשר להתיר את האגד והרי הם כמו שהיו בשעת הגזילה, והם פסולים למצוות לולב? (אם גזל אותם מאדם אחד ואגדם - לא קנה אותם, שכן גם הנגזל היה אוגד אותם)
<br>ומציעים פשיטת הבעיה (בהצעת מקורות תנאיים חלופים): <b>נישמעינה מן הדא:</b> – נשמע (נלמד) אותה מזאת (הסוגיה): <b>סוכה גזולה - אית תניי תני:</b> – יש תנא (ש)שונה: <b>כשירה</b> – הסוכה<b>, אית תניי תני:</b> – (ו)יש תנא (ש)שונה: <b>פסולה</b> – הסוכה<b>.</b> ומיישבים את הסתירה בין המקורות על ידי העמדתם במקרים שונים: <b>רבי סימון</b> (רבי שמעון בן פזי, אמורא ארץ ישראלי בדור השני והשלישי) אמר <b>בשם רבי יהושע בן לוי</b> (אמורא ארץ ישראלי בדור הראשון)<b>: מאן דאמר:</b> – מי שאומר: <b>כשירה - בשגזל קרקע</b> – במקרה שגזל קרקע ועשה עליה סוכה - הסוכה כשירה, מפני שקרקע אינה נגזלת, ואין עליה תורת גזל, והיא כשאולה<b>, מאן דאמר:</b> – (ו)מי שאומר: <b>פסולה - בשגזל פַּסָּל</b> (קורה (מקור המילה ביוונית)) – במקרה שגזל פסל וסיכך בו סוכה - הסוכה פסולה, מפני הפסל הגזול<b>.</b> ויש לתמוה: <b>ואיפשר שלא ייקשר?!</b> (בתמיהה) – וכי אפשר שלא ייקשר הפסל עם שאר הסכך? ואף על פי כן, הסוכה פסולה. הרי שאין הקשירה נחשבת שינוי מעשה והגזלן לא קנה את הפסל, כיוון שאפשר להתיר את הקשר. ומזה יש ללמוד, שאם גזל את שלושת המינים שבלולב ואגדם, הם פסולים.
<br>ודוחים את פשיטת הבעיה: <b>במיישב מלמעלן</b> – במקרה שגזל פסל מדובר כשקבע ושָׂם אותו למעלה על גבי הסכך, ולא קשר אותו עם שאר הסכך, שאין בזה שינוי מעשה כלל, ולכן הסוכה פסולה. הרי שמקרה זה אינו דומה למקרה שגזל את שלושת המינים שבלולב ואגדם, ואין לפשוט מזה את הבעיה<b>.</b><br>
<br><b>רבנ</b>י<b>ן דקיסרין</b> – חכמי קיסריה אמרו <b>בשם רבי יוחנן</b> (גדול אמוראי ארץ ישראל בדור השני)<b>: בין זה ובין זה</b> – גם במקרה שגזל קרקע וגם במקרה שגזל פסל, <b>- פסולה</b> (נראה שצריך לומר: '<b>כשירה</b>', וכן הגיה ב"קורבן העדה") – הסוכה, שלא כרבי יהושע בן לוי לעיל. במקרה שגזל קרקע - הסוכה כשירה, מפני שקרקע אינה נגזלת, ובמקרה שגזל פסל - הסוכה כשירה, מפני שאי אפשר שלא ייקשר, והקשירה נחשבת שינוי מעשה והגזלן קנה את הפסל (בירושלמי בבא קמא י,ה אמר רבי יוחנן שאין קרקע נגזלת, ולכן צריך לומר שרבי יוחנן אמר כאן שבין זה ובין זה - כשירה)<b>.</b>
<br>ושואלים: <b>אי זו היא גזולה פסולה?</b> – לפי רבי יוחנן, באיזה מקרה אומר אחד משני המקורות שהוצעו לעיל, שסוכה גזולה - פסולה?
<br>ומשיבים: <b>כל שהוא נכנס בתוך סוכתו של חבירו שלא מדעתו</b> (שלא בהסכמתו, שלא מרצונו) – ויושב בה, שלא יצא בה ידי חובת סוכה, מפני שהמשתמש בשל חבירו שלא מדעתו הוא שואל שלא מדעת בעלים, שדינו כגזלן<b>.</b>
<br>ומציעים מעשה (המתקשר מצד תוכנו עם האמור לפניו): <b>כהדא:</b> – כמו זאת (המעשה): <b>גמליאל זוגא עבד ליה מטלא גו שוקא</b> – עשה לו סוכה בשוק (שהוא רשות הרבים ואינו שלו)<b>. עבר רבי שמעון בן לקיש</b> (מגדולי אמוראי ארץ ישראל בדור השני)<b>, אמר ליה</b> – אמר לו (רבי שמעון בן לקיש לגמליאל זוגא)<b>: מאן שרא לך?</b> – מי התיר לך (לעשות סוכה בשוק)? (ולכן דינה כסוכה גזולה שהיא פסולה, ואינך יוצא בה ידי חובה)<br><br><small>ב<b>תוספתא סוכה</b> א,ד שנו: סוכה גזולה - פסולה.<br><br>ב<b>בבלי סוכה</b> לא,א אמרו: תנו רבנן: סוכה גזולה, והמסכך ברשות הרבים - רבי אליעזר פוסל, וחכמים מכשירים.<br>אמר רב נחמן: מחלוקת (בסוכה גזולה) בתוקף את חבירו והוציאו מסוכתו (שבנה חבירו, והוא יושב בה). ורבי אליעזר לטעמיה, דאמר: אין אדם יוצא ידי חובתו בסוכתו של חבירו. אי קרקע נגזלת - סוכה גזולה היא, ואי נמי קרקע אינה נגזלת - סוכה שאולה היא (ולדעתו אף סוכה שאולה פסולה). ורבנן לטעמייהו, דאמרי: אדם יוצא ידי חובתו בסוכתו של חבירו, וקרקע אינה נגזלת, וסוכה שאולה היא. אבל גזל עצים וסיכך בהם - דברי הכל כשירה, אין לו (לבעל העצים) אלא דמי עצים (והעצים עצמם נקנו לגזלן, והסוכה אינה נחשבת כסוכה גזולה). - ממאי? - מדקתני דומיא דרשות הרבים, מה רשות הרבים ארעא לאו דידיה הוא, סוכה נמי ארעא לאו דידיה הוא (ואין מדובר בסוכה שהעצים עצמם אינם שלו).<br>אמר רבינא: האי כשורא דמטללתא (קורה גדולה של סוכה) דגזלה ומטלל עלה, עבוד לה רבנן תקנתא משום תקנת מריש (שלא יצטרך להחזיר אותה עצמה לבעליה). - הני מילי - בגו שבעה (ימי החג, שלא הצריכוהו לסתור סוכתו ולהחזיר את הקורה), אבל לבתר שבעה - הדר בעיניה. ואי חיברו בטינא (ונעשתה קבועה באותה סוכה) - אפילו לאחר שבעה נמי יהיב ליה דמי (דמי הקורה, ולא הקורה עצמה, משום תקנת מריש).<br><br>בבבלי דימו את המסכך ברשות הרבים לתוקף את חבירו והוציאו מסוכתו. ואילו בירושלמי דימו את המסכך ברשות הרבים (המעשה בגמליאל זוגא) לנכנס בתוך סוכתו של חבירו שלא מדעתו, אף שלא תקף את חבירו והוציאו מסוכתו.<br><br>ב<b>תוספתא בבא קמא</b> ו,כח שנו: כגון אלו מסככים על פתחי חניותיהם ברשות הרבים בחג, אף על פי שיש להם רשות, ובא אחר והוזק בהן - הרי זה חייב.<br>וב<b>ירושלמי בבא קמא</b> ו,ו אמרו: כגון אלו שהן עושין סוכות בפתחי חנויותיהם בחג, מפני שהוא רשות, ובא אחר והוזק בהן - חייב.<br><br>יש סתירות בין ירושלמי מסכת נזיקין לשאר התלמוד. עיין בבא קמא ו,ח: "כגון אלו שהן עושין סוכות בפתחי חנויותיהם בחג, מפני שהוא רשות", וסוכה ג,א: "גמליאל זוגא עבד ליה מטלא גו שוקא. עבר רבי שמעון בן לקיש, אמר ליה: מאן שרא לך?" ("תלמודה של קיסרין", עמוד 4).<br><br>נראה שאין סתירה בין ירושלמי בבא קמא לירושלמי כאן. יש רשות לבעלי החנויות לעשות סוכה בפתחי חנויותיהם ברשות הרבים, כי אי אפשר היה להם לקיים מצוות סוכה באופן אחר. אבל אין רשות לכל אדם לעשות סוכה בשוק, כי גזל הרבים הוא (וכן כתב ב"קדמוניות התלמוד" א, עמוד 232).</small><br>• • •
במשנה שנינו: <b>"</b>לולב ה<b>יבש - פסול".</b>
<br>מציעים פסוק המשמש כמקור להלכה: <b>רבי אבין</b> (מגדולי אמוראי ארץ ישראל בדור החמישי) אמר <b>בשם רבי יודה בר פזי</b> (רבי יהודה בר סימון, אמורא ארץ ישראלי בדור השלישי והרביעי)<b>: היבש פסול על שם</b> – משום שנאמר <b>"לֹא הַמֵּתִים יְהַלְלוּ יָהּ"</b> (תהילים קטו,יז) – אין המתים יכולים להלל את ה'. פסוק זה לקוח מן ההלל, ששעת אמירתו היא עיקר מצוות נטילת לולב. ויש ללמוד מכאן לעניין לולב שאדם נוטל להלל בו את ה', שכשהוא יבש כולו, והרי הוא נחשב כמת, אינו ראוי להלל בו את ה'<b>.</b><br><br><small><b>לולב להלל</b><br>ב<b>בראשית רבה</b> מא,א נאמר: תמרה זו אין בה פסולת, אלא תמרים לאכילה, לולבים להלל, חריות לסיכוך...<br>וב<b>ויקרא רבה</b> ל,ג וב<b>פסיקתא דרב כהנא</b> כז,ג נאמר: ...ומה עלינו לעשות? ליקח לולב ואתרוג ולקלס להקב"ה.<br>וב<b>ויקרא רבה</b> ל,ז; ב<b>פסיקתא דרב כהנא</b> כז,ז; ב<b>מדרש תנחומא</b> (בובר) פרשת 'אמור' סימן ל וב<b>מדרש תנחומא</b> (ורשא) פרשת 'אמור' סימן כב נאמר: ...ביום טוב הראשון של חג כל ישראל עומדים לפני הקב"ה ולולביהם ואתרוגיהם בידם ומקלסים לשמו של הקב"ה... / ...ביום טוב הראשון של חג הם נוטלים לולביהם ואתרוגיהם בידם ומקלסים להקב"ה...<br>וב<b>ויקרא רבה</b> ל,טו; ב<b>מדרש תנחומא</b> (בובר) פרשת 'אמור' סימן כט וב<b>מדרש תנחומא</b> (ורשא) פרשת 'אמור' סימן כ נאמר: ...התורה אמרה: טול שתי כפות תמרים להלל בהן... ...ארבעה מינים שכל אחד ואחד מישראל הולך ורץ ליקח מהם להלל להקב"ה...<br>וב<b>מדרש תנחומא</b> (בובר) פרשת 'אמור' סימן כו וב<b>מדרש תנחומא</b> (ורשא) פרשת 'אמור' סימן יח נאמר: אין אדם מישראל צריך להלל בלולב הגזול.</small><br>
<br>ומציעים ברייתא: <b>תני</b> – שונה (התנא) <b>בשם רבי יודה</b> (בר אלעאי, מגדולי התנאים בדור הרביעי)<b>: היבש עצמו</b> – יבש גופו של הלולב, <b>- כשר</b> – רבי יהודה חלוק על האומרים שלולב היבש פסול<b>. אמר להן רבי יהודה</b> – לחכמים החלוקים עליו<b>: והלא בכרכי הים</b> (כינוי לערים גדולות שבאיזור הים התיכון, מחוץ לארץ ישראל) <b>מורישין לולביהן לבניהן</b> – והיו בניהם נוטלים אותם, ובוודאי היו יבשים<b>. אמרו לו</b> – החכמים לרבי יהודה<b>: אין למידין משעת הדוחק</b> (עת צרה, זמן חירום) – שבשעת הדוחק התירו ליטול לולבים פסולים כדי שיהיה זכר למצווה, אבל לכתחילה אסור<b>.</b><br><br><small>ב<b>תוספתא סוכה</b> ב,ט שנו: היו (כל ארבעת המינים) כמושים - כשירים, יבשים - פסולים. רבי יהודה אומר: אף אם היו יבישים - כשירים. אמר רבי יהודה: מעשה באנשי כרכים שהיו מורישים לולביהם לבניהם בשעת הדחק. אמרו לו: אין שעת הדחק ראיה.<br>וב<b>בבלי סוכה</b> לא,א אמרו: תניא: כמושים - כשירים, יבשים - פסולים. רבי יהודה אומר: אף יבשים כשירים. ואמר רבי יהודה: מעשה באנשי כרכים שהיו מורישים את לולביהם. אמרו לו: משם ראיה?! אין שעת הדחק ראיה.<br><br>ברישא של הברייתא בתוספתא ובבבלי מדובר בכל ארבעת המינים, ולפי זה מכשיר רבי יהודה בכל המינים אם היו יבשים. אבל בברייתא שבירושלמי רבי יהודה מכשיר רק לולב יבש. המעשה בכרכים שהיו מורישים את לולביהם, שהוא המקור לדעת רבי יהודה, הוא בלולבים יבשים.<br><br>המעשה שרבי יהודה מספר עליו אינו מעשה חד פעמי אלא מצב קבוע. עצי התמר גדלו בבבל, במצרים ובארץ ישראל וגם בספרד. לעומת זאת, הדס וערבה גדלו בכל מקום. האתרוג גדל ביוון ובאיטליה, ונמכר כפרי גם בשווקים רגילים ברחבי האימפריה. סוחרים ייבאו וייצאו אתרוגים כמו כל פרי אחר. לעומת כל זאת לא היה לאיש עניין במכירת לולבים. היהודים ייבאו את הלולבים במסגרת מסחר יהודי פנימי. לכן הלולבים היו נדירים בשווקי התפוצה היהודית באירופה ("משנת ארץ ישראל", סוכה, עמודים 129-130).</small><br>
<br>ומציעים בעיה: <b>בעון קומי</b> – שאלו לפני <b>רבי אבינא</b> (אמורא בבלי בדור השלישי)<b>: יבשה ציצ</b>(<b>י</b>)<b>תו</b> – יבשה קבוצת העלים העליונים של הלולב בלבד, אבל גוף הלולב לא יבש<b>, מהו?</b> – מה הדין? האם הלולב כשר, כי גוף הלולב לא יבש, או שמא הלולב פסול, כי הציצה היא פאר הלולב והרי זה כיבש כולו? (נראה שחסר כאן: '<b>אמר לון: כשר</b>') אמרו לו (לרבי אבינא): <b>מה בינו לקטום?</b> – מה ההבדל בין לולב שיבשה ציצתו ללולב שנקטם ראשו? והרי לולב שיבשה ציצתו הוא כאילו אינה, והרי זה כנקטם ראשו, שהוא פסול. <b>אמר לון:</b> – אמר להם: <b>זה הדור וזה אינו הדור</b> –  לולב שיבשה ציצתו אינו דומה ללולב שנקטם ראשו, שלולב שיבשה ציצתו בלבד וגוף הלולב אינו יבש הוא הדור, כי אין יבשות ציצתו ניכרת ולא נפקע הדרו בכך, אבל לולב שנקטם ראשו אינו הדור, כי קטימתו ניכרת ונפקע הדרו בכך<b>.</b><br><br><small>לפי הבבלי סוכה לא,א, לולב היבש פסול לפי שאינו "הדר", ואף ש"הדר" נאמר באתרוג, גם בשאר המינים צריך "הדר". לדעת רבי יודה בר פזי בירושלמי, לולב היבש פסול משום שנאמר "לא המתים יהללו יה", וטעם זה שייך בכל ארבעת המינים. לדעת רבי אבינא בירושלמי, לולב שנקטם ראשו פסול משום שאינו הדור, שגם בלולב צריך "הדר". נראה שלדעת רבי אבינא גם לולב היבש (יבש כולו) פסול משום שאינו הדור.</small><br>• • •
במשנה שנינו: "נפרצו עליו - פסול. נפרדו עליו - כשר. רבי יהודה אומר: יאגדנו מלמעלה".
<br><b>רבי מלוך</b> (אמורא ארץ ישראלי בדור השני) אמר <b>בשם רבי יהושע בן לוי</b> (אמורא ארץ ישראלי בדור הראשון)<b>: נחלק</b> (נפרד לחלקים) <b>המתאים</b> (שווה לאחר כתאום) – נחלקה התיומת (התאום, כינוי לעלה האמצעי בלולב) <b>- כמי שנפרדו העלין</b> – שהוא כשר, כמו ששנינו במשנה (רמב"ן גרס: 'כמי שנפרצו העלין', שהוא פסול)<b>.</b><br><br><small>ב<b>בבלי סוכה</b> לב,א אמרו: בעי רב פפא: נחלקה התיומת מהו? - תא שמע, דאמר רבי מתון אמר רבי יהושע בן לוי: ניטלה התיומת - פסול. מאי לאו הוא הדין נחלקה? - לא, ניטלה שאני, דהא חסר ליה. - איכא דאמרי: אמר רבי מתון אמר רבי יהושע בן לוי: נחלקה התיומת - נעשה כמי שניטלה התיומת, ופסול.<br><br>לפי הלשון הראשון בבבלי, נחלקה התיומת - כמי שנפרדו העלים, וכשר. ולפי הלשון השני בבבלי, נחלקה התיומת - כמי שנפרצו העלים, ופסול.</small><br>
<br>ומביאים ברייתא: כתוב (בפרשת חג הסוכות): <b>"</b>וּלְקַחְתֶּם לָכֶם... <b>כַּפֹּת תְּמָרִים"</b> (ויקרא כג,מ) – כל אחד מכם חייב לקחת לולב; <b>- רבי טרפון</b> (תנא בדור השני) <b>אומר: כפות תמרים</b> – יש לקרוא את המילה "כַּפֹּת" כאילו כתוב 'כָּפוּת' (בינוני פעול מהשורש כפ"ת) מלשון כפיתה וקשירה, ולפי זה אין הלולב כשר אלא אם עלי הלולב אינם פרודים. רבי טרפון דורש את המילים "כפות תמרים" - לולבים כפותים<b>. רבי עקיבה</b> (תנא בדור השלישי, מגדולי התנאים) <b>אומר: "כפות תמרים" כשמן</b> – יש לקרוא את המילה "כַּפֹּת" כמו שנכתבה, ולפי זה הלולב כשר אף אם עלי הלולב פרודים (השווה לבבלי מגילה כה,ב: "תנו רבנן: כל המקראות הכתובים בתורה לגנאי קורים אותם לשבח, כגון... 'למחראות' - למוצאות. רבי יהושע בן קרחה אומר: 'למחראות' (מלכים ב י,כז) - כשמן (קוראים אותה ככתבה), מפני שהוא גנאי לעבודה זרה")<b>. רבי יודה</b> (בר אלעאי, מגדולי התנאים בדור הרביעי) <b>אומר: אם נפרד</b> – אם נפרדו עלי הלולב, <b>- יאגדנו</b> – יאגדם עם שדרת הלולב, שיש לקרוא את המילה "כַּפֹּת" כאילו כתוב 'כְּפוֹת' (ציווי מהשורש כפ"ת). רבי יהודה דורש את המילים "כפות תמרים" - כְּפוֹת את הלולבים<b>.</b><br><br><small>ב<b>ספרא</b> "אמור" פרשה יב נאמר: "כפות תמרים" - רבי טרפון אומר: כפות, אם פרוד - יכפתנו.<br>ו<b>בבבלי סוכה</b> לב,א אמרו: תניא: רבי יהודה אומר משום רבי טרפון: כפות תמרים - כפות, אם היה פרוד - יכפתנו.<br>וב<b>ויקרא רבה</b> ל,ח וב<b>פסיקתא דרב כהנא</b> כז,ח נאמר: "כפות תמרים" - רבי טרפון אומר: כפות, אם היה פרוד - יכפתנו.<br><br>לפי הירושלמי, רבי טרפון סבור שלולב שנפרדו עליו פסול, ורבי יהודה סבור שלולב שנפרדו עליו צריך כפיתה. ייתכן שבבבלי לא הבינו מה בין רבי טרפון לרבי יהודה, ולכן הביאו את הדברים כדעה אחת של רבי יהודה בשם רבי טרפון. דברי רבי טרפון בספרא ובמדרשי האגדה הם דברי רבי יהודה בירושלמי.</small><br>• • •
במשנה שנינו: "ציני הר הברזל - כשירות".
<br>מביאים ברייתא: <b>אלו הן ציני הר הברזל שהן כשירות? כל שראשה</b> (חלקה העליון) <b>של זה מגיע לצד עיקרה</b> (חלקה התחתון) <b>של זו</b> – לולב שקצהו העליון של כל עלה מגיע לקצהו התחתון של העלה שלמעלה ממנו<b>.</b><br><br><small>ב<b>בבלי סוכה</b> לב,א אמרו: "ציני הר הברזל - כשירות". - אמר אביי: לא שנו אלא שראשו של זה מגיע לצד עיקרו של זה, אבל אין ראשו של זה מגיע לצד עיקרו של זה - פסול. - תניא נמי הכי: ציני הר הברזל - פסולות. והא אנן תנן: כשירות! אלא שמע מינה כאביי, שמע מינה.<br><br>הברייתא שבירושלמי היא המקור של דברי אביי בבבלי ("מבוא לנוסח המשנה", עמוד 159).</small><br>
<br>ומציעים ברייתא: <b>תני:</b> – שונה (התנא): <b>חרות</b> – לולב שנפרדו עליו זה מזה והתקשו כמו ענף של דקל, <b>- פסול</b>(<b>ה</b>)<b>. דומה לחרות</b> – לולב שנפרדו עליו זה מזה והתקשו קצת, <b>- כשר.</b><br><br><small>ב<b>תוספתא סוכה</b> ב,ז שנו: לולב העשוי כמין חרות - פסול.<br>וב<b>בבלי סוכה</b> לב,א אמרו: תניא: חרות - פסול. דומה לחרות - כשר.</small><br>• • •
במשנה שנינו: "כל לולב שיש בו שלשה טפחים כדי לנענע בו - כשר".
<br>מציעים הגהה או פירוש למשנה: <b>רבי שמעון בר אבא</b> (אמורא בדור השלישי) אמר <b>בשם רבי יוחנן</b> (גדול אמוראי ארץ ישראל בדור השני)<b>: כיני מתניתא:</b> – כך היא המשנה (המקור התנאי, והוא משנתנו): <b>כדי לנענע בו - כשר</b> (בקטע גניזה אין מילה זו) – היה לו לרבי יוחנן בנוסח משנתנו: "לולב שיש בו שלושה טפחים - כשר", בניגוד לברייתא להלן: "לולב - ארבעה". אבל הוא סובר ששלושה טפחים אלו הם מלבד השידרה של הלולב היוצאת מן ההדס והערבה שהיא טפח, זאת אומרת: לולב - ארבעה, כברייתא. על כן הוא מגיה במשנתנו: "כדי לנענע בו - כשר" ("מבוא לנוסח המשנה", עמודים 273-274). - אפשר שרבי יוחנן אינו מגיה במשנתנו אלא מפרש אותה, ששיעור שלושה טפחים ששנינו במשנתנו אינו השיעור של הלולב כולו אלא השיעור המספיק לנענע את הלולב, שלצורך אחיזת הלולב וההדס והערבה ונענועם די בשלושה טפחים, ולכן שיעור ההדס והערבה הוא שלושה טפחים, אבל השידרה של הלולב צריכה להיות יוצאת למעלה מן ההדס והערבה טפח לפחות כאמור להלן (מנענעים את הלולב בשעת קריאת ההלל)<b>.</b>
<br>ומציעים ברייתא: <b>תני:</b> – שונה (התנא): שיעור <b>הדס וערבה - שלשה</b> טפחים<b>, ולולב - ארבעה</b> טפחים – שהשידרה של הלולב צריכה להיות יוצאת מן ההדס והערבה טפח לפחות<b>.</b>
<br>ומציעים ברייתא נוספת: <b>תני:</b> – שונה (התנא): <b>באמת חמשה</b> – השיעורים האלו הם באמה של חמישה טפחים<b>; דברי רבי טרפון</b> (תנא בדור השני)<b>. וחכמים אומרים: באמת ששה</b> – השיעורים האלו הם באמה של שישה טפחים (המחלוקת היא במידה שמודדים בה את השיעורים, אבל בעצם השיעורים שבברייתא הראשונה אין מחלוקת)<b>.</b>
<br>ומציעים הסבר לדברי שני בני המחלוקת: <b>על דרבי טרפון</b> – על דעתו של רבי טרפון<b>, פושכין רברבין</b> – טפחים גדולים (רחבים, שמשערים בטפחים שכל טפח הוא חמישית של אמה רגילה, שהם גדולים יותר, וזהו "באמת חמישה")<b>. על דעתיהון דרבנ</b>י<b>ן</b> – על דעתם של החכמים<b>, פושכין דקיקין</b> – טפחים קטנים (צרים, שמשערים בטפחים שכל טפח הוא שישית של אמה רגילה, שהם קטנים יותר, וזהו "באמת שישה". - הסבר זה בא לשלול את האפשרות, שאמת חמישה היא אמה קטנה בת חמישה טפחים, ואמת שישה היא אמה בינונית בת שישה טפחים, שהרי שיעור הטפח של אמות אלו שווה, ואם כן, במה נחלקו רבי טרפון וחכמים?)<b>.</b><br><br><small>ב<b>תוספתא סוכה</b> ב,ח שנו: שיעור הדס וערבה - שלושה טפחים, ולולב - ארבעה. רבי טרפון אומר: באמה בת חמישה טפחים.<br><br>ב<b>בבלי סוכה</b> לב,ב אמרו: "לולב שיש בו שלושה טפחים". - אמר רב יהודה אמר שמואל: שיעור הדס וערבה - שלושה, ולולב - ארבעה, כדי שיהא לולב יוצא מן ההדס טפח. ורבי פרנך אמר רבי יוחנן: כדי שיהא שידרו של לולב יוצא מן ההדס טפח (חוץ מן העלים היוצאים למעלה מן השידרה).<br>תנן: לולב שיש בו שלושה טפחים - כשר. - אימא: כדי לנענע בו. מר כדאית ליה ומר כדאית ליה (לשמואל כדעתו ולרבי יוחנן כדעתו).<br>תא שמע: שיעור הדס וערבה - שלושה, ולולב - ארבעה. מאי לאו בהדי עלים (וכדברי שמואל)! - לא, לבד מעלים.<br><br>כך הוא הנוסח היחיד המדויק בבבלי. לפיכך לא היה לו אף לבבלי במשנתו אלא "שיש בו שלושה טפחים - כשר" בלבד, והוא הגיה והוסיף: "כדי לנענע בו". כל ספרי המשניות הוגהו על פי רבי יוחנן בירושלמי והגהת הבבלי: "שלושה טפחים כדי לנענע בו", ואחרי שהוגהו המשניות הגיהו גם בבבלי לב,ב: "תנן: לולב שיש בו שלושה טפחים כדי לנענע בו. - אימא: וכדי לנענע בו" ("מבוא לנוסח המשנה", עמוד 274).<br><br>ב<b>בבלי סוכה</b> לב,ב אמרו: שיעור הדס וערבה - שלושה, ולולב - ארבעה. רבי טרפון אומר: באמה בת חמישה טפחים.<br>כי אתא רב דימי אמר: אמה בת שישה טפחים עשה אותה בת חמישה (כוונתו של רבי טרפון, שיש לחלק את האמה הרגילה שיש בה שישה טפחים לחמישה טפחים)... כמה הווי להו? תלתא ותלתא חומשי (שיעור ההדס והערבה - שלושה טפחים ושלוש חמישיות טפח בטפחים רגילים).<br>כי אתא רבין אמר: אמה בת חמישה טפחים עשה אותה בת שישה (כוונתו של רבי טרפון, שיש לחלק את האמה הקטנה שיש בה חמישה טפחים לשישה טפחים)... כמה הווי להו? תרי ופלגא (שיעור ההדס והערבה - שני טפחים וחצי טפח בטפחים רגילים).<br><br>ההסבר של דברי רבי טרפון בירושלמי הוא כמסורת של רב דימי שהביא לבבל.</small><br>
<br><b>רבי יונה</b> (מגדולי אמוראי ארץ ישראל בדור הרביעי) אמר בשם (<b>ו</b>)<b>רבי שמעון בן לקיש</b> (מגדולי אמוראי ארץ ישראל בדור השני) שאמר <b>בשם רבי יודה נשייא</b> (הנשיא בדור הראשון והשני לאמוראים, בן בנו של רבי יהודה הנשיא)<b>: לולב טפח.</b>
<br><b>רבי סימון</b> (רבי שמעון בן פזי, אמורא ארץ ישראלי בדור השני והשלישי) אמר <b>בשם רבי יהושע בן לוי</b> (אמורא ארץ ישראלי בדור הראשון)<b>: אזוב</b> – מין צמח שמשתמשים בו בהזאת טמא מת, <b>טפח.</b>
<br>ומציעים קושיה: <b>רבי זעירה</b> (רבי זירא, מגדולי אמוראי ארץ ישראל בדור השלישי) <b>בעי</b> – שואל (מקשה)<b>: לולב טפח?</b> – וכי שיעור אורכו של הלולב הוא טפח ולא יותר? <b>אזוב טפח?</b> – וכי שיעור אורכו של האיזוב הוא טפח ולא יותר?
<br>ומתרצים את הקושיה: <b>אמר רבי יוסי</b> (מגדולי אמוראי ארץ ישראל בדור הרביעי)<b>: קיימה</b> – קיים (פירש) אותה (את המימרות "לולב טפח" ו"איזוב טפח") <b>רבי סימון</b> – כמו שמוצע להלן<b>; רבי חיננא</b> (אמורא ארץ ישראלי בדור השלישי) אמר בשם <b>רבי סימון</b> שאמר <b>בשם רבי יהושע בן לוי</b> – רבי יוסי אמר שרבי סימון קיים אותה; ורבי חיננא אמר שרבי סימון אמר כך בשם רבי יהושע בן לוי, שרבי יהושע בן לוי קיים אותה (לאמוראים רבי יוסי ורבי חיננא היו מסורות שונות)<b>: לולב טפח, אזוב טפח, שופר טפח</b> – שופר, שתוקעים בו בראש השנה וכן ביום הכיפורים בשנת היובל, שיעור אורכו טפח לפחות, כדי לאחוז בו בידו<b>, שילייא</b> (איבר הבנוי מקרומי העובר והרחם) <b>טפח</b> – המפלת שלייה שגודלה טפח לפחות תשב לזכר ולנקבה (טמאה שבועיים כיולדת נקבה, וימי הטוהר שלה כלים לסוף ארבעים יום כיולדת זכר (משנה נידה ג,ד))<b>. ויש אומרים: אף דופן שלישית טפח</b> – סוכה כשירה אף אם הדופן השלישית שיעורה טפח. - התירוץ לקושיה של רבי זעירה הוא, שהמימרות "לולב טפח" ו"איזוב טפח" אינן מימרות בפני עצמן, אלא הן חלק ממימרה המונה כמה הלכות שמצאנו בהן שיעור טפח (ואכן האמוראים שמסרו את המימרה כאן המונה את ההלכות הללו הם שמסרו את המימרה לעיל "איזוב טפח"), ולכן אין הכוונה בעניין לולב ואיזוב ששיעורם טפח בלבד, אלא שיש בהם דבר ששיעורו טפח. בעניין לולב הכוונה היא שהשידרה של הלולב היוצאת מן ההדס והערבה שיעורה טפח לפחות, ובעניין איזוב הכוונה היא שהקלח של האיזוב היוצא מן היד האוחזת בו שיעורו טפח לפחות<b>.</b><br>
<br>ומציעים בעיה: <b>רבי זעורא בעי</b> – שואל (מסתפק)<b>: לולב טפח ובלבד שיזרה</b> (צורה עברית לשם הארמי 'שידרה')<b>?</b> – האם הטפח הנוסף של הלולב צריך להיות מן השידרה בלבד, חוץ מן העלים היוצאים למעלה מן השידרה, או שמא הטפח הנוסף של הלולב הוא גם מן העלים היוצאים למעלה מן השידרה? (מגיה הגיה במסירה שלפנינו כאן ולהלן 'מלבד' במקום 'ובלבד'. - לפי גרסה זו צריך שייצאו העלים למעלה מן השידרה טפח, כפי שפירשו המפרשים בירושלמי, והוא אינו מובן כלל ("תוספתא כפשוטה"). - אפשר לפרש משפט זה כקביעה או כבעיה. בנוסח עצמו אין סימנים מכריעים לכאן או לכאן ("הטרמינולוגיה של הירושלמי", עמוד 120, הערה 42)) <b>אזוב טפח חוץ מגבעולין</b> (צריך לומר כמו להלן: 'מגבעולי<b>ו</b>')<b>?</b> – האם הטפח של האיזוב צריך להיות מן הקלח (הענף העיקרי שממנו יוצאים הגבעולים) בלבד, חוץ מן הגבעול (האיבר בצמח שממנו צומחים העלים והפרחים), או שמא הטפח של האיזוב הוא גם מן הגבעול? (להזאת טמא מת צריך ליטול שלושה קלחים של איזוב ובכל קלח גבעול אחד (משנה פרה יא,ט))
<br>ופושטים את הבעיה: <b>רבי יוסה</b> אמר בשם <b>רבי טבי</b> (אמורא ארץ ישראלי בדור השלישי) שאמר <b>בשם רב</b> (אמורא בבלי בדור הראשון, מגדולי האמוראים)<b>; רבי חיננא</b> אמר בשם <b>רבי פרנך</b> (אמורא ארץ ישראלי בדור השלישי) שאמר בשם <b>רב מתנה</b> (אמורא בבלי בדור השני) שאמר בשם <b>יוסי בר מנישא</b> (רב יוסף בריה דרב מנשיא, אמורא בבלי בדור השני) שאמר <b>בשם רב: לולב טפח ובלבד שזרה</b> – הטפח הנוסף של הלולב צריך להיות מן השידרה בלבד, חוץ מן העלים היוצאים למעלה מן השידרה<b>, אזוב טפח חוץ מגבעוליו</b> – הטפח של האיזוב צריך להיות מן הקלח בלבד, חוץ מן הגבעול<b>.</b><br><br><small>ב<b>תוספתא ראש השנה</b> ב,ד שנו: כמה הוא שיעור שופר? כדי שיאחז בידו אחת ויתקע.<br><br>ב<b>תוספתא נידה</b> ד,ט שנו: אין שליה פחותה מטפח.<br><br>ב<b>תוספתא סוכה</b> א,יג שנו: חכמים אומרים: שתיים כהלכתן ושלישית אפילו טפח.<br><br>ב<b>בבלי נידה</b> כו,א אמרו: תנו רבנן: אין שיליא פחותה מטפח.<br>תני רבי אושעיא זעירא דמן חבריא: חמישה שיעורם טפח, ואלו הם: שיליא, שופר, שידרה (של לולב), דופן סוכה ואיזוב. - שיליא - הא דאמרן. שופר - דתניא: כמה יהא שיעור שופר? פירש רבי שמעון בן גמליאל: כדי שיאחזנו (התוקע) בידו וייראה לכאן ולכאן (משני צידי ידו). שידרה מאי היא? דאמר רבי פרנך אמר רבי יוחנן: שידרו של לולב צריך שיהא יוצא מן ההדס טפח. דופן סוכה מאי היא? - דתניא: שתיים כהלכתן, שלישית - אפילו טפח. איזוב - דתני רבי חייא: איזוב - טפח.</small><br>• • •

Halakhah 2

<big><strong>משנה</strong></big><br><b>הדס הגזול והיבש - פסול.</b>
<br><b>של</b> ה<b>אשירה ושל עיר הנדחת - פסול.</b>
<br><b>נקטם ראשו</b> – של ענף ההדס<b>, נפרצו עליו או שהיו ענביו</b> – הפירות דמויי ענבים קטנים של ההדס, <b>מרובות מעליו - פסול, ואם מיעטן</b> – שתלש מקצת ענביו, שלא יהיו מרובים מעליו, <b>- כשר. ואין ממעטין ביום טוב</b> – אסור לתלוש ענבים מההדס ביום טוב, לפי שנראה כמתקן כלי ביום טוב<b>.</b><br>• • •
<big><strong>תלמוד</strong></big><br>מביאים מדרש: <b>כתיב:</b> – כתוב (בפרשת חג הסוכות): <b>"</b>וּלְקַחְתֶּם לָכֶם... <b>וַעֲנַף עֵץ עָבֹת"</b> (ויקרא כג,מ) – כל אחד מכם חייב לקחת ענף של עץ שהוא "עבות", ויש לפרש את הכתוב: <b>- עץ שענפיו חופין</b> (מכסים) <b>את רובו</b> – את רוב עצו ("עָבֹת" - בעל ענפים מרובים וסבוכים), <b>ועולה</b> (צומח, גדל) <b>כמין קליעה</b> (מקלעת, חוטים שנקלעו ונשזרו יחד) – ענף העץ דומה לקליעה בשל צורת הגידול של העלים ("עָבֹת" - כמו "עֲבֹת" - חבל עבה וקלוע)<b>. ואי זה זה? זה הדס</b> – שההדס יש לו שני הסימנים: ענפיו חופים את רוב עצו ועולה כמין קליעה<b>.</b>
<br>ומבססים את הקביעה הזו באמצעות הוכחה בדרך השלילה: <b>אין תימר:</b> – אם תאמר: <b>זיתא</b> – הזית, <b>-</b> יש להקשות על כך: <b>עולה כמין קליעה ואין ענפיו חופין את רובו</b> – אין לזית אלא אחד משני הסימנים, ולכן לא ייתכן לומר שהזית זה "ענף עץ עבות"<b>. אין תימר:</b> – (ו)אם תאמר: <b>זרגונה</b> – מין צמח, <b>-</b> יש להקשות על כך: <b>ענפיו חופות את רובו ואינו עולה כמין קליעה</b> – אין לזרגון אלא אחד משני הסימנים, ולכן לא ייתכן לומר שהזרגון זה "ענף עץ עבות"<b>.</b> אלא כך יש לומר: <b>ואי זה זה? זה הדס</b> – שהרי נשללה האפשרות ש"ענף עץ עבות" איננו הדס<b>.</b><br><br><small>ב<b>ספרא</b> "אמור" פרשה יב נאמר: "וענף עץ עבות" - את שענף עצו דומה לקליעה, זה הדס.<br>וב<b>ויקרא רבה</b> ל,ח נאמר: "וענף עץ עבות" - שענפיו חופים את עצו, הווי אומר: זה הדס.<br>וב<b>פסיקתא דרב כהנא</b> כז,ח נאמר: "וענף עץ עבות" - את שענף עצו דומה לקליעה, זה הדס.<br><br>ב<b>בבלי סוכה</b> לב,ב אמרו: תנו רבנן: "ענף עץ עבות" - עץ שהוא עבות (כמין קליעה) וענפיו חופים את עצו. ואי זה הוא? הווי אומר: זה הדס. - ואימא זיתא! - בעינן עבות וליכא. - ואימא דולבא! - בעינן ענפיו חופים את עצו וליכא.<br><br>בבבלי פירשו "עָבֹת" בשתי המשמעויות שפירשו בירושלמי, ובשאר המקורות פירשו באחת משתי המשמעויות בלבד. לפי הבבלי, זית ענפיו חופים את עצו ואינו כמין קליעה, ואילו לפי הירושלמי, זית הוא כמין קליעה ואין ענפיו חופים את עצו. ונראה שיש לתקן את נוסח הבבלי וליתן את האמור בזית בדולב ואת האמור בדולב בזית. צורת גידולם של הזית ושל הדולב מוכיחה כך.</small>
במשנה שנינו: "היו ענביו מרובות מעליו - פסול".
<br>מצמצמים את תחולת המשנה: <b>חייה בר אדא</b> (אמורא ארץ ישראלי בדור השני) אמר <b>בשם רבי שמעון בן לקיש</b> (מגדולי אמוראי ארץ ישראל בדור השני)<b>: במשחירות שנו</b> – חכמים (הדין במשנה, שאם היו ענביו מרובות מעליו - פסול, חל רק במקרה שענביו הבשילו ונעשו שחורות, אבל במקרה שענביו עדיין ירוקות - כשר (פרי הבוסר ירוק, אחר כך הוא מנקיד נקודות כהות, ולבסוף הוא משחיר))<b>.</b>
<br><b>למה?</b> – מה הטעם שכשענביו המרובות מעליו נעשו שחורות פסול? <b>משם</b> (משום) <b>שאינן דומות לעצו</b> – ענבים שנעשו שחורות אין מראיהן כעלים החופים את העץ שהם ירוקים, והמצווה היא בענף שדומה לעץ, שנאמר: "ענף עץ עבות" - ענפו דומה לעצו, עצו דומה לענפו (בדומה למה שאמרו להלן לגבי "פרי עץ הדר")<b>, או משם</b> (משום) <b>שנגמר פריו</b> – ענבים שנעשו שחורות הן פירות שהבשילו, והמצווה היא בענף שיש בו עלים ולא פירות, שנאמר: "ענף עץ עבות", ולא פרי<b>?</b>
<br>ומציעים מקרה נפקות בין שני הטעמים: <b>מה נפק מן ביניהון?</b> – מה יוצא מביניהם? (מה הנפקות בין שני הטעמים?) <b>היה דרכו לגדל ירוקים</b> – יש נפקות ביניהם במקרה של מין הדס שענביו ירוקות גם כשהבשילו ואינן משחירות<b>.</b> ומציעים את הדבר היוצא מהטעם הראשון: <b>אין תימר:</b> – אם תאמר: <b>משם שאינן דומות לעצו</b> – אם הטעם שכשענביו המרובות מעליו נעשו שחורות פסול הוא משום שאינן דומות לעצו, <b>- הרי אינן</b> (צריך לומר: '<b>אֵין</b>' =הֵן. המילה 'הן' נכתבה בירושלמי בכמה מקומות כ'אין') <b>דומות לעצו</b> – במקרה שהיה דרכו לגדל ירוקים יש להכשיר את ההדס כיוון שהן דומות לעצו<b>!</b> – ברם טעם זה גורם קושי, שהרי בכל מקרה המשנה פוסלת, גם במקרה שהיה דרכו לגדל ירוקים, שכן המשנה שנתה סתם, ואילו היה חילוק בין המקרים, היתה המשנה צריכה לפרש (ומה שאמרו "במשחירות שנו" ולא 'במבשילות שנו' הוא משום שענביהם של רוב מיני ההדס משחירות לעת הבשלתן).
<br>ומציעים מסקנה בעקבות הדיון בטעמו של הדין: <b>הוי:</b> – הוֹוֶה (נמצא): <b>לא</b> (צריך לומר: '<b>לית</b>') <b>טעמא די לא</b> (צריך לומר: '<b>דילא</b>' =דלא) – אין הטעם אלא <b>משם שנגמר פריו</b> – ואף במקרה שהיה דרכו לגדל ירוקים פסול. - מכאן יש להסיק, שהטעם השני הוא הנכון, והטעם הראשון נדחה<b>.</b><br><br><small>ב<b>בבלי סוכה</b> לג,ב אמרו: אמר רב חסדא: דבר זה רבינו הגדול (האמורא רב) אמרו, והמקום (הקב"ה) יהיה בעזרו: לא שנו (שהדס שענביו מרובות מעליו - פסול) אלא ענביו שחורות, אבל ענביו ירוקות - מין הדס הן (שצבען דומה לעלי ההדס), וכשר.<br><br>בבבלי משמע שכשענביו המרובות מעליו שחורות פסול משום שאינן דומות לעצו.</small><br>• • •

Halakhah 3

<big><strong>משנה</strong></big><br><b>ערבה גזולה ויבישה - פסולה.</b>
<br><b>של</b> ה<b>אשירה ושל עיר הנדחת - פסולה.</b>
<br><b>נקטם ראשה, נפרצו עליה והצפצפה</b> (עץ צפצפת הפרת, שעליו הצעירים מאורכים וצרים בדומה לעלי הערבה, אבל עליו הבוגרים מעוגלים ורחבים) <b>- פסולה.</b>
<br><b>כמושה ושנשרו מקצת עליה ושל</b> ה<b>בעל</b> – ערבה הגדלה בשדה ממי גשמים ולא מנחל, <b>- כשירה.</b><br>• • •
<big><strong>תלמוד</strong></big><br>מביאים מדרש: <b>כתיב:</b> – כתוב (בפרשת חג הסוכות): <b>"</b>וּלְקַחְתֶּם לָכֶם... <b>וְעַרְבֵי נָחַל"</b> (ויקרא כג,מ) – כל אחד מכם חייב לקחת ענף של ערבי נחל, <b>- אין לי אלא של נחל</b> – אין לי ללמוד מהכתוב הזה אלא שערבה הגדלה על יד נחל כשירה למצוות לולב<b>. של בעל ושל הרים מניין?</b> – אבל מאיפה למדים שערבה הגדלה בשדה בעל או בהרים, ולא על יד נחל, כשירה? <b>תלמוד לומר</b> (הכתוב מלמד לומר)<b>:</b> – למד את הדבר (התשובה על שאלתך) מן הכתוב: <b>"וערבי"</b> – לשון רבים, ולא 'ערבת נחל', ומזה יש ללמוד שכל מיני הערבה כשירים<b>.</b>
<br><b>אבא שאול</b> (תנא בדור השלישי והרביעי) <b>אומר: "עַרְבֵי נָחַל"</b> – לשון רבים, <b>- שתים</b> – יש ללמוד מזה שיש שתי מצוות בערבה בחג הסוכות<b>, ערבה ללולב</b> – ערבה שנוטלים עם הלולב, <b>וערבה למקדש</b> – ערבה שזוקפים אותה בצידי המזבח במקדש<b>.</b>
<br><b>אם כן</b> – אם הכתוב מלמד שכל מיני הערבה כשירים, <b>למה נאמר: "וערבי נחל"? פרט לצפצפת</b> – הכתוב בא להוציא את הצפצפה, הדומה לערבה, אבל שונה ממנה, שהיא פסולה<b>. אי זו היא</b> (<b>של</b>) <b>צפצפת? העשויה כמין מגל</b> – שהעלים כפופים כמו מגל (סימן זה מתייחס לעלים הצעירים של צפצפת הפרת, שאומנם הם מוארכים, אלא שחלקם כפוף כמין מגל ("חי וצומח בתורה", עמוד 160))<b>.</b><br>
<br>ומציעים ברייתא: <b>תני:</b> – שונה (התנא): <b>כמין מגל</b> – ששפתם של העלים משוננת כמו מגל, ששיניו קטנות וצפופות, <b>- פסולה</b> (נראה שצריך לומר כמו בבבלי: '<b>כשירה</b>') – שיש מיני ערבה שעליהם משוננים, והם כשירים<b>, כמין מסר</b> – ששפתם של העלים מפורצת כמו משור, ששיניו גדולות ומרווחות, <b>- פסולה</b> (מגיה מחק במסירה שלפנינו 'פסולה' וכתב 'כשירה'. אבל גרסת הסופר היא הנכונה, כמו שיוצא מהבבלי ומהתוספתא ("הירושלמי כפשוטו", מבוא, עמוד יז). ואפשר שהמגיה התכוון להגיה את "כמין מגל - פסולה" וטעה והגיה את "כמין מסר - פסולה") – שזהו צפצפה, הדומה לערבה, והוא פסול<b>. אי זו היא ערבה פסולה? עלה עגול וקנה לבן</b> – הכוונה לעץ הצפצפה המכסיפה, שיש שכינוהו ערבה ויש שכינוהו צפצפה ("חי וצומח בתורה", עמוד 160), שעליו רחבים ועגולים בחלקם התחתון, וקליפת ענפיו לבנה<b>. אי זו היא ערבה כשירה? עלה ארוך</b> – ולא רחב או עגול כעלי צפצפה, <b>וקנה אדום.</b><br><br><small>ב<b>ספרא</b> "אמור" פרשה יב נאמר: "וערבי נחל" - אין לי אלא של נחל. של בעל ושל הרים מניין? תלמוד לומר: "וערבי נחל". אבא שאול אומר: "ערבי נחל" - שתיים, ערבה ללולב וערבה למקדש.<br>וב<b>ויקרא רבה</b> ל,ח וב<b>פסיקתא דרב כהנא</b> כז,ח נאמר: "וערבי נחל" - אין לי אלא של נחל. של בקעה ושל הרים מניין? תלמוד לומר: "וערבי נחל". אבא שאול אומר: "וערבי נחל" - שתיים, ערבה ללולב וערבה למקדש.<br><br>ב<b>תוספתא סוכה</b> ב,ז שנו: ערבה של בעל ושל הרים - כשירה. אם כן למה נאמר: "ערבי נחל"? פרט לצפצף. אי זהו צפצף? העשוי כמין מסר. אי זהו ערבה כשירה? קנה שלה אדום ועלה שלה ארוך. אי זהו ערבה פסולה? קנה שלה לבן ועלה שלה עגול.<br>ו<b>שם</b> ג,א שנו: ערבה (למזבח) - הלכה למשה מסיני. אבא שאול אומר: מן התורה, שנאמר: "וערבי נחל" - ערבה ללולב וערבה למזבח.<br><br>ב<b>בבלי סוכה</b> לג,ב-לד,א אמרו: תניא אידך: "ערבי נחל". אין לי אלא ערבי נחל. של בעל ושל הרים מניין? תלמוד לומר: "ערבי נחל", מכל מקום. - אבא שאול אומר: "ערבי" - שתיים, אחת ללולב ואחת למקדש.<br>תנו רבנן: אי זהו ערבה, ואי זהו צפצפה? ערבה - קנה שלה אדום, ועלה שלה משוך (מאורך), ופיה (שפת העלה) חלק. צפצפה - קנה שלה לבן, ועלה שלה עגול, ופיה דומה למגל.<br>תניא: דומה למגל - כשר, דומה למסר - פסול.<br><br>שני הסימנים הראשונים של צפצפה בבבלי מתאימים לצפצפה המכסיפה, ואלה הובאו בתוספתא ובירושלמי. הסימן השלישי "פיה דומה למגל" קשה, באשר עליה מפורצים כמשור, ולא משוננים כמגל. נראה כי הסימן "דומה למגל" נלקח מן הברייתא הקדומה המתייחסת לעלים הארוכים והעקומים של צפצפת הפרת ("חי וצומח בתורה", עמוד 160).</small><br>• • •

Halakhah 4

<big><strong>משנה</strong></big><br><b>רבי ישמעאל</b> (מגדולי התנאים בדור השלישי) <b>אומר: שלשה הדסים ושתי ערבות לולב אחד ואתרוג אחד</b> – כך היא מצוות נטילת לולב<b>, ואפילו שנים קטומים ואחד שאינו קטום</b> – שלושת ההדסים אינם צריכים להיות שלמים, אלא אפילו שניים מהם קטומים ורק אחד מהם אינו קטום - כשירים הם<b>.</b>
<br><b>רבי טרפון</b> (תנא בדור השני) <b>אומר: אפילו שלשתן</b> – שלושת ההדסים, <b>קטומין</b> – כשירים הם<b>.</b>
<br><b>רבי עקיבה</b> (תנא בדור השלישי, מגדולי התנאים) <b>אומר: כשם שלולב אחד ואתרוג אחד, כך הדס אחד וערבה אחת.</b><br>• • •
<big><strong>תלמוד</strong></big><br>מביאים מדרש: <b>רבי ישמעאל דרש</b> – דורש (דרשה במקרא)<b>: "</b>וּלְקַחְתֶּם לָכֶם... <b>פְּרִי עֵץ הָדָר"</b> (ויקרא כג,מ) – אתרוג, <b>- אחד</b> – דורש "פרי" לשון יחיד<b>, "כַּפֹּת תְּמָרִים"</b> (שם) – לולב, <b>- אחד</b> – דורש "כַּפֹּת" חסר וי"ו כאילו כתוב 'כַּפַּת' לשון יחיד<b>, "וַעֲנַף עֵץ עָבֹת"</b> (שם) – הדס, <b>- שלשה</b> – דורש לפי מספר המילים, ששלוש המילים בביטוי זה רומזות לשלושה הדסים<b>, "וְעַרְבֵי נָחַל"</b> (שם) – ערבה, <b>- שתים</b> – דורש "ערבי" לשון רבים, והרי מיעוט רבים הוא שניים<b>, ושתי דליות</b> (ענפים) – שני ענפי הדס קטומים<b>, אחת שאינה קטומה</b> – ענף הדס אחד שאינו קטום (כמו שהוא אומר במשנה: "ואפילו שנים קטומים ואחד שאינו קטום")<b>.</b><br><br><small>ב<b>ספרא</b> "אמור" פרשה יב נאמר: רבי ישמעאל אומר: "פרי עץ הדר" - אחד, ו"כפות תמרים" - אחד, "וענף עץ עבות" - שלושה, "וערבי נחל" - שתיים, שתי דליות ואחד שאינו קטום. - רבי טרפון אומר: אפילו שלושתם קטומים. - רבי עקיבא אומר: "פרי עץ הדר" - אחד, ו"כפות תמרים" - אחד, "וענף עץ עבות" - אחד, "וערבי נחל" - אחת. הא כשם שלולב אחד ואתרוג אחד, כך הדס אחד וערבה אחת.<br>וב<b>ויקרא רבה</b> ל,ח וב<b>פסיקתא דרב כהנא</b> כז,ח נאמר: רבי ישמעאל אומר: "פרי עץ הדר" - אחד, ו"כפות תמרים" - אחד, "וענף עץ עבות" - שלושה, "וערבי נחל" - שתיים, שתי דליות ואחת שאינה קטומה. - רבי טרפון אומר: אפילו שלושתן קטומות.<br>וב<b>בבלי סוכה</b> לד,ב אמרו: תניא: רבי ישמעאל אומר: "פרי עץ הדר" - אחד, "כפות תמרים" - אחד, "ענף עץ עבות" - שלושה, "ערבי נחל" - שתיים, ואפילו שניים קטומים ואחד שאינו קטום. - רבי טרפון אומר: שלושה (הדסים), ואפילו שלושתם קטומים. - רבי עקיבא אומר: כשם שלולב אחד ואתרוג אחד, כך הדס אחד וערבה אחת.<br><br>רבי עקיבא מחייב הדס אחד, כי הוא דורש "ענף עץ עבות" שמשמעותו לשון יחיד. אולם, אין אנו יודעים כיצד יפרש מקרא מפורש "ערבי נחל". אפשר שהוא סובר כאבא שאול (ראה לעיל).</small><br>• • •<br>במשנה שנינו: <b>"רבי טרפון אומר: אפילו שלשתן קטומין".</b>
<br>מציעים קושיה: <b>רבי בא בר ממל</b> (אמורא ארץ ישראלי בדור השני והשלישי) <b>בעא קומי</b> – שאל (הקשה) לפני <b>רבי אימי</b> (רבי אמי, (אמורא ארץ ישראלי בדור השלישי)<b>: כמה דרבי ישמעאל</b> – כמו שרבי ישמעאל <b>מרבה בהדס</b> – מצריך ליטול שלושה הדסים, שכך דרש את הכתוב בהדס לפי מספר המילים<b>, ירבה בשאר כל המינין</b> – יצריך ליטול יותר מאחד גם בשאר המינים, שכך ידרוש את הכתוב בלולב ובאתרוג לפי מספר המילים<b>!</b>
<br>ומתרצים: <b>אמר ליה:</b> – אמר לו: <b>מיסבור את סבר על דרבי ישמעאל</b> – סָבוֹר אתה סובר על (לפי דעתו) של רבי ישמעאל, <b>קטום הדר</b> – עיקר המצווה הוא בשלושה הדסים, אלא שאפילו הדס קטום הוא הדור, ולכן הוא מכשיר שניים קטומים ואחד שאינו קטום, מפני שהדס קטום כשר, ולא הצריך אחד שאינו קטום אלא להידור מצווה בלבד (ומשום שאתה סובר כך, לכן הקשית על רבי ישמעאל את הקושיה שלפני כן)<b>.</b> ויש להקשות (על מה שאתה סובר לפי דעתו של רבי ישמעאל): <b>והא תנינן:</b> – והרי שנינו (במשנה): <b>רבי טרפון אומר: אפילו שלשתן קטומין</b> – כשירים הם<b>! לית בר נש אמר:</b> – אין אדם אומר: "<b>אפילו</b>"<b>, אלא דהוא מודה על קדמיתא!</b> – אלא שהוא מודה על הראשונה (ההלכה הראשונה במשנה)! (ממה שרבי טרפון אומר: "אפילו", יש ללמוד שהוא מודה לדברי רבי ישמעאל בדבר אחד, אף שהוא חולק עליו בדבר אחר, ואם כמו שאתה סובר לפי דעתו של רבי ישמעאל, אין רבי טרפון חולק על רבי ישמעאל, שהרי גם לרבי ישמעאל אפילו שלושתם קטומים כשירים. לכן יש לומר, שלפי דעתו של רבי ישמעאל עיקר המצווה הוא בהדס אחד, והדס קטום אינו הדור והוא פסול, ולכן שלושתם קטומים פסולים, אבל הוא מכשיר שניים קטומים ואחד שאינו קטום, מפני שלעיקר המצווה די בהדס אחד, ולא הצריך שלושה הדסים אלא לנוי מצווה, ואף אם שניים מהם קטומים. ורבי טרפון מודה לדברי רבי ישמעאל שעיקר המצווה הוא בהדס אחד, אבל הוא חולק עליו וסובר שאפילו הדס קטום הוא הדור, ולכן אפילו שלושתם קטומים כשירים. הרי שרבי ישמעאל אינו מרבה בהדס, ולכן אין להקשות עליו את הקושיה שלעיל)<br>
<br>ומציעים שאלה: <b>רבי חגיי</b> (אמורא ארץ ישראלי בדור השלישי והרביעי) <b>בעא קומי</b> – שאל לפני <b>רבי יוסה</b> (מגדולי אמוראי ארץ ישראל בדור הרביעי)<b>: מה בא רבי טרפון להוסיף על דברי רבי ישמעאל?</b> – כיוון שלרבי ישמעאל עיקר המצווה הוא בשלושה הדסים, הרי כשם שהוא מכשיר שניים קטומים, כך יכשיר שלושתם קטומים, ולא הצריך אחד שאינו קטום אלא להידור מצווה בלבד. ואם כן, מה בא רבי טרפון להוסיף על דברי רבי ישמעאל? והרי הכל מודים שאפילו שלושתם קטומים כשירים!
<br>ומשיבים: <b>אמר ליה:</b> – אמר לו: <b>רבי ישמעאל לא סבר</b> – לא סובר<b>: קטום הדור</b> – לפי דעתו של רבי ישמעאל עיקר המצווה הוא בהדס אחד, והוא סובר שהדס קטום אינו הדור והוא פסול, ולכן שלושתם קטומים פסולים<b>, ורבי טרפון סבר</b> – סובר<b>: קטום הדור</b> – גם לפי דעתו של רבי טרפון עיקר המצווה הוא בהדס אחד, אבל הוא סובר שאפילו הדס קטום הוא הדור, ולכן אפילו שלושתם קטומים כשירים<b>.</b><br><br><small>קושיית רבי בא בר ממל ושאלת רבי חגיי דומות, וכן תירוץ רבי אימי ותשובת רבי יוסה דומים.<br>פירוש הסוגיה הוא לפי רמב"ן.<br><br>ב<b>בבלי סוכה</b> לד,ב אמרו: ורבי ישמעאל, מה נפשך: אי שלימים בעי (שקטומים אינם הדר) - ליבעי נמי כולהו (שלימים ולא קטומים)! אי לא בעי שלימים - אפילו חד נמי לא (ויהיו כולם קטומים כדברי רבי טרפון)! - אמר ביראה אמר רבי אמי: חזר בו רבי ישמעאל.<br><br>נחלקו הראשונים, האם הכוונה שחזר בו ממה שהצריך שלושה ומכשיר אחד שהוא שלם והדור, או שחזר בו ממה שהצריך שלימים ומכשיר אף קטומים.<br><br>האם באמת יש סתירה בין הרישא והסיפא של דברי רבי ישמעאל שבגללה הוכרח רבי אמי לומר "חזר בו רבי ישמעאל"?<br>ייתכן שהדיבור "אמר ביראה אמר רבי אמי: חזר בו רבי ישמעאל" העברה היא מלעיל כז,א: "אמר ביראה אמר רבי אמי: חזר בו רבי אליעזר". שם יש מקום לומר שחזר בו, שכן הסיפא "ועוד אמר רבי אליעזר" באה ממקור אחר, אבל כאן הכל בבא אחת. האם חזר בו תוך כדי דיבור?<br>חיזוק נוסף להשערה זו יש למצוא בזה שמהירושלמי כאן ("רבי בא בר ממל בעא קומי רבי אימי...") נראה שלא אמר רבי אמי "חזר בו רבי ישמעאל" ("מקורות ומסורות", מועד ג, עמוד ריח, הערה 1).</small><br>
<br>ומספרים: <b>רבי יסא</b> (רבי אסי, אמורא ארץ ישראלי בדור השלישי) <b>כד סלק להכא חמתון מבחרין הדסה</b> – כאשר עלה לכאן (לארץ ישראל), ראה אותם (את בני ארץ ישראל) חותכים (קוצצים, קוטמים) את ההדס (את ענפי ההדס)<b>. אמר: למה בני מערבא מבחרין הדסה?</b> – למה בני המערב (בני ארץ ישראל) חותכים את ההדס? (והרי מפורש במשנה, שהדס קטום פסול!)
<br>ומציעים קושיה (על רבי יסא): <b>ולא שמיע דאמר</b> – ו(כי) לא שמע (רבי יסא) שאומר <b>רבי סימון</b> (רבי שמעון בן פזי, אמורא ארץ ישראלי בדור השני והשלישי) <b>בשם רבי יהושע בן לוי</b> (אמורא ארץ ישראלי בדור הראשון)<b>:</b> כתוב (בעשיית חג הסוכות בירושלים בימי עזרא): <b>"וַאֲשֶׁר יַשְׁמִיעוּ וְיַעֲבִירוּ קוֹל בְּכָל עָרֵיהֶם</b> וּבִירוּשָׁלִַם לֵאמֹר: צְאוּ הָהָר וְהָבִיאוּ עֲלֵי זַיִת וַעֲלֵי עֵץ שֶׁמֶן וַעֲלֵי הֲדַס וַעֲלֵי תְמָרִים וַעֲלֵי עֵץ עָבֹת, לַעֲשֹׂת סֻכֹּת כַּכָּתוּב<b>"</b> (נחמיה ח,טו) – ראשי האבות שלחו אנשים וציוו להם שישמיעו בעריהם, ולאנשי ירושלים נאמר שייצאו להר שמחוץ לעיר ויביאו ענפי עצים שונים, כדי לעשות את מצוות חג הסוכות ככתוב בתורה; ויש לתמוה על לשון הכתוב: <b>- לא היא "הֲדַס" ולא היא "עֵץ עָבֹת"?!</b> (בתמיהה) – וכי אין שניהם זהים?! שהרי אנו מזהים "עץ עבות" עם הדס. ולשם מה הכפילות בכתוב? <b>אלא הדס לסוכה</b> – לצורך סיכוך הסוכות, <b>ועץ עבות ללולב</b> – לצורך נטילת ארבעת המינים (כך היא כוונת הכתוב: "עֲלֵי זַיִת וַעֲלֵי עֵץ שֶׁמֶן (העץ המכונה אורן ירושלים) וַעֲלֵי הֲדַס" לסוכה (לבניית הסוכות ולסיכוך), "וַעֲלֵי תְמָרִים וַעֲלֵי עֵץ עָבֹת" ללולב). - בני ארץ ישראל היו קוטמים הדסים לסכך בהם את הסוכה, ומלקטים הדסים שאינם קטומים ("עץ עבות") ללולב ("על הירושלמי", עמוד 49; "עיונים לקסיקליים בעברית ובארמית", "אסופות ומבואות בלשון" ב, עמוד 139. - וראה להלן פירוש אחר שהצענו לקטע הזה)<b>.</b><br><br><small>ב<b>בבלי סוכה</b> יב,א אמרו: רב חסדא אמר מהכא (מכתוב זה יש להביא הוכחה שיש לעשות סכך מדבר שגידולו מן הארץ): "צאו ההר והביאו עלי זית ועלי עץ שמן ועלי הדס ועלי תמרים ועלי עץ עבות". - היינו הדס היינו עץ עבות! - אמר רב חסדא: הדס שוטה לסוכה, ועץ עבות ללולב.<br><br>ב"אוצר לשונות ירושלמיים" מפרש "ולא שמיע" כאן בניחותא ולא בתמיהה, כי רבי יסא לפני שעלה לארץ ישראל לא ידע את מאמרו של רבי יהושע בן לוי שנאמר בארץ ישראל. ברם, אף אם רבי יסא לא ידע את מאמרו של רבי יהושע בן לוי, היה לו לדעת את מאמרו הזהה של רב חסדא שקשיש ממנו שנאמר בבבל, ולכן יש להקשות עליו שנעלם ממנו הדבר, ולפיכך פירשנו "ולא שמיע" כאן בתמיהה. והשווה לירושלמי ברכות א,ד: "רבי יסא, כד סליק להכא, חמתין גחנין ומלחשין. אמר לון: מהו דין לחישה? - ולא שמיע דמר...", שהעירו על רבי יסא שלא שמע את מאמריהם של רבי יוחנן ואמוראים ארץ ישראלים אחרים, וגם שם היה לו לרבי יסא לדעת את מאמריהם הדומים של רב ושמואל ואחרים אמוראי בבל שקשישים ממנו.</small><br>
<br>ומספרים: <b>רבי זעורה</b> (רבי זירא, מגדולי אמוראי ארץ ישראל בדור השלישי) <b>הוה תקע</b> (אולי צריך לומר: 'מקטע', או: 'מוקיד') <b>לה</b> – היה קוטע (חותך) אותו (את ההדס, כמו שעשו בני ארץ ישראל) / שורף אותו (את ההדס. - וראה להלן מה שכתבנו בזה)<b>.</b><br><br><small><b>סוד גידול ההדס המשולש</b><br>המחפש בדים משולשים בשיחי ההדס הגדלים בר בנחלי הגליל והגולן ימצא שהם מועטים ביותר. מרבית הבדים קצרים מן הדרוש והם שוטים, כלומר, העלים אינם מופיעים שלושה שלושה בקן כנדרש. הקטנת מספר הענפים על ידי שריפה או גיזום היא שמביאה להופעת בדים ארוכים ומשולשים<b>.</b> כיצד מעודדים השריפה או הגיזום את הופעת המשולשים?<br>ענפי ההדס מתחילים את התפתחותם במצב של סידור עלים נגדי (שניים שניים בכל דוּר), אחר כך הם עוברים למצב של סידור עלים לולייני (שוטים), ולבסוף הם מגיעים למצב של ענפים משולשים. רק ענפים ארוכים יכולים לעבור את שלבי ההתמיינות של סידור עלים נגדי ולולייני (שוטה) ולהגיע לשלב המשולש.<br>גיזום חריף מקטין את מספר הענפים הפורצים ומאפשר למספר המוקטן של הענפים להתארך וליהפך בחלקם העליון למשולשים. בהשוואה ניסיונית בין שריפה לגיזום התברר, ששריפה יעילה יותר מגיזום. מספר הענפים הפורצים אחרי שריפה קטן יותר והם מגיחים סמוך לפני הקרקע ומגיעים לאורך רב, וזה מאפשר להם לפתח ענף משולש ארוך מאוד. התברר, שהגיזום או השריפה צריכים להתבצע לא יאוחר מראשית האביב, כדי לתת לשיחי ההדס תקופת צימוח ארוכה שתאפשר להם להתארך ולהשתלש לקראת סוכות. גיזום בתאריך מאוחר יותר אינו מותיר די זמן לקבלת ענפים ארוכים, והענפים אינם מגיעים לשלב המשולש לקראת סוכות או שהקטע המשולש קצר מידי ויבול המשולשים יורד ("גן ונוף").<br><br>בסדרת בדיקות של טיפולי גיזום ושריפה של שיחי הדס בגינות נוי, נמצא כי גיזום חזק של כל הנוף, פרט לענפי יסוד בגובה של עד כ-20 ס"מ, היה הטיפול היעיל ביותר להשגת בדים מתאימים לחג הסוכות בעלי דורי עלים משולשים במרבית האורך של 30 ס"מ לכל בד. גיזום קל יותר, וכן איחור הגיזום, הפחית את ההשפעה. שריפת הנוף השתוותה או נפלה במקצת ביעילותה בהשוואה לגיזום חזק ("הליכות שדה" 66, עמוד 13).<br><br>נראה שסוד גידול ההדס המשולש נמצא בירושלמי כאן. רבי אסי, כשעלה לארץ ישראל, ראה את בני ארץ ישראל גוזמים את ענפי ההדס בחודשי האביב, כדי לקבל ענפי הדס משולשי עלים לקראת חג הסוכות. רבי אסי תהה על כך, כי לא ידע את סוד גידול ההדס המשולש. רבי אסי לא שמע שלצורך ארבעת המינים שנוטלים בחג הסוכות יש לקחת הדסים משולשים ("ענף עץ עבות") ולא הדסים שוטים (כמו שאמרו במפורש בבבלי על הכתוב בנחמיה שהובא בירושלמי כאן). אילו שמע רבי אסי דבר זה, היה בוודאי יודע את סוד גידול ההדס המשולש. רבי זירא גזם או שרף (לפי תיקון הגרסה שהצענו) את ענפי ההדס, כדי לקבל ענפי הדס משולשים (ייתכן שרבי זירא גידל הדסים, שכן מסופר עליו בירושלמי ברכות א,א שנתפס באנגריה להביא הדס לארמון השליט). כך נראה לפרש את המסופר בירושלמי כאן על האמוראים האלה.<br>רבי ישמעאל אמר בעניין שלושה הדסים: אפילו שנים קטומים ואחד שאינו קטום, וכן: שתי דליות ואחד שאינו קטום. נראה שלרבי ישמעאל אפשר לקחת ענף הדס ארוך ומשולש בחלקו העליון, שהתקבל לאחר שריפה או גיזום, ולחתוך אותו לשלושה, חלק אחד משולש שאינו קטום בראשו ושני חלקים קטומים שאינם משולשים. שני החלקים הקטומים של הענף הארוך הם שניים קטומים או שתי דליות שאמר רבי ישמעאל. הרי שיש קשר בין דברי רבי ישמעאל ובין המסופר על רבי אסי ורבי זירא בירושלמי כאן.</small><br>• • •
כאן התחלת מקבילה בירושלמי ברכות ט,ג.
<br>מביאים ברייתא: <b>העושה לולב</b> – התולש לולב מן האילן לשם מצוות לולב, או האוגד לולב עם הדסים וערבות, <b>לעצמו אומר: "ברוך</b> אתה ה' אלוהינו מלך העולם <b>אשר קידשנו במצותיו וציונו לעשות לולב"</b> – עשיית חפצים שמקיימים בהם מצוות היא מצווה, ולכן יש לברך על עשייתם<b>;</b> העושה לולב <b>לאחר</b> אומר<b>: "</b>ברוך אתה ה' אלוהינו מלך העולם אשר קידשנו במצותיו וציונו <b>לעשות לולב" לשמו</b> – מכוון בברכה שהוא עושה את הלולב לשם אותו אדם אחר (המילה 'לשמו' אינה מנוסח הברכה. - רז"פ)<b>. כשהוא נוטלו</b> – בחג הסוכות, <b>מהו אומר: "ברוך</b> אתה ה' אלוהינו מלך העולם <b>אשר קידשנו במצותיו וציונו על נטילת לולב". נתפלל בו אומר: "ברוך שהחיינו וקיימנו והגיענו לזמן הזה"</b> (הנוסחים השונים כאן ('נתפלל בו...') ובמקבילה במסירה שלפנינו ('כשהוא נוטלו...') ובכתב יד רומי ('כשהוא מניח(ן)[ו]...') בעניין ברכת 'שהחיינו' על נטילת לולב הן הוספות שחדרו לתוך נוסח הירושלמי על פי המנהג הרווח לברך ברכה זו על נטילת לולב ביום הראשון. גם לפי התוספתא והבבלי אין ברכת 'שהחיינו' על נטילת לולב אלא על עשייתו)<b>. ומברך עליו כל שעה</b> – בכל יום, <b>שהוא נוטלו</b> – מפני שאינו חייב בלולב בלילות, והלילות מפסיקים את חיובה של מצוות לולב (אפשר ש'כל שעה' הוא שיבוש של הנוסח 'כל שבעה' שבתוספתא ובבבלי, והמילים 'שהוא נוטלו' שאינן בתוספתא ובבבלי נוספו בירושלמי כהסבר לאחר שנשתבש הנוסח ל'כל שעה')<b>.</b><br><br><small>עד כאן המקבילה בירושלמי ברכות.<br><br>ב<b>תוספתא ברכות</b> ו,י שנו: העושה לולב לעצמו אומר: "ברוך שהחיינו וקיימנו והגיענו לזמן הזה" / "ברוך שהגיענו לזמן הזה". כשהוא נוטלו / נוטלו אומר: "ברוך אשר קידשנו במצוותיו וציוונו על נטילת לולב". וצריך לברך עליו כל שבעה.<br>וב<b>בבלי סוכה</b> מו,א אמרו: העושה לולב לעצמו אומר: "ברוך שהחיינו וקיימנו והגיענו לזמן הזה". נטלו לצאת בו אומר: "ברוך אשר קידשנו במצוותיו וציוונו על נטילת לולב". אף על פי שבירך עליו יום ראשון, צריך לברך / חוזר ומברך עליו כל שבעה.<br><br>ב<b>ירושלמי ברכות</b> ג,ג אמרו: סוכה אינה טעונה ברכה אלא לילי יום טוב הראשון בלבד, לולב טעון ברכה כל שבעה. - רבי יוסי ורבי אחא הוו יתבין אמרין: מה בין סוכה ומה בין לולב? סוכה נוהגת בלילות ובימים, לולב אינו נוהג אלא ביום.<br><br>ב<b>בבלי סוכה</b> מה,ב אמרו: אמר רב יהודה אמר שמואל: לולב שבעה (מברך עליו שבעה ימים), וסוכה יום אחד. - מאי טעמא? לולב דמפסקי לילות מימים (שהרי בלילה אין מצווה בלולב), כל חד וחד מצווה באפי נפשיה הוא. סוכה - דלא מפסקי לילות מימים (שמצוות סוכה בלילה כביום), כולהו כחד יומא אריכא דמיין.<br>ורבה בר בר חנה אמר רבי יוחנן: סוכה שבעה, ולולב יום אחד. - מאי טעמא? סוכה דאורייתא - שבעה, לולב דרבנן (תקנת חכמים היא שייטלוהו שבעה ימים זכר למקדש) - יום אחד.<br>כי אתא רב דימי אמר רבי יוחנן: סוכה שבעה, ולולב יום אחד.<br>כי אתא רבין אמר רבי יוחנן: אחד זה ואחד זה שבעה.<br><br>לפי הירושלמי להלן, רבי יוחנן סבר שמברכים על לולב כל שבעה, כמו שמסר רבין בשמו בבבלי.<br><br>מתחילה פסק רבי יוחנן כרב (ראה ירושלמי ובבלי להלן) ושמואל (לולב שבעה), אבל בעקבת פסק הלכה חדש של תלמידם רב הונא (ראה ירושלמי להלן) שינה אף הוא את פסק ההלכה שלו ובירך על נטילת לולב רק ביום הראשון של החג, ומכאן המסורות הסותרות של רבה בר בר חנה ורב דימי מצד אחד והירושלמי (להלן) ורבין מצד שני ("סוכה פרקים רביעי וחמישי", עמוד 258).<br><br>במקורות חכמינו נמצא שמברכים "שהחיינו" על קיום מצווה (להבדיל מהכנת מצווה) הבאה מזמן לזמן או שאינה מצויה תדיר רק בעניין הקרבת זבחים ומנחות (תוספתא ברכות ה,כב ובמקבילה בבבלי) ובעניין פדיון הבן (בבלי פסחים קכא,ב), אבל לא בעניין קיום מצוות אחרות כגון ישיבת סוכה ונטילת לולב.</small><br>
<br>ושואלים: <b>כיצד מברכין על נר חנוכה?</b>
<br>ומשיבים: <b>רב</b> (אמורא בבלי בדור הראשון, מגדולי האמוראים) <b>אמר: "ברוך</b> אתה ה' אלוהינו מלך העולם <b>אשר קידשנו במצותיו וציונו על מצות הדלקת</b> (מילה זו נוספה במסירה שלפנינו על ידי מגיה, וכן הוא בקטע גניזה, אך אינה בנוסח הברכה שלהלן) <b>נר חנוכה".</b><br>
<br>וקובעים: <b>הכל מודין</b> – כל החכמים, שנחלקו להלן בנוסח הברכה שהוא אומר כשהוא נוטל לולב, מסכימים ואינם חולקים, <b>ביום טוב הראשון</b> – של חג הסוכות, <b>שהוא אומר: "על נטילת לולב"</b> – שהואיל ונטילת לולב ביום טוב ראשון היא מצווה מן התורה, ראוי לומר שה' ציוונו על נטילת לולב<b>.</b>
<br>ומציעים מחלוקת אמוראים (המונגדת לקביעה שלפני כן, המציינת שביום טוב הראשון אין מחלוקת): <b>מה פליגין?</b> – (ב)מה חלוקים? <b>בשאר כל הימים</b> – של חג הסוכות, שנטילת לולב היא מדברי חכמים ולא מן התורה<b>. רבי יוחנן</b> (גדול אמוראי ארץ ישראל בדור השני) <b>אמר: "</b>ברוך... אשר קידשנו במצותיו וציונו <b>על נטילת לולב"</b> – שאין לחלק בין יום טוב ראשון לשאר הימים<b>. רבי יהושע בן לוי</b> (אמורא ארץ ישראלי בדור הראשון) <b>אמר: "</b>ברוך... אשר קידשנו במצותיו וציונו <b>על מצות זקנים"</b> – שהואיל ונטילת לולב בשאר הימים היא מדברי חכמים ולא מן התורה, אין ראוי לומר שה' ציוונו על נטילת לולב, אלא ראוי לומר שה' ציוונו על מצווה שתיקנו חכמים<b>.</b>
<br>ושואלים: <b>מה אמר</b> – מה אומר <b>רב בלולב?</b> – לדעת רב בנוסח הברכה על נר חנוכה, מה נוסח הברכה על לולב בשאר הימים?
<br>ומשיבים: <b>מה אם חנוכה שהיא מדבריהן</b> – הדלקת נר חנוכה היא מצווה מדברי חכמים ואין לה עיקר מן התורה, <b>- הוא אומר: "על מצות נר חנוכה"</b> – לדעת רב<b>, לולב שהוא דבר תורה</b> – נטילת לולב היא מצווה שיש לה עיקר מן התורה, <b>- לא כל שכן?!</b> – בוודאי ובוודאי שלדעת רב הוא אומר בשאר הימים "על נטילת לולב"!
<br>ושואלים: <b>מה אמר</b> – מה אומר <b>רבי יהושע בן לוי בחנוכה?</b> – לדעת רבי יהושע בן לוי בנוסח הברכה על לולב בשאר הימים, מה נוסח הברכה על נר חנוכה?
<br>ומשיבים: <b>מה אם לולב שהוא דבר תורה</b> – נטילת לולב היא מצווה שיש לה עיקר מן התורה, <b>-</b> הוא <b>אומר</b> – בשאר הימים<b>: "על מצות זקינים"</b> – לדעת רבי יהושע בן לוי<b>, חנוכה שהיא מדבריהן</b> – הדלקת נר חנוכה היא מצווה מדברי חכמים ואין לה עיקר מן התורה, <b>- לא כל שכן?!</b> – בוודאי ובוודאי שלדעת רבי יהושע בן לוי הוא אומר "על מצוות זקנים"!
<br>ומציעים שאלה (השאלה הקודמת לדעת חכם אחר): <b>לא צורכא דילא</b> – אין צורך (בלימוד ועיון) אלא (כלומר, אין הספק אלא) <b>מה אמר</b> – מה אומר <b>רבי יוחנן בחנוכה?</b> – לדעת רבי יוחנן בנוסח הברכה על לולב בשאר הימים, מה נוסח הברכה על נר חנוכה? האם כשם שלולב בשאר הימים, אף שנטילת לולב היא מצווה מדברי חכמים, הוא אומר "על נטילת לולב", כך חנוכה, אף שהדלקת נר חנוכה היא מצווה מדברי חכמים, הוא אומר "על מצוות נר חנוכה" כדעת רב, או שמא לולב בשאר הימים, כיוון שנטילת לולב היא מצווה שיש לה עיקר מן התורה, הוא אומר "על נטילת לולב", אבל חנוכה, כיוון שהדלקת נר חנוכה היא מצווה מדברי חכמים ואין לה עיקר מן התורה, הוא אומר "על מצוות זקנים" כדעת רבי יהושע בן לוי? - אין משיבים על שאלה זו.<br><br><small>ב<b>בבלי סוכה</b> מו,א אמרו: אמר רב יהודה אמר שמואל: כל שבעה מצוות לולב (יש לברך: "על נטילת לולב"). ורבי יהושע בן לוי אמר: יום ראשון מצוות לולב (יש לברך: "על נטילת לולב"), מכאן ואילך מצוות זקנים (יש לברך: "על מצוות זקנים").<br>ואף רב סבר כל שבעה מצוות לולב. דאמר רב חייא בר אשי אמר רב: המדליק נר של חנוכה צריך לברך. - מאי מברך? - "ברוך אשר קידשנו במצוותיו וציוונו להדליק נר חנוכה". - והיכן ציוונו? (שהרי לא נצטווינו בתורה על הדלקת נרות חנוכה, וכיצד אפשר לומר עליה שהיא דבר שציוונו ה'?) - מ"לא תסור" (דברים יז) (הרי שאנו מצווים לשמוע לדברי חכמים, והמקיים דבריהם מקיים מצוות ה'). ורב נחמן בר יצחק אמר: "שאל אביך ויגדך, זקניך ויאמרו לך" (דברים לב) (יש מצווה לשמוע לזקני ישראל).<br>רב נחמן בר יצחק מתני לה בהדיא: אמר רב: כל שבעה מצוות לולב.<br><br>מהמקבילה בירושלמי כאן עולה שמחלוקת האמוראים בבבלי אינה עוסקת במספר הימים שבהם נוהגת מצוות לולב (בעניין זה עוסקת מחלוקת אמוראים בבבלי שם מה,ב, ראה לעיל) אלא בנוסח הברכה על נטילת לולב.<br>דעת שמואל בבבלי כדעת רבי יוחנן בירושלמי.<br>בירושלמי כאן מפורש שרב הוא בעל המימרה של נוסח הברכה על נר חנוכה, ולכן נראה שגם בבבלי ייחסו את נוסח הברכה לרב. בכמה כתבי יד של הבבלי ייחסו את נוסח הברכה לרב במפורש. בשני התלמודים למדו את דעת רב בנוסח הברכה בלולב מדעתו בנוסח הברכה בחנוכה, בירושלמי למדו בדרך של קול וחומר, ובבבלי בדרך של 'מה מצינו'.</small>
ומביאים מחלוקת אמוראים בבליים.
<br><b>חייה בריה דרב</b> (אמורא בבלי בדור השני, בנו של האמורא רב) (בקטע גניזה נוסף '<b>אמר:</b>') <b>מברך על כל פעם ופעם</b> (בקטע גניזה: 'כל יום ויום') – צריך לברך על הלולב בכל יום ויום מימי חג הסוכות, שמברכים אף על מצוות שהן מדברי חכמים<b>.</b>
<br><b>רב חונה</b> (רב הונא, גדול אמוראי בבל בדור השני) (בקטע גניזה נוסף '<b>אמר:</b>') <b>לא מברך אלא פעם אחת בלבד</b> – צריך לברך על הלולב רק ביום טוב הראשון של חג הסוכות<b>.</b>
<br>ומציעים הסבר: <b>רבי חונה</b> (רבי הונא, אמורא ארץ ישראלי בדור הרביעי) אמר <b>בשם רב יוסף</b> (גדול אמוראי בבל בדור השלישי)<b>: טעמיה דרב חונה</b> – טעמו של רב חונה<b>, דמאי מדבריהן</b> – הפרשת מעשרות מן הדמאי (פירות שקיים ספק האם הם חייבים במעשרות, שנובע בדרך כלל מחוסר ידע לגבי מקור הפירות, כגון פירות עם הארץ) היא תקנת חכמים, <b>ושאר כל הימים מדבריהן</b> – נטילת לולב בשאר הימים של חג הסוכות אף היא תקנת חכמים<b>. מה דמיי אין מברכין עליו</b> – כשם שהמפריש מעשרות מן הדמאי אינו מברך על הפרשתו<b>, אף שאר כל הימים אין מברכין עליו</b> – כך גם הנוטל לולב בשאר הימים של חג הסוכות אינו מברך על נטילתו. רב חונה סבור שאין מברכים על מצוות שהן מדברי חכמים<b>.</b><br><br><small>ב<b>בבלי שבת</b> כג,א אמרו: אמר רב חייא בר אשי אמר רב: המדליק נר של חנוכה צריך לברך. - מאי מברך? - "ברוך אשר קידשנו במצוותיו וציוונו להדליק נר חנוכה". - והיכן ציוונו? - מ"לא תסור" (דברים יז). ורב נחמן בר יצחק אמר: "שאל אביך ויגדך, זקניך ויאמרו לך" (דברים לב).<br>מתיב רב עמרם: הדמאי... מפרישים אותו ערום... ואי אמרת: כל מדרבנן בעי ברכה, הכא כי קאי ערום, היכי מברך? והא בעינן "והיה מחניך קדוש ולא יראה בך ערוות דבר" וליכא! - אמר אביי: ודאי דדבריהם (כגון נר חנוכה) - בעי ברכה, ספק דדבריהם (דבר מדברי חכמים שנגזר מפני הספק, כגון הפרשת דמאי, שספק הוא האם הופרשו ממנו מעשרות) - לא בעי ברכה. רבא אמר: רוב עמי הארץ מעשרים הם (דמאי אינו אפילו ספק אלא הוא חשש בלבד, ולכן אינו צריך ברכה).<br><br>לפי הבבלי, יש לדחות את הטעם שאמר רבי חונה בשם רב יוסף.<br><br>שלוש תבניות של ברכות יש בברכת המצוות. אחת שבתבניתה מצוינת המצווה, 'וציוונו על מצוות...', ושתיים שבתבניתן במקום ציון המצווה נמצא שם הפועל, 'וציוונו לעשות...', או שם הפעולה, 'וציוונו על העשייה'. במספר ברכות על מצוות יש הסכמה בין כל המקורות על נוסח הברכה, כדוגמת 'לישב בסוכה', 'על נטילת לולב'. אולם בברכות על מצוות אחרות (נר חנוכה ועוד) יש מחלוקת: נוסחן לפי המקורות הארץ ישראליים הוא 'וציוונו על מצוות...', ואלו במקורות  הבבליים הנוסח הוא 'וציוונו לעשות...' או 'וציוונו על העשייה' ("על ברכת המצוות בארץ ישראל ובבבל", "תרביץ" עט, עמוד 385).</small><br>• • •

Halakhah 5

<big><strong>משנה</strong></big><br><b>אתרוג הגזול והיבש - פסול.</b>
<br><b>של</b> ה<b>אשירה ושל עיר הנדחת - פסול.</b>
<br><b>של ערלה</b> – אתרוג של שלוש השנים הראשונות לנטיעת האילן, והוא אסור באכילה ובהנאה, <b>- פסול.</b>
<br><b>של תרומה טמיאה</b> – שאסורה באכילה, ודינה בשריפה, <b>- פסול, ושל</b> תרומה <b>טהורה - לא יטול, ואם נטל</b> – של תרומה טהורה, <b>- כשר</b> – יצא בו ידי חובתו<b>.</b>
<br><b>ושל דמאי</b> (פירות שקיים ספק האם הם חייבים במעשרות, שנובע בדרך כלל מחוסר ידע לגבי מקור הפירות, כגון פירות עם הארץ) – שאסור לאוכלו עד שיעשר, <b>- בית שמי</b> (בני בית המדרש שיסד שמאי, מחכמי הזוגות) <b>פוסלין, ובית הלל</b> (בני בית המדרש שיסד הלל, מחכמי הזוגות) <b>מכשירין.</b>
<br><b>ושל מעשר שני בירושלם</b> – שמצווה לאוכלו שם, <b>- לא יטול, ואם נטל - כשר.</b><br>• • •
<big><strong>תלמוד</strong></big><br>מביאים מדרש: <b>כתיב:</b> – כתוב (בפרשת חג הסוכות): <b>"</b>וּלְקַחְתֶּם לָכֶם... <b>פְּרִי עֵץ הָדָר"</b> (ויקרא כג,מ) – כל אחד מכם חייב לקחת פרי של עץ הדר, ויש לפרש את הכתוב: <b>- עץ שפריו הדר ועצו הדר</b> – גם הפרי וגם העץ יפים ונאים במראם (המילה "הדר" מוסבת גם על "פרי" וגם על "עץ")<b>. אי זה זה? זה אתרוג</b> – שהאתרוג יש לו שני הסימנים: פריו הדר ועצו הדר<b>.</b>
<br>ומבססים את הקביעה הזו באמצעות הוכחה בדרך השלילה: <b>אין תימר:</b> – אם תאמר: <b>רימונא</b> – הרימון, <b>-</b> יש להקשות על כך: <b>פיריו הדר ואין עצו הדר</b> – אין לרימון אלא אחד משני הסימנים (עץ הרימון לרוב בעל צורה שיחית, חסר גזע מרכזי ואינו מהודר, אך הפרי יפה מאוד), ולכן לא ייתכן לומר שהרימון זה "פרי עץ הדר"<b>. אין תימר:</b> – (ו)אם תאמר: <b>חרובה</b> – החרוב, <b>-</b> יש להקשות על כך: <b>עצו הדר ואין פיריו הדר</b> – אין לחרוב אלא אחד משני הסימנים, ולכן לא ייתכן לומר שהחרוב זה "פרי עץ הדר"<b>.</b> אלא כך יש לומר: <b>אי זה זה? זה אתרוג</b> – שהרי נשללה האפשרות ש"פרי עץ הדר" איננו אתרוג<b>.</b><br>
<br><b>"הָדָר"</b> (ויקרא כג,מ) <b>- אמר רבי לוי</b> (אמורא ארץ ישראלי בדור השלישי)<b>: שהוא דר באילנו משנה לחבירתה</b> – וזה פרי האתרוג, שהוא מתקיים על האילן כשנה תמימה ("הדר" מתייחס לפרי)<b>.</b>
<br><b>אמר רבי תנחומא</b> (בר אבא, אמורא ארץ ישראלי בדור החמישי)<b>: תירגם עקילס</b> (גר שהתגייר לפני מרד בר כוכבא, בתקופת התנאים, וחיבר תרגום של המקרא ליוונית)<b>: "הָדָר" - הידור</b> – מילה יוונית, שפירושה: מים<b>, אילן שהוא גדל על פני המים</b> – וזה עץ האתרוג ("עץ הדר" - עץ מים, עץ מושקה. "הדר" מתייחס לעץ. האתרוג היה בתקופת המשנה העץ היחידי שלא יכול להתקיים ללא השקאה. - שיטתו של עקילס היתה להשתמש במילים יווניות הדומות בצלילן למילים עבריות. יש המציע שאין כאן תרגום אלא העתקת המילה העברית "הדר" לאותיות יווניות)<b>.</b><br>
<br>ומציעים ברייתא: <b>תני</b> – שונה <b>רבי שמעון בן יוחי</b> (תנא בדור הרביעי)<b>: "וּלְקַחְתֶּם לָכֶם</b> בַּיּוֹם הָרִאשׁוֹן <b>פְּרִי עֵץ הָדָר"</b> (ויקרא כג,מ) <b>- עץ שפריו הדר ועצו הדר</b> – ש"הדר" הוא תואר גם לעץ וגם לפרי<b>, טעם פריו כטעם עצו, טעם עצו כטעם פריו</b> – בתקופת המשנה והתלמוד אכלו גם את העלים והגבעולים הרכים (התימורות) של האתרוג<b>, פריו דומה לעצו, עצו דומה לפיריו</b> – במראה הירוק<b>. ואי זה זה? זה אתרוג.</b><br><br><small>ב<b>ספרא</b> "אמור" פרשה יב נאמר: "פרי עץ" - עץ שטעם עצו דומה לפריו, זה אתרוג. - בן עזאי אומר: "הדר" - הדר באילנו משנה לחברתה.<br>וב<b>ויקרא רבה</b> ל,ח וב<b>פסיקתא דרב כהנא</b> כז,ח נאמר: "פרי עץ הדר" - תני רבי חייא: עץ שטעם עצו ופריו שווים, זה אתרוג. - "הדר" - בן עזאי אומר: "הדר" - זה הדר באילנו משנה לשנה. - תרגם עקילס: "הדר" - הידור, שהוא דר על פני המים.<br><br>ב<b>בבלי סוכה</b> לה,א אמרו: תנו רבנן: "פרי עץ הדר" - עץ שטעם עצו ופריו שווה. הווי אומר: זה אתרוג.<br>רבי אומר: אל תקרי 'הדר' אלא 'הַדִּיר', מה דיר זה (של כבשים) יש בו גדולים וקטנים, תמימים ובעלי מומים, הכי נמי (עץ זה של אתרוגים) יש בו גדולים וקטנים, תמימים ובעלי מומים. - אטו שאר פירות לית בהו גדולים וקטנים, תמימים ובעלי מומים? - אלא הכי קאמר: עד שבאים קטנים עדיין גדולים קיימים.<br>רבי אבהו / בן עזאי אמר: אל תקרי 'הדר' אלא 'הַדָּר' - דבר שדר באילנו משנה לשנה.<br>בן עזאי / רבי אבהו אומר: אל תקרי 'הדר' אלא 'הידור', שכן בלשון יווני קורים למים הידור. ואיזה הוא שגדל על כל מים? הווי אומר: זה אתרוג.</small>
כאן התחלת מקבילה בירושלמי עירובין ג,ב.
<br>ב<b>משנה עירובין</b> ג,ב שנינו: מערבים (עירובי תחומים וחצרות) בדמאי.
<br>מציעים שאלה או קביעה: <b>רבי יעקב דרומייא</b> – הדרומי (אמורא ארץ ישראלי בדור הרביעי, מהדרום (מלוד או מסביבתה)) <b>בעי</b> – שואל (מסתפק / דורש וחוקר ומעלה)<b>: מתניתא דלא כבית שמי</b> – המשנה (המקור התנאי, והוא המשנה עירובין ג,ב) שלא כבית שמי (שיטת המשנה אינה מתאימה לשיטתם של בית שמי)<b>, דתנינן:</b> – ששנינו (משנה סוכה ג,ה): <b>ושל דמאי - בית שמי פוסלין, ובית הלל מכשירין. ושל מעשר שני בירושלם - לא יטול, ואם נטל - כשר</b> – לשיטתם של בית שמי, כשם שאתרוג של דמאי פסול, כך אין מערבים בדמאי, ולכן המשנה שאומרת שמערבים בדמאי אינה כבית שמי<b>.</b><br><br><small>עד כאן המקבילה בירושלמי עירובין.<br>קטע זה הועבר מעירובין לכאן.</small><br>• • •

Halakhah 6

<big><strong>משנה</strong></big><br><b>עלתה</b> (צמחה, גדלה) <b>חזזית</b> (פטרייה) <b>על רובו</b> – של קליפת האתרוג<b>,</b> או <b>ניטלה</b> (הוסרה) <b>פיטמתו</b> (פיטם, בליטה קטנה בפרי במקום שנשרה ניצתו)<b>,</b> או <b>ניקב</b> (נעשה בו נקב)<b>,</b> או <b>נקלף</b> (הוסרה ממנו קליפתו)<b>,</b> או <b>נסדק</b> (נעשה בו סדק)<b>,</b> או <b>חסר כל שהוא - פסול.</b>
<br><b>עלתה חזזית על מיעוטו,</b> או <b>ניטל עוקצו</b> (החלק שהפרי מחובר בו אל הענף)<b>,</b> או <b>ניקב ולא חסר כל שהוא - כשר.</b>
<br><b>אתרוג הכושי</b> – בעל קליפה כהה מאוד כצבע עורו של אדם כושי, <b>- פסול.</b>
<br><b>הירוק ככרתן</b> (כריש - ירק ממשפחת השומיים) <b>- רבי מאיר</b> (גדול התנאים בדור הרביעי) <b>מכשיר, ורבי יהודה</b> (בר אלעאי, מגדולי התנאים בדור הרביעי) <b>פוסל.</b><br>• • •
<big><strong>תלמוד</strong></big><br>במשנה שנינו: "עלתה חזזית על רובו - פסול".
<br><b>רבי יצחק בר נחמן</b> (אמורא ארץ ישראלי בדור השני והשלישי) אמר <b>בשם שמואל</b> (מגדולי אמוראי בבל בדור הראשון)<b>: כל הפסולין</b> – של ארבעת המינים שנמנו בפרקנו, <b>אינן פוסלין אלא ביום טוב הראשון בלבד</b> – מפני שמצוות נטילת לולב ביום הזה היא מן התורה, ולכן החמירו בתנאי הכשרות של ארבעת המינים ביום הזה, אבל בשאר הימים של חג הסוכות אין הפסולים הללו פוסלים, מפני שמצוות נטילת לולב בשאר הימים היא מדברי חכמים, ולכן הקלו בתנאי הכשרות<b>.</b><br><br><small>ב<b>בבלי סוכה</b> ל,א אמרו: אמר רבי יצחק בר נחמני אמר שמואל: לא שנו (שגזול פסול) אלא ביום טוב ראשון (שנאמר: "ולקחתם לכם ביום הראשון" - משלכם), אבל ביום טוב שני - מתוך שיוצא בשאול יוצא בגזול.<br><br>מימרת רבי יצחק בר נחמני בשם שמואל, המתייחסת לפי הירושלמי לכל הפסולים, נוסחה בבבלי כהצעת פרשנות מצמצמת למשנה ביחס לפסול גזול בלבד, ומשמע מכך ששאר הפסולים פוסלים גם בשאר הימים של חג הסוכות. בבבלי שם יש דעה חולקת, שגזול פסול בשאר הימים משום מצווה הבאה בעבירה. ולפי סתם הבבלי שם כט,ב, כל הפסולים משום שאינם "הדר", כגון יבש, פסולים גם בשאר הימים. ואילו בבבלי שם לו,ב אמרו שאתרוג חסר פסול רק ביום טוב הראשון.</small><br>
<br>ומציעים מימרה המיוחסת לחכמי בבל עלומי שם: <b>תמן אמרין:</b> – שם (בבבל) אומרים (מציעים פרשנות למשנה): <b>רובו מצד אחד</b> – אם עלתה חזזית על רובו - פסול, רק אם עלתה מצד אחד, שהיתה במקום אחד. אבל אם עלתה מכל צדדיו, שהיתה מפוזרת בכמה מקומות - כשר<b>. חוטמו</b> (קצה בולט) – חלקו העליון המחודד, <b>כרובו לפסול</b> – אם עלתה חזזית על חוטמו אפילו במשהו - הרי זה כמו שעלתה על רובו ופסול<b>.</b><br><br><small>ב<b>בבלי סוכה</b> לה,ב אמרו: "עלתה חזזית על רובו - פסול". אמר רב חסדא: דבר זה רבנו הגדול (רב) אמרו, המקום (הקב"ה) יהיה בעזרו: לא שנו (שפסול) אלא במקום אחד, אבל בשניים ושלושה מקומות - כשר.<br>אמר ליה רבא: אדרבה, בשניים ושלושה מקומות הווה ליה כמנומר (ומכוער יותר), ופסול. אלא אי אתמר אסיפא אתמר: "על מיעוטו - כשר". אמר רב חסדא: דבר זה רבנו הגדול אמרו, המקום יהיה בעזרו: לא שנו (שכשר) אלא במקום אחד, אבל בשניים ושלושה מקומות - הווה ליה כמנומר, ופסול.<br>אמר רבא: ועל חוטמו - אפילו במשהו נמי פסול.<br><br>בארץ ישראל ידעו את דברי רב חסדא ולא ידעו את דברי רבא שתיקן את דברי רב חסדא, ולעומת זאת ידעו את דברי רבא בעניין חוטמו ("מבואות לספרות האמוראים", עמוד 315).</small><br>• • •
במשנה שנינו: <b>"ניטלה פיטמתו</b> - פסול<b>".</b>
<br>מהו פיטמתו? -
<br>מציעים מימרה המיוחסת לחכמי בבל עלומי שם: <b>תמן אמרין:</b> – שם (בבבל) אומרים (מציעים פרשנות למשנה): <b>שושנתו</b> (כינוי לפרח סתם) – החלק העליון שמעל לחוטם, שריד עמוד העלי (הפיטם של האתרוג דומה לעמוד העלי הארוך של הפרח שושן - שושנה)<b>.</b>
<br><b>רבי יצחק בר חקולא</b> (אמורא ארץ ישראלי בדור הראשון והשני) <b>אמר: פיקא</b> (בליטה) – הראש המעוגל של הפיטם<b>.</b><br><br><small>ב<b>בבלי סוכה</b> לה,ב אמרו: "ניטלה פטמתו". - תנא רבי יצחק בן אלעזר: ניטלה בוכנתו (הראש המעוגל של עמוד העלי).<br><br>דברי חכמי בבל שבירושלמי לא נזכרו בבבלי ("מבואות לספרות האמוראים", עמוד 315).<br>רבי יצחק בן אלעזר הוא רבי יצחק בר חקולא לפי בבלי פסחים קיג,ב.</small><br>
<br>במשנה שנינו: "ניקב - פסול. ניקב ולא חסר כל שהוא - כשר".
<br>מביאים ברייתא: <b>ניקב ולא פילש מבפנים</b> – אם הנקב עבר את קליפת האתרוג ולא הגיע לחדרי הזרע, <b>- כשר</b> – אבל אם הנקב הגיע לחדרי הזרע - פסול<b>.</b>
<br>ומציעים סיוע ממשנה: <b>כהיא דתנינן תמן:</b> – כמו (המשנה) ההיא ששנינו שם (משנה סוכה ג,ו): <b>ניטל עוקצו, ניקב ולא חסר כל שהוא - כשר</b> – כך שנינו בסיפא של המשנה, וברישא של המשנה שנינו שניקב או חסר כל שהוא - פסול, ומשמע שניקב פסול אף שלא חסר כל שהוא, ועל כורחך יש לומר שרישא בנקב שפילש מבפנים וסיפא בנקב שלא פילש מבפנים, ומכאן ראיה שאם ניקב ולא פילש מבפנים - כשר (ראב"ד גורס כאן 'הדא היא דתנינן' (בלי 'תמן') במקום 'כהיא דתנינן תמן'. אפשר שהגרסה הזו נובעת מהגהה מדעת, מכיוון שכאן המשנה שמציע 'כהיא דתנינן תמן' הוא מאותה משנה שעליה מוסב המונח, דבר שאינו רגיל אצל 'כהיא דתנינן תמן')<b>.</b><br><br><small>במשנת הירושלמי אין קשר בין "ניקב" ו"חסר" ברישא. ניקב פסול גם בלא חסר כל שהוא, ולפי זה מן ההכרח לפרש "ניקב" ברישא בנקב מפולש ו"ניקב ולא חסר כל שהוא" בסיפא בנקב שאינו מפולש, ומכאן ראיה שניקב ולא פילש מבפנים כשר. חסר פסול גם בנקב שאינו מפולש ובחסר כל שהוא ("מסכת סוכה של תלמוד בבלי, מקורותיה ודרכי עריכתה", עמודים 544-545).</small><br>• • •
במשנה שנינו: <b>"אתרוג הכושי - פסול".</b>
<br>מביאים ברייתא: <b>הבא מן הכושי</b> – אתרוג שצמח בארץ כוש והובא משם לכאן, וקליפתו בהירה, <b>- כשר</b> – ומכאן שאתרוג הכושי שהמשנה פוסלת הוא אתרוג שקליפתו כהה מאוד ככושי<b>.</b><br><br><small>ב<b>בבלי סוכה</b> לו,א אמרו: "אתרוג כושי - פסול". - והתניא: כושי - כשר. דומה לכושי - פסול! - אמר אביי: כי תנן נמי מתניתין - דומה לכושי תנן. רבא אמר: לא קשיא, הא - לן, והא - להו.<br><br>אביי כירושלמי.</small><br>• • •
במשנה שנינו: <b>"הירוק ככרתן</b> - רבי מאיר מכשיר, ורבי יהודה פוסל<b>".</b>
<br><b>רבי זעורה</b> (רבי זירא, מגדולי אמוראי ארץ ישראל בדור השלישי) <b>בעא קומי</b> – שאל לפני <b>רבי אימי</b> (רבי אמי, אמורא ארץ ישראלי בדור השלישי)<b>: כהן כרתינון או דדמי להן כרתינון?</b> – כמו הכריש הזה או שדומה לכריש הזה? (האם מדובר באתרוג שצבעו כמו כריש שהוא ירוק כהה מאוד, או שמא מדובר אפילו באתרוג שצבעו דומה לכריש אף שאינו כמו כריש? השאלה היא האם כ"ף של "ככרתן" היא כ"ף השוויון או כ"ף הדמיון) <b>אמר ליה:</b> – אמר לו: <b>כהן כרתינון</b> – כמו הכריש הזה<b>.</b>
<br>ומציעים קושיה: (בראבי"ה נוסף 'והא תנינן:'. אפשר שיש להוסיף: 'תני' / 'והא תני', ואפשר שאין להוסיף כלל) בברייתא שנו בעניין נגעי בגדים: הבגדים והעורות מיטמאים בירקרק שבירוקים ובאדמדם שבאדומים. <b>אי זהו ירקרק שבירוקים? רבי לעזר</b> (רבי אלעזר בן שמוע, תנא בדור הרביעי) <b>אומר: כשעוה</b> (חומר צהבהב רך ושמן הנוצר בגופן של הדבורים ומופרש בצורת לוחיות זעירות בצד התחתון של ביטנן) <b>וכשושנת קרמל</b> – כנראה פרח ממיני השושן. לדעה זו ירקרק שבירוקים הוא צבע צהוב<b>. סומכוס</b> (תנא בדור החמישי) <b>אמר: ככנפי טווס</b> (עוף ממשפחת הפסיוניים, שצבע נוצות זנבו ירוק כחול) – לדעה זו ירקרק שבירוקים הוא צבע ירוק כהה<b>. אי זהו אדמדם שבאדומים? זה זהורית</b> (תולעת שני - מין כנימה, שמן הביצים האדומות שבגוף הנקבות הפיקו את צבע השני) <b>עמוקה</b> – אדמדם שבאדומים הוא צבע אדום בהיר או כתום<b>. וכא הוא אמר הכין?!</b> – וכאן הוא אומר כך?! (מדוע יש הבדל בין שני העניינים? מדוע אמרו בעניין אתרוג שצבע ירוק הוא ככרתן ובעניין נגעים אמרו שצבע ירוק הוא ככנפי טווס?)
<br>ומתרצים את הקושיה (בהצעת הבחנה בין העניינים שהושוו המבוססת על מקור מן הכתוב): <b>אמר רבי פינחס</b> (אמורא ארץ ישראלי בדור הרביעי)<b>: שנייא היא תמן</b> – שונה הוא (הדבר) שם<b>, דכתיב:</b> – שכתוב (בפרשת צרעת בגדים): <b>"</b>וְהָיָה הַנֶּגַע <b>יְרַקְרַק</b> אוֹ אֲדַמְדָּם<b>"</b> (ויקרא יג,מט) – סימן טומאה בנגעי בגדים הוא מראה ירקרק או אדמדם. ומכאן שבעניין נגעים מתייחסים לצבע ירקרק ולא מתייחסים לצבע ירוק כמו בעניין אתרוג<b>.</b><br><br><small>ב<b>תוספתא נגעים</b> א,ה שנו: הבגדים והעורות מיטמאים בירקרק שבירוקים ובאדמדם שבאדומים. ואיזה הוא הירקרק שבירוקים? רבי אליעזר אומר: כשעווה וכקורמל. סומכס אומר: ככנף טואס וכחוץ של דקל. ואיזה הוא אדמדם שבאדומים? כזהורית יפה שבים.<br>וב<b>ספרא</b> "תזריע" פרשה ה נאמר: "והיה הנגע ירקרק" - יכול כל מראה ירוק! תלמוד לומר: "ירקרק" - ירוק שבירוקים. "אדמדם" - יכול כל מראה אדום! תלמוד לומר: "אדמדם" - אדום שבאדומים.<br><br>בירושלמי: כשעוה וכשושנת קרמל. ובתוספתא: כשעוה וכקורמל.<br><br>ע' לעף כתב ש'שושנת' בירושלמי היא הכפלה בטעות של המילה 'שעוה'. ע' לעף זיהה קרמל / קרמול עם הלוּפה או דלעת הנחש, צמחים ממשפחת הדלועיים. פרחי הלופה צהובים, ופרחי דלעת הנחש ירוקים צהובים. קרמולין נזכרים בירושלמי שביעית ב,י ונדרים ז,א.</small><br>• • •

Halakhah 7

<big><strong>משנה</strong></big><br><b>שיעור אתרוג קטן</b> – הגודל הקטן ביותר של אתרוג, <b>- רבי מאיר</b> (גדול התנאים בדור הרביעי) <b>אומר: כאגוז</b> – כגודל אגוז<b>; רבי יהודה</b> (בר אלעאי, מגדולי התנאים בדור הרביעי) <b>אומר: כביצה</b> – כגודל ביצה בינונית של תרנגולת<b>.</b>
<br><b>והגדול</b> – השיעור הגדול ביותר של אתרוג, <b>- כדי שיאחוז את שניהם</b> – הלולב והאתרוג, <b>בידו אחת</b> – כדי שתהיה ידו השנייה פנויה לשעת הצורך<b>; דברי רבי יהודה. רבי יוסי</b> (בר חלפתא, תנא בדור הרביעי) <b>אומר: אפילו בשתי ידיו</b> – אפילו כדי שיאחוז את הלולב והאתרוג בשתי ידיו, האתרוג באחת והלולב בשנייה<b>.</b><br>• • •
<big><strong>תלמוד</strong></big><br>כאן התחלת מקבילה בירושלמי מעשרות א,ד.
<br>ב<b>משנה מעשרות</b> א,ד שנינו: רבי שמעון פוטר את האתרוגים (ממעשרות) בקוטנם (בעודם קטנים, שכמעט שאינם ראויים למאכל).
<br>מביאים ברייתא: <b>אתרוג הבוסר</b> (פרי שלא הבשיל כל צורכו) – אתרוג שנמצא עדיין בשלב הבשלה כזה, שאם ייקטף - לא יצהיב ויבשיל, <b>- רבי עקיבה</b> (תנא בדור השלישי, מגדולי התנאים) <b>אומר: אינו פרי</b> – לנטילת לולב, ואין אדם יוצא בו ידי חובת לולב<b>, וחכמים אומרים: פרי</b> – לנטילת לולב, ואדם יוצא בו ידי חובת לולב<b>.</b>
<br>ומציעים קשר בין דברי תנאים: <b>רבי אילא</b> (רבי אלעאי, אמורא ארץ ישראלי בדור השלישי) אמר בשם <b>רבי יסא</b> (אמורא ארץ ישראלי בדור השלישי) שאמר <b>בשם רבי לעזר</b> (בן פדת, אמורא בדור השני)<b>: אתייא דרבי שמעון</b> (בן יוחאי, תנא בדור הרביעי) – (שיטתו) של רבי שמעון (שפוטר את האתרוגים בקוטנם מן המעשרות) באה (הולכת) <b>כשיטת</b> (במקבילה: 'בשיטת') <b>רבי עקיבה רבו.</b> ומפרטים את הקביעה: <b>כמה דרבי עקיבה אמר:</b> – כמו שרבי עקיבה אומר: <b>אתרוג בוסר אינו פרי</b> – לנטילת לולב, ולכן אינו כשר בלולב<b>, כן רבי שמעון אמר:</b> – כך רבי שמעון אומר: <b>אתרוג בוסר אינו פרי</b> – למעשרות, ולכן אינו חייב במעשרות<b>.</b><br>
<br>ומציעים קושיה (כדי לפרוך את הקביעה שלפני כן): <b>אמר רבי יוסה</b> (מגדולי אמוראי ארץ ישראל בדור הרביעי)<b>: וכי</b> (במקבילה במסירה שלפנינו ובכתב יד רומי אין מילה זו) <b>כל שהוא כשר בלולב</b> (במקבילה: 'ללולב', וכן להלן) <b>חייב במעשרות, וכל שאינו כשר בלולב אינו חייב במעשרות</b> – כפי שנובע מן הקביעה ששיטתו של רבי שמעון הולכת כשיטת רבי עקיבה<b>?!</b> ויש להקשות על כך: <b>התיבון:</b> – השיב אותם (הקשה רבי יוסה עליהם): <b>הרי מנומר</b> – אתרוג בעל צבעים שונים<b>, הרי הוא</b> (מילה זו יתירה ואינה במקבילה) <b>גדל בדפוס</b> (תבנית (מקור המילה ביוונית)) – אתרוג שהכניסו אותו כשהיה פרי צעיר לתוך בית קיבול ותוך כדי גדילתו קיבל את צורת בית הקיבול, ואין לו צורת אתרוג<b>, הרי הוא</b> (מילה זו יתירה ואינה במקבילה) <b>עשוי ככדור</b> – אתרוג שצורתו עגולה ככדור<b>, הרי הוא פסול בלולב וחייב במעשרות!</b> – הרי במקרים האלה האתרוגים פסולים בלולב וחייבים במעשרות! מהמקרים האלה יש להסיק שגם אתרוג הבוסר שפסול בלולב חייב במעשרות, ואם כן, יש לפרוך את הקביעה ששיטתו של רבי שמעון הולכת כשיטת רבי עקיבה, שאפשר שלרבי עקיבא אתרוג הבוסר פסול בלולב וחייב במעשרות, ולרבי שמעון הוא כשר בלולב ואינו חייב במעשרות.<br><br><small>הגרסה העיקרית היא בסוכה: 'אמר רבי יוסה: <b>וכי</b> כל שהוא...', והכל הוא מדברי רבי יוסי שמקשה על מה שמסר לו רבו רבי אילא בשם רבי יסא בשם רבי אלעזר. אבל נראה יותר שאין לגרוס 'התיבון' ("אוצר לשונות ירושלמיים", עמוד 440, הערה 932).<br>בירושלמי מעשר שני ב,א ושבת יד,ג נמצא כסגנון הקושיה כאן: 'אמר רבי יוסה: וכי (בכתב יד רומי אין מילה זו) כל שמותר בשבת מותר במעשר שני, וכל שאסור בשבת אסור במעשר שני?! והתני...!'. לפי זה, המילה 'התיבון' כאן יתירה.</small><br>
<br>וסותרים או מסייגים את הקביעה המקשרת בין דברי התנאים: <b>מסתברא</b> – מסתבר (ש-) <b>רבי שמעון יודה</b> (יודי) <b>לרבי עקיבה, רבי עקיבה לא יודי</b> – לא יודה <b>לרבי שמעון</b> – כמבואר להלן<b>. רבי שמעון</b> – שפוטר את האתרוגים בקוטנם מן המעשרות, <b>יודי</b> – יודה <b>לרבי עקיבה</b> – שאתרוג הבוסר פסול בלולב, <b>- דכתיב:</b> – שכתוב (בפרשת חג הסוכות): <b>"</b>וּלְקַחְתֶּם לָכֶם... <b>פְּרִי</b> עֵץ הָדָר<b>"</b> (ויקרא כג,מ) – זה אתרוג; הרי שהכתוב מצריך פרי למצוות נטילת לולב<b>, ואינו פרי</b> – ולכן אתרוג הבוסר פסול בלולב, ובזה רבי שמעון יסכים לרבי עקיבה<b>.</b> ו<b>רבי עקיבה</b> – שאומר שאתרוג הבוסר פסול בלולב, <b>לא יודי</b> – לא יודה <b>לרבי שמעון - הרי מנומר, הרי גדל בדפוס, הרי הוא</b> (מילה זו יתירה ואינה במקבילה) <b>עשוי ככדור, הרי הוא פסול בלולב וחייב במעשרות</b> – וגם אתרוג הבוסר פסול בלולב וחייב במעשרות, כי אפשר שרבי עקיבה סבור שרק בלולב צריך שהאתרוג יהיה פרי מושלם, אבל במעשרות כיוון שאתרוג בעודו בוסר ראוי כבר למאכל הוא חייב במעשרות, ובזה רבי עקיבה יחלוק על רבי שמעון<b>.</b><br><br><small>עד כאן המקבילה בירושלמי מעשרות.<br><br>לפי רבי אילא, רבי יסא בשם רבי אלעזר, 'אתייא דרבי שמעון כשיטת רבי עקיבה רבו'. לפי רבי יוסה, לא זה מודה לזה ולא זה מודה לזה. ולפי סתם הירושלמי, 'מסתברא רבי שמעון יודי לרבי עקיבה, רבי עקיבה לא יודי לרבי שמעון'.<br>סוגיה במבנה דומה לסוגיה כאן נמצאת בירושלמי תרומות ח,ח ופסחים א,ז: "אמר רבי יוחנן: רבי יהושע ורבי שמעון שניהן אמרו דבר אחד. - אמר רבי אילא: רבי שמעון דבכורות ורבי יהושע דתרומות - לא הדין מודי לדין ולא הדין מודי לדין. - אמר רבי זעירא: מסתברא רבי שמעון מודי לרבי יהושע ורבי יהושע לא מודי לרבי שמעון".<br><br>ב<b>בבלי סוכה</b> לו,א-ב אמרו: אתרוג מנומר - פסול. אתרוג ככדור - פסול. אתרוג הבוסר - רבי עקיבא פוסל וחכמים מכשירים. גידלו בדפוס ועשאו כמין בריה אחרת - פסול.<br>אמר רבה: רבי עקיבא ורבי שמעון אמרו דבר אחד (יש להם שיטה אחת). רבי עקיבא - הא דאמרן. רבי שמעון מאי היא? דתנן: רבי שמעון פוטר את האתרוגים בקוטנם.<br>אמר ליה אביי: דלמא לא היא (אין זו אותה שיטה). עד כאן לא קאמר רבי עקיבא הכא, דבעינן "הדר" וליכא; אבל התם, כרבנן סבירא ליה (שאפילו אתרוג קטן חייב במעשרות). אי נמי: עד כאן לא קאמר רבי שמעון התם אלא דכתיב: "עשר תעשר את כל תבואת זרעך" - כדרך שבני אדם מוציאים לזריעה (חובת מעשר היא רק בתבואה בשלה שראויה לזריעה); אבל הכא, כרבנן סבירא ליה (שאפילו אתרוג הבוסר כשר למצוות ארבעת המינים).<br>ותו לא מידי.<br><br>רבה בבבלי, שאמר שרבי עקיבא ורבי שמעון אמרו דבר אחד, הוא כרבי אילא, רבי יסא בשם רבי אלעזר בירושלמי. אביי בבבלי, שאמר שרבי עקיבא לא יודה לרבי שמעון ורבי שמעון לא יודה לרבי עקיבא, הוא כרבי יוסה בירושלמי. אלא שאביי אמר שלרבי עקיבא אתרוג הבוסר פסול בלולב משום הכתוב, כמו שאמרו בסתם הירושלמי, אם כי אביי נקט את הכתוב "הדר" וסתם הירושלמי נקט את הכתוב "פרי". ואילו רבי יוסה בירושלמי אמר שלרבי עקיבא אתרוג הבוסר פסול בלולב וחייב במעשרות כמו שאר האתרוגים הפסולים המנויים בברייתא שהובאה בבבלי (בירושלמי הביאו מברייתא זו רק את המחלוקת באתרוג הבוסר).<br>אפשר ש"ותו לא מידי" בבבלי בא לשלול את מה שאמרו בסתם הירושלמי, שרבי שמעון יודה לרבי עקיבא ורבי עקיבא לא יודה לרבי שמעון.<br><br>נראה שמובן המונח "ותו לא מידי" אינו אלא סימון לביטוי, שלא מצאו העורכים האחרונים חומר נוסף לסוגיה זו ("ותו לא מידי", "תרביץ" לז, עמוד 38).</small><br>• • •
במשנה שנינו: "שיעור אתרוג קטן - רבי מאיר אומר: כאגוז".
<br>מציעים גרסאות חלופיות עלומות שם של מקורות תנאיים: <b>אנן תנינן:</b> – אנחנו שָׁנינו (במשנתנו): <b>כאגוז. אית תניי תני:</b> – יש תנא (ש)שונה (את משנתנו בגרסה שונה, או ברייתא המקבילה למשנתנו): <b>עד כאגוז.</b>
<br>ומציעים הסבר למקורות שהוצעו: <b>מאן דאמר:</b> – מי שאומר: <b>כאגוז - כאגוז עצמו כשר</b> – ש"כאגוז" משמע שכגודל אגוז הוא השיעור הקטן ביותר של אתרוג כשר<b>. מאן דאמר:</b> – (ו)מי שאומר: <b>עד כאגוז - כאגוז עצמו פסול</b> – ש"עד כאגוז" משמע שכגודל אגוז אינו בכלל השיעור הקטן ביותר של אתרוג כשר ("עד" ולא "עד" בכלל)<b>.</b><br>• • •
במשנה שנינו: "והגדול - כדי שיאחוז את שניהם בידו אחת; דברי רבי יהודה. רבי יוסי אומר: אפילו בשתי ידיו".
<br>מציעים הסבר לדעתו של רבי יוסי במשנתנו: <b>אמר</b> (נראה שצריך לומר כמו בכמה ראשונים: '<b>סבר</b>' - סובר) <b>רבי יוסה</b> – התנא שבמשנתנו<b>: אילו הוה כתיב:</b> – אילו היה כתוב: <b>'</b>ולקחתם לכם... פרי עץ הדר <b>וכפות תמרים'</b> – המילה "כפות" בוי"ו החיבור, <b>- יאות</b> – יפה (שהיה לנו לומר שצריך ליטול שניהם, הלולב והאתרוג, ביד אחת, כיוון שהוי"ו מחברת את שניהם)<b>. לית כתיב</b> – לא כתוב <b>אלא: "</b>וּלְקַחְתֶּם לָכֶם... פְּרִי עֵץ הָדָר, <b>כַּפֹּת תְּמָרִים"</b> (ויקרא כג,מ) – המילה "כפות" בלא וי"ו החיבור, <b>- אפילו זה בידו אחת וזה בידו אחת</b> – שאין לנו לומר שצריך ליטול שניהם ביד אחת, כיוון שאין וי"ו המחברת את שניהם, אלא אפילו כדי שיאחוז את הלולב ביד אחת והאתרוג ביד אחרת<b>.</b><br>
<br>ומביאים ברייתא: <b>אמרו עליו, על רבי עקיבה</b> (תנא בדור השלישי, מגדולי התנאים)<b>, שנכנס לבית הכנסת</b> – בחג הסוכות, <b>ואתרוג על כתיפיו</b> – כשהלך לבית הכנסת נשא אותו על כתיפו מפני גודלו הרב וכובדו, וכך נכנס לבית הכנסת. וכשנטל את הלולב והאתרוג אחז את הלולב ביד אחת והאתרוג ביד אחרת, וממעשה זה ראיה לדברי רבי יוסי<b>.</b><br><br><small>ב<b>בבלי סוכה</b> לו,ב אמרו: תניא: אמר רבי יוסי: מעשה ברבי עקיבא שבא לבית הכנסת ואתרוגו על כתיפו (ומכאן שמותר לצאת באתרוג גדול כל כך). אמר לו רבי יהודה: משם ראיה?! אף הם (חכמים שראוהו) אמרו לו: אין זה הדר.</small><br>• • •

Halakhah 8

<big><strong>משנה</strong></big><br><b>אין אוגדין את הלולב</b> – עם ההדס והערבה, כדי להקל על נטילתם ביחד, <b>אלא במינו</b> (בכתבי היד של המשנה: 'ממינו', וכן להלן) – במין מארבעת המינים שבו, כגון בעלי לולב<b>; דברי רבי יהודה</b> (בר אלעאי, מגדולי התנאים בדור הרביעי)<b>. רבי מאיר</b> (גדול התנאים בדור הרביעי) <b>אומר: אפילו במשיחה</b> (חבל דק)<b>.</b>
<br><b>אמר רבי מאיר: מעשה באנשי ירושלם, שהיו אוגדין את לולביהן בגימונות</b> (סלים (מקור המילה ביוונית)) <b>של זהב. אמרו לו</b> – חכמים לרבי מאיר<b>:</b> (בכתב יד אחד של המשנה נוסף 'משם ראיה?!') <b>במינו היו אוגדין אותו מלמטה</b> (בכתב יד שני של המשנה אין 'אמרו לו...') – אגדו את לולביהם באגד נוסף שהיה ממין הלולב תחת הגימונות או במקום שאוחזים אותו ביד<b>.</b><br>• • •<br><big><strong>משנה</strong></big><br><b>ואיכן היו מנענעין</b> – את הלולב בשעת קריאת ההלל (תהילים פרקים קיג-קיח)<b>? ב"הוֹדוּ לַי'י" תחילה וסוף</b> – שבתחילת המזמור (תהילים קיח,א) ושבסופו (תהילים קיח,כט)<b>. ואף</b> (בכתבי היד של המשנה: 'אף') <b>ב"אָנָּא י'י הוֹשִׁיעָה נָּא"</b> (תהילים קיח,כה) – מנענעים את הלולב<b>; כדברי בית הלל</b> (בני בית המדרש שיסד הלל, מחכמי הזוגות)<b>. בית שמי</b> (בני בית המדרש שיסד שמאי, מחכמי הזוגות) <b>אומרים: אף ב"אָנָּא י'י הַצְלִיחָה נָּא"</b> (תהילים קיח,כה)<b>.</b>
<br><b>אמר רבי עקיבה</b> (תנא בדור השלישי, מגדולי התנאים)<b>: צופה</b> (מביט, מתבונן) <b>הייתי ברבן גמליאל</b> (ראש בית הדין ביבנה ותנא בדור השני) <b>וברבי יהושע</b> (בן חנניה, מגדולי התנאים בדור השני) – בשעת קריאת ההלל<b>, שכל העם מטרפין</b> (מנענעים) <b>בלולביהן</b> – אף ב"אנא ה' הצליחה נא"<b>, והם לא ניענעו אלא ב"אָנָּא י'י הוֹשִׁיעָה נָּא" בלבד.</b>
<br><b>מי שבא בדרך</b> – שחזר מדרך, <b>ולא היה בידו לולב</b> – ליטול אותו בשעת קריאת ההלל כשהיה בדרך<b>, כשיכנס לביתו יטול על שולחנו</b> – בסעודתו<b>.</b>
<br><b>אם לא נטל בשחרית</b> – את הלולב, <b>- יטול בין הערבים</b> (לפנות ערב, לפני השקיעה)<b>, שכל היום כשר ללולב</b> – מצוות נטילת לולב נוהגת במשך כל היום (כמו ששנינו במשנה מגילה ב,ה)<b>.</b><br><br><small><b>יטול על שולחנו</b><br>השאלה נשאלת: מדוע מי שנוטל בביתו, שלא בהלל, צריך ליטול דווקא על שולחנו (בסעודתו)?<br>ברכת המזון בנוסח ארץ ישראל הקדום פתחה בפסוק "הודו לה' כי טוב, כי לעולם חסדו" וחתמה בו. אפשר שברכת המזון כללה אף את הפסוק "אנא ה' הושיעה נא". מעתה נראה לפרש את כוונת המשנה "יטול על שולחנו", שמי שלא נטל לולב בשעת קריאת ההלל ונענע ב"הודו לה'" תחילה וסוף וב"אנא ה' הושיעה נא" שבהלל, ייטול לולב בשעת ברכת המזון וינענע ב"הודו לה'" תחילה וסוף וב"אנא ה' הושיעה נא" שבברכת המזון. הרי שהוא מברך ברכת המזון ולולבו בידו, כמו שמסופר להלן על אנשי ירושלים, שהיו נוהגים שאדם קורא את "שמע" ומתפלל ולולבו בידו.</small><br>• • •
<big><strong>תלמוד</strong></big><br>במשנה שנינו: "אמר רבי עקיבה: צופה הייתי ברבן גמליאל וברבי יהושע, שכל העם מטרפין בלולביהן, והם לא ניענעו אלא ב'אנא י'י הושיעה נא' בלבד".
<br>תמהים: <b>הא</b> – אבל <b>ב"הודו" - לא</b> – לא נענעו<b>?!</b> (בתמיהה) – יש לדייק מלשון המשנה "והם לא נענעו אלא ב'אנא י'י הושיעה נא' בלבד", שרבן גמליאל ורבי יהושע לא נענעו אף ב"הודו לה'", ויש לתמוה על כך, שהרי לא נחלקו בית הלל ובית שמאי שמנענעים ב"הודו לה'".
<br>ומתרצים: <b>להוציא</b> (למעט) "<b>אף ב"אָנָּא י'י הַצְלִיחָה נָּא"</b>" (המילים "אף באנא..." הן מובאה מן המשנה) – אין כוונת לשון המשנה אלא לומר שלא נהגו כדברי בית שמאי ולא נענעו אף ב"אנא ה' הצליחה נא", אבל ב"הודו לה'" נענעו, שנהגו כדברי בית הלל, שכן רבן גמליאל ורבי יהושע הם מבית הלל<b>.</b><br>• • •
במשנה שנינו: "מי שבא בדרך ולא היה בידו לולב...".
<br><b>רב חייה בר אשי</b> (אמורא בבלי בדור השני) אמר <b>בשם רב</b> (אמורא בבלי בדור הראשון, מגדולי האמוראים)<b>: זה שהוא משכים לצאת לדרך</b> – לאחר שעלה עמוד השחר ולפני הנץ החמה, ואינו יכול לקחת עימו לדרך לולב בחג הסוכות או שופר בראש השנה, ולא ינענע את הלולב בשעת קריאת ההלל ולא יתקע בשופר בתפילה<b>, נוטל לולב ומנענע, שופר ותוקע</b> – בביתו, לפני שהוא יוצא לדרך, שנטילת לולב ותקיעת שופר הן מהדברים שמצוותם ביום, שאם עשו אותם משעלה עמוד השחר - כשרים<b>. לכשתגיע עונת</b> (זמן) <b>קרית "שמע"</b> – כשיתקרב זמן הנץ החמה<b>, הרי זה קורא את "שמע" ומתפלל</b> – תפילת השחר, כשהוא מהלך בדרך<b>.</b><br><br><small>ב<b>תוספתא ברכות</b> ג,יט שנו: היה משכים לצאת לדרך, הרי זה נוטל שופר ותוקע, לולב ומנענע, מגילה וקורא בה, וכשיגיע זמן קרית "שמע" קורא.<br>וב<b>בבלי ברכות</b> ל,א אמרו: תניא: השכים לצאת לדרך - מביאים לו שופר ותוקע, לולב ומנענע, מגילה וקורא בה, וכשיגיע זמן קריאת "שמע" קורא.<br><br>דברי רב בירושלמי הם ברייתא בתוספתא ובבבלי.</small><br>
<br>ומציעים ברייתא: <b>תני:</b> – שונה (התנא): <b>צריך לנענע</b> – את הלולב, <b>שלש</b>(<b>ה</b>) <b>פעמים</b> – בשעת נטילתו<b>.</b>
<br>ומציעים שאלה: <b>רבי זעורה</b> (רבי זירא, מגדולי אמוראי ארץ ישראל בדור השלישי) <b>בעי</b> – שואל (מסתפק)<b>: הכין חד והכין חד</b> – כך אחד וכך אחד (הולכה היא נענוע אחד, והבאה היא נענוע אחד, וצריך להוליך ולהביא ולהוליך)<b>, או הכין והכין חד</b> – או כך וכך אחד (הולכה והבאה הן נענוע אחד, וצריך להוליך ולהביא שלוש פעמים)<b>?</b> (כך פירשו הראשונים את השאלה, ולמדו כך מהשאלה הדומה שלהלן. - רבי זעורה שאל שאלה זו בהחוויה ממחישה, שכן נקט במילה 'הכין'. - אין פושטים את השאלה)<br><br><small><b>צריך לנענע שלוש פעמים</b><br>לכאורה, הברייתא "צריך לנענע שלוש פעמים" מוסבת על המשנה "ואיכן היו מנענעים". ואולם, כפי שכבר הדגיש ר"מ המאירי, מסדר המאמרים בירושלמי עולה, מפורש שאין הברייתא מוסבת על חלק זה של המשנה, אלא על חלקה השני של המשנה "מי שבא בדרך...". כלומר, אין היא עוסקת במי שמנענע את הלולב בהלל אלא במי שאינו נמצא עם הקהל בשעת ההלל והוא מנענע את הלולב. זה גם עניינה של ההלכה שלפני הברייתא: "המשכים לצאת לדרך..." (הלכה זו מופיעה גם בתוספתא), ושתיהן קובעות שמי שאינו יכול לנענע עם הקהל בהלל חייב לעשות זאת בינו לבין עצמו, קודם שייצא לדרך או אחרי שיחזור לביתו.<br>מעתה נשאלת השאלה: מדוע דווקא מי שנוטל בביתו, שלא בהלל, צריך לנענע שלוש פעמים? אם חשוב לנענע שלוש פעמים, מפני מה המנענע את הלולב בהלל אינו צריך לעשות כך? והתשובה פשוטה: המנענע את הלולב בהלל באמת מנענע שלוש פעמים, שהרי הוא מנענע בשלושה מקומות בהלל - "בהודו לה' תחילה וסוף ובאנא ה' הושיעה נא". לפיכך אומרת הברייתא שמי שמנענע בביתו צריך לנענע שלוש פעמים כנגד שלוש פעמים שהיה מנענע אילו קיים את המצווה כהלכתה, בהלל.<br>ממש כדוגמתה של הלכה זו מצאנו בתקיעת שופר בראש שנה. גם תקיעת שופר, כשהיא נעשית כמצוותה, היא משולבת בתפילה (בברכות של ראש השנה: מלכויות, זיכרונות ושופרות), וגם היא, עיקר מצוותה אינו תלוי בברכות, אלא היא מוטלת על היחיד בכל מקום שהוא. לפיכך קובעת המשנה (ראש השנה ד,ט): "מי שבירך ואחר כך נתמנה לו שופר - תוקע ומריע ותוקע שלוש פעמים". כלומר, מי שלא היה בידו שופר בשעה שבירך את הברכות, ולא היה יכול לתקוע בתפילה, חייב לתקוע אחר כך כשיזדמן לידו שופר, וכשהוא תוקע הוא צריך לתקוע ולהריע שלוש פעמים, במקום שלוש הפעמים שתוקעים ומריעים ותוקעים בתפילה.<br>בשל דמיון זה בהלכותיהם, השופר והלולב באים יחד אצל המשכים לצאת לדרך: "נוטל לולב ומנענע, שופר ותוקע". הלכה זו באה בירושלמי בתחילת הסוגיה, ומיד אחריה הברייתא "צריך לנענע שלוש פעמים". זו משלימה את ההלכה בלולב בהקבלה להלכה בתקיעת שופר: כשם שהתוקע שלא בזמן הברכות צריך לתקוע שלוש פעמים, כך גם הנוטל לולב שלא בזמן ההלל צריך לנענע שלוש פעמים ("צריך לנענע שלוש פעמים", "כתבור בהרים", עמודים 96-97).<br><br>אם לפי בית הלל, מי שמנענע בביתו צריך לנענע שלוש פעמים כנגד שלוש פעמים שהיה מנענע בהלל, הרי שלפי בית שמאי, מי שמנענע בביתו צריך לנענע ארבע פעמים כנגד ארבע פעמים שהיה מנענע בהלל ("אף באנא ה' הצליחה נא").<br>לאור ההשוואה בין הלכות לולב להלכות שופר, יוצא שלפי בית שמאי, מי שלא היה בידו שופר בשעה שבירך, כשהוא תוקע אחר כך כשיזדמן לידו שופר הוא צריך לתקוע ולהריע ולתקוע ארבע פעמים, במקום ארבע הפעמים שתוקעים ומריעים ותוקעים בתפילה.<br>בירושלמי שבועות א,ד אמרו: "העובר לפני התיבה ביום טוב של ראש השנה, ...במוסף - בית שמי אומרים: עשר, ובית הלל אומרים: תשע". לפי ר"מ המאירי (בבלי ראש השנה לב,א), המימרה בירושלמי שבועות אינה מדברת בראש השנה שחל בשבת, אלא היא מדברת בכל ראש השנה, ולדעת בית שמאי במוסף אין לכלול מלכויות עם הברכות האחרות.<br>לפי זה, אפשר שלדעת בית שמאי תוקעים ומריעים ותוקעים במוסף בארבע הברכות האמצעיות: קדושת היום, מלכויות, זיכרונות ושופרות. הרי שלפי בית שמאי תוקעים ומריעים ותוקעים בתפילה ארבע פעמים.</small><br>
<br>ומציעים משנה ממקום אחר: <b>תמן תנינן:</b> – שם (משנה נידה ט,ז) שנינו: <b>צריך לכסכס שלש</b>(<b>ה</b>) <b>פעמים בין</b> (בכתבי היד של המשנה: '<b>על</b>') <b>כל דבר ודבר</b> – כשבודקים כתם בבגד האם דם הוא, צריך לשפשף את הבגד שלוש פעמים בכל אחד משבעה סממנים המעבירים כתם של דם<b>.</b>
<br>ומציעים שאלה: <b>רבי זעורה בעי</b> – שואל (מסתפק)<b>: הכין חד והכין חד</b> – כך אחד וכך אחד (הולכה היא כסכוס אחד, והבאה היא כסכוס אחד, וצריך להוליך ולהביא ולהוליך)<b>, או הכין והכין חד</b> – או כך וכך אחד (הולכה והבאה הן כסכוס אחד, וצריך להוליך ולהביא שלוש פעמים)<b>?</b> (רבי זעורה שאל שאלה זו בהחוויה ממחישה. - אין פושטים את השאלה)<br><br><small>שאלת רבי זעורה על המשנה בנידה בעניין כסכוס הבגד הוצעה כאן בשל הדמיון לשאלתו על הברייתא בעניין נענוע הלולב.<br><br>ב<b>בבלי נידה</b> סג,א אמרו: "וצריך לכסכס שלוש פעמים". - בעי רבי ירמיה: אמטויי ואתויי (הולכה והבאה) - חד (נחשבות ככסכוס אחד, ויש להוליך ולהביא את הסממנים על פני הכתם שלוש פעמים), או דלמא אמטויי ואתויי - תרתי (נחשבות כשני כסכוסים, ודי להוסיף עליהן עוד הולכה אחת), מאי? תיקו.</small><br>• • •

Halakhah 9

<big><strong>משנה</strong></big><br><b>מי שהיה עבד או אשה או קטן מקרין אותו</b> – מי שאינו יודע לקרוא את ההלל, והיו עבד או אישה או קטן קוראים בקול לפניו את ההלל כדי שיחזור ויקרא אחריהם<b>, עונה אחריהן מה שהן אומרין</b> – הוא חייב לענות אחריהם כל מה שהם אומרים, לפי שהם אינם חייבים בקריאת ההלל, ומי שאינו מחויב בדבר אינו יכול להוציא את האחרים ידי חובתם, לכן הוא צריך לענות אחריהם מה שהם אומרים<b>, ותהא לו מאירה</b> – הוא ראוי לקללה, על שלא למד לקרוא והוא צריך שאלו יהיו מקריאים אותו<b>.</b>
<br><b>אם היה גדול מַקְרֶא</b> – את ההלל, <b>אותו</b> – את מי שאינו יודע לקרוא, <b>- עונה אחריו: "הללויה"</b> – על כל עניין, ואינו צריך לענות מה שהוא אומר, לפי שהגדול מוציא אותו אפילו הוא יודע לקרוא בעצמו (בקריאת ההלל בציבור, הציבור עונים "הללויה" אחר כל חצי פסוק או פסוק ששליח הציבור אומר)<b>.</b><br>• • •
<big><strong>תלמוד</strong></big><br>כאן התחלת מקבילה בירושלמי ברכות ג,ג וראש השנה ג,ח.
<br>מציעים ברייתא: <b>תני:</b> – שונה (התנא): <b>אבל אמרו</b> – חכמים<b>: אשה מברכת לבעלה</b> – אישה מברכת ברכת המזון עבור בעלה, שמוציאה את בעלה ידי חובת ברכת המזון, ולאו דווקא בעלה, אלא שדיברו חכמים בהווה, שאין דרכה של אישה לאכול עם אחר ביחידות ("תוספתא כפשוטה"), <b>ועבד לרבו</b> – עבד שהוא גוי מברך ברכת המזון עבור אדונו, שמוציא את אדונו ידי חובת ברכת המזון, <b>וקטן לאביו</b> – בן קטן מברך ברכת המזון עבור אביו<b>.</b>
<br>ומציעים קושיה: <b>ניחא</b> – (הדבר) נוח, <b>אשה מברכת לבעלה, עבד לרבו</b> – מובן הדין שאישה ועבד מברכים לאחרים ומוציאים אותם ידי חובתם, משום שגם אישה ועבד חייבים בברכת המזון מן התורה (עבד שהוא גוי חייב במצוות כאישה)<b>; קטן לאביו?</b> – אין מובן הדין שקטן מברך לאחרים! ויש לחזק את הקושיה (בהצעת מימרה): <b>לא כן אמר</b> – (וכי) לא כך אומר <b>רבי אחא</b> (אמורא ארץ ישראלי בדור הרביעי) <b>בשם רבי יוסי בן נהוריי</b> (אמורא ארץ ישראלי בדור הראשון)<b>: כל שאמרו בקטן כדי לחנכו</b> (ללמד, להרגיל) – קטן אינו חייב במצוות כלל, וכל מה שאמרו חכמים בקטן שהוא חייב הוא שאביו חייב בדבר כדי לחנכו<b>?!</b> (בתמיהה) – והרי מי שאינו חייב בדבר - אין מוציא את הרבים ידי חובתם! (חינוך הוא חיוב להרגיל קטן במצוות שיתחייב בהן בגדלותו)
<br>ומתרצים את הקושיה (בהצעת פרשנות לברייתא על ידי העמדתה במקרה מסוים): <b>תיפתר</b> – תתפרש (הברייתא), <b>בעונה אחריהן "אמן"</b> (בקטע גניזה אין המילה "אמן". במקבילה בראש השנה נמחקה במסירה שלפנינו המילה "אמן" על ידי מגיה, וכן לא גרסו אותה כמה מן הראשונים. המילה 'אמן' היא אשגרה ממקומות אחרים) – בברייתא מדובר במקרה שהאב עונה אחרי בנו הקטן כל מה שהוא אומר, והוא יוצא ידי חובתו מפני שהוא כמברך בעצמו (הלשון "אחריהן" ברבים היא אשגרה מהמשנה סוכה שלהלן, וצריך לומר "אחריו" ביחיד, שרק האב עונה אחרי בנו, אבל הבעל אינו עונה אחרי אשתו והאדון אינו עונה אחרי עבדו, משום שאישה ועבד חייבים בברכת המזון מן התורה. - לפי העמדת הברייתא, אין חידוש בקטן שמברך לאביו שהוא יוצא ידי חובתו, כיוון שהוא עונה אחריו כל מה שהוא אומר, אבל יש חידוש באישה ובעבד, שאין הבעל והאדון עונים אחריהם. כמו כן, לפי העמדת הברייתא, אין מובן ללשון "מברך" בקטן, שכיוון שאביו עונה אחריו כל מה שהוא אומר, הרי שהוא עצמו המברך, אבל יש מובן ללשון "מברך" באישה ובעבד, שאין הבעל והאדון עונים אחריהם)<b>.</b>
<br>ומציעים סיוע ממשנה: <b>כהיא דתנינן תמן:</b> – כמו (המשנה) ההיא ששנינו שם (משנה סוכה ג,י): <b>מי שהיה עבד או אשה או קטן מקרין אותו,</b> (<b>ו</b>)<b>עונה אחריהן מה שהן אומרין, ותהא לו מאירה</b> (כאן 'כהיא דתנינן תמן' מציע את המשנה המקומית, בניגוד למצופה (לאור המילה 'תמן' שבסוף המונח), אולם מסתבר שלפנינו העתקה מן הסוגיה המקבילה (ברכות וראש השנה), שם המשנה שמציע המונח אינה המשנה המקומית ("הטרמינולוגיה של הירושלמי", עמוד 271))<b>.</b><br>
<br>ומביאים ברייתא: <b>ועוד אמרו</b> (מילים אלו נוספו במסירה שלפנינו על ידי מגיה. ובמקבילה בברכות: 'אבל אמרו'. ובמקבילה בראש השנה אין כאן מילים אלו) – חכמים<b>: תבוא מאירה לבן עשרים שהוא צריך לבן עשר</b> – תבוא קללה על גדול שמחויב בקריאת ההלל ולא למד לקרוא אותו והוא צריך שקטן שאינו מחויב בקריאת ההלל יהיה מקריא אותו (ברייתא זו מוסבת על המשנה בסוכה. - בירושלמי כאן נספחה הברייתא למשנה בלא ציון מיוחד, ורגיל הוא בירושלמי ("מבוא לנוסח המשנה", עמוד 799))<b>.</b><br><br><small>עד כאן המקבילה בירושלמי ברכות וראש השנה.<br>הסוגיה מקורה בירושלמי ברכות ג,ג, שכן שנינו שם במשנה: "נשים ועבדים וקטנים חייבים בברכת המזון". ההלכה בברייתא הנידונה בסוגיה נשנית בסופה של ברייתא בתוספתא ברכות ה,יז בעניין ברכת המזון. הלכה זו פותחת בלשון "אבל אמרו", כי היא ניגוד להלכה בראשה של הברייתא בתוספתא: "נשים ועבדים וקטנים אין מוציאים את הרבים ידי חובתם".<br>הסוגיה הועתקה לירושלמי ראש השנה ג,ח, משום ששנינו שם במשנה בעניין תקיעת שופר: "חרש שוטה וקטן אין מוציאים את הרבים ידי חובתם. זה הכלל: כל שאינו מחויב בדבר אינו מוציא את הרבים ידי חובתם".<br>הסוגיה הועתקה גם לירושלמי כאן, משום שבסוגיה מוצע סיוע מהמשנה כאן.<br><br>ב<b>תוספתא ברכות</b> ה,יז שנו (בעניין ברכת המזון): נשים ועבדים וקטנים (אף על פי שהם חייבים בברכת המזון) אין מוציאים את הרבים ידי חובתם (בברכת המזון, מפני כבוד הציבור, שגנאי הוא להם שאישה ועבד וקטן מברכים להם). באמת אמרו: אישה מברכת לבעלה, בן (קטן) מברך לאביו, עבד מברך לרבו.<br><br>ב<b>בבלי סוכה</b> לח,א אמרו: תנו רבנן: באמת אמרו: בן מברך לאביו, ועבד מברך לרבו, ואישה מברכת לבעלה. אבל אמרו חכמים: תבוא מאירה לאדם שאשתו ובניו מברכים לו.<br><br>"באמת אמרו" פירושו "אבל אמרו". אם כן, קשה קצת הישנות הלשון אחר כך: "אבל אמרו חכמים: תבוא מאירה...", מה שאין בתוספתא כלל. לגרסה זו בבבלי ובירושלמי ברכות יש לומר, שבמקור "אבל אמרו חכמים: תבוא מאירה" וכו' לא הוסב על "באמת אמרו" וכו' אלא על המשנה בסוכה: "מי שהיה עבד או אישה או קטן מקרין אותו" וכו'. מכאן ראיה ש"מברכים" היינו מַקרים ("מקורות ומסורות", מועד ג, עמודים רכא-רכב).</small><br>• • •

Halakhah 10

<big><strong>משנה</strong></big><br><b>מקום שנהגו לכפול</b> – פסוקי הלל מסוימים בשעת קריאתו, <b>- יכפול, לפשוט</b> – שלא לכפול, <b>- יפשוט, לברך אחריו</b> – אחר קריאת ההלל, <b>- יברך, הכל כמנהג המדינה.</b>
<br><b>הלוקח לולב</b> – ארבעת המינים, <b>מחבירו בשביעית</b> – בשנה שבה נוהגת קדושת השנה השביעית, וחבירו חשוד בעיניו שהוא מוכר לו אתרוג שיש בו קדושת שביעית, שהאתרוג הוא פרי הראוי לאכילה, ואסור לעשות בו סחורה וחייבים לבער בזמן הביעור אותו ואת דמי מכירתו, <b>- נותן לו</b> – המוכר, כלומר, הלוקח מבקש ממנו שייתן לו, <b>אתרוג במתנה, שאינו רשאי ליקחו בשביעית</b> – אסור ליקח ממי שחשוד על השביעית פירות שיש בהם קדושת שביעית ולמסור לו את דמיהם, שמא לא יבערם בזמן הביעור ולא ינהג בהם קדושת שביעית. אבל מותר ליקח ממנו שאר המינים של הלולב, משום שהם כעצים שאין בהם קדושת שביעית<b>.</b><br>• • •
במשנה שנינו: "אם היה גדול מקרא אותו - עונה אחריו: 'הללויה'".
<br>כאן התחלת מקבילה בירושלמי מגילה א,ח.
<br>מציעים מחלוקת אמוראים: <b>רב</b> (אמורא בבלי בדור הראשון, מגדולי האמוראים) <b>ושמואל</b> (מגדולי אמוראי בבל בדור הראשון) – נחלקו שני החכמים, <b>- חד אמר:</b> – (חכם) אחד אומר: <b>"הללו יה"</b> – שתי מילים (מעיקרה לשון ציווי לנוכחים: הללו את ה'. אבל בקריאה בפי קהל המתפללים משמעותה הכרזה: ה' מהולל הוא וראוי לתהילה)<b>, וחורנה אמר:</b> – ו(החכם) האחר אומר: <b>"הללויה"</b> – מילה אחת<b>.</b>
<br>ומפרטים את עמדותיהם של בעלי הדעות שנזכרו לפני כן: <b>מאן דאמר:</b> – מי שאומר: <b>"הללו יה"</b> – שתי מילים, <b>- נחלק</b> – יש להפריד את "הללויה" לשתי מילים, <b>ואינו נמחק</b> – אסור לגרד ולהסיר את הכתב של המילה "יה", לפי שזה משמותיו של ה' שאינם נמחקים<b>, מאן דאמר:</b> – (ו)מי שאומר: <b>"הללויה"</b> – מילה אחת, <b>- נמחק</b> – מותר לגרד ולהסיר את הכתב של האותיות "יה", לפי שאין זה משמותיו של ה', <b>ואינו נחלק</b> – אין להפריד את "הללויה" לשתי מילים<b>.</b>
<br>ומסתפקים: <b>ולא ידעין מאן אמר דא ומאן אמר דא</b> – ולא יודעים מי אומר זאת ומי אומר זאת<b>.</b> ומציעים הכרעה בעניין המסופק: <b>מן מה דאמר</b> – ממה שאומר <b>רב: שמעית מן חביבי:</b> – שמעתי מדודי (רבי חייא, בדור המעבר שבין התנאים לאמוראים): <b>אם יתן לי אדם ספר תילים</b> (תהילים (בלשון חכמים נבלעה הה"א)) <b>של רבי מאיר</b> (גדול התנאים בדור הרביעי) – הכוונה לאחד הטפסים שהעתיק רבי מאיר, ולא לספרו שלו ממש ("יוונית ויוונות בארץ ישראל", עמוד 167), שרבי מאיר היה כותב ספרים<b>, מוחק אני את כל "הללויה" שבו, שלא נתכוון</b> – רבי מאיר, <b>לקדשן</b> – לקבוע את האותיות "יה" כקדושים ולנהוג בהם קדושה כשאר שמות קדושים, כיוון שרבי מאיר סובר ש"הללויה" אינו נחלק<b>, - הוי</b> – הוֹוֶה (נמצא) <b>דו אמר:</b> – שהוא (רב) אומר: <b>"הללו יה"</b> – כיוון שמשמע שחכמים חולקים על רבי מאיר וסוברים ש"הללו יה" נחלק, ורב סובר כחכמים ("שערי תורת ארץ ישראל"). ומכאן ששמואל אומר: "הללויה"<b>.</b><br>
<br>ומציעים דברי אמוראים: <b>מיליהון דרבנ</b>י<b>ן פליגן</b> – דבריהם של החכמים (שלשלת האמוראים המוסרים את המימרה שלהלן) חלוקים (על רב ושמואל)<b>, דאמר רבי סימון</b> (רבי שמעון בן פזי, אמורא ארץ ישראלי בדור השני והשלישי) <b>בשם רבי יהושע בן לוי</b> (אמורא ארץ ישראלי בדור הראשון)<b>: בעשרה לשונות של שבח נאמר ספר תילים: באישור</b> – "אַשְׁרֵי"<b>, בניצוח</b> – "לַמְנַצֵּחַ"<b>, בניגון</b> – "בִּנְגִינוֹת", "בִּנְגִינֹת", "עַל נְגִינַת"<b>, בשיר</b> – "שִׁיר"<b>, במזמור</b> – "מִזְמוֹר"<b>, בהשכל</b> – "מַשְׂכִּיל"<b>, ברינה, בתודה</b> – "לְתוֹדָה"<b>, בתפילה</b> – "תְּפִלָּה"<b>, בברכה. המאושר</b> (המשובח) <b>שבכולן</b> – שבכל הלשונות הללו, <b>"הללויה", שהשם והשבח כלולין בו</b> – נמצאים בלשון זה: "הללו" - השבח, "יה" - השם של ה'. הרי שהחכמים האלה סוברים ש"הללויה" מילה אחת (-"כלולין בו") ו"יה" הוא שם ה', שלא כרב ("הללו יה" שתי מילים ו"יה" הוא שם ה') ושלא כשמואל ("הללויה" מילה אחת ו"יה" אינו שם ה')<b>.</b><br><br><small>ב<b>בבלי פסחים</b> קיז,א אמרו: אמר רב חסדא אמר רבי יוחנן: "הללויה" ו"כסיה" ו"ידידיה" - שם אחד הם. - רב אמר: "כסיה" ו"במרחביה" - שם אחד הם.<br>איבעיא להו: "הללויה" לרב מאי? - תא שמע, דאמר רב: חזינא תילי דבי חביבי דכתיב בהו "הללו" בחד גיסא ו"יה" בחד גיסא (משמע שמילה זו חלוקה לשתיים).<br>ופליגא דרבי יהושע בן לוי, דאמר רבי יהושע בן לוי: מאי "הללויה"? - הללוהו בהילולים הרבה ("יה" שבסופה הוא לשון הפלגה ולא שם ה').<br>ופליגא דידיה אדידיה, דאמר רבי יהושע בן לוי: בעשרה מאמרות של שבח נאמר ספר תהילים: בניצוח, בניגון, במשכיל, במזמור, בשיר, באשרי, בתהילה, בתפילה, בהודאה, בהללויה. גדול מכולם "הללויה", שכולל שם ושבח בבת אחת (משמע שהוא סבור ש"הללויה" מצורף משתי מילים ואחת מהן היא שם ה').<br><br>בבבלי הביאו דעת רבי יוחנן ב"הללויה" והסתפקו בדעת רב. ובירושלמי הביאו מחלוקת רב ושמואל ב"הללויה" והסתפקו בדעתם. בשני התלמודים הכריעו בנוגע לספק בדעת רב ממה שסיפר רב על דודו, אך הסיפורים בתלמודים שונים זה מזה.<br><br>ב<b>מדרש תהילים</b> א,ו נאמר: כשם שאמרוהו (ספר תהילים) עשרה בני אדם, כך נאמר בעשרה מיני זמר: בניצוח, בניגון, במזמור, בשיר, בהלל, בתפילה, בברכה, בהודאה, בהללויה, באשרי. וגדול מכולם "הללויה", שכולל שם ושבח בתיבה אחת. - רב קרא כל ספרא (כל ספר תהילים) "הללו יה".<br><br>בירושלמי: לשונות של שבח. בבבלי: מאמרות של שבח. במדרש תהילים: מיני זמר.<br>'רינה' אין בבבלי ובמדרש תהילים. 'ברכה' אין בבבלי. 'השכל' / 'משכיל' אין במדרש תהילים.<br>בבבלי יש 'תהילה', ובמדרש תהילים יש 'הלל', ואינם בירושלמי.<br>בבבלי ובמדרש תהילים 'הללויה' הוא אחד מעשרה לשונות, ובירושלמי 'הללויה' אינו כלול בהם.<br><br>הלשונות שנמנו במקורות מצויים בכותרות שבראשי המזמורים של ספר תהילים. חלק מהלשונות  שנמנו מציינים את סוגי המזמורים: מזמור, שיר, משכיל, תפילה, תהילה. לא נמנו במקורות סוגי המזמורים: מכתם, שיגיון. ברבים ממזמורי ספר תהילים הכותרות פותחות במילה 'למנצח'. במזמורים אחדים יש אחרי 'למנצח' ביטוי המתאר את סוג הניגון של המזמור, כגון 'בנגינות'.<br>הלשונות אשרי והללויה הם מילים הפותחות כמה גופי מזמורים ואינם חלק מכותרות המזמורים. גם הלשונות רינה וברכה שבחלק מהמקורות מתייחסים למילים משורשי הלשונות הללו הפותחות כמה גופי מזמורים.</small>
מספרים: <b>רבי זעורה</b> (רבי זירא, מגדולי אמוראי ארץ ישראל בדור השלישי) <b>בעי</b> (נראה שצריך לומר כמו במקבילה: 'בע<b>א</b>') <b>קומי</b> – שאל לפני <b>רבי אבהו</b> (אמורא ארץ ישראלי בדור השלישי)<b>: מה נעני?</b> – מה נענה? (איך נענה "הללויה" בשעת קריאת ההלל? האם במילה אחת או בשתי מילים?) <b>אמר ליה: בא כיפה קומך</b> (הסופר במסירה שלפנינו כתב 'אמר ליה ...בא כיפה קומך', ומגיה הגיה 'ר' אבא' במקום '...בא' ו-'קומי' במקום 'קומך'. ובמקבילה כתב הסופר 'אמר ליה הכא כיפה קומך', ומגיה הגיה 'בפה' במקום 'כיפה'. ואולי צריך לומר: 'אמר ליה: <b>הא רברבייא</b> קומך') – אמר לו (רבי אבהו לרבי זעורה): הרי (החכמים) הגדולים לפניך (במקומך, ויש לך ללמוד ממנהגם איך אומרים "הללויה". רבי אבהו היה בקיסריה, ורבי זעורה היה בטבריה, ולכן אמר רבי אבהו לרבי זעורה שילמד ממנהגם של החכמים הגדולים בטבריה, רבי יוחנן ורבי אלעזר, שמסופר עליהם להלן. - המילה 'רברבייא' נשתבשה ל-'ר' בא כיפה/בפה'. - סיפור דומה מובא להלן, ששאלו את רבי חייא בר בא בעניין ענייה בשעת קריאת ההלל, והשיב להם שילמדו ממנהגם של החכמים הגדולים ('רבנין רברבייא'), ואף שם נתכוון רבי חייא בר בא שהיה בטבריה לחכמים הגדולים בטבריה. - לשון דומה ל-'רברבייא קומך', וגם כן ביחס לשאלה ששאל חכם כמו כאן, נמצא בירושלמי ברכות ב,ו ומועד קטן ג,ה: "רברבייא קומוי והוא שאיל לזעירייא?". - תשובה דומה לזו שאמר רבי אבהו כאן יש בסיפור בירושלמי שבת יד,ד ועבודה זרה ב,ב: "אהן עיימא דעינא - שאלון לרבי ירמיה. אמר לון: הא רבי בא קומיכון. שאלון לרבי בא ושרא לון. אמר לון: אוף אנא שרי". אפשר שהלשון שם 'הא רבי בא קומיכון' גרם לשיבוש כאן)<b>.</b>
<br>ומספרים עוד: <b>רבי יונה</b> (נראה שצריך לומר: 'רבי <b>יוחנן</b>' - גדול אמוראי ארץ ישראל בדור השני) <b>עני הכין והכין</b> – ענה כך וכך (לפעמים כך, במילה אחת, ולפעמים כך, בשתי מילים ("שערי תורת ארץ ישראל"))<b>. רבי ל</b>(<b>י</b>)<b>עזר</b> (רבי אלעזר בן פדת, אמורא בדור השני) <b>לא</b> (המילה 'לא' יתירה, ואינה בקטע גניזה ובמקבילה) <b>עני הכין והכין</b> – ענה כך וכך (לפעמים כך ולפעמים כך)<b>.</b><br><br><small>הקטע מ"רב ושמואל" עד "שהשם והשבח כלולין בו" מקורו במגילה, ששם עסקו לפני כן במילים במקרא ששם ה' כלול בהן שיש שמות שאינם נחלקים ויש שמות שהם נחלקים, וממגילה הועתק הקטע הזה לסוכה, משום המילה "הללויה" שבמשנה כאן.<br>הקטע מ"רבי זעורה בעי" עד "עני הכין והכין" מקורו בסוכה, והוא מוסב על המשנה כאן: "אם היה גדול מקרא אותו - עונה אחריו: 'הללויה'", ומסוכה הועתק הקטע הזה למגילה. יש להניח שלפני הקטע השני כאן הובאה במקור מחלוקת רב שמואל בעניין "הללויה", שכן בלא הבאת מחלוקת זו אין מובן לקטע הזה כאן.</small><br>
<br>כאן התחלת מקבילה גם בירושלמי ברכות ח,ח.
<br><b>[</b>יש להשלים את החיסרון כאן כמו שהוא במקבילות: מציעים ברייתא: <b>תני:</b> – שונה (התנא): <b>שמע</b> – את ההלל ממי שהיה מקרא אותו, <b>ולא ענה</b> – "הללויה" אחר המקרא את ההלל על כל דבר שהוא אומר, <b>- יצא</b> – השומע ידי חובת קריאת ההלל<b>, ענה</b> – "הללויה" אחר המקרא את ההלל, <b>ולא שמע</b> – את ההלל ממי שהיה מקרא אותו, <b>- לא יצא</b> – העונה ידי חובת קריאת ההלל (המימרה הבאה המוסבת על הברייתא הזו מוכיחה שהברייתא הזו מדברת בהלל, ואינה מדברת בברכה כמו בברייתא הזהה במקבילה בירושלמי ברכות לעיל)<b>.]</b>
<br>ומצמצמים את תחולת הקביעה: <b>רב</b> (אמורא בבלי בדור הראשון, מגדולי האמוראים) אמר <b>בשם רב אבא בר חנה</b> (אמורא בבלי בדור הראשון) (יש להוסיף כאן כמו שהוא במקבילות: <b>ואית דאמרין:</b> – ויש שאומרים (מציעים מסורת חלופית עלומת שם): <b>רב אבא בר חנה</b>) אמר <b>בשם רב: והוא שענה ראשי פרקים</b> – אם שמע את ההלל ממי שהיה מקרא אותו ולא ענה אחריו "הללויה" - יצא השומע ידי חובת קריאת ההלל רק אם ענה אחריו את תחילות הפרקים של ההלל (בקריאת ההלל בציבור, הציבור עונים אחר שליח הציבור "הללויה" וגם ראשי פרקים)<b>.</b><br>
<br>ומציעים שאלה: <b>רבי זעורא</b> (רבי זירא, מגדולי אמוראי ארץ ישראל בדור השלישי) <b>בעי</b> – שואל<b>: והיי לין אינון</b> – ואילו הם <b>ראשי פרקים</b> – של ההלל<b>?</b>
<br>ומשיבים: <b>"הַלְלוּ יָהּ הַלְלוּ עַבְדֵי י'י הַלְלוּ אֶת שֵׁם י'י"</b> (תהילים קיג,א) – שהוא ראש הפרק הראשון של ההלל (נקטו ראש פרק זה לדוגמה. שאר ראשי הפרקים של ההלל הם: "<b>בְּצֵאת יִשְׂרָאֵל מִמִּצְרָיִם</b>" (תהילים קיד,א); "<b>אָהַבְתִּי כִּי יִשְׁמַע י'י אֶת קוֹלִי תַּחֲנוּנָי</b>" (תהילים קטז,א); "<b>הַלְלוּ אֶת י'י כָּל גּוֹיִם</b>" (תהילים קיז,א); "<b>הוֹדוּ לַי'י כִּי טוֹב כִּי לְעוֹלָם חַסְדּוֹ</b>" (תהילים קיח,א))<b>.</b><br>
<br><b>בעון קומי</b> – שאלו לפני <b>רבי חייה בר בא</b> (אמורא ארץ ישראלי בדור השלישי)<b>: מניין</b> (מהיכן) <b>אם שמע</b> – את ההלל ממי שהיה מקרא אותו, <b>ולא ענה</b> – "הללויה" אחר המקרא את ההלל, <b>יצא</b> – השומע ידי חובת קריאת ההלל<b>?</b>
<br><b>אמר לון:</b> – אמר (רבי חייא בר אבא) להם: <b>מן מה דאנן חמיין רבנין רברבייא קיימין בציבורא</b> – ממה שאנחנו רואים את החכמים הגדולים עומדים בציבור (בשעת קריאת ההלל)<b>, ואילין אמרין:</b> – ואלה (חלק אחד מהציבור) אומרים: <b>"בָּרוּךְ הַבָּא"</b> (תהילים קיח,כו)<b>, ואילין אמרין:</b> – ואלה (חלק אחר מהציבור) אומרים: <b>"בְּשֵׁם י'י"</b> (שם)<b>, ואלו ואלו יוצאין ידי חובתן</b> – אף שאלה אינם אומרים מה שאלה אומרים, כולם יוצאים ידי חובת קריאת ההלל, שהואיל ואלה שומעים מה שאלה אומרים, הם נחשבים כמי שגם הם עצמם אומרים מה שאלה אומרים. ממנהג זה שנהגו בהלל, שהסכימו לו החכמים הגדולים, שהרי לא מחו בידם, יש ללמוד, שאם שמע את ההלל ולא ענה "הללויה" אחר המקרא - יצא השומע ידי חובת קריאת ההלל, מפני שהשומע את העונים "הללויה" אחר המקרא נחשב כמי שגם הוא עצמו עונה אחר המקרא<b>.</b><br><br><small>ב<b>בבלי סוכה</b> לח,א-ב אמרו: אמר רבא: הלכות גדולות אפשר ללמוד ממנהג ההלל: (בזמנו של רבא כבר היו הכול בקיאים בקריאת ההלל והיו הכול קוראים את ההלל עם שליח הציבור, אבל היו בידם מנהגים מיוחדים בקריאת ההלל בבית הכנסת, וממנהגים אלה למד על כמה הלכות ישנות בקריאת ההלל שבגללן נקבעו מנהגים אלה, ואף שלא הוצרכו עוד לכל אלה, מכל מקום הוסיפו לנהוג כך בקריאת ההלל) ...הוא (שליח הציבור) אומר: "ברוך הבא" והם (הציבור) אומרים: "בשם ה'" - מכאן ששומע כעונה / מכאן שאם שמע (את ההלל) ולא ענה - יצא.<br>בעו מיניה מרבי חייא בר אבא: שמע ולא ענה, מהו? - אמר להו: החכמים והסופרים והדרשנים וראשי העם אומרים: שמע ולא ענה - יצא.<br><br>לפי הבבלי שאלו מרבי חייא בר אבא: "שמע ולא ענה, מהו?", ולפי הירושלמי שאלו אותו: "מניין שאם שמע ולא ענה - יצא?". דברי רבא בבבלי הם תשובת רבי חייא בר אבא לפי הירושלמי. בירושלמי: "החכמים הגדולים", ובבבלי: "החכמים והסופרים והדרשנים וראשי העם".</small>
מציעים ברייתא: <b>תני</b> – שונה (ברייתא) <b>רבי הושעיה</b> (מגדולי אמוראי ארץ ישראל בדור הראשון)<b>: עונה הוא אדם "אמן"</b> – אדם רשאי לענות "אמן" אחר המברך ברכת המזון<b>, אף על פי שלא אכל</b> – העונה, ואינו מחויב בברכת המזון<b>. אינו אומר "ברוך שאכלנו"</b> – אדם אינו רשאי לענות עם מי שחייבים לזמן (להצטרף לברכת המזון בחבורה) את המענה של ברכת הזימון ("ברוך על המזון שאכלנו")<b>, אם לא אכל</b> (במקבילות: 'אלא אם כן אכל') – העונה עם החייבים לזמן, מפני שאינו יכול לומר "שאכלנו" כשלא אכל<b>.</b><br>
<br>מציעים ברייתא: <b>תני:</b> – שונה (התנא): <b>אין עונין "אמן" יתומה</b> – "אמן" שאדם אומר על ברכה שלא שמע אותה, כמפורש להלן, <b>ולא "אמן" קטופה</b> – "אמן" שהובלעה בה הנו"ן (במקבילות נוסף: '<b>בן עזאי אומר: העונה "אמן" יתומה - יהיו בניו יתומים, קטופה - תיקטף נשמתו, ארוכה - יאריך ימים בטובה</b>')<b>.</b>
<br>ושואלים: <b>אי זו היא "אמן" יתומה?</b>
<br>ומשיבים: <b>אמר רבי הונא</b> (אמורא ארץ ישראלי בדור הרביעי)<b>: ההן דחייב למברכה והוא עני ולא ידע מהו</b> (צריך לומר כמו במקבילות: 'ולא ידע <b>מה הוא עני</b>') – זה שחייב לברך (ברכה, ורוצה לצאת ידי חובת הברכה בעניית "אמן" על הברכה שהוא חייב בה שחבירו מברך) והוא עונה ("אמן") ולא יודע מה הוא עונה (שלא שמע את הברכה שהוא עונה עליה, אלא שמע שאחרים עונים "אמן" וענה עימהם)<b>.</b><br><br><small>ב<b>תוספתא מגילה</b> ג,כז שנו: אין עונים "אמן" לא יתומה ולא קטופה. בן עזיי אומר: העונה "אמן" יתומה - יהיו בניו יתומים, קטופה - יתקטפו חייו, ארוכה - יאריך ימים ושנים.<br>וב<b>בבלי ברכות</b> מז,א אמרו: תנו רבנן: אין עונים לא "אמן" חטופה, ולא "אמן" קטופה, ולא "אמן" יתומה, ולא יזרוק ברכה מפיו (במהירות ובלא עיון). בן עזאי אומר: כל העונה "אמן" יתומה - יהיו בניו יתומים, חטופה - יתחטפו ימיו, קטופה - יתקטפו ימיו, וכל המאריך ב"אמן" / ארוכה - מאריכים לו ימיו ושנותיו.</small><br>
<br>מציעים ברייתא: <b>תני:</b> – שונה (התנא): <b>גוי שבירך את השם</b> – שאמר מילות ברכה לה' והזכיר את שם ה' בברכתו, בלי שום קשר לברכה שתיקנו חכמים (כגון שאמר: 'ברוך ה'', או 'ברוך ה' אלוהי ישראל' וכדומה), <b>- עונין אחריו "אמן"</b> – שהרי גוי אינו מצווה על הזכרת שם שמים לבטלה, ואין דרך הגוי לכוון לעבודה זרה כשהוא מזכיר את ה'<b>.</b> גוי שבירך <b>בשם</b> – שבירך ברכה שטבעו חכמים והזכיר את שם ה' בברכתו, <b>- אין עונין אחריו "אמן"</b> – עד שישמע את כל הברכה, שדינו ככותי לעניין זה, ששנינו במשנה ברכות ח,ח: "אין עונין 'אמן' אחר כותי מברך, עד שישמע כל הברכה" ("תוספתא כפשוטה")<b>.</b><br><br><small>ב<b>תוספתא ברכות</b> ה,כא שנו:<br><b>הגרסה בכתב יד אחד:</b> גוי המברך בשם - עונים אחריו "אמן", את השם - אין עונים אחריו "אמן", עד שישמע את כל הברכה (אפשר שצריך להפך את הגרסה: גוי המברך את השם - עונים...  בשם - אין עונים... וזו היא מסורת הירושלמי).<br><b>הגרסה בכתב יד שני:</b> גוי המברך את השם (שבירך ברכה שטבעו חכמים) - עונים אחריו "אמן" (שהרי גוי אינו מצווה לא על הברכות ולא על הוצאת שם שמים לבטלה, ובין ששינה ובין שלא שינה ממטבע של ברכות הרי הוא מברך <b>את</b> השם), כותי המברך בשם (שבירך ברכה שטבעו חכמים) - אין עונים אחריו "אמן", עד שישמע כל הברכה (שהרי כותי מצווה על הברכות ועל הוצאת שם שמים לבטלה, וברכותיו הן ברכה <b>ב</b>שם, ואם שינה ממטבע של ברכות אין עונים אחריו "אמן", ולפיכך צריך לשמוע ממנו את כל הברכה, מפני שאנו חוששים שמא שינה ממטבע של ברכות).</small><br>
<br><b>אמר רבי תנחומא</b> (בר אבא, אמורא ארץ ישראלי בדור החמישי)<b>: אם בירכך גוי</b> – שאמר לך מילות ברכה והזכיר את שם ה' בברכתו (כגון שאמר: 'יברכך ה'', או 'ברוך הבא בשם ה'', או 'ה' עימך' וכדומה), <b>- ענה אחריו "אמן", דכתיב:</b> – שכתוב (בעניין שכר קיום המצוות): <b>"בָּרוּךְ תִּהְיֶה מִכָּל הָעַמִּים"</b> (דברים ז,יד) – עם ישראל יהיה המבורך שבעמים ('מכל העמים' - יותר מכל העמים); ויש לדרוש את הכתוב, שאף אם גויים יברכו אותך, תחול עליך הברכה ('מכל העמים' - מפי כל העמים)<b>.</b><br>
<br>ומספרים: <b>גוי אחד פגע</b> (פגש) <b>ברבי ישמעאל</b> (מגדולי התנאים בדור השלישי) <b>ובירכו. אמר ליה:</b> – אמר לו (רבי ישמעאל לגוי): <b>כבר מילתך אמירה</b> – כבר דברך אמור (כבר נאמר הגמול על דבריך במקום אחר. - 'מילה' בארמית הוא שם ממין נקבה)<b>. אחר פגע בו</b> – גוי אחר פגע ברבי ישמעאל, <b>וקיללו. אמר ליה:</b> – אמר לו (רבי ישמעאל לגוי): <b>כבר מילתך אמירה</b> – כבר דברך אמור (כבר נאמר הגמול על דבריך במקום אחר)<b>. אמרו</b>ן <b>ליה תלמידוי:</b> – אמרו לו (לרבי ישמעאל) תלמידיו (בתמיהה): <b>רבי, היך מה דאמרת לדין אמרת לדין?!</b> – כמו שאמרת לזה (שבירך אותך) אמרת לזה (שקילל אותך)?! <b>אמר לון:</b> – אמר להם (לתלמידיו): <b>ולא כן כתיב:</b> – ו(כי) לא כך כתוב (בברכת יצחק ליעקב): <b>"אֹרְרֶיךָ אָרוּר וּמְבָרֲכֶיךָ בָּרוּךְ"</b> (בראשית כז,כט)<b>?!</b> (בתמיהה) – כל אחד מהמקללים אותך יהיה מקולל, וכל אחד מהמברכים אותך יהיה מבורך. הרי שכבר נאמר בתורה הגמול על דבריו של כל אחד מהגויים האלה, ברכה לזה שבירך אותי וקללה לזה שקילל אותי.<br><br><small>עד כאן המקבילות בירושלמי מגילה וברכות.<br><br>הקטע הראשון מ"תני: שמע ולא ענה - יצא" עד "ואלו ואלו יוצאין ידי חובתן" מקורו בסוכה, שכן הברייתא בעניין עניית 'הללויה' "שמע ולא ענה - יצא" מוסבת על המשנה כאן: "אם היה גדול מקרא אותו - עונה אחריו: 'הללויה'", ומסוכה הועתק הקטע הזה למגילה בשל הקטע הקודם שם העוסק בעניין "הללויה", וכן הועתק הקטע הזה לברכות בשל ברייתא בעניין עניית "אמן" שהובאה שם הזהה לברייתא בעניין עניית 'הללויה'.<br>הקטע השני מ"תני רבי הושעיה" עד "'ומברכיך ברוך'" מקורו בברכות, שכן הקטע הזה, העוסק בעניין עניית "אמן" ובעניין ברכה ממי שאינו ישראל, מוסב על המשנה שם: "עונין 'אמן' אחר ישראל מברך, ואין עונין 'אמן' אחר כותי מברך". מברכות הועתק הקטע השני לסוכה ולמגילה לאחר שהקטע הראשון כבר נמצא בכל המקומות הללו.</small><br>• • •
<big><strong>תלמוד</strong></big><br>במשנה שנינו: "מקום שנהגו לכפול - יכפול, לפשוט - יפשוט".
<br>מביאים ברייתא: <b>רבי</b> (רבי יהודה הנשיא, תנא בדור החמישי) <b>היה כופל בה דברים</b> – היה כופל את הקילוסים שבהלל, והם הפסוקים: "הודו לה'..." ו"אנא ה' הושיעה נא"<b>. רבי לעזר בן פרטא</b> (תנא בדור השלישי) <b>פושט בה דברים</b> – לא היה כופל את הקילוסים שבהלל (המילה 'הלל' משמשת בירושלמי בלשון נקבה)<b>.</b><br><br><small>ב<b>תוספתא פסחים</b> י,ט שנו: רבי לעזר בן פרטא היה פושט בה דברים. רבי היה כופל בה דברים.<br><br>"דברים" במקורות ארץ ישראל פירושו בהרבה מקומות: קילוסים. ואף לפנינו הכוונה שרבי לעזר בן פרטא היה פושט ולא היה כופל את הקילוסים שבהלל, ורבי היה כופל את הקילוסים. והקילוסים שבהלל הם "הודו לה'..." ו"אנא ה' הושיעה נא", ובשניהם היו החכמים מנענעים בלולביהם (משנה סוכה ג,ט), סימן מובהק לקילוס. ורבי היה כופל את הקילוסים, משום שכן הוא מנהג הקילוס לכפול ("תוספתא כפשוטה").<br><br>ב<b>בבלי סוכה</b> לט,א אמרו: תנא: רבי כופל בה דברים. רבי אלעזר בן פרטא מוסיף בה דברים. - מאי מוסיף? - אמר אביי: מוסיף לכפול מ"אודך" ולמטה (עד סוף הפרק).<br><br>מסורת הבבלי בדברי רבי אלעזר בן פרטא שונה מהתוספתא ומהירושלמי.<br><br>לפי הנוסח הבבלי, נהג רבי אלעזר בן פרטא מנהג שונה מן המנהגים הנזכרים במשנה: "לכפול", "לפשוט", ובעל הסוגיה הביא את הברייתא ללמדנו שהיו גם מנהגים שונים של כפילה. אך לפי הנוסח בתוספתא, נהגו החכמים כל אחד כאחד מן המנהגים הנזכרים במשנה ("מסכת סוכה של תלמוד בבלי, מקורותיה ודרכי עריכתה", עמוד 577).<br>לפי פירוש אביי לדברי רבי אלעזר בן פרטא בברייתא הבבלית, נראה שאביי לא גרס בדברי רבי אלעזר בן פרטא "דברים", ש"דברים" הם הקילוסים "הודו לה'..." ו"אנא ה'..." (שם, עמוד 576, הערה 2).</small><br>• • •
במשנה שנינו: "הלוקח לולב מחבירו בשביעית - נותן לו אתרוג במתנה, שאינו רשאי ליקחו בשביעית".
<br>מציעים זיהוי למשנה: <b>אמר רבי לעזר</b> (רבי אלעזר בן פדת, אמורא בדור השני)<b>: דזקני הגליל היא</b> – של זקני הגליל היא (המשנה מתאימה לדברי זקני הגליל)<b>,</b> ומציעים מקור לדברים: <b>דזקני הגליל אומרים</b> (הסופר במסירה שלפנינו כתב 'אומ'' (=אומרים), ויש להגיה: 'אמרין', כי הדברים אמורים בארמית)<b>:</b> – שזקני הגליל אומרים: (בקטע גניזה: 'דתני: זקני גליל היו אומרים:') <b>אסור למסור למי שהוא חשוד על השביעית מזון שתי סעודות</b> – אסור למסור למי שחשוד על השביעית דמי פירות שיש בהם קדושת שביעית, אפילו אין דמי הפירות אלא כדמי מזון של שתי סעודות. אבל חכמים אומרים, שאסור למסור למי שהוא חשוד על השביעית דמי פירות יותר מדמי מזון של שלוש סעודות (בבלי סוכה לט,א, וכן תוספתא שביעית ו,כ), אבל דמי מזון של שלוש סעודות מוסרים לו משום חייו של מוכר (ולשיטת זקני הגליל מוסרים לו דמי מזון של סעודה אחת). וכיוון שאין דמי אתרוג יותר מדמי מזון של שלוש סעודות, הרי שהמשנה שאוסרת ליקח ממי שחשוד על השביעית אתרוג שיש בו קדושת שביעית ולמסור לו את דמיו היא כזקני הגליל<b>.</b>
<br>ומציעים פרשנות נוספת למשנה: <b>אמר רבי מתנייה</b> (אמורא ארץ ישראלי בדור החמישי)<b>: תיפתר דברי הכל</b> – תתפרש (המשנה) כדברי הכל (לפי שיטת כלל החכמים)<b>, כשהיו אתרוגים נמכרין ביוקר</b> – המשנה יכולה להתפרש כדברי הכל על ידי העמדתה שקרה שהיו האתרוגים נמכרים ביוקר, והיו דמי אתרוג יותר מדמי מזון של שלוש סעודות, ובמקרה זה אף לחכמים אסור למסור את דמיו למי שחשוד על השביעית<b>.</b><br>
<br>ומציעים מעשה (המתקשר לאמור לפני כן): <b>כהדא:</b> – כמו זאת (כמו המעשה הזה): <b>תרונגייא הוון מצפצפין תמן</b> – האתרוגים היו מצומצמים (מצויים בצמצום, נדירים, יקרי המציאות) שָׁם (בבבל)<b>, והוה</b> – והיה <b>רב נחמן בר יעקב</b> (רב נחמן, אמורא בבלי בדור השני והשלישי) <b>יהב אתרוגא מתנה לבריה</b> – נותן את האתרוג מתנה לבנו (הגדול, שלא היתה לרב נחמן האפשרות לרכוש לו יותר מאתרוג אחד)<b>. אמר ליה:</b> – אמר לו (לבנו): <b>לכשתזכה בו ובמצותו החזירהו</b> (בקטע גניזה ובירושלמי גיטין: '<b>ת</b>חזירהו') <b>לי</b> – שנתן לו את האתרוג על מנת להחזיר אותו לאחר שיזכה בו וייצא בו ידי חובת המצווה, שמתנה זו היא מתנה גמורה אם קיים המקבל את התנאי (פשוטה של לשון זו משמעה, שנתן לו על מנת להחזיר, שוודאי לא היה רוצה לתלות את החזרת האתרוג ברצון בנו, כשהאתרוגים היו בדוחק ("מסכת סוכה של תלמוד בבלי, מקורותיה ודרכי עריכתה", עמוד 446))<b>.</b><br><br><small>מעשה זה מובא בירושלמי גיטין ב,ג. ושם אמרו: "האומר לאישה: הרי זה גיטך על מנת שתתנהו לי - פסול, על מנת שתחזירהו לי - כשר. - ולא דא היא קמייתא? - אמר רבי יוסי: לכשתרצה. אמר רבי יוסי בירבי בון: לכשתזכה בו ובמצוותו תחזירהו לי. - כהדא: תרונגייא הוון מצפצפין תמן...".<br><br>הירושלמי שם הבחין בין לשון "על מנת שתתנהו לי", שהוא נותן לה את הגט מתחילה רק לשם גירושין, כדי שתתגרש בו, ולא במתנה גמורה, לבין "על מנת שתחזירהו לי", שנתן לה במתנה גמורה, אך בתנאי שתחזור ותקנה לו ("מסכת סוכה של תלמוד בבלי, מקורותיה ודרכי עריכתה", עמוד 446).<br><br>נראה שצריך לומר בירושלמי שם בדברי רבי יוסי בירבי בון 'לכשתזכה' ולא יותר, והמילים שאחרי כן הן העתקה בטעות מדברי רב נחמן בר יעקב בעניין האתרוגים. ונחלקו האמוראים בירושלמי שם ב"על מנת שתחזירהו לי", שלרבי יוסי תלה הבעל את החזרת הגט ברצון האישה ולא התנה את הגט בהחזרתו, ולרבי יוסי בירבי בון התנה הבעל את הגט בהחזרתו לאחר שתזכה בו, שמתנה זו היא מתנה גמורה אם קיימה האישה את התנאי (ב"תוספתא כפשוטה" מועד ב עמודים 866-867 ונשים ג עמוד 805 פירש את הירושלמי שם וכאן בדרך אחרת).<br><br>ב<b>תוספתא סוכה</b> ב,יא שנו: יום טוב הראשון של חג אין אדם יוצא ידי חובתו בלולבו של חבירו, אלא אם כן נותנו לו במתנה גמורה.<br>מעשה ברבן גמליאל והזקנים שהיו באים בספינה ולא היה עימהם לולב, ולקח רבן גמליאל לולב בדינר זהב, וכיוון שיצא בו ידי חובתו נתנו במתנה גמורה לחבירו עד שיצאו כולם ידי חובתם, ואחר כך החזירוהו לו.<br><br>התוספתא אינה באה למעט מתנה על מנת להחזיר, שמתנה על מנת להחזיר היא מתנה גמורה אם קיים המקבל את התנאי.<br><br>ב<b>בבלי סוכה</b> מא,ב אמרו: תנו רבנן: ...אין אדם יוצא ידי חובתו ביום טוב הראשון של חג בלולבו של חבירו, אלא אם כן נתנו לו במתנה. ומעשה ברבן גמליאל ורבי יהושע ורבי אלעזר בן עזריה ורבי עקיבא, שהיו באים בספינה, ולא היה לולב אלא לרבן גמליאל בלבד, שלקחו (קנאו) באלף זוז. נטלו רבן גמליאל ויצא בו (ידי חובה), ונתנו לרבי יהושע במתנה, נטלו רבי יהושע ויצא בו, ונתנו לרבי אלעזר בן עזריה במתנה, נטלו רבי אלעזר בן עזריה ויצא בו, ונתנו לרבי עקיבא במתנה, נטלו רבי עקיבא ויצא בו והחזירו לרבן גמליאל.<br>למה לי למימר "החזירו לרבן גמליאל"? - מילתא אגב אורחיה קא משמע לן: מתנה על מנת להחזיר - שמה מתנה (אף על פי שמַתְנה מראש שמתנה זו תוחזר, כיוון שנותן אותה לפי שעה במתנה, הרי זו מתנה גמורה). כי הא דאמר רבא: האומר לחבירו: "הא לך אתרוג זה על מנת שתחזירהו לי", נטלו ויצא בו, החזירו - יצא, לא החזירו - לא יצא (שכיוון שלא קיים את התנאי, נמצא שלא היתה לו זכות במתנה).</small><br>• • •

Halakhah 11

<big><strong>משנה</strong></big><br><b>בראשונה</b> (בתחילה, בימים שעברו) – בזמן שבית המקדש היה קיים, <b>היה הלולב ניטל במקדש שבעה</b> – בכל שבעת ימי חג הסוכות, <b>ובמדינה</b> – בשאר המקומות בארץ ישראל, <b>יום אחד</b> – ביום טוב הראשון של החג<b>. משחרב בית המקדש, התקין רבן יוחנן בן זכאי</b> (גדול החכמים בדור הראשון לתנאים) <b>שיהא הלולב ניטל במדינה שבעה</b> – בכל שבעת ימי החג<b>, זכר למקדש</b> – שלא תישכח מצוות נטילת לולב כפי שהיתה במקדש<b>, ושיהא יום הנף כולו אסור</b> – ועוד התקין רבן יוחנן בן זכאי לאחר החורבן, שיהיה יום הנפת העומר בשישה עשר בניסן כולו אסור לאכול בו מן החדש (התבואה החדשה), זכר למקדש, שבזמן המקדש יכול היה לקרות שלא אכלו מן החדש כל היום, כשהקריבו את העומר אחר חצות היום<b>.</b><br><br><small>התקנה של רבן יוחנן בן זכאי בנטילת לולב נבעה מתוך חשש שבית המקדש עלול לעמוד בחורבנו במשך תקופה ארוכה. היו תקנות אחרות של רבן יוחנן בן זכאי שנבעו מתוך שיקול הפוך: "מהרה ייבנה המקדש".<br>שתי התקנות, זו של לולב וזו של יום הנף, נשנו יחד. מכאן שטעם אחד לשתיהן. בזו של לולב נאמר הטעם "זכר למקדש", וזה הטעם גם בזו של יום הנף.<br><br>בתקנתו בנטילת לולב התכוון רבן יוחנן בן זכאי לאפשר את המשך קיומה של מצוות נטילת לולב גם בהעדר מקדש. הדבר מצטרף למגמתם הכללית של מוסדות ההנהגה בתקופת יבנה להמשיך את קיומו הלאומי של העם בארצו גם לאחר חורבן ירושלים ובהעדר מקדש.</small><br>• • •<br><big><strong>משנה</strong></big><br><b>יום טוב הראשון של</b> ה<b>חג שחל להיות בשבת</b> – שנטילת לולב ביום הראשון דוחה את השבת (משנה סוכה ד,ב)<b>, כל העם מוליכין את לולביהן לבית הכנסת</b> – בערב שבת, כדי שלא יעברו על איסור העברה מרשות לרשות או העברה במרחק ארבע אמות ברשות הרבים בשבת<b>.</b> (בכתב יד אחד של המשנה נוסף 'למחר') <b>כל אחד ואחד מכיר את שלו</b> – את לולבו, <b>ונוטל</b> – ולוקח אותו בשבת<b>, מפני שאמרו</b> – חכמים<b>: אין אדם יוצא ידי חובתו בלולבו של חבירו ביום טוב הראשון של</b> ה<b>חג</b> – שנאמר: "ולקחתם לכם ביום הראשון", ודרשו: "לכם" - משלכם, לפיכך היה צריך כל אחד להכיר את לולבו וליטלו<b>, ושאר כל ימות החג אדם יוצא ידו חובתו בלולבו של חבירו</b> – שרק ביום הראשון הוא צריך להיות משלכם<b>.</b><br>• • •<br><big><strong>משנה</strong></big><br><b>רבי יוסי</b> (בר חלפתא, תנא בדור הרביעי) <b>אומר: יום טוב הראשון של</b> ה<b>חג שחל להיות בשבת, שכח והוציא את הלולב לרשות הרבים</b> – ועבר בשוגג על איסור הוצאה מרשות לרשות בשבת, <b>- פטור</b> – מקורבן חטאת<b>, מפני שהוציאו ברשות</b> – שהוציאו בשעה שנטלו ברשות, שמותר ליטול את הלולב ביום הראשון שחל בשבת (הלשון "שהוציאו ברשות" קשה קצת, לפי שההוצאה לא היתה ברשות. והשווה הלשון "מפני ששחט ברשות" במשנה פסחים ו,ו ("ששה סדרי משנה", עמוד 476))<b>.</b><br>• • •
<big><strong>תלמוד</strong></big><br>כאן התחלת מקבילה בירושלמי ראש השנה ד,ג.
<br>במשנה כאן ובראש השנה ד,ג שנינו: "בראשונה היה הלולב ניטל במקדש שבעה ובמדינה יום אחד. משחרב בית המקדש, התקין רבן יוחנן בן זכאי שיהא הלולב ניטל במדינה שבעה, זכר למקדש".
<br>מציעים גרסאות חלופיות של ברייתות של מדרשי הלכה: <b>כתיב:</b> – כתוב (בעניין חג הסוכות): <b>"</b>וּלְקַחְתֶּם לָכֶם בַּיּוֹם הָרִאשׁוֹן פְּרִי עֵץ הָדָר כַּפֹּת תְּמָרִים וַעֲנַף עֵץ עָבֹת וְעַרְבֵי נָחַל, <b>וּשְׂמַחְתֶּם לִפְנֵי י'י אֱלֹהֵיכֶם שִׁבְעַת יָמִים"</b> (ויקרא כג,מ) – אתם חייבים לשמוח במקדש (-"לפני ה'") במשך שבעת ימי חג הסוכות. באיזו שמחה הכתוב הזה מדבר? <b>- אית תניי תני:</b> – יש תנא (ש)שונה: <b>בשמחת לולב הכתוב מדבר</b> – שבמקדש חייבים לשמוח בנטילת ארבעת המינים במשך שבעת ימי חג הסוכות. ושיעור הכתוב הוא: עליכם ליטול את הלולב ביום הראשון בכל מקום, אך בבית המקדש יש לשמוח בלולב במשך שבעה ימים<b>, אית תניי תני:</b> – (ו)יש תנא (ש)שונה: <b>בשמחת שלמים הכתוב מדבר</b> – שבמקדש חייבים לשמוח באכילת בשר קורבנות שלמים (שלמי חגיגה ושלמי שמחה) במשך שבעת ימי חג הסוכות<b>.</b>
<br>ומציעים קושיה: <b>מאן דאמר:</b> – מי שאומר: <b>בשמחת שלמים</b> (צריך לומר: '<b>לולב</b>', וכן הגיהו ב"פני משה" וב"קורבן העדה") <b>הכתוב מדבר - ביום הראשון</b> – של החג, <b>דבר תורה</b> – חובת נטילת לולב בכל מקום היא מן התורה, <b>ושאר כל הימים</b> – של החג, <b>דבר תורה</b> – חובת נטילת לולב במקדש היא מן התורה, שהכתוב מדבר בשמחת לולב<b>, ורבן יוחנן בן זכאי מתקין על דבר תורה</b> – נמצא שהוא התקין שיהיו נוטלים לולב במדינה בשאר כל הימים של החג כתוספת לחובה מן התורה של נטילת לולב במקדש בשאר כל הימים, כדי לעשות זכר למקדש. חכמים מתקינים תקנות כתוספת לחובות מן התורה. הרי שמובנים דברי מי שאומר שבשמחת לולב הכתוב מדבר<b>.</b> אבל <b>מאן דאמר:</b> – מי שאומר: <b>בשמחת לולב</b> (צריך לומר: '<b>שלמים</b>', וכן הגיהו ב"פני משה" וב"קורבן העדה") <b>הכתוב מדבר</b> – ואין הכתוב מדבר בשמחת לולב, <b>- ביום הראשון</b> – של החג, <b>דבר תורה</b> – חובת נטילת לולב בכל מקום היא מן התורה, <b>ושאר כל הימים</b> – של החג, <b>מדבריהן</b> – נטילת לולב במקדש היא תקנה מדברי חכמים, ואינה חובה מן התורה, שאין הכתוב מדבר בשמחת לולב<b>, ורבן יוחנן בן זכאי מתקין על דבריהן</b> – נמצא שהוא התקין תקנה שיהיו נוטלים לולב במדינה בשאר כל הימים של החג כתוספת לתקנה מדברי חכמים של נטילת לולב במקדש בשאר כל הימים<b>.</b> ויש לתמוה: <b>ויש התקנה אחר התקנה</b> (במקבילה: 'תקנה אחר תקנה')<b>?!</b> (בתמיהה) – וכי חכמים מתקינים תקנה שהיא תוספת לתקנה מדברי חכמים?! שלא תיקנו חכמים תקנות כתוספת לתקנות מדברי חכמים אלא רק כתוספת לחובות מן התורה. הרי שאין מובנים דברי מי שאומר שבשמחת שלמים הכתוב מדבר. - אין מתרצים קושיה זו.<br><br><small><b>שמחת לולב</b><br>ב<b>ויקרא רבה</b> ל,ב וב<b>פסיקתא דרב כהנא</b> כז,ב נאמר: "שֹׂבַע שְׂמָחוֹת אֶת פָּנֶיךָ" (תהילים טז,יא) - אל תהי קורא כן, אלא 'שֶׁבַע שמחות', אלו שבע מצוות שבחג. ואלו הן: ארבעה מינים שבלולב וסוכה וחגיגה ושמחה. - מהו "נְעִמוֹת בִּימִינְךָ נֶצַח" (שם)? - אמר רבי אבין: זה לולב (דורש "נעימות בימינך" על הלולב שניטל בימין), כמי שהוא נוצח (בתחרות או בקרב) ונוטל ביין (ענף תמר (מילה שמקורה ביוונית), לסימן הניצחון). משל לשניים שנכנסו אצל הדיין, ואין אנו יודעים מי הוא המנצח, אלא מי שנוטל באיין בידו אנו יודעים שהוא המנצח. כך ישראל ואומות העולם באים ומקטרגים לפני הקב"ה בראש השנה, ואין אנו יודעים אילו הם המנצחים, אלא במה שישראל יוצאים מלפני הקב"ה ולולביהם ואתרוגיהם בידם אנו יודעים שישראל הם המנצחים.<br><br>נטילת הלולב בחג הסוכות היא סימן לנצחון ישראל בדין נגד המקטרגים עליהם. שמחת הלולב היא שמחת הניצחון.</small><br>• • •
<big><strong>תלמוד</strong></big><br>כאן המשך מקבילה בירושלמי ראש השנה ד,ג.
<br>במשנה כאן שנינו: יום טוב הראשון של חג שחל להיות בשבת, כל העם מוליכים את לולביהם לבית הכנסת. למחר משכימים ובאים, כל אחד ואחד מכיר את שלו ונוטל.
<br>וב<b>משנה סוכה</b> ד,ב שנינו: <b>יום טוב הראשון של חג שחל להיות בשבת, לולב שבעה</b> – הלולב ניטל שבעה ימים<b>; ושאר כל הימים</b> – אבל אם חל יום טוב הראשון להיות בשאר הימים ולא בשבת, <b>שישה</b> – אין הלולב ניטל אלא שישה ימים, לפי שאינו ניטל בשבת של חול המועד.
<br>ו<b>שם</b> ד,ד שנינו: <b>יום טוב הראשון של חג שחל להיות בשבת</b> – שנוטלים בו לולב<b>, מוליכים את לולביהם להר הבית</b> – בערב שבת... <b>למחר משכימים ובאים</b> – להר הבית...
<br>במשנה בפרק ג מדובר בנטילת לולב במדינה, ובמשניות בפרק ד מדובר בנטילת לולב במקדש. הרי שנטילת לולב ביום הראשון של החג דוחה שבת, בין במקדש בין במדינה, אבל בשאר הימים של החג אינה דוחה שבת.
<br><b>חברייא בעון קומי</b> – החברים (קבוצת תלמידי החכמים) שאלו לפני <b>רבי יונה</b> (מגדולי אמוראי ארץ ישראל בדור הרביעי)<b>: היך מה דאת אמר תמן:</b> – כמו שאתה אומר שם (במקום אחר - בעניין חג המצות): <b>"וְהִקְרַבְתֶּם אִשֶּׁה לַי'י שִׁבְעַת יָמִים"</b> (ויקרא כג,ח) – אתם חייבים להקריב קורבן מוסף במשך שבעת ימי חג הפסח, <b>- אין שבעה בלא שבת</b> – הרי אין שבעה ימים רצופים בלי שחלה שבת באחד מהם, ומכאן שהקורבן דוחה את השבת<b>, ודכוותה:</b> – וכמותה (כמו הכתוב בעניין חג המצות, כך הכתוב בעניין חג הסוכות): <b>"וּשְׂמַחְתֶּם לִפְנֵי י'י אֱלֹהֵיכֶם שִׁבְעַת יָמִים"</b> (ויקרא כג,מ) – אתם חייבים לשמוח במקדש בנטילת לולב במשך שבעת ימי חג הסוכות, <b>- אין שבעה בלא שבת!</b> – הרי אין שבעה ימים רצופים בלי שחלה שבת באחד מהם, ומכאן שהלולב דוחה את השבת, ואם כן, גם בשאר הימים של החג ידחה הלולב את השבת במקדש ולא רק ביום הראשון של החג! (השאלה היא לפי מי שאומר שבשמחת לולב הכתוב מדבר)
<br><b>אמר לון:</b> – אמר להם (רבי יונה לחברים): <b>שנייא היא</b> – שונה היא (שונה הוא הדבר בנטילת לולב)<b>, דכתיב:</b> – שכתוב (בעניין חג הסוכות): <b>"וּלְקַחְתֶּם לָכֶם בַּיּוֹם הָרִאשׁוֹן</b> פְּרִי עֵץ הָדָר כַּפֹּת תְּמָרִים וַעֲנַף עֵץ עָבֹת וְעַרְבֵי נָחַל<b>"</b> (ויקרא כג,מ) – אתם חייבים ליטול ארבעה מינים ביום הראשון של חג הסוכות<b>, חָלַק הראשון מהן</b> – הכתוב הפריד את היום הראשון משאר כל הימים, ומכאן שדינם של שאר כל הימים אינו כדינו של היום הראשון, שהלולב דוחה את השבת רק ביום הראשון אבל לא בשאר הימים<b>.</b>
<br>אמרו לו (החברים הציעו לרבי יונה קושיה): <b>מעתה</b> (אם כן) – אם הדברים שלפני כן נכונים, שהכתוב הזה מלמדנו שהלולב דוחה את השבת רק ביום הראשון, מתעורר קושי כמוצע להלן<b>, במקדש ידחה, בגבולין</b> (כל מקום שאינו בתחום בית המקדש) <b>לא ידחה!</b> – רק במקדש יהיה הלולב דוחה את השבת ביום הראשון, אבל במדינה לא יהיה הלולב דוחה את השבת ביום הראשון, כיוון שהכתוב הזה מדבר במקדש, שנאמר בו: "לפני ה'"! והרי ההלכה היא, שהלולב דוחה את השבת ביום הראשון בין במקדש בין במדינה!
<br><b>אמר רבי יונה</b> – לחברים<b>: אִילו הוה כתיב:</b> – אילו היה כתוב: <b>'ולקחתם לפני י'י אלהיכם</b> ביום הראשון<b>', הייתי אומר: כאן מיעט ובמקום אחר ריבה</b> (נראה שגרסה זו היא אשגרה מסוגיה דומה בירושלמי ראש השנה ד,א הסמוכה למקבילה בעניין שופר, ושם: 'אמר רבי יונה: אילו הוה כתיב: 'תעבירו שופר בארצכם', הייתי אומר: כאן מיעט ובמקום אחר ריבה'. וצריך לומר כאן כמו במקבילה: '<b>כאן ריבה ובמקום אחר מיעט</b>') – במקדש הכתוב ריבה, שיש ליטול לולב ביום הראשון אפילו כשחל בשבת, אבל במדינה הכתוב מיעט, שאין ליטול לולב ביום הראשון כשחל בשבת<b>. אלא</b> – אבל כיוון שלא כתוב כך, אני אומר<b>: "וּלְקַחְתֶּם לָכֶם</b> בַּיּוֹם הָרִאשׁוֹן<b>" - מכל</b> (צריך לומר: '<b>ב</b>כל') <b>מקום</b> – בכל מקום הכתוב ריבה, שבין במקדש ובין במדינה יש ליטול לולב ביום הראשון אפילו כשחל בשבת<b>, "וּשְׂמַחְתֶּם לִפְנֵי י'י אֱלֹהֵיכֶם שִׁבְעַת יָמִים" - בירושלם</b> – במקדש הכתוב ריבה, שיש ליטול לולב כל שבעה, אבל במדינה הכתוב מיעט, שאין ליטול לולב כל שאר הימים (הכינוי 'ירושלים' במקורותינו ובמקורות נוכריים מתקופת המשנה והתלמוד ולאחריה אינו מתייחס לכלל המרחב העירוני של ירושלים אלא להר הבית ולסביבתו הקרובה)<b>.</b><br><br><small>עד כאן המקבילה בירושלמי ראש השנה.<br>מסתבר שמקור הסוגיה כולה הוא כאן בסוכה ולא בראש השנה, ואלה שהעתיקו אותה לשם העתיקו לא רק את חלקה הראשון הנוגע לתקנת רבן יוחנן בן זכאי שיהא לולב ניטל במדינה שבעה זכר למקדש, אלא גם את חלקה השני השייך לסוכה בלבד. דבר רגיל הוא בירושלמי, שאגב העתקת קטע ממסכת אחת לאחרת, הועתק מהמקום המקורי יותר ממה שנצרך לעניין הנידון במסכת האחרת.<br><br>ב<b>בבלי סוכה</b> מב,ב-מג,א אמרו: משנה. יום טוב הראשון של חג שחל להיות בשבת - לולב שבעה, ושאר כל הימים - שישה.<br>תלמוד. אמאי שישה? טלטול בעלמא הוא (ויש בו איסור מוקצה מדברי סופרים), ולידחי שבת (במקדש, כיוון שמצוות לולב מן התורה במקדש כל שבעה)! - אמר רבה: גזירה שמא ייטלנו בידו וילך אצל בקי ללמוד (כיצד לנענע או כיצד לברך עליו) ויעבירנו ארבע אמות ברשות הרבים (ויעבור על איסור מן התורה). והיינו טעמא דשופר (שאין תוקעים בו בשבת), והיינו טעמא דמגילה (שאין קוראים בה בשבת). - אי הכי, ראשון נמי (לא ייטול את הלולב, מפני חשש זה)! - ראשון דאיתיה (יום הראשון שיש בו מצוות לולב) מן התורה בגבולין - לא גזרו ביה רבנן (והשאירו את המצווה במקומה), הנך דליתנהו (שאר הימים שאין בהם מצוות לולב) מן התורה בגבולין (אלא רק משום זכר למקדש) - גזרו בהו רבנן.<br><br>לפי הבבלי, אסור ליטול לולב בשבת בגלל גזירה המיוחסת לאמורא רבה, שלא לקיים בשבת מצוות שיש בהן חשש שקיום המצווה יביא לידי חילול שבת, כגון לולב, שופר או מגילת אסתר. לפי סוגית הבבלי, מכיוון שחובת היום הראשון היא מן התורה בכל מקום, לא גזרו חכמים לבטל אותה גם כשיום ראשון חל בשבת. למרות זאת, בימי האמוראים לא נהגו ליטול את הלולב בשבת, גם אם חל בה היום הראשון של החג. בבבלי סוכה מג,א הסבירו, שבתקופה שהיה אצלם ספק לגבי קידוש החודש, נמנעו בבבל מליטול לולב ביום ראשון שחל בשבת, מכיוון שיום הראשון של החג היה ספק ויום השבת היה ודאי.<br><br>בירושלמי לא ידעו כלל מהגזירה של רבה, וסברו שנוטלים לולב בשבת, וכן סברו שאין תוקעים בשבת מן התורה (ירושלמי ראש השנה ד,א), ולא משום הגזירה של רבה, ואין קוראים במגילה בשבת, מפני שאין קוראים בכתבי הקודש אלא מן המנחה ולמעלה (ירושלמי מגילה ג,ד).<br><br>ב<b>ירושלמי עירובין</b> ג,ח אמרו: רבי אבהו אזל לאלכסנדריאה ואטעינון לולבין בשובתא (רבי אבהו הודיע להם שראש חודש תשרי נקבע בשבת, והורה להם להגביה, להרים את הלולב בשבת, ולצאת בהגבהה זו ידי חובתם)...<br><br>הרי שבימי רבי אבהו היו נוטלים בארץ ישראל לולב כשחל יום ראשון בשבת.<br><br>ב<b>ספר החילוקים</b> שבין אנשי מזרח ובני ארץ ישראל סימן נא נאמר: אנשי מזרח (בבל) אין טוענים (מגביהים, מרימים) לולב בשבת, ובני ארץ ישראל טוענים לולב ביום טוב הראשון של חג שחל להיות בשבת.<br><br>הרי שבארץ ישראל נהגו ליטול לולב כשחל יום ראשון בשבת, אפילו בזמן הגאונים הראשונים.<br><br>אף על פי שבארץ ישראל נהגו ליטול לולב כשחל יום ראשון בשבת, היה הבדל בין נטילת לולב בשבת לבין נטילתו בשאר ימי השבוע. כשחל יום ראשון בשבת לא טלטלו את הלולב אלא למצוותו בלבד, שלא היו מחזיקים אותו אלא מגביהים ומרימים אותו בלבד ("תוספתא כפשוטה"), ו"כיוון שיצא בו ידי חובתו, אסור לטלטלו" (תוספתא סוכה ב,יא), שאחרי שיצא בו נעשה מוקצה.<br><br>במקום אחד בבבלי (סוכה מג,א) העירו, שבארץ ישראל נוהגים ליטול את הלולב כשחל יום ראשון בשבת. אך במקום אחר בבבלי (סוכה מג,ב-מד,א) העירו, שגם בני ארץ ישראל אינם נוטלים לולב בשבת, משום שבני בבל אינם עושים כך.<br><br>נראה שבארץ ישראל היו מנהגים שונים ביחס לנטילת לולב ביום טוב ראשון שחל בשבת, היו אלה שנטלו ואלה שלא נטלו. בעל הסוגיה הראשונה (ובעל ספר החילוקים) הכיר את המנהג שנוטלים, ואילו בעל הסוגיה השנייה הכיר גם את המנהג שלא נטלו ("מקורות ומסורות", מועד ג, עמוד רלא, הערה 6).</small><br>• • •
<big><strong>תלמוד</strong></big><br>מציעים הסבר לדברי רבי יוסי (המבוסס על עיקרון הלכתי): <b>חברייא אמרין:</b> – החברים (קבוצת תלמידי החכמים) אומרים: <b>דברי רבי יוסה</b> (בקטע גניזה: 'טע' דר' יוסי') – טעמו של רבי יוסי<b>, שמצות</b> '<b>עשה</b>' (ציווי לעשות ולקיים דבר מה) <b>דוחה</b> (מבטלת) <b>למצוה ב</b>'<b>לא תעשה</b>' (ציווי להימנע מלעשות דבר מה) – המצווה ליטול את הלולב מבטלת את המצווה שלא להוציא מרשות לרשות, ובוודאי שלכתחילה אסור להוציא את הלולב לרשות הרבים בשבת משום שאין צורך לדחות את מצוות 'לא תעשה', אבל אם שכח והוציא את הלולב - פטור, מפני שמצוות 'עשה' דוחה את מצוות 'לא תעשה' לפוטרו מקורבן<b>.</b>
<br><b>אמר לון</b> – אמר להם (לחברים) <b>רבי יוסי</b> (מגדולי אמוראי ארץ ישראל בדור הרביעי)<b>: לא מן הדא אלא מן הדא</b> – לא מזאת אלא מזאת (לא מן הטעם הזה אלא מן הטעם הזה. - לפי גרסת הירושלמי שלפנינו, הברייתא המוצעת להלן היא המשך דבריו של רבי יוסי האמורא והיא אמורה ללמדנו את טעמו של רבי יוסי התנא. ברם בברייתא לא נאמר כלל טעמו של רבי יוסי. גרסת הברייתא המוצעת להלן משובשת מאוד, ולהלן הגהנו אותה על פי התוספתא, ואף שלפי הגהתנו נשנו בה דברי רבי יוסי, לא נאמר בה טעמו של רבי יוסי. גם ודאי שמנהגם של אנשי ירושלים לפני החורבן המסופר בברייתא, שבטל כשחרב הבית, אינו יכול לשמש כטעם לדברי רבי יוסי. במקומות אחרים שבהם נאמר הלשון 'לא מן הדא אלא מן הדא' נאמר במפורש טעם חלופי, אך כיוון שכאן אין זה כך, נראה שנשמט בירושלמי שלפנינו המשך דבריו של רבי יוסי האמורא שנאמר בו טעמו של רבי יוסי התנא)<b>.</b><br><br><small>חברייא ורבי יוסי האמורא נחלקו בכוונת דברי המשנה "מפני שהוציאו ברשות" שנאמרו כטעם לדברי רבי יוסי התנא.</small><br>
<br>ומציעים ברייתא בבלית שנמסרה על ידי אמורא: (<b>ד</b>)<b>אמר רבי אילא</b> (רבי אלעאי, אמורא ארץ ישראלי בדור השלישי) <b>ותניי תמן</b> – ושונים שם (בבבל) (יש לגרוס: 'תניי תמן', בלי וי"ו, והדברים הם דברי האמורא המוסר (רבי אילא), שהוא אמורא בבלי שעלה לארץ ישראל ("אוצר לשונות ירושלמיים", עמוד 130, הערה 1190))<b>: כך היה המנהג בירושלם</b> – בחג הסוכות בימי הבית לפני החורבן<b>. אדם הולך לבית הכנסת ולולבו בידו; קורא את "שמע" ומתפלל ולולבו בידו; נכנס לבקר את החולה</b> (בקטע גניזה: 'לבקר חולים') <b>ולולבו בידו; לשאת את כפיו</b> – לברך את העם ברכת כוהנים, אם הוא כוהן, <b>ולקרות בתורה - נותנו לחבירו</b> – מפני שאינו יכול להחזיק את הלולב בידו, לפי שהוא משתמש בידיו כשהוא נושא אותן לברך את העם וכשהוא קורא בתורה<b>; הניחו</b> – את הלולב, <b>בארץ</b> – על גבי הקרקע, <b>- אסור לטלטלו</b> (הגרסה בירושלמי כאן משובשת מאוד, ונראה שכך צריך לומר: '<b>כך היה המנהג בירושלם. אדם הולך לבית הכנסת ולולבו בידו; קורא את "שמע" ומתפלל ולולבו בידו; עמד לשאת את כפיו ולקרות בתורה - מניחו בארץ; נכנס לבקר את החולה ולולבו בידו; נכנס לבית המדרש - נותנו לחבירו. - רבי יוסי אומר: יום טוב הראשון של חג שחל להיות בשבת, כיוון שיצא בו ידי חובתו אסור לטלטלו</b>'. - גם ב"תיקוני נוסחאות בירושלמי" (עמוד 44) הגיה בדומה לכך, וכן הוא בתוספתא. החלק הראשון של הברייתא "כך היה המנהג בירושלם" מדבר בכל ימי החג. והחלק השני של הברייתא "רבי יוסי אומר" נסמך למשנתנו ומדבר ביום הראשון שחל בשבת, והוא מלמד שאין רבי יוסי פוטר אם שכח והוציא את הלולב לרשות הרבים בשבת אלא אם כן הוציאו קודם שיצא בו ידי חובת נטילת לולב, אבל אם כבר יצא ידי חובתו אסור לטלטל את הלולב, ואם הוציאו לרשות הרבים בשוגג - חייב חטאת)<b>.</b><br><br><small>ב<b>תוספתא סוכה</b> ב,י שנו: אמר רבי לעזר בי רבי צדוק: כך היו אנשי ירושלם נוהגים. נכנס לבית הכנסת - לולבו בידו, עמד לתרגם ולעבור לפני התיבה - לולבו בידו, עמד לקרות בתורה ולישא את כפיו - מניחו בארץ, יצא מבית הכנסת - לולבו בידו, נכנס לבקר חולים ולנחם אבלים - לולבו בידו, נכנס לבית המדרש - נותנו לבנו או לשלוחו ומחזירו לביתו.<br>ו<b>שם</b> ב,יא שנו: רבי יוסה אומר: יום טוב הראשון של חג שחל להיות בשבת, כיוון שיצא בו ידי חובתו אסור לטלטלו (ברייתא זו נסמכה למשנתנו, והברייתא מלמדת שאם כבר יצא ידי חובתו - אסור לטלטלו, ואם הוציאו לרשות הרבים בשוגג - חייב חטאת ("תוספתא כפשוטה")).<br><br>ב<b>בבלי סוכה</b> מא,ב אמרו: תניא: אמר רבי אלעזר בן צדוק: כך היה מנהגם של אנשי ירושלים. אדם יוצא מביתו - לולבו בידו, הולך לבית הכנסת - לולבו בידו, קורא את "שמע" ומתפלל - לולבו בידו, קורא בתורה ונושא את כפיו - מניחו על גבי קרקע, הולך לבקר חולים ולנחם אבלים - לולבו בידו, נכנס לבית המדרש (ללמוד) - משגרו (לביתו) ביד בנו וביד עבדו וביד שלוחו. להודיעך כמה היו זריזים במצוות (ומחבבים אותן).<br><br>בתוספתא: "לתרגם ולעבור לפני התיבה". ובירושלמי ובבבלי: "קורא את "שמע" ומתפלל".<br>לפי התוספתא לא מדובר בתפילת היחיד, שעיקרה כוונת הלב, אלא במתרגם ועובר לפני התיבה כשליח הציבור, שלולב שבידו מוסיף חגיגיות מיוחדת למעמד ("מסכת סוכה של תלמוד בבלי, מקורותיה ודרכי עריכתה", עמוד 442).<br><br>אנשי ירושלים לא הניחו את הלולב אלא בשעת הכרח, מתוך דבקותם במצוות נטילת לולב, ובמעשיהם באו לתת ביטוי לשמחה שליוו אותה ("ההלכה - מקורותיה והתפתחותה", עמוד 178).<br><br>רבי אלעזר בן צדוק שחי בסוף ימי הבית השני מעיד על נוהגם של אנשי ירושלים בימיו. אנשי ירושלים היו נוטלים את הלולב בתחומי ירושלים ובבתי כנסיותיה במשך כל שבעת ימי חג הסוכות, כמו שאמרו לעיל שבירושלים הכתוב ריבה שיש ליטול לולב כל שבעה.<br><br>ב<b>בבלי סוכה</b> מא,ב-מב,א אמרו: "רבי יוסי אומר...". - אמר אביי: לא שנו (שאם חל היום הראשון בשבת והוציא את הלולב בשוגג - פטור) אלא שלא יצא בו (ידי חובה עדיין), אבל יצא בו (ידי חובה והוציאו אחר כך) - חייב.<br><br>דברי אביי בבבלי מתאימים לדברי רבי יוסי בברייתא הבבלית שהובאה בירושלמי לעיל לפי הגהתנו.<br>אבל לפי הירושלמי להלן, לדברי רבי יוסי אפילו יצא בו והוציאו - פטור, שלא כדברי רבי יוסי בברייתא הבבלית שהובאה בירושלמי לעיל לפי הגהתנו, ושלא כדברי אביי בבבלי.</small><br>
<br>ומציעים היסק מן האמור לפני כן: <b>אמר רבי אבון</b> (מגדולי אמוראי ארץ ישראל בדור החמישי)<b>: זאת אומרת, שהוא אסור בהנייה</b> – יש להסיק מדברי רבי יוסי בברייתא: "יום טוב הראשון של חג שחל להיות בשבת, כיוון שיצא בו ידי חובתו אסור לטלטלו" (לפי הגהתנו לעיל), שאסור ליהנות מהמינים שאגודים עם הלולב בשבעת ימי חג הסוכות כיוון שהקצה אותם למצוותם, שאם לא כן, היה מותר לטלטל בשבת את הלולב, אף שכבר יצא בו ידי חובתו, מפני שההדס שאגוד עם הלולב ראוי להריח בו בשבת והערבה שאגודה עם הלולב ראויה להניף בה בשבת, כאמור להלן<b>.</b><br>
<br>ומציעים ברייתא: <b>תני:</b> – שונה (התנא): <b>מטלטלין עצי בשמים להריח בהן לחולה בשבת</b> – והוא הדין לבריא, אלא שדיברו חכמים בהווה<b>.</b>
<br><b>רבנ</b>י<b>ן דקיסרין אמרין:</b> – חכמי קיסריה (עיר על חוף ים התיכון) אומרים: <b>ערבה</b> – ענף של ערבה (ולא הערבה שבלולב), <b>- מותר להניף</b> (להניע לכאן ולכאן) <b>בה לחולה</b> – לעשות לו רוח לקררו, <b>בשבת.</b><br><br><small>ב<b>תוספתא שבת</b> ה,ט שנו: מטלטלים עצי בשמים להניף ולהריח בהם לחולה.<br>וב<b>בבלי ביצה</b> לג,ב אמרו: מטלטלים עצי בשמים להריח בהם ולהניף בהם לחולה.<br><br>ב<b>בבלי סוכה</b> לז,ב אמרו: אמר רבה: הדס של מצווה - אסור להריח בו, אתרוג של מצווה - מותר להריח בו. מאי טעמא? הדס דלריחא קאי (שעיקרו לריח בלבד עומד), כי אקצייה (הקצה אותו למצווה) מריחא אקצייה (שאין להשתמש בו אלא למצווה בלבד), אתרוג דלאכילה קאי - כי אקצייה מאכילה אקצייה (ולכן מותר להריח בו, שוודאי לא התכוון גם להנאה צדדית זו).</small><br>
<br>ומציעים בעיה: <b>אף בסכין של</b> ה<b>מילה כן?</b> – האם הדין בעניין סכין של המילה זהה לדין שנזכר לפני כן בעניין לולב? (אם שכח המוהל והוציא את הסכין של המילה לרשות הרבים בשבת לאחר שסיים את המילה, האם הוא פטור מקורבן חטאת?) <b>אף במצה כן?</b> – האם הדין בעניין מצה של מצווה זהה לדין שנזכר לפני כן בעניין לולב? (אם שכח האוכל מצה של מצווה בפסח והוציא את המצה לרשות הרבים בשבת לאחר שיצא ידי חובת אכילת מצה, האם הוא פטור מקורבן חטאת?)
<br>ומציעים תשובה לבעיה (על ידי הצעת היסק): <b>מן מה דאמר</b> – מן מה שאומר <b>רבי יוחנן</b> (גדול אמוראי ארץ ישראל בדור השני)<b>: דברי רבי יוסה</b> – לפי דברי רבי יוסי במשנתנו, שאם שכח והוציא את הלולב לרשות הרבים בשבת - פטור, אף על פי שיצא ידי חובתו לפני כן (רבי יוחנן חולק על הברייתא הבבלית שהובאה בירושלמי לעיל לפי הגהתנו, שאם שכח והוציא את הלולב לרשות הרבים בשבת - חייב, אם יצא ידי חובתו לפני כן)<b>, אפילו פירש</b> (סר, התרחק) – המוהל מהמילה בשבת, שסיים את המילה ואינו עוסק בה, <b>- חוזר</b> – להסיר ולסלק, <b>אפילו על הציצין</b> – נימי העור שנשארו מן העורלה אחר המילה, <b>שאינן מעכבין את המילה</b> – הציצים שאינם חופים את רוב העטרה, שאף שלא הוסרו, הנימול נחשב כמהול<b>,</b> יש להסיק (ממה שלמדים מילה מלולב): <b>הדא אמרה:</b> – זאת אומרת: <b>אף בסכין של מילה כן</b> – הדין בעניין סכין של מילה זהה לדין בעניין לולב<b>, אף במצה כן</b> – הדין בעניין מצה של מצווה זהה לדין בעניין לולב (הקטע הזה נמצא גם בירושלמי שבת יט,ד ו-יט,ו, פסחים ו,ה ויבמות ח,א)<b>.</b><br><br><small>ב<b>ירושלמי שבת</b> יט,ד ו-יט,ו, <b>פסחים</b> ו,ה ו<b>יבמות</b> ח,א אמרו: תני: כל שעה שעוסק במילה (בשבת) - חוזר בין על ציצין המעכבין את המילה בין על ציצין שאין מעכבין. פירש - אינו חוזר אלא על ציצין המעכבין את המילה.<br>אמר רבי יוחנן: דברי רבי יוסי, אפילו פירש - חוזר אפילו על ציצין שאין מעכבין את המילה.<br>היי דין רבי יוסי? - היי דתנינן תמן (משנה סוכה ג,יד): רבי יוסי אומר: יום טוב הראשון של חג שחל להיות בשבת ושכח והוציא את הלולב ברשות הרבים - פטור, מפני שהוציאו ברשות.</small><br>• • •

Halakhah 12

<big><strong>משנה</strong></big><br><b>מקבלת אשה</b> – את הלולב, <b>מיד בנה ומיד בעלה ומחזרת למים בשבת</b> – שעמד בהם הלולב לפני הנטילה, כדי שלא יכמוש, ואף שאישה אינה מצווה על נטילת לולב, יכולה לטלטל את הלולב ולהחזירו למים<b>. רבי יהודה</b> (בר אלעאי, מגדולי התנאים בדור הרביעי) <b>אומר: בשבת מחזירין</b> – רשאים להחזיר את הלולב למים שעמד בהם לפני הנטילה, אבל אסור להוסיף עליהם מים חדשים<b>, וביום טוב מוסיפין</b> – רשאים אפילו להוסיף מים חדשים, אבל אסור להחליף את המים<b>, ובמועד</b> – בחול המועד, <b>מחליפין</b> – רשאים אפילו להחליף את המים ולתת את הלולב במים אחרים<b>.</b>
<br><b>כל קטן שיש בו דעת לנענע</b> – את הלולב, <b>- חייב בלולב</b> – חייב מן התורה במצוות נטילת לולב<b>.</b><br>• • •
<big><strong>תלמוד</strong></big><br>מביאים ברייתא (בעניין של קטן): <b>יודע לנענע</b> – את הלולב, <b>- חייב בלולב</b> – חייב מן התורה במצוות נטילת לולב<b>. יודע להתעטף</b> – בבגד, <b>- חייב בציצית</b> – חייב מן התורה במצוות ציצית בבגדו<b>. יודע לדבר - אביו מלמדו לשון תורה</b> – אביו חייב ללמדו לשון הקודש, שהוא הלשון שהתורה כתובה בו (הביטוי "לשון תורה" במובן של לשון הקודש נמצא גם בבבלי פסחים פז,ב: "לא הגלה הקב"ה את ישראל לבבל אלא מפני שקרוב לשונם ללשון תורה". בשאר המקומות בא הביטוי "לשון תורה" במובן של לשון המקרא ובניגוד לביטויים "לשון חכמים" ו"לשון בני אדם"). ואולי צריך לומר: 'אביו מלמדו לשון <b>ו</b>תורה' - אביו חייב ללמדו לשון הקודש וגם תורה (כך הוא בתוספתא)<b>. יודע לשמור את ידיו</b> – מטומאת ידיים, <b>- אוכלין על ידיו תרומה</b> – אוכלים תרומה שנגעה בידיו<b>.</b> יודע לשמור <b>את גופו</b> – מטומאה שמטמאת את הגוף, <b>- אוכלין על גופו טהרות</b> – אוכלים טהרות שנגעו בגופו, ואין חוששים שמא היה טמא וטימאן<b>. אבל אינו עובר לפני התיבה</b> – להתפלל תפילה<b>, ואינו נושא את כפיו</b> – לברך את העם ברכת כוהנים, אם הוא כוהן<b>, ואינו עומד על הדוכן</b> – בבית המקדש לשיר, אם הוא לוי<b>, עד שיתמלא זקנו</b> – העליון, שייראה כגדול<b>. רבי</b> (רבי יהודה הנשיא, תנא בדור החמישי) <b>אומר: וכולהם</b> (וכולם) <b>מבן עשרים שנה ומעלה</b> – אפילו נתמלא זקנו, אינו עובר לפני התיבה ואינו נושא את כפיו ואינו עומד על הדוכן, עד שיהיה בן עשרים שנה<b>, שנאמר</b> (ביסוד ההיכל על ידי בני הגולה)<b>: "וַיַּעֲמִידוּ אֶת הַלְוִיִּם מִבֶּן עֶשְׂרִים שָׁנָה וָמַעְלָה לְנַצֵּחַ עַל מְלֶאכֶת בֵּית י'י"</b> (עזרא ג,ח) – ראשי העולים העמידו את הלוויים מגיל עשרים שנה ויותר להסדיר ולהגביר את מלאכת בניין בית ה'. ויש לפרש את הכתוב, שהלוויים נתמנו כמשוררים שישירו וינגנו בעת הקרבת הקורבנות (-"מלאכת בית ה'"). ומכאן יש ללמוד שאין לוי עומד על הדוכן עד שיהיה בן עשרים שנה. וכן אין אדם עובר לפני התיבה ואין כוהן נושא את כפיו עד שיהיה בן עשרים שנה<b>.</b><br><br><small>ב<b>תוספתא חגיגה</b> א,ב שנו: קטן... יודע לנענע - חייב בלולב. יודע להתעטף - חייב בציצית. יודע לדבר - אביו מלמדו "שמע" ותורה ולשון הקודש, ואם לאו - ראוי לו שלא בא לעולם... יודע לשמור את גופו - אוכלים על גופו טהרות. לשמור את ידיו - אוכלים על ידיו טהרות.<br>ו<b>שם</b> א,ג שנו: נתמלא זקנו - ראוי ליעשות שליח ציבור לעבור לפני התיבה ולישא את כפיו... רבי אומר: אומר אני, עד שיהא בן עשרים שנה, שנאמר: "ויעמידו את הלוויים מבן עשרים שנה ומעלה לנצח על מלאכת בית ה'".<br>וב<b>תוספתא טהרות</b> ג,י שנו (בעניין תינוק): היה יודע לשמור את גופו - אוכלים על גב גופו טהרות. לשמור את ידיו - אוכלים על גב ידיו טהרות. וכיצד בודקים אותו? מטבילים אותו ונותנים לו חולין לשום תרומה. אם היה יודע לשמור את גופו - אוכלים על גב גופו טהרות. לשמור את ידיו - אוכלים על גב ידיו טהרות.<br><br>ב<b>בבלי סוכה</b> מב,א אמרו: תנו רבנן: קטן היודע לנענע - חייב בלולב. היודע להתעטף - חייב בציצית... היודע לדבר - אביו מלמדו תורה וקריאת "שמע".<br>תורה מאי היא? - אמר רב המנונא: "תורה ציווה לנו משה מורשה קהילת יעקב".<br>קריאת "שמע" מאי היא? - פסוק ראשון.<br>היודע לשמור גופו - אוכלים על גופו טהרות, לשמור ידיו - אוכלים על ידיו טהרות.<br>וב<b>בבלי חולין</b> כד,ב אמרו: תנו רבנן: נתמלא זקנו, ראוי ליעשות שליח ציבור ולירד לפני התיבה (הוי"ו של "ולירד" היא וי"ו הפירוש) ולישא את כפיו... רבי אומר: אומר אני: עד שיהא בן עשרים.<br>אמר רב חסדא: מאי טעמא דרבי? דכתיב: "ויעמידו את הלוויים מבן עשרים שנה ומעלה לנצח על מלאכת בית ה'" (עזרא ג).<br><br>התוספתא חגיגה א,ב, המונה את הזמנים לגבי חיוב קטן במצוות השונות, רואה את היכולת הגופנית של הילד לביצוע המצווה כמועד לחיובו מן התורה.<br>אין במקרא, ואף לא בתורתם של התנאים, הגדרה חד משמעית למונח "קטן", ולא גיל מסוים למעבר מקטנות לגדלות. ההלכה הקדומה ראתה את הילד מיום לידתו, או מן היום שבו יש בידו היכולת הגופנית לקיים את המצווה, כמי שמצוּוה על קיומה של המצווה מן התורה. בהתאם לזה נקבעו המועדים השונים כגורמים המחייבים את הקטן במצוות ("בן שלוש עשרה למצוות?", "פרקים בהשתלשלות ההלכה", עמוד 25).<br>אומנם במקרא אנו מוצאים את גיל עשרים כגיל קובע לעניינים שיש בהם משום ביטוי להשתייכות לעדה ולקבלת אחריות ותפקידים ציבוריים. בן עשרים הוא הגיל להימנות על פקודי העדה, על היוצאים לצבא ועל המצוּוים לתת את מחצית השקל לכפר על נפשותיהם. גם לעבודת המקדש, לנצח על המלאכה, נכנסים הלוויים מבן עשרים שנה ומעלה. בדברי חז"ל מצינו כמה עניינים נוספים שתחולתם בגיל עשרים ומעלה, כמו לעבור לפני התיבה ולשאת כפיים (שם, עמודים 29-30).<br><br>טעמו של רבי לא היה בברייתא שלפני הבבלי אלא רב חסדא מפרש כך.</small><br>• • •

Chapter 4



Halakhah 1

<big><strong>משנה</strong></big><br>בראש הפרק נמנות שבע מצוות בחג הסוכות על פי מספר הימים שבהן הן נוהגות, ואחר כך חוזרת המשנה ומבארת כל מצווה ומצווה.
<br><b>לולב</b> – נטילת לולב (הכוונה לכל ארבעת המינים), <b>וערבה</b> – זקיפת ערבות בצידי המזבח במקדש (להלן הלכה ה), <b>- ששה ושבעה</b> – פעמים מצוותם שישה ימים, ופעמים שבעה ימים, כמפורש להלן<b>;</b>
<br><b>ההלל</b> – קריאת פרקי ההלל (תהילים קיג-קיח), <b>והשמחה</b> – אכילת בשר קורבנות בירושלים, <b>- שמונה</b> – מצוותם שמונה ימים, בשבעת ימי חג הסוכות ובשמיני עצרת (להלן הלכה ח)<b>;</b>
<br><b>סוכה</b> – הישיבה בסוכה (להלן הלכה ח), <b>וניסוך המים</b> – על גבי המזבח בחג הסוכות בשעת הקרבת התמיד של השחר (להלן הלכה ט) <b>- שבעה</b> – מצוותם שבעה ימים<b>;</b>
<br><b>והחליל</b> – שהיו מנגנים בחליל בשביל שאיבת המים לצורך ניסוכם, <b>- חמשה וששה</b> – פעמים מצוותם חמישה ימים, ופעמים שישה ימים, כמפורש להלן פרק ה הלכה א<b>.</b>
<br><b>לולב - שבעה, כיצד</b> – נמשכת המצווה שבעה<b>? יום טוב הראשון של</b> ה<b>חג שחל להיות בשבת, לולב - שבעה</b> – הלולב ניטל שבעה ימים, משום שלולב דוחה את השבת ביום הראשון<b>, ושאר כל הימים</b> – אם אחד משאר הימים של החג חל בשבת, <b>- ששה</b> – אין הלולב ניטל אלא שישה ימים, משום שלולב אינו דוחה את השבת בשאר הימים<b>.</b>
<br><b>ערבה - שבעה, כיצד</b> – נמשכת המצווה שבעה<b>? יום השביעי של</b> ה<b>ערבה שחל להיות בשבת - שבעה</b> – משום שערבה דוחה את השבת ביום השביעי<b>, ושאר כל הימים - ששה</b> – משום שערבה אינה דוחה את השבת בשאר הימים<b>.</b><br>• • •
<big><strong>תלמוד</strong></big><br>במשנה שנינו: <b>"לולב וערבה - ששה ושבעה" כול'.</b>
<br>כאן התחלת מקבילה בירושלמי שביעית א,ו.
<br><b>רבי זעורה</b> (רבי זירא, מגדולי אמוראי ארץ ישראל בדור השלישי) אמר בשם <b>רבי אילא</b> (רבי אלעאי, אמורא ארץ ישראלי בדור השלישי) שאמר בשם <b>רבי יסא</b> (רבי אסי, אמורא ארץ ישראלי בדור השלישי) שאמר <b>בשם רבי יוחנן</b> (גדול אמוראי ארץ ישראל בדור השני)<b>: ערבה</b> – זקיפת ערבות בצידי המזבח במקדש, <b>- הלכה למשה מסיני</b> – מסורת שבעל פה, ואין לה סמך בתורה<b>.</b>
<br>ומעירים: <b>ודלא</b> – ושלא <b>כאבא שאול</b> (תנא בדור השלישי והרביעי) – הדעה של רבי יוחנן חולקת על דעתו של אבא שאול<b>,</b> ומציעים מקור לשיטת התנא הנזכר: <b>דאבא שאול א</b>(<b>ו</b>)<b>מר: ערבה - דבר תורה</b> – מן התורה, שיש לה סמך בתורה<b>, "וערבי נחל"</b> (ויקרא כג,מ) – לשון רבים, בעוד ששאר המינים נזכרו בלשון יחיד, <b>- שתים</b> – יש ללמוד מזה שיש שתי מצוות בערבה בחג הסוכות<b>, ערבה ללולב</b> – ערבה שנוטלים עם הלולב, <b>וערבה למקדש</b> – ערבה שזוקפים אותה בצידי המזבח במקדש<b>.</b><br>
<br><b>רבי בא</b> (רבי אבא, אמורא בדור השלישי) אמר בשם <b>רבי חייה</b> (בר אבא, אמורא ארץ ישראלי בדור השלישי) שאמר <b>בשם רבי יוחנן: ערבה</b> – זקיפת ערבות בצידי המזבח במקדש, <b>וניסוך המים</b> – על גבי המזבח בחג הסוכות, <b>- הלכה למשה מסיני.</b>
<br>ומעירים: <b>ודלא</b> – ושלא <b>כרבי עקיבה</b> (תנא בדור השלישי, מגדולי התנאים) – הדעה של רבי יוחנן חולקת על דעתו של רבי עקיבה<b>,</b> ומציעים מקור לשיטת התנא הנזכר: <b>דרבי עקיבה אמר: ניסוך המים - דבר תורה</b> – מן התורה, שיש לו סמך בתורה<b>, בשני "וְנִסְכֵּיהֶם"</b> (במדבר כט,יט) – בעולת התמיד של חג הסוכות נאמר בכל יום: "מִלְּבַד עֹלַת הַתָּמִיד וּמִנְחָתָהּ וְנִסְכָּהּ", פרט ליום השני שנאמר בו: "וְנִסְכֵּיהֶם" בייתור יו"ד ומ"ם (רבי עקיבה לא דרש יו"ד יתירה זו. כלום רבי עקיבה קרא 'ונסכהם' כמו בבמדבר כט,לג? ("לשונות סופרים", "יובל שי", עמוד 324))<b>, בשישי "וּנְסָכֶיהָ"</b> (במדבר כט,לא) – בייתור יו"ד<b>, בשביעי "כְּמִשְׁפָּטָם"</b> (במדבר כט,לג) – בבהמות העולה של מוספי חג הסוכות נאמר בכל יום: "וּמִנְחָתָם וְנִסְכֵּיהֶם לַפָּרִים לָאֵילִם וְלַכְּבָשִׂים בְּמִסְפָּרָם כַּמִּשְׁפָּט", פרט ליום השביעי שנאמר בו: "כְּמִשְׁפָּטָם" בייתור מ"ם, <b>- מ'ם יו'ד מ'ם מים</b> – אותיות יתירות אלו מצטרפות ל"מים". מדרש זה למד רבי עקיבה שניסוך המים מן התורה<b>.</b><br>
<br>ב<b>משנה שביעית</b> א,א שנינו: עד אימתי חורשים בשדה האילן (שדה שגדלים בו עצי פרי ואילני סרק) ערב שביעית? בית שמאי אומרים: כל זמן שהוא יפה לפרי (מותר לחרוש בקיץ של שישית כל זמן שהחריש עשוי להועיל לפרי של אותה שנה). ובית הלל אומרים: עד העצרת (חג השבועות). וקרובים דברי אלו להיות כדברי אלו (שסמוך לחג השבועות מסתיים המועד שהחריש מועיל לפרי).
<br>ו<b>שם</b> א,ו שנינו: עשר נטיעות (אילנות צעירים, שעדיין לא הגיעו להנבת פרי ראויה לשמה) מפוזרות (שאינן מרוכזות בחלק אחד של השדה) בתוך בית סאה (ששטחו 2500 אמה מרובעות) - חורשים כל בית סאה בשבילן עד ראש השנה (מכיוון שאותן נטיעות לא פיתחו עדיין מערכת שורשים עמוקה, החריש חיוני להן בקיץ, שבא לשמור על הלחות הנמצאת בשכבות העליונות).
<br>וב<b>תוספתא שביעית</b> א,א שנו: רבן גמליאל ובית דינו התקינו שיהו מותרים בעבודת הארץ עד ראש השנה.
<br>ומציעים קושיה: <b>רבי חייה בר בא בעא קומי</b> – שאל (הקשה) לפני <b>רבי יוחנן: ועכשיו למה הם חורשין בזקינות?</b> – אם הלכה היא שמותר לחרוש בשדה האילן עד העצרת, ורק עשר נטיעות בתוך בית סאה מותר לחרוש עד ראש השנה, כיצד התירו רבן גמליאל ובית דינו לחרוש עד ראש השנה גם באילנות בוגרים?
<br>ומשיבים: <b>אמר ליה:</b> – אמר לו (רבי יוחנן): <b>בשעה שניתנה הלכה, לכך</b> (במקבילה במסירה שלפנינו: 'כך', ובכתב יד רומי: 'לכך') <b>ניתנה, שאם ביקשו</b> (בכתב יד רומי: 'יבקשו') <b>לחרוש - יחרוש</b> (צריך לומר כמו במקבילה: 'יחרוש<b>ו</b>') – ההלכה ניתנה על תנאי, שאם יגיע בית דין למסקנה שהחריש בקיץ של ערב שביעית חיוני לאילן או לפרי של השנה השישית - חורשים בזקינות כמו בנטיעות עד ראש השנה<b>.</b><br>
<br><b>רבי בא בר זבדא</b> (אמורא ארץ ישראלי בדור השני והשלישי) אמר <b>בשם רבי חונייא דברת חוורן</b> (אמורא ארץ ישראלי בדור הראשון, מהיישוב ברת חוורן בהרי חוורן בעבר הירדן המזרחי)<b>: ערבה</b> – זקיפת ערבות בצידי המזבח במקדש, <b>וניסוך המים</b> – על גבי המזבח בחג הסוכות, <b>ועשר נטיעות</b> – חרישת בית סאה בשביל עשר נטיעות שבתוכה עד ראש השנה ערב שביעית, <b>- מיסוד הנביאים</b> (במקבילה נוסף 'הראשונים') <b>הם</b> – תקנה של הנביאים שחיו וניבאו בימי בית ראשון (ראה זכריה ז,ז)<b>.</b>
<br>ושואלים: <b>מה?! ופליג?!</b> – מה?! הוא חלוק?! (האם רבי חונייא חלוק על רבי יוחנן שאמר שהם הלכה למשה מסיני?)
<br>כאן התחלת מקבילות גם בירושלמי פיאה א,א; שבת א,ד וכתובות ח,ח.
<br>ומשיבים: <b>רבי יוסי בירבי בון</b> (מגדולי אמוראי ארץ ישראל בדור החמישי) אמר <b>בשם</b> (צריך להוסיף כמו במקבילות: '<b>ר'</b>') <b>לוי</b> (אמורא ארץ ישראלי בדור השלישי)<b>: כך היתה הלכה בידם</b> – של הראשונים, והם הנביאים שתיקנו ערבה וניסוך המים ועשר נטיעות, <b>ושכחוה, ועמדו השניים</b> – החכמים שלאחריהם, <b>והסכימו על דעת הראשונים</b> – וחזרו ותיקנו תקנה זו, ואף שלא ידעו מתקנתם של הראשונים כיוונו לדעתם<b>. ללמדך, שכל דבר שנותנין נפשם בית דין</b> (במקבילות: 'שבית דין נותנין נפשם') <b>עליו</b> – מתאמצים לקיים את הדבר במלואו, <b>- סופו להתקיים בידן כמה</b> (כמו) <b>שנאמר למשה בסיני</b> – ואף אם הדבר שהם מתקנים משתכח, הוא מתקיים לאחר זמן, כמו שמצינו כאן שהתקנה שתיקנו הראשונים ושכחוה סופה שהתקיימה, שעמדו השניים וחזרו ותיקנוה. ומכיוון שהתקיימו בידם כמו שנאמר למשה מסיני, אמר רבי יוחנן שהם הלכה למשה מסיני, אף שהם מיסוד הנביאים<b>.</b>
<br>ומציעים קשר בין דברי אמוראים: <b>ואתיא כהיא דאמר רבי מנא</b> – ובאה (המימרה של רבי לוי הולכת) כמו (המימרה) ההיא שאומר רבי מנא (היא מתאימה לדרשתו של רבי מנא על הכתוב)<b>: "כִּי לֹא דָבָר רֵק הוּא</b> מִכֶּם, כִּי הוּא חַיֵּיכֶם<b>"</b> (דברים לב,מז) – היה צריך לומר: 'כי לא דבר ריק הוא לכם'<b>,</b> ודורש "כי לא דבר ריק": <b>ואם רֵק הוא</b> – אם קרה שדבר מדברי התורה נתרוקן ונתחסר, שאינו מתקיים בידכם, <b>- "מִכֶּם"</b> – הרי זה בגללכם, אתם אשמים בכך<b>. למה? שאין אתם יגיעין בו</b> – מכיוון שאינכם עמלים לקיים את הדבר כראוי<b>. "כִּי הוּא חַיֵּיכֶם" - אימתי "הוּא חַיֵּיכֶם"?</b> – מתי הדבר מתקיים בידכם? <b>בשעה שאתם יגיעים בו.</b><br><br><small>עד כאן המקבילות בירושלמי פיאה, שבת וכתובות.</small><br>
<br>כאן התחלת מקבילה גם בירושלמי עבודה זרה ד,א.
<br><b>רבי יוחנן</b> (גדול אמוראי ארץ ישראל בדור השני) <b>אמר לרבי חייה בר בא</b> (אמורא ארץ ישראלי בדור השלישי)<b>: בבלייא</b> – בבלי (רבי חייה בר בא היה בבלי שעלה לארץ ישראל)<b>, תרין</b> (צריך לומר: 'תר<b>ת</b>ין') <b>מילין סלקון</b> (צריך לומר כמו במקבילה בעבודה זרה: 'סלקֵ<b>י</b>ן') <b>בידיכון</b> ('מילין' היא לשון רבות, ולכן יש לגרוס 'תרתין' ולא 'תרין', והצורה 'סלקין' היא צורת הנסתרות בעבר ("אוצר לשונות ירושלמיים"))<b>:</b> – שני דברים (מנהגים) עלו בידיכם (הועלו על ידיכם מבבל לארץ ישראל ונתקבלו בה): <b>מפשיטותה</b> (במקבילות: 'מפשוטיתה') <b>דתעניתא</b> – ההשתטחות  של התענית (השתחוויה בפישוט ידיים ורגליים בימי תענית ציבור), <b>וערובתא</b> (צריך לומר כמו במקבילה בשביעית: 'וערבתא') <b>דיומא שביעייא</b> – והערבה של היום השביעי (נטילת הערבה ביום השביעי של חג הסוכות, זכר למקדש)<b>.</b>
<br><b>ורבנ</b>י<b>ן דקיסרין אמרין:</b> – וחכמי קיסריה אומרים: <b>א</b>ו<b>ף הדא מקזתה</b> – גם ה'מקזתה' הזאת (פירוש המילה אינו ברור. ואולי הפירוש: הקזת הדם. - בארץ ישראל לא נהגו להקיז דם לאדם, מה שאין כן בבבל. הקזת דם לאדם נזכרת הרבה בבבלי. ובירושלמי אינה נזכרת אלא פעמיים: במקור תנאי ובסיפור על אמורא שעלה מבבל)<b>.</b><br><br><small>עד כאן המקבילות בירושלמי שביעית ועבודה זרה.</small>
ומספרים: <b>רבי סימון</b> (רבי שמעון בן פזי, אמורא ארץ ישראלי בדור השני והשלישי) <b>מפקד לאילין דמחשבין:</b> – רבי סימון (היה) מצַווה את אלה שמחשבים (החכמים מחשבי לוח השנה): <b>יהבון דעתכון דלא תעבדון לא תקיעתה בשבתא ולא ערבתא בשבתא</b> – תנו דעתכם שלא תעשו לא את התקיעה בשבת ולא את הערבה בשבת (שיימנעו מכך שיחולו תקיעת השופר של ראש השנה בשבת ונטילת הערבה של היום השביעי של חג הסוכות בשבת, מפני ששתיהן אינן דוחות שבת, ואם יחולו בשבת יתבטלו)<b>, ואין אדחקתון עבדון תקיעתה ולא תעבדון ערבתא</b> – ואם נדחקתם (בקביעת הלוח לעשות זה או זה בשבת), עשו את התקיעה (שתחול בשבת, אף שתתבטל) ולא תעשו את הערבה (שתחול בשבת אלא ביום חול, כדי שלא תתבטל. הסבר הדבר הוא, שאם תחול התקיעה בשבת, לא תתבטל לגמרי, שכן תוקעים בשבת בבית הדין שבו מקדשים את החודש (משנה ראש השנה ד,א), אך אם תחול הערבה בשבת, תתבטל לגמרי. - בירושלמי ראש השנה ד,א אמרו, שבגבולים (כל מקום שאינו בתחום בית המקדש) אין חובת תקיעת שופר בראש השנה מן התורה בשבת, או שבגבולים אין חובת תקיעת שופר בראש השנה מן התורה אפילו בחול. - נטילת לולב ביום הראשון של חג הסוכות דוחה שבת בגבולים, ולכן לא אמר רבי סימון למחשבי הלוח שייתנו דעתם שלא יחול היום הראשון של חג הסוכות בשבת)<b>.</b><br><br><small><b>ערבה וניסוך המים ועשר נטיעות</b><br>ב<b>תוספתא סוכה</b> ג,א שנו: ערבה (להקיף בה את המזבח) - הלכה למשה מסיני. אבא שאול אומר: מן התורה, שנאמר: "וערבי נחל" - ערבה ללולב וערבה למזבח.<br><br>ב<b>בבלי סוכה</b> לד,א; שם מד,א ועוד אמרו: אמר רבי אסי אמר רבי יוחנן משום רבי נחוניא איש בקעת בית חוורתן: עשר נטיעות, ערבה וניסוך המים - הלכה למשה מסיני.<br><br>רבי נחוניא איש בקעת בית חוורתן בבבלי הוא רבי חונייא דברת חוורן בירושלמי.<br><br><b>ועכשיו למה הם חורשין בזקינות? - בשעה שניתנה הלכה, לכך ניתנה, שאם ביקשו לחרוש - יחרושו</b><br>ב<b>ירושלמי שביעית</b> א,א אמרו: רבי קרוספי בשם רבי יוחנן: רבן גמליאל (בכתב יד רומי נוסף: הנשיא (בנו של רבי יהודה הנשיא, נשיא בדור המעבר שבין התנאים לאמוראים)) ובית דינו התירו באיסור שני פרקים הראשונים (ביטלו את האיסור לחרוש בערב שביעית בשדה הלבן עד הפסח ובשדה האילן עד העצרת, והתירו לחרוש עד ראש השנה).<br>רבי יוחנן בעי: לא כן תנינן (עדיות א,ה): אין בית דין יכול לבטל דברי בית דין חבירו עד שיהא גדול ממנו בחכמה ובמיניין?! (וכיצד יכלו רבן גמליאל ובית דינו לבטל תקנה קדומה של תוספת שביעית שהסכימו עליה בית שמאי ובית הלל?)<br>רבי קרוספי בשם רבי יוחנן: שאם ביקשו לחרוש - יחרושו (גזרו על שני הפרקים תוך התנייה, שאם שיקולים חקלאיים יכריעו שהחריש בערב שביעית חשוב לאילנות או לגידולי שישית ושמינית - רשאי בית דין לבטל את האיסור).<br><br>עמדתו של רבי יוחנן בעניין עשר נטיעות כהלכה למשה מסיני אינה ברורה לגמרי. עניין זה לא הועלה בדיון בשיטת רבי יוחנן בירושלמי בראש מסכת שביעית. ואף בסוגייתנו נמסר משמו של רבי יוחנן שערבה וניסוך המים הם הלכה למשה מסיני ולא הזכיר עשר נטיעות. אומנם רש"ס גרס: 'עשר נטיעות, ערבה וניסוך המים - הלכה למשה מסיני', ברם זו כנראה הגהתו על פי הבבלי. בבבלי אמר רבי יוחנן משמו של רבי נחוניא שעשר נטיעות, ערבה וניסוך המים הם הלכה למשה מסיני. בירושלמי כאן דברי רבי חונייא מובאים על ידי רבי בא בר זבדא, ולפיהם עשר נטיעות, ערבה וניסוך המים הם מיסוד נביאים. הרי שיש להטיל ספק האם מסר רבי יוחנן שעשר נטיעות הוא הלכה למשה מסיני. תשובת רבי יוחנן "בשעה שניתנה הלכה..." אפשר לפרש על הלכה למשה מסיני, אבל אפשר לפרש שהמדובר בהלכה של בית שמאי ובית הלל (שאסרו לחרוש בערב שביעית בשדה האילן אחר העצרת ובשדה הלבן אחר הפסח) ("ירושלמי שביעית", עמוד 67).<br><br><b>ערבה - מיסוד הנביאים</b><br>ב<b>בבלי סוכה</b> מד,א-ב אמרו: אתמר: רבי יוחנן ורבי יהושע בן לוי, חד אמר: ערבה - יסוד נביאים (תקנה שתיקנו נביאים), וחד אמר: ערבה - מנהג נביאים (מנהג שנהגו נביאים). תסתיים דרבי יוחנן הוא דאמר: יסוד נביאים, דאמר רבי אבהו אמר רבי יוחנן: ערבה - יסוד נביאים הוא. תסתיים.<br>אמר ליה רבי זירא לרבי אבהו: מי אמר רבי יוחנן הכי (ערבה - יסוד נביאים)? והאמר רבי יוחנן משום רבי נחוניא איש בקעת בית חוורתן: עשר נטיעות, ערבה וניסוך המים - הלכה למשה מסיני! - אשתומם (תהה על דבר זה) כשעה חדא ואמר ליה: שכחום וחזרו ויסדום (הנביאים חזרו ותיקנו מחדש את ההלכה למשה מסיני שנשכחה במשך הדורות).<br>ומי אמר רבי יוחנן הכי (ערבה - הלכה למשה מסיני)? והאמר רבי יוחנן: דלכון (שלכם - חכמי בבל) אמרי, דלהון היא (שלהם היא - ערבה היא מנהג שנהגו בבבל)! - לא קשיא. כאן - במקדש (היא הלכה למשה מסיני), כאן - בגבולים (היא מנהג שנהגו בבבל בימי הבית והשתמר שם לאחר החורבן).<br><br>בבבלי החליפו את דעותיהם של רבי יוחנן ורבי נחוניא / חונייא בירושלמי.<br>בבבלי: "אמר ליה רבי זירא לרבי אבהו: מי אמר רבי יוחנן הכי?". ובירושלמי: "מה?! ופליג?!".<br>בבבלי: "אמר ליה: שכחום וחזרו ויסדום". ובירושלמי: "רבי לוי: כך היתה הלכה בידם ושכחוה, ועמדו השניים והסכימו על דעת הראשונים. ללמדך, שכל דבר שנותנין נפשם בית דין עליו - סופו להתקיים בידן כמה שנאמר למשה בסיני".<br>מה שאמר רבי יוחנן בבבלי: "דלכון אמרי, דלהון היא", הוא מה שאמר רבי יוחנן לרבי חייה בר בא בירושלמי: "בבלייא, תרין מילין סלקון בידיכון: מפשוטיתה דתעניתא וערבתא דיומא שביעייא".<br><br><b>רבי יוחנן אמר לרבי חייה בר בא: בבלייא</b><br>הכינוי "בבלי" רגיל בפיו של רבי יוחנן בצורתו הארמית "בבלייא". כך הוא כינה את רבי אלעזר (כאן), את רבי חייא בר ווא, את רבי שמעון בר ווא, את רבי איסה ואת רבי זכיי.<br><br><b>מקזתה</b> - הקזת דם<br>הקדמונים הקיזו דם לשתי מטרות: לריפוי ממחלות ולשמירה על הבריאות במסגרת של רפואה מונעת. רק לעיתים רחוקות ניתן למצוא בתלמוד (הבבלי) הקזת דם מן הווריד ליישום המטרה הראשונה ("הרפואה במקרא ובתלמוד", עמוד 379).<br><br><b>רבי סימון מפקד לאילין דמחשבין</b><br>נראה שבזכות מעמדו בבית הנשיא ובין החכמים, היה רבי סימון אחראי על חישוב הלוח לפי ההלכה, לפיכך הורה לחברי בית הדין של מחשבי הלוח להשתדל שלא להגיע למצב שראש השנה או יום חיבוט ערבה יחולו בשבת ("לוד וחכמיה", עמוד 134).<br><br>רבי סימון היה תושב לוד, ובימיו היה המקום הקבוע לקידוש חודשים בסביבות לוד.<br><br>ב<b>ירושלמי ראש השנה</b> א,ב אמרו: אמר רבי סימון: כתיב: "רַבּוֹת עָשִׂיתָ, אַתָּה י'י אֱלֹהַי, נִפְלְאֹתֶיךָ וּמַחְשְׁבֹתֶיךָ אֵלֵינוּ" (תהילים מ,ו) - לשעבר (משנברא העולם עד שיצאו ישראל ממצרים) - "רבות עשית" (אתה ה' קידשת את החודשים וקבעת את המועדים על פי החשבונות של החודשים ושל השנים שהיו בידך), מיכן והילך (משיצאו ישראל ממצרים) - "נפלאותיך ומחשבותיך אלינו" (מסרת לנו את החשבונות הנפלאים (נסתרים, נעלמים, שקשה להבינם), כדי שאנו נקדש את החודשים ונקבע את המועדים על פי החשבונות).<br><br>מימרה זו על חשבונות הלוח הנפלאים יאה לרבי סימון שהיה אחראי על חישוב הלוח.</small><br>• • •

Halakhah 2

<big><strong>משנה</strong></big><br>המשנה דנה בנטילת לולב במקדש בשבת.
<br><b>מצות לולב</b> – שדוחה את השבת ביום טוב הראשון של החג, <b>כיצד</b> – נוהגים במקדש בשבת<b>?</b>
<br><b>כל העם מוליכין את לולביהן להר הבית</b> – בערב שבת, כדי שלא יעברו על איסור העברה מרשות לרשות או העברה במרחק ארבע אמות ברשות הרבים בשבת<b>, והחזנין</b> (השמשים, המשגיחים) – במקדש, <b>מקבלין מידן</b> – את הלולבים, <b>וסודרין אותן על גג האיצטבה</b> (בכתבי היד של המשנה: 'האיסטווה') – מבנה של עמודים מפולש ומקורה בתקרה, שהיה בהר הבית<b>, והזקינים</b> – שאינם יכולים להידחק למחר בתוך העם כדי לקבל את לולביהם, <b>מניחין את שלהן בלשכה</b> – המיוחדת לכך<b>. ומלמדין אותן לומר:</b> – בית דין מלמדים את העם לומר: <b>כל מי שהגיע לולבי בידו, הרי הוא לו מתנה</b> – שאין אדם יוצא ביום טוב הראשון של החג בלולבו של חבירו (משנה לעיל ג,יג). והוצרכו לומר כך, לפי שבהר הבית היו לולבים הרבה ולא כל אחד היה מכיר את שלו<b>. למחרת</b> – בשבת, <b>משכימין ובאין</b> – להר הבית<b>,</b> ו<b>החזנין מזרקין לפניהן</b> – לפני העם את הלולבים<b>, והן מחטפין</b> – חוטפים את הלולבים, <b>ומכין איש את חבירו</b> – שכל אחד רוצה לקבל את לולבו<b>. וכשראו בית דין שהיו</b> (בכתבי היד של המשנה: 'שהן') <b>באין לידי סכנה</b> – מחמת המכות<b>, התקינו שיהא כל אחד ואחד נוטל</b> – את הלולב בשבת, <b>בביתו</b> – ולא יהא מוליכו בערב שבת להר הבית<b>.</b><br>• • •
<big><strong>תלמוד</strong></big><br>במשנה שנינו: "ומלמדין אותן לומר: כל מי שהגיע לולבי בידו, הרי הוא לו מתנה".
<br>מציעים שאלה או קביעה: <b>רבי יעקב דרומייא</b> – הדרומי (אמורא ארץ ישראלי בדור הרביעי, מהדרום (מלוד או מסביבתה)) <b>בעי</b> – שואל (מסתפק / דורש וחוקר ומעלה)<b>: מתניתא דלא כרבי דוסא</b> (תנא בדור הרביעי) – המשנה (המקור התנאי, והוא המשנה כאן) שלא כרבי דוסא (שיטת המשנה אינה מתאימה לשיטתו של רבי דוסא)<b>, דרבי דוסא אמר: בשחרית אדם צריך לומר: כל מה שילקטו העניים היום מבין העמרים</b> – כל השיבולים הנושרות בשעת העימור שייטלו העניים מבין העומרים, <b>- הבקר</b> (הפקר) <b>הרי הוא הבקר</b> (שלוש המילים האחרונות הן נוסח חלופי במקום המילה 'הבקר' שלפניהן. בברייתא זו שבירושלמי מעשר שני ה,א כתב הסופר במסירה שלפנינו 'הבקר' ומגיה הוסיף 'הרי הוא הבקר') – ופטור מן המעשרות. ולפי שאין דין לקט למה שנשר בשעת העימור, והוא חייב במעשרות, צריך בעל הבית להפקיר אותו, כדי שיהא פטור מן המעשרות. ולרבי דוסא הוא מפקיר בשחרית לפני שילקטו העניים, מפני שאחרי שלקטו אינו יכול להפקיר, שכבר אינו ברשותו<b>. רבי יודה</b> (בר אלעאי, מגדולי התנאים בדור הרביעי) <b>אומר: לעיתותי</b> (ריבוי וסמיכות מן 'עת') <b>ערב</b> (בהתקרב שעת הערב) – בעל הבית מפקיר בערב אחרי שלקטו העניים, והוא מפקיר דבר מסוים, מה שלקטו כבר<b>. וחכמים אומרים: אין הבקר אֳנָסִים הבקר</b> – אין הפקר מחמת אונס (הכרח) הפקר גמור, שהרי בעל כורחו הוא מפקיר<b>,</b> ולפיכך אין לחייב את בעל הבית להפקיר אם אינו רוצה, לפי <b>שאין אנו אחראין לרמאים</b> – ואין אנו עוברים על שום איסור אם הם אוכלים טבל. חכמים חלוקים על רבי דוסא ועל רבי יהודה. - במשנה שנינו: "ומלמדין אותן לומר: כל מי שהגיע לולבי בידו...", ומזה שלא נאמר "שיגיע" לשון עתיד אלא "שהגיע" לשון עבר, הרי שאינו אומר כך לפני שחטף אחר את לולבו אלא לאחר שכבר חטף אחר את לולבו, ואף על פי שכבר אינו ברשותו, הוא יכול לתת אותו לו מתנה, וזה כרבי יהודה ושלא כרבי דוסא. וכוונת המשנה היא שבית דין מלמדים את העם בערב שבת לומר כך למחר בשבת<b>.</b>
<br>ומציעים סתירה (בין מקורות תנאיים): <b>תמן את אמר:</b> – שם (בברייתא בעניין לקט) אתה אומר: <b>אין הבקר אנסים הבקר</b> – חכמים אומרים, שאין לחייב את בעל הבית להפקיר את מה שלקטו העניים משלו<b>, והכא את אמר:</b> – וכאן (במשנה בעניין לולב) אתה אומר: <b>הבקר אנסים הבקר</b> – המשנה אומרת, שמלמדים לתת מתנה את לולבו שחטף אחר מידו<b>?!</b>
<br>ומציעים תירוץ לסתירה (בהצעת הבחנה בין המקורות): <b>אמר רבי לעזר</b> (רבי אלעזר בן פדת, אמורא בדור השני)<b>: תמן</b> – שם (בברייתא בעניין לקט), <b>- על דעתו</b> (צריך לומר: '<b>על כרחו</b>') <b>הוא מבקר</b> (מפקיר) – הוא מפקיר נגד רצונו את מה שלקטו העניים משלו, ולכן אין לחייב אותו להפקיר<b>, ברם הכא</b> – אבל כאן (במשנה בעניין לולב), <b>- על כרחו</b> (צריך לומר: '<b>על דעתו</b>') <b>הוא מבקר</b> – הוא נותן מרצונו את לולבו לאחר, כמבואר להלן, ולכן מלמדים אותם לומר כך<b>.</b>
<br>ומציעים סיוע (לתירוץ הבא לפני כן): <b>אמר רבי חנניה בריה דרבי הילל</b> (אמורא ארץ ישראלי בדור החמישי)<b>: ויאות</b> – ויפה<b>. תדע לך שהוא כן</b> – כמו שאמר רבי אלעזר<b>, שכבר חילופיו בידו</b> – במשנה בעניין לולב הוא נותן מרצונו את לולבו לאחר, מכיוון שכבר הגיע לידו לולבו של אחר במקום לולבו<b>.</b><br><br><small>ב<b>תוספתא פאה</b> ב,ה שנו: רבי יהודה אומר: שחרית בעל הבית צריך שיאמר: כל מה שילקטו עניים מבין / מן העומרים - הרי זה הפקר. רבי דוסה אומר: לעיתותי ערב. וחכמים אומרים: הפקר אונסים (צריך לומר כמו שהוא בירושלמי: אין הפקר אונסים) הפקר, שאין אחריות לרמאים (אין אחריות הרמאים עלינו).<br><br>בירושלמי ובבבלי בבא קמא סט,א החליפו את דברי רבי יהודה ורבי דוסה שבתוספתא. בבבלי רצו להפוך את דברי רבי יהודה ורבי דוסה, וזהו כגרסה בתוספתא.</small>
ומספרים: <b>רב</b> (אמורא בבלי בדור הראשון, מגדולי האמוראים) <b>מפקד לדבית</b> (בקטע גניזה: 'לאלין דבי') <b>רב אתי</b> (צריך לומר: 'רב אחי', או שצריך לומר: 'רב אחא', כמו שהוא בלשון דומה בירושלמי עבודה זרה ד,א) – רב (היה) מצַווה את (האנשים) של בית רב אחי / רב אחא (בבבל)<b>, רב המנונא</b> (אמורא בבלי בדור השני) <b>מפקד לחברייא</b> – רב המנונא (היה) מצַווה את החברים (התלמידים בבבל)<b>: כד תהוון יהבין מתנה ביומא טבא</b> – כשתהיו נותנים (לולב או אתרוג) מתנה ביום טוב (הראשון של חג הסוכות למי שאין בידו לולב או אתרוג, כדי שייצא ידי חובת נטילת לולב)<b>, לא תהוון יהבין לה</b> – לא תהיו נותנים אותה (את המתנה) <b>אלא לדעת גמורה</b> – מתנה בלב שלם וללא תנאי, ולא מתנה לשם נטילה הדומה לשאילה, שאם לא כן, אין המקבל יוצא ידי חובת המצווה, לפי שיום טוב הראשון של חג אין אדם יוצא ידי חובתו בלולבו של חבירו, אלא אם כן נותנו לו במתנה גמורה (תוספתא סוכה ב,יא)<b>.</b>
<br>ומציעים מעשה (המתקשר מצד תוכנו עם האמור לפניו): <b>כהדא:</b> – כמו זאת (כמו המעשה הזה): <b>רב הונא</b> (גדול אמוראי בבל בדור השני) <b>יהב אתרוגא מתנה לבריה</b> – נתן אתרוג מתנה לבנו<b>. אמר ליה:</b> – אמר לו (רב הונא לבנו): <b>אין יומא טבא יומא דין</b> – אם יום טוב היום הזה (יום טוב ראשון של גלויות), <b>- הרי הוא לך מתנה, ואין למחר</b> – ואם (יום טוב) למחר (יום טוב שני של גלויות, והיום הזה חול), <b>- הרי</b> (מילה זו היא אשגרה מלעיל, ובמקומה צריך לומר: '<b>לית</b>') <b>הוא לך מתנה</b> – אין הוא לך מתנה. - רב הונא היה בבבל, ושם היו עושים יום טוב שני ימים מפני הספק, ולאחר שיצא רב הונא ביום טוב ראשון של גלויות נתנו במתנה לבנו הקטן לצאת בו, ואמר לו שאינו נותן לו אתרוג זה במתנה אלא אם כן יום זה הוא יום טוב בארץ ישראל, אבל אם הוא חול ולמחר יום טוב אינו נותן לו היום אתרוג זה במתנה, מפני שהוא עצמו יזדקק לו למחר כדי לצאת בו, ואין הקטן יכול לחזור ולהקנות לו, ואין אדם יוצא ביום טוב ראשון ידי חובתו בלולבו של חבירו ("שערי תורת ארץ ישראל")<b>.</b><br><br><small>ב<b>בבלי סוכה</b> מו,ב אמרו: אמר רבי זירא: לא יַקנה אדם הושענא (ארבעת המינים) לתינוק ביום טוב הראשון. מאי טעמא? שהתינוק לקנות - קונה, להקנות - לא מַקנה (הקטן יכול לזכות בדבר הניתן לו, אבל אינו יכול להקנות), ונמצא שהוא יוצא בלולב שאינו שלו (אם הוא נותן את הלולב לתינוק לפני שיצא בו, גם אם התינוק מקנה לו אותו בחזרה).</small><br>• • •

Halakhah 3

<big><strong>משנה</strong></big><br>המשנה מפרטת את דיני מצוות ערבה.
<br><b>מצות ערבה, כיצד</b> – נוהגים בה במקדש כל ימי החג<b>?</b>
<br><b>מקום היה למטה מירושלם ונקרא מוצא, ויורדין לשם</b> – כל יום מימי החג, <b>ומלקטין משם מורביות</b> (ענפים רכים) <b>של ערבה, ובאין וזוקפין אותן בצידי</b> (בכתבי היד של המשנה: 'לצדדי') <b>המזבח, וראשיהן כפופין על גבי המזבח. ותקעו והריעו ותקעו</b> – הכוהנים בחצוצרות, בשעה שזקפו את הערבות בצידי המזבח<b>. בכל יום מקיפין</b> (הולכים מסביב) <b>את המזבח פעם אחת</b> – לאחר שזקפו את הערבות בצידי המזבח<b>, ואומרים: "אנא י'י הושיעה נא, אנא י'י הצליחה נא"</b> (בכתבי היד של המשנה: 'אנא הושיעה נא, אנא הושיעה נא') – כך הם אומרים וחוזרים ואומרים כל זמן שהם מקיפים את המזבח<b>. רבי יהודה</b> (בר אלעאי, מגדולי התנאים בדור הרביעי) <b>אומר: "אני והוא הושיעה נא, אני והוא הושיעה נא"</b> – כך הם אומרים וחוזרים ואומרים כל זמן שהם מקיפים את המזבח. - המילה 'אני' היא כינוי לעם ישראל, והמילה "הוא" היא כינוי לה', וכוונת הלשון 'אני והוא הושיעה נא' שה' יושיע אותי ואותו - את ישראל ואת עצמו, מפני שה' נמצא בצרה עם ישראל (במקרא גופו מופיעה המילה "הוא" ככינויו של ה'. גם בכמה מקראות נתפרשה המילה בהוראה זו על ידי חכמי התלמוד והמדרש)<b>. אותו היום</b> – ביום שביעי של ערבה, <b>מקיפין את המזבח שבע פעמים</b> (בנוסחי המשנה המאוחרים נוסף:'בשעת פטירתן מה הן אומרין? "יופי לך, מזבח! יופי לך, מזבח!" - רבי אליעזר (בתוספתא סוכה ג,א: רבי אליעזר בן יעקב) אומר: "ליה ולך, מזבח! ליה ולך, מזבח!"'. - תוספת זו היא מתוך ברייתא ("מבוא לנוסח המשנה", עמודים 928-929 ועמוד 952))<b>.</b><br>• • •
<big><strong>תלמוד</strong></big><br>במשנה שנינו: "מקום היה למטה מירושלם ונקרא מוצא".
<br>מציעים פרשנות: <b>מהו</b> – מה פירוש <b>מוצא? ממצייא</b> – מוצאי המים, המעיינות (המקום נקרא על שם המעיין הנובע בתחום יישוב זה. - בברייתת התחומים שבתוספתא שביעית ד,יא ובירושלמי שביעית ו,א יש מקום שהקידומת של שמו הוא 'ממצייא ד-', ושם 'ממצייא' מתפרש כמעיינות. 'ממצייא' היא צורת ריבוי ביידוע. - המקום מוצא מוזכר בשם "הַמֹּצָה" ביהושע יח,כו כעיר בנחלת בנימין. מהלשון "הַמֹּצָה" בה"א היידוע מסתבר שהשם הזה הוא שם עצם ולא שם מקום בלבד, ולכן השם "הַמֹּצָה" פירושו: המעיין)<b>.</b>
<br><b>אמר רבי תנחומא</b> (בר אבא, אמורא ארץ ישראלי בדור החמישי)<b>: קלונייא הוה שמה</b> – קולוניא (מילה לטינית: יישוב) היה שמה (של מוצא, מפני שלאחר חורבן הבית השני היתה בצידה של מוצא מושבה של חיילים משוחררים מהצבא הרומאי)<b>.</b><br><br><small>ב<b>בבלי סוכה</b> מה,א אמרו: תנא: מקום קלניא הווה (מוצא היה מקום מושבת חיילים רומאים). - ותנא דידן מאי טעמא קרי ליה מוצא? - איידי דמיפק מכרגא דמלכא (כיוון שהוא מוּצא ופטור ממיסי המלך) קרי ליה מוצא.<br><br>המעמד של מוצא כמקום של קולוניא כדברי הברייתא בבבלי העניק למקום את השם קולוניא כדברי רבי תנחומא בירושלמי.<br><br>אחד האמצעים הקשים שנקטו השלטונות לאחר החורבן ושתוצאותיהם ניכרו בחיי העם בארץ היה הפקעת הקרקעות. לאחר החורבן פקד הקיסר לתפוס את אדמות היהודים ולמוסרם לחכירה, בעיקר את אדמתם של אלה שנלחמו ברומאים. קרקעות רבות הופקעו ממש הן ביהודה והן בגליל. חלק מן האדמות שהופקעו ובעליהם נושלו נמסרו לחיילים המשוחררים, כדוגמת מוצא, שאדמותיה ניתנו לחיילים ותיקים או למקורבים אחרים למלכות ("בימי הבית ובימי המשנה", עמודים 323-324).</small><br>• • •
במשנה שנינו: "ומלקטין משם מורביות של ערבה, ובאין וזוקפין אותן בצידי המזבח, וראשיהן כפופין על גבי המזבח".
<br><b>בר קפרה</b> (בדור המעבר שבין התנאים לאמוראים) <b>אמר: וגבהן</b> – של המורביות, <b>אחת עשרה אמה.</b>
<br>ומציעים סיוע ממשנה: <b>אמר רבי יוסה</b> (מגדולי אמוראי ארץ ישראל בדור הרביעי)<b>: מתניתא אמרה כן:</b> – המשנה (המקור התנאי, והוא המשנה כאן) אומרת כך: <b>וראשיהן כפופין לצדדי</b> (צריך לומר כמו במשנה: 'על גבי') <b>המזבח</b> – חלקן העליון של המורביות היה מוטה על גבי המזבח. ומכאן שהמורביות היו גבוהות אחת עשרה אמה, כדי שיבלטו מעל המזבח שהיה גבוה עשר אמות<b>.</b><br><br><small>ב<b>בבלי סוכה</b> מה,א אמרו: תנא: רכות וארוכות וגבוהות אחת עשרה אמה, כדי שיהו גוחות (נשענות ונכפפות) על המזבח אמה.<br>אמר מרימר משום מר זוטרא: שמע מינה על היסוד (של המזבח) מנח להו. דאי סלקא דעתך אארעא (של העזרה) מנח להו - מכדי (הרי שנינו לגבי מבנה המזבח:) 'עלה אמה (בגובה) וכנס אמה (ברוחב) - זה היסוד, עלה חמש וכנס אמה - זה הסובב, עלה שלוש - זה מקום הקרנות' (מכאן שגובהו תשע אמות), גוחות על גבי המזבח היכי משכחת לה? (שאין גובהן מספיק שתהיינה נכפפות מלמעלה!) אלא לאו שמע מינה: איסוד מנח להו, שמע מינה.</small><br>
<br>ומציעים שאלה: <b>רבי זעורא</b> (רבי זירא, מגדולי אמוראי ארץ ישראל בדור השלישי) <b>שלח שאיל</b> – שלח שאל <b>לרבי דניאל בריה דרב קטינא</b> (אמורא בבלי בדור השלישי)<b>: שָׁמַעְתָּ מאביך, טעונה ברכה וניטלת בפני עצמה ויש לה שיעור</b> (מספר)<b>?</b> – האם ערבה שנוטלים ביום השביעי של חג הסוכות בגבולים טעונה ברכה? והאם היא ניטלת בפני עצמה ולא עם הלולב? (-האם כדי לצאת ידי חובה צריך ליטול את הערבה בפני עצמה או שאפשר ליטול אותה עם שאר המינים (אפשר לצאת ידי חובה בערבה האגודה בלולב)?) והאם יש לה שיעור? (-האם יש מספר לענפי הערבה? - כך מובנה של השאלה הזו לפי האמור להלן)
<br>ומציעים שמועה: <b>אתא</b> – בא <b>רבי אייבו בר נגרי</b> (אמורא ארץ ישראלי בדור השלישי והרביעי) ואמר <b>בשם רב חונה</b> (רב הונא, גדול אמוראי בבל בדור השני) <b>ואמר (טעמא</b> (לא צוין כאן שום טעם, ונראה שהמילים 'ואמר טעמא' יסודן בשיבוש. ואומנם תיבות אלו חסרות במובאה שבספר "העיטור". ומסתבר שהתיבה 'טעמא' היא הכפלה בשיבוש קל של המילה שלאחריה 'טעונה' (הוי"ו והנו"ן נתחברו והפכו למ"ם), ואילו התיבה 'ואמר' נוספה כאן כתיקון יתר, כמצוי אצל המונח 'אתא', שלעיתים הומר ב'אמר' או שנוסף לו 'אמר' ("הטרמינולוגיה של הירושלמי", עמוד 100, הערה 525). - בקטע גניזה אין כאן המילה 'טעמא')<b>): טעונה ברכה וניטלת בפני עצמה</b> – שמעתי שערבה טעונה ברכה וניטלת בפני עצמה<b>, ויש לה שיעור לא שמעתי</b> – לא שמעתי האם יש לה שיעור (לא נאמר מה היתה תשובתו של רבי דניאל בריה דרב קטינא בשם אביו על שאלת רבי זעורא. ונראה שתשובתו נמסרה על ידי רבי אייבו בר נגרי, ולא בשם אביו של רבי דניאל אלא בשם רב הונא. ולפי זה, פירוש "אתא רבי אייבו בר נגרי" - בא ממש לבית המדרש ("אוצר לשונות ירושלמיים"). - 'אתא' - מבבל ("עוד לבעיית עריכתה של מסכת נזיקין ירושלמי", "תרביץ" פא, עמוד 285))<b>.</b>
<br>ומציעים מחלוקת (בעניין שיעור הערבה שנוטלים ביום השביעי של חג הסוכות): <b>תמן אמרין:</b> – שם (בבבל) אומרים: <b>רב ששת</b> (אמורא בבלי בדור השני והשלישי) <b>ורב נחמן בר יעקב</b> (רב נחמן, אמורא בבלי בדור השני והשלישי) – שני החכמים נחלקו<b>, חד אמר:</b> – (חכם) אחד אומר: <b>שלשה בדי עלין</b> – שלושה ענפים שיש בהם עלים<b>, וחורנה אמר:</b> – ו(החכם) האחר אומר: <b>אפילו בד אחד.</b><br><br><small>ב<b>בבלי סוכה</b> מד,ב אמרו: אמר רבי אמי: ערבה (שנוטלים למצוות ערבה) צריכה שיעור, ואינה ניטלת אלא בפני עצמה (ולא עם הלולב), ואין אדם יוצא ידי חובתו בערבה שבלולב. - ורב חסדא אמר רבי יצחק: אדם יוצא ידי חובתו בערבה שבלולב.<br>וכמה שיעורה? - אמר רב נחמן: שלושה בדי עלים לחים (שלושה ענפים שיש בכל אחד עלים לחים). ורב ששת אמר: אפילו עלה אחד בבד אחד.<br>אמר אייבו (אבי האמורא רב): הוה קאימנא קמיה דרבי אלעזר בר צדוק, ואייתי ההוא גברא ערבה קמיה, שקיל, חביט חביט ולא בריך. קא סבר: מנהג נביאים הוא. - אייבו וחזקיה בני ברתיה דרב אייתו ערבה לקמיה דרב, חביט חביט ולא בריך, קא סבר: מנהג נביאים הוא.<br><br>בבבלי נתפרשו דעותיהם של רב נחמן ורב ששת בעניין שיעור ערבה שנסתמו בירושלמי.<br>לפי רב בבבלי ערבה אינה טעונה ברכה, ולפי רב הונא בירושלמי היא טעונה ברכה.</small><br>• • •
במשנה שנינו: "בכל יום מקיפין את המזבח".
<br>מציעים ברייתא: <b>תני:</b> – שונה (התנא): <b>ובעלי מומין</b> – גם כוהנים בעלי מומים מקיפים את המזבח (אבל זרים שאינם כוהנים אינם רשאים להקיף את המזבח. - הברייתא המוצעת כאן קצרצרה ואינה משפט שלם מבחינה תחבירית, ואף שהברייתא אינה מוסבת על המשנה כאן, שכן תחילת המשפט השייך לעניין אינו מצוי במשנה, מכל מקום מן ההקשר בירושלמי כאן ומן ההשוואה לסוגיה בבבלי עולה שהברייתא עוסקת במצוות ערבה ובהקפת המזבח בחג הסוכות)<b>.</b>
<br>ומציעים קושיה: <b>רבי שמעון בן לקיש</b> (מגדולי אמוראי ארץ ישראל בדור השני) <b>בעא קומי</b> – שאל (הקשה) לפני <b>רבי יוחנן</b> (גדול אמוראי ארץ ישראל בדור השני)<b>: בעלי מומין נכנסין בין האולם ולמזבח?</b> – וכי כוהנים בעלי מומים רשאים להקיף את המזבח?! והרי כשהם מקיפים את המזבח מצידו המערבי הם נכנסים לשטח שבין האולם ולמזבח (חלק העזרה בבית המקדש, בין האולם ובין מזבח החיצון), ואסור להם להיכנס לשם מפני מומם (משנה כלים א,ט)!
<br>ומשיבים: <b>אמר ליה:</b> – אמר לו (רבי יוחנן): <b>כשירים היו</b> – כוהנים בעלי מומים היו כשירים להיכנס בין האולם ולמזבח כשהם מקיפים את המזבח, משום שאינו בשעת העבודה במזבח, ואין הם אסורים להיכנס לשם אלא בשעת העבודה במזבח. <b>פירוש אחר:</b> כוהנים בעלי מומים היו כשירים, שהיו נזהרים שלא להיכנס בין האולם ולמזבח כשהיו הכוהנים מקיפים את המזבח ("אוצר לשונות ירושלמיים", עמוד 531, הערה 778)<b>.</b><br><br><small>ב<b>בבלי סוכה</b> מד,א אמרו: אמר ריש לקיש: כוהנים בעלי מומים נכנסים בין האולם ולמזבח כדי לצאת (להקיף כשהם מחזיקים בידם) בערבה. - אמר ליה רבי יוחנן: ...מי אמרה בבעלי מומים (מי אמר שמצוות ערבה אף בבעלי מומים), דילמא בתמימים (בלבד)?<br><br>בבבלי מסרו את דברי הברייתא בירושלמי כדעת ריש לקיש, אולי כדי שלא יימצא לפי הבבלי שרבי יוחנן חולק על הברייתא, ופירשו את דברי רבי יוחנן בירושלמי "כשירים היו" - תמימים היו ולא בעלי מומים. ואפשר שבבבלי סברו, שהברייתא לא הזכירה אלא כוהנים סתם, וריש לקיש הוא שפירש שכוונת הברייתא אפילו בעלי מומים, ורבי יוחנן פירש שכוונת הברייתא תמימים בלבד.<br><br>ב<b>תוספתא סוטה</b> ז,ח שנו (בעניין ברכת כוהנים): הכל כשירים לעלות במעלות האולם, בין תמימים, בין בעלי מומים.<br><br>בפירוש ספר יצירה לר"י הברצלוני כתב, שזה שאמרו שאין כוהנים בעלי מומים נכנסים בין האולם ולמזבח הוא בשעת עבודה, וזה שאמר ריש לקיש בבבלי שכוהנים בעלי מומים נכנסים בין האולם ולמזבח כדי לצאת בערבה הוא שלא בשעת עבודה, שהוא סובר שמצוות ערבה בנטילה ולא בזקיפה בצד המזבח שהיא כמו עבודה.<br>נשיאת כפיים אינה עבודה, שהרי גם בעלי מומים כשירים בה ("תוספתא כפשוטה").</small><br>• • •
במשנה שנינו: "רבי יהודה אומר: 'אני והוא הושיעה נא, אני והוא הושיעה נא'".
<br>מציעים פירוש למשנה: <b>רבי אבהו</b> (אמורא ארץ ישראלי בדור השלישי) אמר <b>בשם רבי יוחנן</b> (גדול אמוראי ארץ ישראל בדור השני)<b>: כיני מתניתא:</b> – כך היא המשנה: <b>אני והו</b> (בקטע גניזה: 'והו<b>א</b>') <b>הושיעה נא, אני והוא הושיע</b>ה <b>נא</b> (ארבע המילים האחרונות נוספו במסירה שלפנינו על ידי מגיה, ואינן בקטע גניזה) – נראה לפרש, שבנוסח המשנה המקורי נאמר: "רבי יהודה אומר: 'אני והוא הושיעה נא'" - פעם אחת, ורבי יוחנן מפרש שכוונת רבי יהודה לומר: 'אני והוא הושיעה נא' - שתי פעמים, כמו בדברי תנא קמא, שלא בא רבי יהודה לחלוק על תנא קמא אלא לגבי הלשון שהם אומרים כשהם מקיפים את המזבח, ואף לרבי יהודה כך הם אומרים וחוזרים ואומרים כל זמן שהם מקיפים את המזבח. כפל הלשון מורה על אמירה חוזרת פעמים רבות. כפל הלשון בדברי רבי יהודה בנוסח המשנה שלפנינו הוא בעקבות דברי רבי יוחנן. - המילה 'אני' היא כינוי לעם ישראל, והמילה "הוא" היא כינוי לה', וכוונת הלשון 'אני והוא הושיעה נא' שה' יושיע אותי ואותו - את ישראל ואת עצמו, מפני שה' נמצא בצרה עם ישראל, ולכן הישועה שיושיע לישראל היא גם לו (נראה שהנוסח 'והו' בלי אל"ף בסוף המילה, במקום 'והוא', הוא מאוחר, ולא לכך כיוון רבי יוחנן)<b>.</b>
מביאים דרשות כתובים המפרשות אותם על דרך כוונת הלשון 'אני והוא הושיעה נא'.
<br><b>אמר רבי אבהו: "וּלְכָה לִישֻׁעָתָה לָּנוּ"</b> (תהילים פ,ג) – אנא לֵךְ עם צבאותינו להביא לנו ישועה ('לכה' = לֵךְ); פירוש אחר: עליך להושיע אותנו ('לכה' = לְךָ); ויש לדרוש את הכתוב: <b>- לך וודייה</b> (במסירה שלפנינו נגרדה וי"ו ראשונה ליו"ד) – "לְךָ" ודאי - ממש, כפשוטו. יש לדרוש "לכה" מלשון 'לְךָ' ולא מלשון הליכה - 'לֵךְ'. כוונת הכתוב לפי הדרשה היא, שה' יושיע את עצמו (-'לְךָ') ואותנו (-'לנו'), מפני שה' נמצא בצרה עִם ישראל, ולכן הישועה שיושיע לישראל היא גם לו<b>.</b>
<br><b>דרש</b> (פירש כתוב על דרך הדרש) <b>רבי בא סרונגייה</b> (אמורא ארץ ישראלי, מהיישוב סרונגין, מדרום מערב לטבריה)<b>:</b> נאמר (בנבואה על מלחמת העמים על ירושלים באחרית הימים): <b>"וְהוֹשִׁעַ י'י אֶת אָהֳלֵי יְהוּדָה בָּרִאשֹׁנָה"</b> (זכריה יב,ז) – ה' יושיע את תושבי יהודה החונים באוהלים במחנה מסביב לירושלים; ויש לדרוש את הכתוב: <b>- 'והושע' כתיב</b> – כתוב (המילה כתובה חסר יו"ד, ויש לדרוש כאילו כתוב ''וְהִוָּשַׁע ה'' - ה' ייוושע עִם ישראל (-'אֶת אָהֳלֵי יְהוּדָה'))<b>.</b>
<br><b>דרש רבי זיביי</b> (אולי צריך לומר: 'רבי זכיי' - אמורא בדור השני)<b>:</b> נאמר (בנבואת נחמה): <b>"כִּי עַתָּה תֵצְאִי מִקִּרְיָה וְשָׁכַנְתְּ בַּשָּׂדֶה</b> וּבָאת עַד בָּבֶל, שָׁם תִּנָּצֵלִי, שָׁם יִגְאָלֵךְ ה' מִכַּף אֹיְבָיִךְ<b>"</b> (מיכה ד,י) – אומנם עוד מעט, כשהאויב יכבוש את הערים ויגלה את תושביהן, ייצאו תושבי הערים מהן ויילכו למקומות רחוקים ויגיעו לבבל, אבל בעתיד הם יינצלו שם מן הצרה ההיא ושם תבוא הישועה; ויש לדרוש את המילים "ושכנת בשדה": <b>- ושכינתי בשדה</b> (בקטע גניזה במקום שתי מילים אלו: 'ושכנתי כתיב') – אמר הקב"ה: אף על פי שאת יוצאת מהעיר ירושלים לגלות, שכינתי עימך במקום גלותך (לפי כמה מדרשים על הכתוב הזה, הכתיב 'ושכנתי' והקרי 'ושכנת', ודרשו את הכתיב 'ושכנתי' כאילו כתוב 'ושכינתי'. הכתיב הזה הוא צורה קדומה של נוכחת בעבר. צורה זו מצויה בכמה כתובים במקרא. לפי המסורה שבידינו, אין במילה זו כתיב וקרי)<b>.</b>
<br><b>חנניה בן אחי רבי יהושע</b> (תנא בדור השלישי) <b>אומר:</b> נאמר (בדיבר הראשון מעשרת הדיברות): <b>"אָנֹכִי י'י אֱלֹהֶיךָ אֲשֶׁר הוֹצֵאתִיךָ מֵאֶרֶץ מִצְרַיִם"</b> (שמות כ,ב) <b>- 'הוצאת</b>י<b>ך' כת</b>י<b>ב</b> – כתוב (המילה כתובה מלא וי"ו בין ה"א ל-צד"י, ויש לדרוש כאילו כתוב 'הוּצֵאתִיךָ' - הוּצֵאתי איתך ממצרים, מפני שהייתי עימך שם בצרת השעבוד)<b>.</b><br><br><small>ב<b>ירושלמי תעניות</b> א,א ובמקבילות אמרו: תני רבי שמעון בן יוחי: בכל מקום שגלו ישראל, גלת השכינה עמהן. גלו למצרים וגלת השכינה עמהן. גלו לבבל וגלת שכינה עמהן. גלו למדי וגלת השכינה עמהן. גלו ליון וגלת השכינה עמהן. גלו לרומי וגלת השכינה עמהן.<br><br><b>"ולכה לישועתה לנו"</b><br>ב<b>מדרש תהילים</b> פ,ג נאמר: "ולכה לישועתה לנו" - אמר רבי חלקיה בשם רבי אבהו: "ולכה" מלא הוא, שכל הישועה שלך היא.<br>וב<b>ויקרא רבה</b> ט,ג נאמר: אמר רבי אבהו: זה אחד מן המקראות שישועתם של ישראל - ישועתו של הקב"ה: "ולכה לישועתה לנו" (תהילים פ,ג) (דורש 'ולכה' = ולך, הישועה שתושיע לנו היא גם לך).<br><br>כלשון הזו שאמר רבי אבהו במדרש ויקרא רבה, הוא אמר במדרשי אגדה גם על מקראות אחרים: "כִּי שָׂמַחְתִּי בִּישׁוּעָתֶךָ" (שמואל א ב,א), "אָגִילָה בִּישׁוּעָתֶךָ" (תהילים ט,טו), "יָגֵל לִבִּי בִּישׁוּעָתֶךָ" (תהילים יג,ו), "וְאַרְאֵהוּ בִּישׁוּעָתִי" (תהילים צא,טז).<br><br><b>שכינתי בשדה</b><br>ב<b>מדרש תהילים</b> יא,ג נאמר: אמר רבי סימון: ראה מה כתוב: "כי עתה תצאי מקריה ושכנת בשדה" (מיכה ד,י) - 'ושכנתי' כתיב, 'ושכנת' קרי, אף על פי שחרב ונעשה שדה, שכינתי בשדה, ואין שדה אלא בית המקדש, שנאמר: "ראה ריח בני כריח שדה" (בראשית כז,כז).<br>וב<b>מדרש תנחומא</b> (ורשא) פרשת "וישלח" סימן ט נאמר: "כי עתה תצאי מקריה ושכנת בשדה" (מיכה ד) - 'ושכנתי' כתיב, אף על פי שגליתיך מתוכה, אין שכינתי זזה ממנה, ואין שדה האמור כאן אלא ציון, שנאמר: "ציון שדה תיחרש" (מיכה ג).<br><br>הירושלמי והמדרשים חלוקים בפירוש הדרשה "שכינתי בשדה". לפי הירושלמי, "שכינתי בשדה" - השכינה בגלות. ואילו לפי המדרשים, "שכינתי בשדה" - השכינה במקדש.<br><br><b>"הוצאתיך"</b><br>ב<b>פסיקתא רבתי</b> פסקה כא נאמר: "אשר הוצאתיך מארץ מצרים מבית עבדים" - חנניא בן אחי רבי יהושע אומר: 'הוּצֵאתִיךָ' כתב, כביכול אני ואתם יצאנו ממצרים.</small>
<b>רבי ברכיה</b> (אמורא ארץ ישראלי בדור הרביעי) אמר בשם <b>רבי ירמיה</b> (מגדולי אמוראי ארץ ישראל בדור השלישי והרביעי) שאמר <b>בשם רבי חייה בר בא</b> (אמורא ארץ ישראלי בדור השלישי)<b>: דרש לוי בר סיסי</b> (לוי, בדור המעבר שבין התנאים לאמוראים) <b>בנהרדעא</b> (עיר בבבל)<b>:</b> נאמר (בכריתת הברית בהר סיני): <b>"וַיִּרְאוּ אֵת אֱלֹהֵי יִשְׂרָאֵל וְתַחַת רַגְלָיו כְּמַעֲשֵׂה לִבְנַת הַסַּפִּיר וּכְעֶצֶם הַשָּׁמַיִם לָטֹהַר"</b> (שמות כד,י) – בני ישראל ראו את מראה כבוד ה' כאילו תחת רגלי ה' דבר שנראה כצורת לבינה של ספיר (אבן יקרה בעלת צבע כחול עז) ובהיר כמראה השמים, <b>- זו</b> – "ותחת רגליו כמעשה לבנת הספיר", <b>עד שלא נגאלו</b> – קודם שנגאלו ישראל ממצרים, היתה לבינה מונחת תחת רגליו של ה', סמל לשעבודם של ישראל במצרים בלבינים, מפני שה' משתתף בצרתם של ישראל<b>, אבל משנגאלו</b> – לאחר שנגאלו ישראל ממצרים, <b>- איכן דרכה של לבֵנה להינתן שם היא</b> (בקטע גניזה: 'היתה') <b>נתונה</b> – הלבינה הונחה במקום שדרכה להיות מונחת, כלומר, הוסרה וסולקה משם ולא נראתה עוד בשמים (כמו שדרשו להלן את המילים "וכעצם השמים לטוהר"). וכוונת הכתוב לפי דרשה זו, שבני ישראל ראו במראה הנבואה מה שהיה קודם שנגאלו ומה שהיה לאחר שנגאלו<b>.</b>
<br><b>אמר רבי ברכיה: 'מעשה</b> לבנת הספיר<b>' אין כתוב כאן, אלא "כְּמַעֲשֵׂה</b> לִבְנַת הַסַּפִּיר<b>"</b> – ויש לדרוש לשון זה: כפי שעושים לבינה, <b>- היא וכל ארגלייה</b> (כלי מלאכה (מקור המילה ביוונית)) <b>שלה</b> – לבינה עם כל כלי עבודתה (הכלים המשמשים לעשיית הלבינים, כמפורש להלן)<b>, היא והסל</b> – להניח בו את הטיט, <b>והמגריפה</b> – לגרוף בה את הטיט (שעשו אותו לבינים), שלבינה וסל ומגריפה ניתנו תחת רגליו של ה', לזכור את השעבוד שנשתעבדו ישראל במצרים (מגיה במסירה שלפנינו מחק את שלוש המילים האחרונות וכתב במקומן 'היא וכל פרקמטיא שלה', וכן הוא בקטע גניזה וב"ילקוט שמעוני" בקונטרס אחרון. אבל במקבילות במדרשי האגדה הוא כמו שכתב הסופר במסירה שלפנינו)<b>.</b>
<br><b>אמר רבי מיישא</b> (אמורא ארץ ישראלי בדור השלישי והרביעי)<b>: בבבל כתיב</b> – כתוב (בחזון מעשה המרכבה שראה יחזקאל הנביא בבבל)<b>: "כְּמַרְאֵה אֶבֶן סַפִּיר</b> דְּמוּת כִּסֵּא<b>"</b> (יחזקאל א,כו) – צורת כיסא הכבוד של ה' נראתה כצבע אבן ספיר<b>, ובמצרים כתיב</b> – כתוב<b>: "כְּמַעֲשֵׂה לִבְנַת הַסַּפִּיר"</b> (שמות כד,י) – הרי שכשגלו ישראל לבבל נראתה ברקיע אבן ספיר, וכשגלו ישראל למצרים נראתה ברקיע לבינה של ספיר<b>. ללמדך</b> – כדי להורות לך<b>, שכשם שהאבן קשה מן הלבינה, כך שיעבודה של בבל</b> – ששיעבדו את ישראל, <b>היה קשה משעבודה של מצרים</b> (הסופר במסירה שלפנינו השמיט מ'אמר רבי מיישא' עד 'כמעשה', ומגיה השלים) – וכיוון שהדבר היה לזכור את השעבוד שנשתעבדו ישראל, הוא היה בהתאם לקושי השעבוד (במדרש תנחומא הובאו כתובים המלמדים ששעבודה של בבל היה קשה משעבודה של מצרים)<b>.</b>
<br>ומציעים ברייתא: <b>תני</b> – שונה (ברייתא) <b>בר קפרא</b> (בדור המעבר שבין התנאים לאמוראים)<b>: עד שלא נגאלו ישראל ממצרים, היתה רשומה ברקיע</b> – נראתה צורת לבינה בשמים, סימן לשעבוד שנשתעבדו ישראל במצרים (כך יש לדרוש את המילים "כמעשה לבנת הספיר")<b>. משנגאלו</b> – ישראל ממצרים<b>, עוד לא נראית</b> – לא נראתה עוד הלבינה, <b>ברקיע. מה טעמא?</b> – מה הטעם? (מה המקור בכתוב לדבר זה?) <b>"וּכְעֶצֶם הַשָּׁמַיִם לָטֹהַר"</b> (שמות כד,י) <b>- שמייא כד אינון נקיין מן עננין</b> – (וכמראה) השמים כשהם נקיים מעננים (כך הוא בתרגומים הארמיים למילים אלו), שכיוון שלא נראתה עוד הלבינה ברקיע, היו השמים טהורים ונקיים<b>.</b><br><br><small>ב<b>ויקרא רבה</b> כג,ח וב<b>שיר השירים רבה</b> פרשה ד [ח] א נאמר: רבי ברכיה ורבי ירמיה בשם רבי חייא בר אבא: דרש לוי בר סיסי בנהרדעא: "ויראו את אלוהי ישראל" (שמות כד,י) - זו עד שלא נגאלו, אבל משנגאלו - איכן הוא דרכה של לבינה לינתן שם היתה נתונה. - אמר רבי ברכיה: 'מעשה לבנת הספיר' אין כתוב כאן, אלא "כמעשה לבנת הספיר" (שם) - היא וכל אירגלייא שלה ניתנה, היא והסל והמגריפה שלה ניתנה. - בר קפרא אמר: עד שלא נגאלו ישראל ממצרים - כביכול היתה רשומה ברקיע. משנגאלו - עוד לא נראתה ברקיע. מאי טעמא? "וכעצם השמים לטוהר" (שם) - כד אינון נקיין מן עננין.<br>וב<b>מדרש תנחומא</b> (בובר) פרשת "בשלח" סימן יא נאמר: אמר רבי ברכיה הכוהן: דרש רבי לוי בר סוסי: "ויראו את אלוהי ישראל ותחת רגליו כמעשה לבנת הספיר" (שמות כד,י) - עד שלא נגאלו, משנגאלו - במקום שדרכה של לבינה להינתן היתה נתונה. - גדול היה שעבודה של בבל מן שעבודה של מצרים, במצרים כתיב: "ותחת רגליו כמעשה לבנת הספיר", ובבבל כתיב: "כמראה אבן ספיר" (יחזקאל א,כו), במצרים כתיב: "וימררו את חייהם בעבודה קשה" (שמות א,יד), ובבבל כתיב: "והיה ביום הניח ה' לך מעוצבך ומרוגזך ומן העבודה הקשה" (ישעיהו יד,ג).<br>וב<b>מכילתא דרבי ישמעאל</b> מסכתא דפסחא פרשה יד וב<b>ספרי במדבר</b> פסקה פד נאמר: כל זמן שישראל משועבדים, כביכול שכינה משתעבדת עימהם, שנאמר: "ויראו את אלוהי ישראל ותחת רגליו כמעשה לבנת הספיר" (שמות כד,י), וכן הוא אומר: "בכל צרתם לו צר" (ישעיהו סג,ט).<br><br>בכמה מקורות (מכילתא דרבי שמעון בר יוחאי ג,ב ו-ג,ז; שמות רבה ב,ה) נאמר, ששעבודם של ישראל במצרים היה קשה מכל שעבוד שבעולם.<br><br><b>הסל והמגריפה</b><br>ב<b>במדבר רבה</b> טו,כ וב<b>מדרש תנחומא</b> (בובר) פרשת "בהעלותך" סימן כג נאמר: בשעה שאמר פרעה: "הבה נתחכמה לו" (שמות א,י), קיבץ פרעה את כל ישראל ואמר להם: בבקשה מכם, עשו עימי היום בטובה. היינו דכתיב: "ויעבידו מצרים את בני ישראל בפרך" (שמות א,יג) - בפה רך. נטל סל ומגריפה, וכל מי שהיה רואה את פרעה נוטל סל ומגריפה ועושה בלבנים היה עושה. מיד הלכו כל ישראל בזריזות ועשו עימו כל היום לפי כוחם.</small>
ומציעים ברייתא: <b>תני</b> – שונה <b>בשם רבי ליעזר</b> (בן הורקנוס, תנא בדור השני)<b>: עבודה זרה עברה עם ישראל בים</b> – שישראל עשו פסל במצרים והביאו אותו עימם כשעברו את ים סוף ביציאתם ממצרים (במקורות אחרים נאמר שזהו פסלו של מיכה (ראה שופטים פרקים יז-יח))<b>. מה טעמא?</b> – מה הטעם? (מה המקור בכתוב לדבר זה?) נאמר (בתפילת דוד): <b>"</b>וּמִי כְעַמְּךָ כְּיִשְׂרָאֵל גּוֹי אֶחָד בָּאָרֶץ, אֲשֶׁר הָלְכוּ אֱלֹהִים לִפְדּוֹת לוֹ לְעָם וְלָשׂוּם לוֹ שֵׁם וְלַעֲשׂוֹת לָכֶם הַגְּדוּלָּה וְנֹרָאוֹת לְאַרְצֶךָ, <b>מִפְּנֵי עַמְּךָ אֲשֶׁר פָּדִיתָ לְּךָ מִמִּצְרַיִם גּוֹיִם וֵאלֹהָיו"</b> (שמואל ב ז,כג) – אתה, ה', עשית מעשים גדולים ונוראים בארצך, [לגרש] מפני עמך שהוצאת ממצרים את גויי כנען ואלוהיהם. ויש לדרוש את הכתוב, שה' הוציא ממצרים את ישראל (-'גּוֹיִם') עם הפסל לעבודה זרה שהביאו עימם (-'וֵאלֹהָיו')<b>.</b>
<br><b>אמר לו רבי עקיבה</b> (תנא בדור השלישי, מגדולי התנאים) – לרבי אליעזר<b>: חס ושלום!</b> – אל תעלה כזאת על הדעת! <b>אם אומר את</b> (אתה) <b>כן, נמצאת עושה את הקודש חול</b> – אתה הופך את השם 'וֵאלֹהָיו' שהוא קודש (כינוי לה') לחול (כינוי לעבודה זרה)<b>. מה תלמוד לומר:</b> – מה יש ללמוד מהכתוב: <b>"אֲשֶׁר פָּדִיתָ לְּךָ מִמִּצְרַיִם</b> גּוֹיִם וֵאלֹהָיו<b>"</b> (שמואל ב ז,כג)<b>? כביכול כאילו</b> (הביטוי 'כביכול כאילו' הוא כפל גרסה. המקבילות לסוגיה בירושלמי כאן, על אף הבדלי הנוסח ביניהן לבין נוסח הירושלמי, גורסות רק 'כביכול', בלי 'כאילו' ("כפלי גרסה בירושלמי", "תרביץ" סו, עמוד 201, הערה 99)) <b>עצמך פדית</b> – ממצרים, שיש לדרוש את הכתוב, שה' הוציא ממצרים את ישראל (-'גּוֹיִם') עִם ה' (-'וֵאלֹהָיו'), מפני שה' היה עם ישראל בצרתם, וכשהוציא אותם ממצרים הוציא כביכול גם את עצמו<b>.</b><br><br><small>ב<b>מכילתא דרבי ישמעאל</b> מסכתא דפסחא פרשה יד וב<b>ספרי במדבר</b> פסקה פד נאמר: "מפני עמך אשר פדית לך ממצרים גוי ואלוהיו" (שמואל ב ז,כג) - רבי אליעזר אומר: עבודה זרה עברה עם ישראל בים, שנאמר: "ועבר בים צרה" (זכריה י,יא), ואיזה זה? זה פסלו של מיכה. - רבי עקיבא אומר: אלמלא מקרא שכתוב אי אפשר לאומרו. כביכול אמרו ישראל לפני המקום: פדית את עצמך.<br>וב<b>פסיקתא דרב כהנא</b> י,ח נאמר: אמר רבי יודה ברבי לעיי: עבודה זרה עברה עם ישראל בים. ומה טעמא? "ועבר בים צרה" (זכריה י,יא), ואין לשון זה צרה אלא עבודה זרה, דכתיב: "והמסכה צרה כהתכנס" (ישעיהו כח,כ).<br>וב<b>מדרש תנחומא</b> (בובר) פרשת "ראה" סימן יד וב<b>מדרש תנחומא</b> (ורשא) פרשת "ראה" סימן טז נאמר: אמר רבי יהודה בר אלעאי: עבודה זרה עברה עם ישראל בים, שנאמר: "ועבר בים צרה" (זכריה י,יא), ואין צרה אלא עבודה זרה, שנאמר: "והמסכה צרה כהתכנס" (ישעיהו כח,כ).</small><br>• • •
במשנה שנינו: <b>"אותו היום מקיפין את המזבח שבע פעמים".</b>
<br><b>אמר רבי אחא</b> (אמורא ארץ ישראלי בדור הרביעי)<b>: זֵיכר ליריחו</b> – לשם זכירת כיבוש יריחו בכניסת ישראל לארץ (כשצרו בני ישראל על יריחו, אנשי המלחמה הקיפו את העיר פעם אחת בכל יום בששת ימים, ושבעה כוהנים הלכו בראש התהלוכה המקיפה את העיר ותקעו בשופרות, ואחריהם הלך ארון ברית ה', וביום השביעי הקיפו את העיר שבע פעמים, והכוהנים תקעו בשופרות בכל הקפה מסביב לעיר, ובפעם השביעית נפלה חומת העיר תחתיה וכבשו את העיר (יהושע פרק ו). ההקפות סביב המזבח בשבעת ימי חג הסוכות הם זכר לכך, שכן בכל יום מקיפים את המזבח פעם אחת והכוהנים תוקעים בחצוצרות, וביום השביעי מקיפים אותו שבע פעמים. - על הדמיון של הקפות המזבח לכיבוש יריחו אפשר להוסיף עוד. המזבח שהיו ערבות זקופות סביבו דומה לעיר יריחו שהיתה חומה סביבה. המזבח והקורבנות שעליו שהם קודש לה' דומים לעיר יריחו וכל מה שבה שהיו חרם לה'. הכיבוש הניסי של יריחו שהיה לאחר הקפת העיר מסמל את הישועה שמבקשים עליה <b>כשמקיפים</b> את המזבח. ארון ה' שהלך גם הוא מסביב ליריחו מסמל שישועתם של ישראל היא גם ישועתו של ה' - 'אני והוא הושיעה נא')<b>.</b><br>• • •

Halakhah 4

<b>הלכות ו,ז</b>
<br><big><strong>משנה</strong></big><br><b>כמעשהו בחול</b> – כדרך שעשו בערבה בימי החול, <b>כך מעשהו בשבת</b> – כשחל יום שביעי של ערבה להיות בשבת, שערבה ביום השביעי דוחה שבת<b>, אלא שהיו מלקטין</b> (קוטפים) <b>אותה</b> (צריך לומר כמו בכתבי היד של המשנה: 'אות<b>ן</b>') – את ענפי הערבה, <b>מערב שבת</b> – ומביאים אותם למקדש לפני השבת, כי אסור היה להביא את הערבות ממקום לקיטתן בשבת, <b>ומניחין אותן בגיגיות</b> (קערות רחבות) <b>של זהב</b> – שהיו מלאות מים<b>, כדי שלא יכמושו</b> (ייבלו) (בוודאי גם ביום טוב הראשון לא היו מלקטים אותם ביום טוב, אלא שבעיקר בא להשמיענו דין יום שביעי של ערבה שחל להיות בשבת)<b>.</b>
<br><b>רבי יוחנן בן ברוקה</b> (תנא בדור השלישי) <b>אומר: חריות</b> (ענפים) <b>של דקל היו מלקטין וחובטין</b> (מכים ודופקים) <b>על גבי המזבח</b> (בנוסחי המשנה המאוחרים: 'וחובטין אותן בקרקע בצדי המזבח')<b>, ואותו היום</b> – יום שביעי של חג הסוכות, <b>היה נקרא יום חיבוט חריות.</b>
<br><b>מיד</b> – ביום השביעי של חג הסוכות, אחרי סיום מצוות לולב, <b>התינוקות שומטין</b> (משליכים, מפילים) <b>את לולביהן</b> – שלהם, <b>ואוכלין אתרוגיהן</b> – שלהם, שמכיוון שכבר נעשתה מצוותם ואין בהם עוד צורך, הקטנים שומטים את הלולבים ואוכלים את האתרוגים<b>.</b><br>• • •
<big><strong>תלמוד</strong></big><br>במשנה שנינו: "מיד התינוקות שומטין את לולביהן ואוכלין אתרוגיהן".
<br>מציעים דיוק מהמשנה: <b>לא אמר אלא קטן</b> – לא אמר התנא השונה את משנתנו אלא שקטנים היו אוכלים את אתרוגיהם ביום השביעי<b>, הא</b> – אבל <b>גדול - לא</b> – גדולים לא היו אוכלים את אתרוגיהם ביום השביעי<b>.</b>
<br>ומציעים קושיה: <b>לא כן אמר</b> – לא כך אומר <b>רבי אבינא</b> (אמורא בבלי בדור השלישי) <b>בשם רב</b> (אמורא בבלי בדור הראשון, מגדולי האמוראים)<b>: אתרוג שנפסל ביום טוב הראשון</b> – ואינו ראוי עוד לצאת בו, <b>- מותר לאוכלו</b> – באותו יום<b>?!</b> (בתמיהה) – ולמה אין גדולים אוכלים את אתרוגיהם ביום השביעי, שאינם ראויים עוד לצאת בהם, הואיל וכבר יצאו בהם ידי חובה?
<br>ומתרצים את הקושיה (בהצעת הבחנה בין שני המקרים): <b>אמר רבי יוסה</b> (מגדולי אמוראי ארץ ישראל בדור הרביעי)<b>: תמן</b> – שם (באתרוג ביום השביעי), <b>- הוא אינו ראוי לצאת בו</b> – שהרי כבר יצא בו ידי חובה<b>, אחרים</b> – מי שעדיין לא יצאו ידי חובה, <b>ראויין לצאת בו</b> – על ידי שאילה או על ידי מתנה, שכל היום כשר לנטילת לולב, ולכן עדיין האתרוג מוקצה למצוותו ואסור באכילה באותו יום (אבל התינוקות היו אוכלים, שלא היו נזהרים בדבר זה)<b>; ברם הכא</b> – אבל כאן (באתרוג שנפסל ביום טוב הראשון), <b>- לא הוא ולא אחרים יוצאין בו</b> – אינו ראוי לצאת בו לא הוא ולא אחרים משום שנפסל, ולכן פקעה הקצאתו ומותר באכילה באותו יום<b>.</b><br><br><small>ב<b>בבלי סוכה</b> מו,ב אמרו: אמר רבי יוחנן: אתרוג, בשביעי - אסור (ליהנות ממנו), בשמיני - מותר. וריש לקיש אמר: אתרוג אפילו בשביעי נמי מותר.<br>במאי קא מיפלגי? מר סבר: למצוותו אתקצאי (וכיוון שכבר קיים את מצוותו, בטל איסור הנאה), ומר סבר: לכולי יומא אתקצאי (אף לאחר שקיים את מצוותו, ולכן לא בטל איסור הנאה). - איתיביה ריש לקיש לרבי יוחנן: מיד התינוקות שומטים את לולביהם ואוכלים אתרוגיהם. מאי לאו - הוא הדין גדולים! (ואם כן, האתרוג מותר בהנאה מיד לאחר גמר המצווה) - לא, תינוקות דווקא. - איכא דאמרי: איתיביה רבי יוחנן לריש לקיש: מיד התינוקות שומטים את לולביהם ואוכלים אתרוגיהם. תינוקות - אין, גדולים - לא! - הוא הדין דאפילו גדולים, והאי דקתני תינוקות - אורחא דמילתא קתני (שהתינוקות משתעשעים בכך).<br>ולוי אמר: אתרוג אפילו בשמיני אסור. ואבוה דשמואל אמר: אתרוג בשביעי - אסור, בשמיני - מותר.<br>אמר רבי זירא: אתרוג שנפסל - אסור לאוכלו כל שבעה (שכן הוקצה למצווה עד סוף החג).<br><br>דברי הירושלמי בעניין אתרוג ביום השביעי הם כרבי יוחנן בבבלי. רבי זירא בבבלי חלוק על רבי אבינא בשם רב בירושלמי בעניין אתרוג שנפסל. בבבלי לא הבחינו בין אתרוג ביום השביעי ובין אתרוג שנפסל.</small><br>• • •

Halakhah 5

<big><strong>משנה</strong></big><br><b>ההלל והשמחה - שמונה, כיצד? מלמד</b> – דבר זה מורה<b>, שאדם חייב בכבוד יום טוב האחרון</b> – היום השמיני, <b>של</b> ה<b>חג</b> – לכבדו במאכל ובמשתה ובכלים נאים ובכסות נקייה, <b>כשאר כל ימות החג</b> – כשם שמכבדים את שאר ימי החג בדברים האלה<b>.</b>
<br><b>סוכה - שבעה, כיצד? גמר מלוכל</b> (מלאכול) – ביום השביעי של החג, <b>- לא יתיר את סוכתו</b> – לא יתיר את הקשרים, כדי לסתור את סוכתו, משום שיש בזה מלאכה האסורה בחול המועד<b>, אבל מוריד הוא</b> – מן הסוכה שעל גגו לביתו, <b>את הכלים</b> – שהעלה אותם לסוכה בערב החג, <b>מן המנחה ולמעלן</b> – החל בשעת מנחה קטנה (בתשע שעות ומחצה של היום) ויותר מזה<b>, בשביל כבוד יום טוב האחרון</b> – כדי שיהיו לו בביתו כלים לסעודות יום טוב האחרון של חג הסוכות שהוא אוכל בביתו (המשנה נקטה "מוריד את הכלים", מפני שהיו רגילים לעשות סוכותיהם על גגותיהם)<b>.</b><br><br><small>הלשון "כיצד" במשנתנו באה באשגרה משאר המשניות. וכוונת משנתנו שהמשנה הראשונה שקבעה "השמחה - שמונה" מלמדת וכו' ("שישה סדרי משנה", מועד, עמוד 477).<br><br><b>השמחה - שמונה, כיצד? מלמד...</b><br>משנתנו תתבאר כראוי באמצעות ההנחה, שתשובת "מלמד..." שייכת לשכבה מאוחרת במשנה, הבאה לבאר את המשנה הראשונה שעמדה לפניה. וכבר מצינו לא אחת שאלות "כיצד" הבאות מבעל משנה אחרונה, כביאור למשנה ראשונה שלפניה. בעלי משנה אחרונה נתקשו בביאורה של משנה ראשונה שקבעה "השמחה - שמונה", וליישובו של הקושי העלו את פתרונם: אין מדובר בשמחה כמשמעה הרווח, כי אם בכבוד יום טוב ("שמחת הרגל בתלמודם של תנאים", עמוד 94).<br>שמחה של משנה ראשונה עניינה אכילת קודשים בירושלים במסגרת עלייה לרגל, ואילו כבוד של משנה אחרונה עניינו מאכל ומשקה, כלים נאים וכסות נקייה, הנוהגים בשבת ובכל יום טוב, בלא עלייה לרגל ובגבולים.<br>מהו הקושי שראו בעלי משנה אחרונה במשנה הראשונה כפשוטה, שבגינו פירשוה כפי שפירשו?<br>הואיל ואין שמחה שבכתוב אלא שבעה ימים ("חַג הַסֻּכֹּת תַּעֲשֶׂה לְךָ שִׁבְעַת יָמִים... וְשָׂמַחְתָּ בְּחַגֶּךָ... שִׁבְעַת יָמִים תָּחֹג לה' אֱלֹהֶיךָ... וְהָיִיתָ אַךְ שָׂמֵחַ" (דברים טז,יג-טו)), ואילו המשנה קבעה שמחה שמונה, נמצא שאין לפרש את השמחה שבמשנה כמשמעה, אלא יש להעמידה לעניין כבוד דווקא. כי כבוד יום טוב, שאינו עניין לשמחת סוכות דווקא, ודאי נוהג גם בשמיני, כשאר כל ימים טובים (שם, עמודים 160-162).<br>לשיטת משנה ראשונה מצוות השמחה של אכילת קודשים היא חלק ממצוותיו של הרגל, ולא ממצווֹת חג הסוכות, והואיל והשמיני הוא חלק מן הרגל השלישי וממצווֹת העלייה שלו, הרי אף בו נוהגת השמחה, אף שזו לא נאמרה בפירוש בתורה אלא לשבעה ימים. ברם משנה אחרונה סבורה שמצוות השמחה היא מחובותיו של חג הסוכות, כי מהותו של החג היא המחייבת לשמוח בו, לא רק באמצעות הלולב, אלא גם באכילת קודשים, ונמצא שאף שמחה, כמוה כלולב וכסוכה, אינה נמשכת אלא כאורכו של החג, שבעה ימים, כמפורש בתורה. מעתה קובעת משנה אחרונה שבשמיני לא ינהג אלא כבוד יום טוב, כשאר כל ימים טובים, אבל השמחה שאינה שמחת הרגל אלא שמחת חג הסוכות, אינה עניין לו (שם, עמודים 235-236).</small><br>• • •
<big><strong>תלמוד</strong></big><br>במשנה שנינו: "ההלל והשמחה - שמונה".
<br>מציעים ברייתא: <b>תני:</b> – שונה (התנא): <b>שמונה עשר יום ולילה אחד קורין בהן את ההלל בכל שנה: שמונת ימי החג</b> – של סוכות, <b>ושמונת ימי החנוכה ויום טוב של</b> ה<b>עצרת</b> – חג השבועות, <b>ויום טוב הראשון של</b> ה<b>פסח ולילו</b> – בזמן אכילת קורבן הפסח בליל יום טוב הראשון של הפסח<b>.</b><br><br><small>ב<b>תוספתא סוכה</b> ג,ב שנו: שמונה עשרה יום בשנה ולילה אחד קורים בהם את ההלל. ואלו הם: שמונת ימי החג, ושמונת ימי חנוכה, ויום טוב הראשון של פסח ולילו, ויום טוב של עצרת.<br>וב<b>בבלי ערכין</b> י,א אמרו: אמר רבי יוחנן משום רבי שמעון בן יהוצדק: שמונה עשרה ימים שהיחיד גומר (קורא) בהם את ההלל: שמונה ימי החג, ושמונה ימי חנוכה, ויום טוב הראשון של פסח, ויום טוב של עצרת.</small>
כאן התחלת מקבילה בירושלמי חגיגה א,ד.
<br><b>רבי זעורא</b> (רבי זירא, מגדולי אמוראי ארץ ישראל בדור השלישי) אמר בשם <b>עולא בר ישמעאל</b> (עולא, אמורא בדור השני והשלישי) שאמר <b>בשם רבי לעזר</b> (רבי אלעזר בן פדת, אמורא בדור השני)<b>: שלמי חגיגה</b> – קורבן שלמים שהעולה למקדש ברגל חייב להקריב כדי לקיים מצוות חגיגה, <b>ששחטן מערב הרגל</b> – בערב יום טוב הראשון, ולא שחטם ברגל, שהוא הזמן הראוי לשחיטתם, <b>- אינו יוצא בהן ידי חובתו ברגל</b> – אינו יוצא בהם ידי מצוות שמחה כשאכלם ברגל<b>.</b>
<br>ומציעים קושיה מברייתא: <b>התיב</b> – השיב (הקשה) <b>רבי בא</b> (רבי אבא, אמורא בדור השלישי)<b>: והתני:</b> – והרי (התנא) שונה: <b>חגיגת ארבעה עשר</b> – קורבן שלמים שמקריבים בערב הפסח בארבעה עשר בניסן נוסף על קורבן הפסח, <b>יוצאין בה משם</b> (משום) <b>שמחה</b> – יוצאים בה ידי מצוות שמחה כשאכלה ברגל, כיוון שמצוות שמחה אינה כלל חובת הקרבה, אלא היא מצווה של אכילת קודשים שהוקרבו על גבי מזבח, יהיו אשר יהיו, <b>ואין יוצאין בה משם</b> (משום) <b>שלמים</b> – אין יוצאים בה ידי מצוות חגיגה ברגל, כיוון שמצוות חגיגה היא חובת הקרבת קורבן לשם חגיגה, וחובה זו אינה יכולה להתמלא על ידי הקרבת קורבן אחר העולה לשם מצווה אחרת, כגון חגיגת ארבעה עשר ("שמחת הרגל בתלמודם של תנאים", עמוד 33)<b>!</b> – מברייתא זו יש להקשות על המימרה האמוראית האמורה לפני כן, ששלמי חגיגה ששחטם בערב הרגל אינו יוצא בהם ידי מצוות שמחה!
<br>ומתרצים את הקושיה (בהצעת פרשנות לברייתא על ידי העמדתה במקרה מסוים): <b>אמר רבי זעורה: תיפתר</b> – תתפרש (הברייתא), <b>בששחטה ברגל</b> – במקרה שלא שחט את חגיגת ארבעה עשר בערב הרגל עם קורבן הפסח, אלא ששחטה ברגל, ולכן יוצאים בה משם שמחה<b>.</b>
<br>ודוחים את התירוץ: <b>אמר רבי בא: אם בששחטה ברגל - אין זו חגיגת ארבעה עשר</b> – כיוון שעבר זמנה, אלא היא נעשית קורבן שלמי נדבה, והיה לתנא של הברייתא לשנות בלשון זו: שלמי נדבה יוצאים בהם משם שמחה. לכן אין להעמיד את הברייתא במקרה זה<b>.</b>
<br>ומציעים תירוץ אחר עקב דחיית התירוץ הקודם: <b>מאי כדון?</b> – מה היא עכשיו? (איך יש ליישב את הקושיה מהברייתא?) <b>אמר רבי זעורה: עד דאנן</b> (צריך לומר כמו במקבילה: 'דאנ<b>א</b>') <b>תמן שמעתנה:</b> – עד שאני שם (בעוד שהייתי בבבל) שמעתי אותה (את הדרשה להלן של הפסוק "ושמחת בחגך"): <b>עולא בר ישמעאל בשם רבי לעזר; כד סלקינן הכא</b> (צריך לומר כמו במקבילה: 'כד סלקי<b>ת</b> להכא') <b>שמעתנה:</b> – (ו)כאשר עליתי לכאן (לארץ ישראל) שמעתי אותה (את הדרשה להלן): <b>רבי חייה</b> (בר אבא, אמורא ארץ ישראלי בדור השלישי) אמר <b>בשם רבי לעזר:</b> נאמר (בחג הסוכות): <b>"</b>שִׁבְעַת יָמִים תָּחֹג לה' אֱלֹהֶיךָ בַּמָּקוֹם אֲשֶׁר יִבְחַר ה'... <b>וְהָיִיתָ אַךְ שָׂמֵחַ"</b> (דברים טז,טו) – תהיה רק בשמחה, שמחתך תהיה שלמה; ויש לדרוש את הכתוב: <b>- לרבות</b> – יש להוסיף את <b>לילי יום טוב האחרון</b> (כך הוא גם במקבילה, וכך צריך לומר. ומגיה הגיה כאן: 'הראשון') <b>לשמחה</b> – יש להביא קורבנות שלמים בערב יום טוב האחרון של חג הסוכות ולאכול מבשרם בליל היום האחרון (הכתוב "והיית אך שמח" מיותר מאחר שכבר נאמר בכתוב שלפניו "ושמחת בחגך", ולכן הוא בא לרבות שמחה נוספת)<b>. אי</b> (צריך לומר כמו במקבילה: '<b>או</b>') <b>יכול אף לילי יום טוב הראשון</b> (כך הוא גם במקבילה, וכך צריך לומר. ומגיה הגיה כאן: 'האחרון')<b>!</b> – אולי יעלה על דעתך שיש להביא קורבנות שלמים גם בערב יום טוב הראשון של חג הסוכות ולאכול מבשרם בליל היום הראשון! <b>תלמוד לומר:</b> – לְמד את הדבר (התשובה על שאלתך) מן הכתוב (שלעיל): <b>"אַךְ"</b> – לשון "אך" הוא לשון מיעוט, ובא ללמד שאין להביא קורבנות שלמים בערב יום טוב הראשון של חג הסוכות ולאכול מבשרם בליל היום הראשון (זו ברייתא של הספרי שרבי לעזר אמר ולא ציין את מקורה)<b>.</b> ויש להקשות: <b>אך חלק</b> (זו אשגרה ממקומות אחרים, וצריך לומר כמו במקבילה: '<b>או חלף!</b>') – או חילוף (היפוך הדברים)! (נדרוש את הפסוק בצורה הפוכה מזו שהוצעה לפני כן, ונרבה לילי יום טוב הראשון ונמעט לילי יום טוב האחרון!)<b>.</b> ויש לתרץ: <b>רבי חייה בשם רבי לעזר:</b> נאמר (בחג הסוכות): <b>"וְשָׂמַחְתָּ בְּחַגֶּךָ"</b> (דברים טז,יד) – תשמח בחג הסוכות בהקרבת שלמים ועשיית סעודה בבשרם; ויש ללמוד מן הכתוב הזה המסמיך שמחה לחגיגה: <b>- משאת</b> (משאתה) <b>מתחייב בחגיגה את</b> (אתה) <b>מתחייב בשמחה</b> – וזהו מיום טוב הראשון ואילך. אבל לילי יום טוב הראשון, כיוון שעדיין אין אתה מתחייב בחגיגה, אין אתה מתחייב בשמחה. ולכן יש לרבות לילי יום טוב האחרון לשמחה ולא לילי יום טוב הראשון. לפי זה, שלמי חגיגה ששחטם בערב הרגל אינו יוצא בהם ידי מצוות שמחה, משום שעדיין אינו מתחייב בחגיגה, אבל חגיגת ארבעה עשר ששחטה בערב הפסח יוצא בה ידי מצוות שמחה, משום שכבר התחייב בחגיגה, ונמצא שערב הפסח שונה מערב הרגל אחר, ובכך מיושבת הקושיה מהברייתא (על פי "יפה עיניים") - (השמועה של רבי אלעזר (ששמע רבי זעורה) מתייחסת רק לסוף העניין: 'רבי חייה בשם רבי לעזר: "ושמחת בחגך"...'. ואילו הרישא היא ברייתא בספרי דברים פסקה קמב ("אוצר לשונות ירושלמיים", עמוד 1178, הערה 75))<b>.</b><br><br><small>גרסת 'אך חלק' אינה אלא שיבושה של 'או חלף' שבמקבילה. 'או חלף' מצוי בירושלמי, אבל 'אך חלק' אינה עולה בירושלמי בשום מקום ("שמחת הרגל בתלמודם של תנאים", עמוד 237. וראה שם הערה 17).</small><br>
<br>ומציעים קושיה ממשנה: <b>התיבון:</b> – השיבו (הקשו על דברי רבי לעזר): <b>והתנינן:</b> – והרי שנינו (משנה סוכה ד,א ו-ד,ח, בעניין המצוות בחג הסוכות): <b>ההלל</b> – קריאת פרקי ההלל (תהילים קיג-קיח), <b>והשמחה</b> – הבאת קורבנות שלמים ואכילה מבשרם, <b>- שמונה</b> – מצוותם שמונה ימים<b>!</b> ויש להציע מקרה שממנו מקשים: <b>הגע עצמך</b> – שער בנפשך, <b>שחל יום</b> טוב <b>הראשון</b> – של חג הסוכות, <b>להיות בשבת. לשוחטן מערב הרגל</b> – לשחוט שלמי חגיגה בערב יום טוב הראשון, <b>-</b> יש לדחות את האפשרות המוצעת: <b>אין את</b> (אתה) <b>יכול, דאמר רבי זעורא</b> בשם <b>עולא בר ישמעאל</b> שאמר <b>בשם רבי לעזר: שלמי חגיגה ששחטן מערב הרגל - אינו יוצא בהן ידי חובתו ברגל</b> – אינו יוצא בהם ידי מצוות שמחה כשאכלם ברגל<b>. לשוחטן ברגל</b> – לשחוט שלמי חגיגה ביום טוב הראשון שחל בשבת, <b>-</b> יש לדחות את האפשרות המוצעת: <b>אין את</b> (אתה) <b>יכול, שכבר למדנו שאין חגיגה דוחה את השבת</b> – אין שלמי חגיגה קריבים בשבת<b>. אימתי אמרו: ההלל והשמחה - שמונה?</b> – לרבי לעזר, כיצד יתקיימו דברי המשנה שהשמחה בחג הסוכות מצוותה שמונה ימים? שכן מסתימת דברי המשנה האלה משמע, שלעולם השמחה שמונה ימים, בין שיום טוב הראשון חל בחול ובין שהוא חל בשבת, והרי כשיום טוב הראשון חל בשבת אין השמחה אלא שבעה ימים, כיוון שאין שמחה ביום טוב הראשון, מפני שלרבי לעזר אינו יוצא ידי חובת שמחה בשלמי חגיגה ששחטם מערב יום טוב הראשון! (אם אחד משאר הימים של החג חל בשבת, שוחטים שלמי חגיגה מערב שבת, והשמחה שמונה ימים)
<br>ומציעים תירוץ לקושיה (בהעמדת המשנה במקרה מסוים): <b>אמר רבי יוסה</b> (מגדולי אמוראי ארץ ישראל בדור הרביעי)<b>: קיימה</b> – קיים (פירש) אותה (את המשנה) <b>רב אבודמי</b> (רב דימי, אמורא בבלי בדור השלישי והרביעי) <b>נחותה</b> – היורד (המהגר לבבל מארץ ישראל), <b>בכהנים בשעיר</b> – בכוהנים שאוכלים את שעיר החטאת (כשחל יום טוב הראשון בשבת, מקיימים את מצוות השמחה כל שמונת ימי החג על ידי אכילת הכוהנים משעיר החטאת של מוסף חג הסוכות שדוחה שבת, שבשבת אוכלים הכוהנים בשר חי מהחטאת הקריבה באותו יום ויוצאים בה ידי חובת שמחה (כמו ששנינו במשנה חגיגה א,ד, שהכוהנים יוצאים ידי חובת שמחה בחטאות). ואין כוונת המשנה שכל אדם מישראל חייב לקיים את מצוות השמחה בחג הסוכות כל שמונת ימי החג, אלא כוונת המשנה שאפשר לה למצוות השמחה להתקיים כל שמונת ימי החג)<b>.</b><br><br><small>עד כאן המקבילה בירושלמי חגיגה.<br>הסוגיה מקורה בחגיגה, ומשם הועתקה לסוכה בשל הבאת המשנה כאן בסוגיה.<br><br>ב<b>תוספתא פסחים</b> ה,ג שנו: חגיגה הבאה עימו (חגיגת ארבעה עשר הבאה עם קורבן הפסח) - יוצא בה ידי חובתו משם שמחה, ואין יוצא בה ידי חובתו משם חגיגה (חגיגת הרגל).<br><br>ב<b>בבלי פסחים</b> ע,ב-עא,א אמרו: אמר עולא אמר רבי אלעזר: שלמים ששחטם מערב יום טוב אינו יוצא בהם לא משום שמחה ולא משום חגיגה. משום שמחה - דכתיב: "וזבחת שלמים... ושמחת" (דברים כז,ז) - בעינן זביחה בשעת שמחה, וליכא. משום חגיגה - הווי דבר שבחובה (שהרי כל אדם חייב להביא קורבן זה), וכל דבר שבחובה אינו בא אלא מן החולין (ואינו יכול להביא קורבן חובה מדבר שכבר הוקדש לצורך אחר).<br>לימא מסייע ליה: "והיית אך שמח" (דברים טז,טו) - לרבות לילי יום טוב האחרון לשמחה (שאף בו יש חובת שמחה באכילת בשר שלמים שהוקרבו מאתמול). אתה אומר לרבות לילי יום טוב האחרון, או אינו אלא לרבות לילי יום טוב הראשון? תלמוד לומר: "אך" - חילק ("אך" הוא לשון מיעוט וחלוקה, לומר שלא בכל פעם יש שמחה). - מאי טעמא? (מה טעם למדים אנו מלשון מיעוט זו לגבי הלילה הראשון דווקא שאין בו שמחה?) לאו משום דאין לו במה ישמח? (ששלמים ששחטם מערב הרגל אינו יוצא בהם משום שמחה)<br>לא, כדקתני טעמא: מה ראית לרבות לילי יום טוב האחרון (לשמחה) ולהוציא לילי יום טוב הראשון? - מרבה אני לילי יום טוב האחרון שיש שמחה לפניו (ביום שלפניו), ומוציא אני לילי יום טוב הראשון שאין שמחה לפניו.<br>מתיב רב יוסף: חגיגת ארבעה עשר יוצא בה משום שמחה, ואין יוצא בה משום חגיגה. אמאי? הא בעינן זביחה בשעת שמחה, וליכא! (ששחט את החגיגה בארבעה עשר)<br>אמר רב אידי בר אבין: שעיכב ושחטה (בחמישה עשר, בשעת שמחה).<br>אמר רב אשי: הכי נמי מסתברא, דאי לא תימא הכי - הא מתניתא מאן קתני לה? בן תימא. בן תימא - איפסלה לה בלינה! (שלשיטתו חגיגה זו דינה כפסח ואסור לאוכלה למחר) שמע מינה (שלא הקריבו אותה בזמנה, אלא לאחר מכן).<br>מתיב רבא: ההלל והשמחה (בחג הסוכות) - שמונה (ימים). ואי אמרת בעינן זביחה בשעת שמחה - הא זמנין דלא משכחת לה אלא שבעה, כגון שחל יום טוב הראשון להיות בשבת (ובשבת אין מקריבים קורבן חגיגה)!<br>אמר רב הונא בר יהודה: משמחו בשעירי הרגלים (מקיימים מצוות שמחה בבשר השעירים שמקריבים ברגלים לחטאת).<br>אמר רבא: שתי תשובות בדבר (לדחות). חדא: דשעירי הרגלים (בשבת) חי נאכלים, צלי אין נאכלים (שהרי אי אפשר לצלותם בשבת), ושמחה בחי ליכא (אכילת בשר חי אינה נקראת שמחה). ועוד: כוהנים אוכלים, וישראל שמחים?!<br>אלא אמר רב פפא: משמחו בכסות נקייה ויין ישן.<br>-<br>כי אתא רבין אמר רבי אלעזר: שלמים ששחטם מערב יום טוב יוצא בהם משום שמחה, ואין יוצא בהם משום חגיגה. יוצא משום שמחה - לא בעינן זביחה בשעת שמחה. ולא משום חגיגה - הווי דבר שבחובה, וכל דבר שבחובה אינו בא אלא מן החולין.<br>והתניא: "והיית אך שמח" - לרבות לילי יום טוב האחרון לשמחה. אתה אומר לרבות לילי יום טוב האחרון, או אינו אלא לרבות לילי יום טוב הראשון? תלמוד לומר: "אך" - חילק. - מאי טעמא? לאו משום דאין לו במה ישמח?<br>לא, כדקתני טעמא: מה ראית לרבות לילי יום טוב האחרון ולהוציא לילי יום טוב הראשון? מרבה אני לילי יום טוב האחרון שיש שמחה לפניו, ומוציא אני לילי יום טוב הראשון שאין שמחה לפניו.<br><br>בארץ ישראל לא ידעו את דברי רבין בשם רבי אלעזר, ובבבלי לא ידעו את דברי רבי חייה בר אבא בשם רבי אלעזר ("מבואות לספרות האמוראים", עמוד 313).<br><br>בבבלי אמר עולא בשם רבי אלעזר: שלמים (שלמי נדבה) ששחטם מערב יום טוב אינו יוצא בהם לא משום שמחה ולא משום חגיגה. ובירושלמי אמר עולא בשם רבי אלעזר: שלמי חגיגה ששחטן מערב הרגל - אינו יוצא בהן ידי חובתו ברגל.<br><br>ב<b>ספרי דברים</b> פסקה קמב נאמר: "והיית אך שמח" - לרבות לילי יום טוב הראשון לשמחה. יכול שאני מרבה לילי יום טוב האחרון לשמחה! תלמוד לומר: "אך".<br><br>הגרסה בספרי הפוכה מהגרסה בירושלמי ובבבלי.<br><br>הירושלמי ידע שיש מדרש הדורש בחילוף ("או חלף") שנרמז גם בברייתא הבבלית ("מה ראית"), הוא הספרי ("מבואות לספרות התנאים", עמוד 711).</small><br>• • •
במשנה שנינו: <b>"סוכה - שבעה, כיצד? גמר מלוכל - לא יתיר את סוכתו, אבל מוריד הוא את הכלים מן המנחה ולמעלן, בשביל כבוד יום טוב האחרון".</b>
<br>כאן התחלת מקבילה בירושלמי ברכות ו,ו.
<br>מי שאין לו מקום בביתו לאכול ביום טוב האחרון של חג הסוכות והוא חייב להמשיך לאכול בסוכתו (שהוא אוכל כל השנה במקום סוכתו, ובחג הסוכות הוא מפחת את המעזיבה ומסכך על גבה), מה יעשה כדי שלא ייראה כמוסיף ויושב בסוכה ביום טוב האחרון? - מביאים שתי מימרות.
<br><b>רבי אבא בר כהנא</b> (אמורא ארץ ישראלי בדור השלישי) אמר בשם <b>רב חייה בר אשי</b> (אמורא בבלי בדור השני) שאמר <b>בשם רב</b> (אמורא בבלי בדור הראשון, מגדולי האמוראים)<b>: צריך אדם לפסול סוכתו</b> – ביום השביעי של החג, <b>מבעוד יום</b> (בשעה שעדיין יום) – באחד מהאופנים הפוסלים את הסוכה, כגון שהוא מעביר ענף אחד מסכך הסוכה, ונמצא שיש בין שאר הענפים רווח יותר משלושה טפחים, ובזה יש היכר שאינו יושב בסוכה לשם מצוות סוכה (אין בזה מלאכה, אף שיש בזה משום פסילת הסוכה)<b>.</b>
<br><b>רבי יהושע בן לוי</b> (אמורא ארץ ישראלי בדור הראשון) <b>אמר: צריך לקדש</b> – על היין לפני הסעודה ביום טוב האחרון, <b>בתוך ביתו</b> – ולא בתוך סוכתו, ובזה יש היכר שאינו יושב בסוכה לשם מצוות סוכה, שדי בהיכר מועט<b>.</b><br>
<br>מביאים שתי מימרות בעניין קידוש שלא במקום סעודה.
<br><b>רבי יעקב בר אחא</b> (אמורא ארץ ישראלי בדור השלישי והרביעי) אמר <b>בשם שמואל</b> (מגדולי אמוראי בבל בדור הראשון)<b>: קידש</b> – על היין לפני הסעודה, <b>בבית זה ונמלך</b> (עיין והחליט) <b>לוכל</b> (לאכול) <b>בבית אחר - מקדש</b> (במקבילה: 'צריך לקדש') – פעם שנייה בבית האחר, משום שאין קידוש אלא במקום סעודה<b>.</b>
<br><b>רבי אחא</b> (אמורא ארץ ישראלי בדור הרביעי) אמר בשם <b>רבי חיננא</b> (אמורא ארץ ישראלי בדור השלישי) שאמר <b>בשם רב</b>י <b>הושעיה</b> (מגדולי אמוראי ארץ ישראל בדור הראשון. - מגיה במסירה שלפנינו מחק 'הושעיה'. אבל בקטע גניזה וכן במקבילה בכתב יד רומי ובקטע בולוניה 2: 'רבי הושעיה', וכן הוא בפסיקתות. הגרסה לפי המגיה 'בשם רב' מתאימה לגרסה במימרה של רבי אבין להלן 'מה דמר רב'. ואילו הגרסה 'בשם רבי הושעיה' מתאימה לגרסה במימרה של רבי מנא להלן 'ודרבי הושעיה')<b>: מי שסוכתו עריבה</b> (נעימה) <b>עליו</b> – והוא רוצה לאכול בסוכתו בליל יום טוב האחרון של חג הסוכות, <b>- מקדש בלילי יום טוב האחרון</b> – על היין לפני הסעודה, <b>בתוך ביתו ועולה</b> – מביתו אל הסוכה שעל גגו, <b>ואוכל בתוך סוכתו</b> – ואינו צריך לקדש פעם שנייה בסוכתו<b>.</b><br>
<br>ומתרצים את הסתירה בין שתי המימרות האמוראיות האחרונות: <b>אמר רבי אבון</b> (מגדולי אמוראי ארץ ישראל בדור החמישי)<b>: ולא פליגין</b> – ולא חלוקים (שתי המימרות הסותרות לכאורה שאמרו שמואל ורבי הושעיה בעניין קידוש שלא במקום סעודה אינן חולקות זו על זו, כיוון שיש להעמיד אותן במקרים שונים)<b>. מה דאמר</b> – מה שאומר <b>רב</b> (כן הוא גם במקבילה בכתב יד רומי ובקטע בולוניה 2, וכן הוא בכמה ראשונים. אבל לפי הגרסה לעיל צריך לומר: 'מה דמר <b>רבי הושעיה</b>') – מקדש בתוך ביתו ואוכל בתוך סוכתו, ואינו צריך לקדש פעם שנייה, <b>- בשלא היה בדעתו לוכל בבית אחר</b> (צריך לומר כמו במקבילה בכתב יד רומי: 'בבית אח<b>ד</b>') – במקרה שלא היה בדעתו מתחילה בשעה שקידש לאכול במקום שקידש, אלא היה בדעתו לאכול במקום אחר, אינו צריך לקדש פעם שנייה במקום האחר<b>. מה דאמר</b> – מה שאומר <b>שמואל</b> – קידש בבית זה ונמלך לאכול בבית אחר, צריך לקדש פעם שנייה, <b>- בשהיה בדעתו לוכל בבית אחר</b> (צריך לומר: 'בבית אח<b>ד</b>') – במקרה שהיה בדעתו מתחילה בשעה שקידש לאכול במקום שקידש, ואחר כך שינה את דעתו לאכול בבית אחר, צריך לקדש פעם שנייה במקום האחר (הגרסה בראשונים: 'מה דמר רב - בשהיה בדעתו לאכול בבית אחר, ומה דמר שמואל - בשלא היה בדעתו לאכול בבית אחר'. והפירוש, בין לפי הגרסה שלפנינו המוגהת ובין לפי גרסת הראשונים, הוא אחד. - בספר "העיטור" ובספר "שיבולי הלקט" הובאה גרסה הפוכה שהוגהה: 'מה דמר רב - בשלא היה בדעתו לאכול בבית אחר, ומה דמר (שמואל) [רבי יהושע בן לוי] - בשהיה בדעתו לאכול בבית אחר', והפירוש: מה שאמר רב שצריך לפסול סוכתו מבעוד יום - בשלא היה דעתו לאכול בביתו אלא בסוכתו, שאין לו מקום לאכול בביתו, ולכן הוא צריך לפסול את סוכתו, ומה שאמר רבי יהושע בן לוי שצריך לקדש בביתו - בשהיה בדעתו לאכול בביתו, שיש לו מקום לאכול בביתו, ולכן אינו צריך לפסול את סוכתו)<b>.</b><br>
<br>ומציעים קשר בין שתי מחלוקות האמוראים שהובאו לפני כן: <b>אמר רבי מנא</b> (השני, מגדולי אמוראי ארץ ישראל בדור החמישי)<b>: אתיא דשמואל כרבי חייה</b> (צריך לומר: '<b>כרב</b> חייא בר אשי') <b>ודרבי הושעיה כרבי יהושע בן לוי</b> – באה (הולכת שיטתו) של שמואל כרב חייא בר אשי ושל רבי הושעיה כרבי יהושע בן לוי (שמואל שאומר: 'קידש בבית זה ונמלך לאכול בבית אחר - צריך לקדש פעם שנייה', סבור כרב חייא בר אשי בשם רב שאומר: 'צריך לפסול סוכתו מבעוד יום', שכיוון שהאוכל בסוכתו בליל יום טוב האחרון צריך לקדש בסוכתו, משום שאין קידוש אלא במקום סעודה, ואינו יכול לקדש בביתו להיכר שאינו יושב בסוכה לשם מצוות סוכה, הרי שהוא צריך לפסול את סוכתו מבעוד יום להיכר. ורבי הושעיה שאומר: 'מי שסוכתו עריבה עליו - מקדש בלילי יום טוב האחרון בתוך ביתו ועולה ואוכל בתוך סוכתו ואינו צריך לקדש פעם שנייה', סבור כרבי יהושע בן לוי שאומר: 'צריך לקדש בלילי יום טוב האחרון בתוך ביתו', שכיוון שהאוכל בסוכתו בליל יום טוב האחרון אינו צריך לקדש בסוכתו, ויכול לקדש בביתו להיכר שאינו יושב בסוכה לשם מצוות סוכה, הרי שאינו צריך לפסול את סוכתו מבעוד יום להיכר)<b>.</b><br>
<br>מציעים היסק: <b>אמר רבי אימי</b> (רבי אמי, אמורא ארץ ישראלי בדור השלישי)<b>: זאת אומרת, שהן נחלקין בפירות</b> (במסירה שלפנינו כאן ובמקבילה: 'בפירות', וכן הוא בכתב יד רומי. ובקטע בולוניה 2: 'בפיר'', ומגיה הוסיף 'ות' ('בפירות')) – מדברי הברייתא בברכות לעיל בעניין סדר סעודה, שאם הביאו להם (לאורחים המוזמנים לסעודה) יין ופרפראות כשהם יושבים בחדר ההמתנה - הם חלוקים זה מזה וכל אחד מברך לעצמו, ואם הביאו להם כשהם מסיבים בחדר האוכל (לפני עיקר הסעודה) - אינם חלוקים זה מזה ואחד מברך לכולם, יש להסיק שאם הביאו להם פירות אפילו כשהם מסיבים בחדר האוכל (לפני עיקר הסעודה) - הם חלוקים זה מזה וכל אחד מברך לעצמו, שאין הסיבה מועילה לאכילת פירות (כך פירש ר"ש משאנץ בתשובתו המובאת בספר האיגרות של רמ"ה, וכן פירש רז"פ. - "נחלקין" אינה לשון מחלוקת אלא לשון חלוקה ("אוצר לשונות ירושלמיים", עמוד מא))<b>.</b><br><br><small>יש גורסים: "זאת אומרת שהן נחלקין בפירו<b>ש</b>". כן הוא ברש"ס ובכמה דפוסים של הירושלמי כאן ובמקבילה, וכן הגיה רא"מ לונץ. והפירוש: יש להסיק מדברי רבי מנא, ששמואל ורבי הושעיה חלוקים, שלדעת שמואל אין קידוש אלא במקום סעודה, ולדעת רבי הושעיה יש קידוש שלא במקום סעודה, וזהו שלא כדברי רבי אבין ששמואל ורבי הושעיה אינם חלוקים. יש קושי בפירוש זה, שבעל מימרה זו, רבי אמי, קדם לבעלי המימרות הקודמות, רבי מנא ורבי אבין, ואינו יכול להתייחס לדבריהם. כמו כן, אין בירושלמי המונח "נחלקין בפירוש" (נראה שהמונח "בפירוש פליגין" שישנו בירושלמי הביא לגרסה הזו).<br>הפסיקתות וכן ראשונים שהביאו את הסוגיה בירושלמי כאן לא הביאו את המימרה "זאת אומרת...", ומזה נראה שאין המימרה הזאת חלק מן הסוגיה.<br><br>עד כאן המקבילה בירושלמי ברכות.<br>נראה שהסוגיה המוסבת על המשנה כאן הועתקה מכאן לברכות, ואילו המימרה "זאת אומרת שהן נחלקין בפירות" הועתקה מברכות לכאן. המימרה "זאת אומרת..." הועתקה לכאן בטעות, כי היא מוסבת על הברייתא בברכות לעיל בעניין סדר סעודה (לפי הגרסה והפירוש שפירשנו) שלא הובאה כאן.<br><br>ב<b>בבלי סוכה</b> מח,א אמרו: ...אין לו מקום (בביתו) להניח כלים / להוריד כליו (והוא חייב להמשיך לאכול בסוכה), מהו? - אמר רב חייא בר אשי אמר רב / רב חייא בר אשי אמר: פוחת בה ארבעה (מוריד מסכך הסוכה ארבעה טפחים ומכסה בסכך פסול ופוסל את הסוכה); ורבי יהושע בן לוי / ורבי שמעון בן לקיש אמר: מדליק בה את הנר (דבר שאסור לעשות בסוכה בימי החג).<br><br>דברי רב חייא בר אשי בשם רב שווים בשני התלמודים. דברי רבי יהושע בן לוי שונים בשני התלמודים.<br>לפי הבבלי, רב חייא בר אשי ורבי יהושע בן לוי מדברים כשאין לו מקום בבית להוריד כליו. ולפי הירושלמי, הם חולקים גם כשיש לו מקום בבית להוריד כליו, אלא שסוכתו עריבה עליו ורוצה לישב בה גם ביום טוב האחרון.<br><br>בבבלי פסחים ק,ב-קא,א נחלקו רב ושמואל בעניין קידוש שלא במקום סעודה, לדעת רב יש קידוש שלא במקום סעודה, ולדעת שמואל אין קידוש אלא במקום סעודה. דעת שמואל בבבלי מובאת בירושלמי כאן (המימרה הראשונה בעניין קידוש שלא במקום סעודה). אפשר שדעת רב בבבלי גרמה שינוי הגרסה בירושלמי כאן (המימרה השנייה בעניין קידוש שלא במקום סעודה) 'רב' במקום 'רבי הושעיה'. לפי הבבלי שם, דעת רבי יוחנן כדעת רב בעניין זה.<br><br>ב<b>פסיקתא דרב כהנא</b> כח,ז וב<b>פסיקתא רבתי</b> הוספה א פסקה ד נאמר: תמן תנינן: סוכה שבעה כיצד? - גמר מלאכול - לא יתיר את סוכתו, אבל מוריד הוא את הכלים מן המנחה ולמעלה, בשביל כבוד יום טוב האחרון.<br>רבי אבא בר כהנא, רב חייא בר אשי בשם רב: צריך לפסול סוכתו מבעוד יום.<br>רבי יהושע בן לוי אמר: צריך לקדש בלילי יום טוב האחרון בתוך ביתו.<br>רבי יעקב בר אחא בשם שמואל אמר: קידש בבית זה ונמלך לאכול בבית אחר - צריך לקדש פעם שנייה.<br>רבי אחא, רבי חנינא בשם רבי הושעיא: הרי שהיתה סוכתו עריבה עליו - הרי זה מקדש בלילי יום טוב האחרון בתוך ביתו ועולה ואוכל בתוך סוכתו, ואינו צריך לקדש פעם שנייה.<br>אמר רבי אבין: אתייא דשמואל כרבי חייא (צריך לומר: 'כרב חייא בר אשי') ודרבי הושעיא כרבי יהושע בן לוי.<br>אמר רבי מנא: ולא פליגין. מה דאמר שמואל בשהיתה דעתו לאכול בבית אחד, ומה דאמר רבי יהושע בן לוי (צריך לומר: 'ומה דמר רבי הושעיא') כשאין דעתו לאכול בבית אחר (צריך לומר: 'בבית אחד').<br><br>מאמריהם של רבי אבין ורבי מנא בירושלמי מוחלפים בפסיקתות.</small><br>• • •

Halakhah 6

<big><strong>משנה</strong></big><br>המשנה מפרטת את דיני ניסוך המים.
<br><b>ניסוך המים</b> – בשעת הקרבת איברי קורבן התמיד של השחר בחג הסוכות, <b>- שבעה, כיצד?</b> (נראה שהמילה "שבעה" במשנתנו באה באשגרה, שכן אין לשאול כיצד נמשך זמנה של מצווה מספר ימים מסוים אלא במצווה שנוהגת מספר ימים משתנה, כגון לולב וערבה שנוהגים שישה ושבעה, וכאן השאלה היא: "ניסוך המים כיצד?" - כיצד נוהגים בניסוך המים במקדש כל ימי החג?, והיא כמו השאלה לעיל: "מצוות ערבה כיצד?") <b>צלוחית</b> (בקבוק) <b>של זהב מחזקת שלשת לוגין</b> – כשיעור נסכי היין של כבשׂ, <b>היה ממלא</b> – מים, <b>מן השילוח</b> – בריכה בירושלים שבה נקווים מי מעיין הגיחון<b>. הגיעו</b> – הכוהנים והעם לאחר שמילאו את הצלוחית, <b>לשער המים</b> – שהיה בדרום העזרה<b>, תקעו והריעו ותקעו</b> – הכוהנים בחצוצרות<b>.</b>
<br><b>עלה</b> – הכוהן העובד, <b>בכבשׁ</b> – של המזבח, שהיה בדרומו, <b>ופנה לשמאלו</b> – לקרן מערבית דרומית, ששם היו מנסכים<b>, ושני ספלים של כסף היו שם</b> – בראש המזבח, בקרן מערבית דרומית, אחד ליין ואחד למים<b>. רבי יהודה</b> (בר אלעאי, מגדולי התנאים בדור הרביעי) <b>אומר: של סיד היו</b> – הספלים<b>, אלא שהיו מושחרין</b> – ודומים לשל כסף, שהוא שחור מן הסיד, <b>מפני היין</b> – גם הספל של מים היה מושחר, לפי שבכל ימות השנה לא הקפידו והיו מנסכים את היין גם לתוך הספל של מים<b>.</b>
<br><b>ומנוקבין כמין שני חוטמין דקין</b> – בכל ספל היה בתחתיתו כעין חוטם (קצה בולט) ובו נקב<b>, אחד מעובה</b> – הנקב של ספל אחד היה עבה ורחב, <b>ואחד מידק</b> – הנקב של הספל האחר היה דק וצר<b>, כדי שיהו</b> (בכתבי היד של המשנה נוסף 'שניהם') <b>כלים בבת אחת</b> (בכתבי היד של המשנה: 'בת אחת') – כדי שיציאת המים והיין תסתיים כאחת<b>. מערבי</b> – הספל שלצד מערב, <b>של מים</b> – בשביל ניסוך המים<b>, ומזרחי</b> – הספל שלצד מזרח, <b>של יין</b> – בשביל ניסוך היין<b>.</b>
<br><b>עירה של</b> ה<b>מים בתוך</b> (בכתב יד אחד של המשנה כאן ולהלן: 'בתוך', ובכתב יד שני של המשנה כאן ולהלן: 'לתוך') <b>של</b> ה<b>יין</b> – אם טעה ושפך את המים מן הצלוחית לתוך הספל של היין, <b>או של</b> ה<b>יין לתוך של</b> ה<b>מים</b> – אם טעה ושפך את היין מן הכלי לתוך הספל של המים, <b>- יצא.</b>
<br><b>רבי יהודה אומר: מלוג</b> (בכתבי היד של המשנה: 'בלוג', והוגה על ידי אחר 'מלוג') – ולא בשלושת לוגים, <b>היה מנסך כל שמונה</b> – אף ביום השמיני, ולא בשבעת ימי הסוכות בלבד (אבל חכמים חלוקים על רבי יהודה וסבורים שניסוך המים - שבעה)<b>.</b>
<br><b>ולמנסך אומרים לו: הגבה את ידך! שפעם אחת ניסך</b> – כוהן שהיה צדוקי, <b>על רגליו</b> – ולא לתוך הספל של המים, מפני שאין הצדוקים מודים במצוות ניסוך המים בחג<b>, ורגמוהו כל העם באתרוגיהם</b> – מפני זעמם עליו. לכן היו אומרים למנסך שיגביה את ידו, כדי שיראו שהוא נותן את המים לתוך הספל ואינו נוהג כצדוקי<b>.</b><br>• • •
<big><strong>תלמוד</strong></big><br>במשנה שנינו: "צלוחית של זהב מחזקת שלשת לוגין היה ממלא מן השילוח".
<br><b>אמר רבי יוסי בן חנינה</b> (אמורא ארץ ישראלי בדור השני)<b>: כדי לעשות פּוֹמְפִּי</b> (מקור המילה ביוונית ובלטינית, ומשמעה: פאר, הדר) <b>לדבר</b> – היו ממלאים מים מן השילוח בצלוחית של זהב ולא של חרס, בשביל לפאר ולהדר את הדבר<b>.</b>
<br>ומציעים זיהוי למקור התנאי עלום השם: רבי <b>יוסי בן חנינה</b> אמר <b>בשם מנחם יותפייה</b> (אמורא ארץ ישראלי בדור הראשון, מהעיר יודפת שבגליל התחתון)<b>: דרבי עקיבה</b> (תנא בדור השלישי, מגדולי התנאים) <b>היא</b> – של רבי עקיבה היא (המשנה שאמרה ששיעור המים לניסוך שלושה לוגים היא כדעת רבי עקיבה)<b>,</b> ומביאים מקור התומך בזיהוי המוצע: <b>דרבי עקיבה אמר: ניסוך המים - דבר תורה</b> – מן התורה, שיש לו סמך בתורה, כמו שאמרו בירושלמי לעיל ד,א: "רבי עקיבה אמר: ניסוך המים - דבר תורה, בשני "ונסכיהם", בשישי "ונסכיה", בשביעי "כמשפטם" - מ'ם יו'ד מ'ם מים". וכיוון שלמדים ניסוך המים מדרש הכתובים בניסוך היין, לכן כשם שהשיעור הפחות של יין לניסוך שלושה לוגים, כך שיעור המים לניסוך שלושה לוגים<b>.</b><br><br><small>נראה שבכל מקום שמצינו 'לעשות פומבי לדבר' הכוונה לטקסים ציבוריים נגד הצדוקים. אין הצדוקים מודים במצוות ניסוך המים בחג ("חקר תולדות ההלכה ומגילות מדבר יהודה", "תרביץ" נט, עמוד 67, הערה 220).<br><br><b>כדי לעשות פומפי לדבר</b><br>ב<b>ירושלמי יומא</b> ב,ב אמרו, שארבע פייסות היו במקדש בכל יום (כל העבודות שבמקדש היו נעשות על ידי הגרלה, וארבע פעמים ביום היו הכוהנים מתכנסים להגרלה), ולא היה פייס אחד בלבד, כדי לעשות פומפי לדבר.<br>ב<b>ירושלמי שם</b> אמרו, שכוהן אחד היה מדשן את המזבח הפנימי (מוריד את האפר מעל גבי מזבח הקטורת שבהיכל) וכוהן שני היה מדשן את המנורה (נוטל את האפר והפסולת מהנרות של המנורה), אף על פי שהכוהן המדשן את המזבח הפנימי יכול לדשן את המנורה, כדי לעשות פומפי לדבר.<br>ב<b>ירושלמי שם</b> אמרו, שהכוהן שהיה מדשן את המזבח הפנימי היה מניח את הטני (סל, שהיה נותן לתוכו את האפר) בהיכל לאחר הדישון ויוצא מן ההיכל, ואחר כך היה נכנס להיכל ונוטל את הטני, ולא היה מוציא את הטני לאחר הדישון, כדי לעשות פומפי לדבר; וכן הכוהן שהיה מדשן את המנורה היה מדשן בתחילה חמישה נרות ויוצא מן ההיכל, ואחר כך היה נכנס להיכל ומדשן את שאר שני הנרות, ולא היה מדשן את כל הנרות בפעם אחת, כדי לעשות פומפי לדבר.<br>ב<b>ירושלמי יומא</b> ב,ו אמרו, שקורבן האיל היה קרב באחד עשר כוהנים, אף על פי שיכולים שלושה להעלותו, כדי לעשות פומפי לדבר.<br>ב<b>ירושלמי יומא</b> ב,ז אמרו, שקורבן הפר היה קרב בעשרים וארבעה כוהנים, כדי לעשות פומפי לדבר, על שום שנאמר: "בְּבֵית אֱלֹהִים נְהַלֵּךְ בְּרָגֶשׁ" (תהילים נה,טו) (רגש - קהל רב).<br>ב<b>ירושלמי יומא</b> ד,א אמרו, שהכוהן הגדול ביום הכיפורים היה טורף (מנענע ומערבב) את הגורלות של שני השעירים בקלפי (ארגז קטן), ולא בקלתות (סלים), כדי לעשות פומפי לדבר.<br>ב<b>ירושלמי שקלים</b> א,א אמרו, שתיקנו לתרום את הלשכה מהשקלים בשלושה פרקים בשנה (ולא בפרק אחד), כדי לעשות פומפי לדבר.<br><br>כשדבר נעשה בכמה פעמים, אף שאפשר לעשותו בפעם אחת (תרומת הלשכה, פייסות, דישון המזבח הפנימי, דישון המנורה), או כשדבר נעשה באנשים מרובים, אף שאפשר לעשותו באנשים מועטים (דישון המזבח הפנימי והמנורה, קורבן האיל, קורבן הפר), או כשדבר נעשה בכלי חשוב, אף שאפשר לעשותו בכלי פחות (קלפי, צלוחית של זהב), הרי שהדבר נעשה בפאר ובהדר. חכמים תיקנו לעשות את כל הדברים הללו הקשורים למקדש בפאר ובהדר, כדי לפאר ולהדר את בית ה'.<br>על דבר שנעשה באנשים מרובים, אף שאפשר לעשותו באנשים מועטים, אמרו בכמה מקומות בבבלי: "בְּרָב עָם הַדְרַת מֶלֶךְ" (משלי יד,כח).<br><br>אין לפרש 'פומפי' במשמע 'פומבי' (פרסום), שהרי הדברים הללו (מלבד מילוי המים לניסוך) שנעשו במקדש לא נעשו בגלוי ובפרהסיה לעיני כל (רק העומדים בעזרה שבמקדש היו יכולים לראות כמה מהדברים הללו). לכן נראה לפרש את מה שאמרו בירושלמי סוכה לגבי ניסוך המים כמו מה שאמרו בירושלמי יומא לגבי קלפי, ולא כפי שפירשו מפרשי הירושלמי.</small>
כיוון שאמרו שהמשנה כאן בעניין ניסוך המים כרבי עקיבה, מביאים דברי תנא במשנה במקום אחר בעניין ניסוך המים בחוץ שאף הוא כרבי עקיבה.
<br>מציעים משנה ממקום אחר: <b>תמן תנינן:</b> – שם שנינו (משנה זבחים יג,ו): <b>רבי לעזר</b> (רבי אלעזר בן שמוע, תנא בדור הרביעי) <b>אומר: אף המנסך מים</b> (בכתבי היד של המשנה: 'מי החג') <b>בחג בחוץ</b> – אם ניסך בשוגג בחג הסוכות מחוץ לעזרה את המים שנתמלאו לשם ניסוך על המזבח, <b>- חייב</b> – קורבן חטאת כדין המקריב קודשים מחוץ לעזרה<b>.</b>
<br>ומציעים הסבר לשיטתו של רבי אלעזר: <b>אמר רבי יוחנן</b> (גדול אמוראי ארץ ישראל בדור השני)<b>: כל שיטת רבי לעזר כשיטת</b> (בקטע גניזה: '<b>ב</b>שיטת') <b>רבי עקיבה רבו. כמה דרבי עקיבה אמר:</b> – כמו שרבי עקיבה אומר: <b>ניסוך המים - דבר תורה, כן רבי לעזר אומר</b> (צריך לומר: 'אמר')<b>:</b> – כך רבי אלעזר אומר: <b>ניסוך המים - דבר תורה</b> – וכיוון שניסוך המים מן התורה, הרי זה קורבן לכל דבר, ואף לעניין הקרבה בחוץ, ולכן המנסך מים בחג בחוץ - חייב<b>.</b><br>
<br>הסופר במסירה שלפנינו כתב כאן 'מה נפק מן ביניהון' ומחק. אפשר שמשפט זה הוא אשגרה מלהלן בשל הדימיון ('מה נפק מן ביניהון. אית תניי תני... אית תניי תני... מאן דאמר... ומאן דאמר...).
<br>ומציעים גרסאות חלופיות של מקור תנאי: <b>אית תניי תני</b> – יש תנא (ש)שונה <b>בשם רבי אלעזר: צריך שיהא מילויין לשם החג</b> – צריך למלא את הצלוחית מים מן השילוח לשם החג<b>. אית תניי תני</b> – (ו)יש תנא (ש)שונה <b>בשם רבי לעזר: אינו צריך שיהא מילויין לשם החג</b> (כאן המונח 'אית תניי תני' מציע דברים המיוחסים לחכם נקוב שם (רבי אלעזר), אלא שדבריו הובאו על ידי מוסרים עלומי שם ("הטרמינולוגיה של הירושלמי", עמוד 65, הערה 265))<b>.</b>
<br>ומיישבים את הסתירה בין המקורות על ידי העמדתם לפי חכמים שונים: <b>מאן דאמר:</b> – מי שאומר: <b>צריך שיהא מילויין לשם החג - רבי לעזר כרבי עקיבה</b> – כשיטת רבי עקיבה, שאומר שניסוך המים מן התורה, ומאחר שניסוך המים מן התורה, צריך למלא לשם החג דווקא<b>, ומאן דאמר:</b> – ומי שאומר: <b>אינו צריך שיהא מילויין לשם החג - רבי לעזר כרבנ</b>י<b>ן</b> – כשיטת חכמים, שחלוקים על רבי עקיבה ואומרים שניסוך המים אינו מן התורה, ומאחר שניסוך המים מדברי חכמים, אינו צריך למלא לשם החג דווקא<b>.</b>
<br>ודוחים את יישוב הסתירה שהוצע לפני כן: <b>לית יכיל!</b> – אין אתה יכול (לומר שרבי אלעזר כחכמים)! ומציעים מקור כיסוד לדחייה: <b>דאמר רבי יוחנן: כל שיטת רבי לעזר כשיטת רבי עקיבה רבו. כמה דרבי עקיבה אמר:</b> – כמו שרבי עקיבה אומר: <b>ניסוך המים - דבר תורה, כן רבי לעזר אמר:</b> – כך רבי אלעזר אומר: <b>ניסוך המים - דבר תורה</b> – הרי שהמקורות חלוקים לשיטת האומר שניסוך המים מן התורה האם צריך למלא לשם החג או שלא<b>.</b><br>
<br>(<b>מה נפק מן ביניהון? אמר רבי זעורא: והוא שניסך שלשת לוגין בפנים ושלשת לוגין בחוץ.</b> (יש לגרוס משפטים אלה להלן))
<br>ומציעים גרסאות חלופיות של מקור תנאי: <b>אית תניי תני:</b> – יש תנא (ש)שונה: <b>יש להן שיעור</b> (מידה) – אפילו למעלה, שיש לנסך מים בפנים בשיעור שלושה לוגים בלבד ולא יותר<b>, ואית תניי תני:</b> – ויש תנא (ש)שונה: <b>אין להן שיעור</b> – למעלה, שמותר לנסך מים בפנים בשיעור יותר משלושה לוגים<b>.</b>
<br>[ומציעים מקרה נפקות בין שני המקורות: <b>מה נפק מן ביניהון?</b> – מה יוצא מביניהם? <b>אמר רבי זעורא</b> (רבי זירא, מגדולי אמוראי ארץ ישראל בדור השלישי)<b>: והוא שניסך</b> (צריך לומר במקום שתי מילים אלו: '<b>ניסך</b>') <b>שלשת לוגין בפנים ושלשת לוגין בחוץ.</b> (החלפת הגרסה של משפטים אלה היא על פי "שערי תורת ארץ ישראל")] ומפרטים את עמדותיהם של המקורות החולקים: <b>מאן דאמר:</b> – מי שאומר: <b>יש להן שיעור - פטור</b> – כיוון שאינו יכול לנסך בפנים אלא פעם אחת בלבד שלושה לוגים, לפיכך אם ניסך בפנים שלושה לוגים וחזר וניסך בחוץ שלושה לוגים - פטור, מפני שהמים שניסך בחוץ לא היו ראויים להתקבל בפנים, וכל דבר שאינו ראוי להתקבל בפנים אינו חייב עליו בחוץ<b>, ומאן דאמר:</b> – ומי שאומר: <b>אין להן שיעור - חייב</b> – מפני שהמים שניסך בחוץ היו ראויים להתקבל בפנים<b>.</b><br><br><small>ב<b>תוספתא זבחים</b> יב,ו שנו: המנסך שלושת לוגים מים בחג בחוץ - חייב, בשאר ימות השנה - פטור. רבי אלעזר אומר: אף בחג, אם נתמלא לשום חג - חייב, אם לאו - פטור.<br><br>ב<b>בבלי זבחים</b> קי,ב אמרו: אמר רבי יוחנן משום מנחם יודפאה: רבי אלעזר בשיטת רבי עקיבא רבו אמרה, דאמר: ניסוך המים דאורייתא (ולכן חייב אם עשאו בחוץ). דתניא: רבי עקיבא אומר: "ונסכיה" (במדבר כט,לא) - בשני ניסוכים הכתוב (בקורבנות חג הסוכות) מדבר, אחד ניסוך המים (שהוא המצווה המיוחדת לחג הסוכות) ואחד ניסוך היין (הנלווה לקורבן התמיד).<br>תנו רבנן: המנסך שלושת לוגים מים בחג בחוץ - חייב. רבי אלעזר אומר: אם מילאם לשם חג - חייב. - מאי בינייהו? - אמר רב נחמן בר יצחק: ביש שיעור במים (שצריך לנסך) קמיפלגי (לדעת תנא קמא אינו יכול לנסך יותר משלושה לוגים בחג, ולכן אם ניסך שלושה לוגים בפנים ולאחר מכן ניסך בחוץ - אינו חייב, ואילו לדעת רבי אלעזר אין שיעור לניסוך המים, ולכן אף אם ניסך שלושה לוגים בפנים, כל שמילא לשם חג וניסך בחוץ - חייב ("קרן אורה" על פי הירושלמי כאן)).<br><br>בבבלי אמר רבי יוחנן בשם מנחם יודפאה שרבי אלעזר כרבי עקיבא. ובירושלמי אמר רבי יוחנן כך בשם עצמו, ורבי יוסי בן חנינה אמר בשם מנחם יודפאה שהמשנה כאן כרבי עקיבא.</small><br>• • •
במשנה שנינו: "ושני ספלים של כסף היו שם. ומנוקבין כמין שני חוטמין דקין".
<br><b>יוסי בר אשיין</b> (אמורא ארץ ישראלי בדור השלישי) אמר <b>בשם רבי שמעון בן לקיש</b> (מגדולי אמוראי ארץ ישראל בדור השני)<b>: צריכין הספלים להיות פקוקין</b> (סתומים) <b>בשעת הניסוך</b> – צריך לסתום את נקבי הספלים כששופכים את היין לתוך אחד מהספלים בשעת הניסוך, כדי שיהיה הספל מלא יין<b>.</b> ומציעים מקור לקביעה: <b>מה טעמא?</b> – מה הטעם? (מה המקור בכתוב לקביעה זו?) נאמר (בקורבן התמיד): <b>"בַּקֹּדֶשׁ הַסֵּךְ נֶסֶךְ שֵׁכָר לי'י"</b> (במדבר כח,ז) – על המזבח שהוא קודש אתה חייב לשפוך נסך יין משכר, שאינו מהול במים, לשם ה'; ויש לדרוש מהכתוב שיש לנסך יין על המזבח שיגרום לו שכרות, ולכן צריך לסתום את הספלים, כדי שיהיה הספל מלא יין, וכך יהיה המזבח כשיכור<b>.</b><br><br><small>ב<b>בבלי סוכה</b> מט,ב אמרו: אמר ריש לקיש: בזמן שמנסכים יין על גבי מזבח פוקקים את השיתים (פוקקים את הנקבים שבמזבח שבהם יורדים הנסכים לשיתים), לקיים מה שנאמר: "בקודש הסך נסך שכר לה'". - מאי משמע? - אמר רב פפא: "שכר" - לשון שתייה, לשון שביעה, לשון שכרות.<br><br>בבבלי: פוקקים את השיתים. ובירושלמי: פוקקים את הספלים.<br><br>ב<b>פסיקתא דרב כהנא</b> ו,א וב<b>פסיקתא רבתי</b> טז נאמר: יוסי בר מנשיי / רבי יוסי בן מנסיה בשם רבי שמעון בן לקיש: צריכים הספלים שיהו פקוקים בשעת הניסוך. - אמר רבי יוסה בר בון: מילתיה דרבי שמעון בן לקיש אמרה: לעיכוב / לעכב (שאם לא סתם - לא יצא).</small><br>• • •
המים והיין שהיו מנסכים על המזבח היו יורדים דרך נקבי הספלים לחלל העמוק שהיה מתחת לפינה הדרומית מערבית של המזבח הקרוי שית.
<br>מציעים ברייתא: <b>תני:</b> – שונה (התנא): <b>רבי יוסה</b> (בר חלפתא, תנא בדור הרביעי) <b>אומר: השית היה נקוב</b> (מפולש) <b>עד התהום</b> (מעמקי האדמה)<b>. מה טעמא?</b> – מה הטעם? (מה המקור בכתוב לקביעה זו?) נאמר (במשל הכרם): <b>"</b>אָשִׁירָה נָּא לִידִידִי שִׁירַת דּוֹדִי לְכַרְמוֹ: כֶּרֶם הָיָה לִידִידִי בְּקֶרֶן בֶּן שָׁמֶן, <b>וַיְעַזְּקֵהוּ וַיְסַקְּלֵהוּ וַיִּטָּעֵהוּ שֹׂרֵק וַיִּבֶן מִגְדָּל בְּתוֹכוֹ"</b> (ישעיהו ה,א-ב) – "ידידי" ו"דודי" (כוונת הנביא לה') חפר בקרקע כדי לעקור את האבנים ממקומן, וסילק את האבנים מן הכרם, ונטע בכרם גפנים משובחות, ובנה מגדל שמירה לשומר הכרם; ויש לדרוש את הכתובים כמשל למקדש: <b>- זה ההיכל</b> – המגדל זה ההיכל שבמקדש, שהרי בניין ההיכל היה גבוה מאוד (מאה אמה) ועשוי כמגדל<b>, "יֶקֶב חָצֵב בּוֹ"</b> (שם) – חצב בתוך הכרם יקב (בור לקבל את התירוש מהגת בזמן דריכת הענבים); <b>- זה המזבח</b> – היקב זה המזבח שעליו מנסכים יין<b>, "וְגַם יֶקֶב</b> חָצֵב בּוֹ<b>"</b> (שם) <b>- זה השית</b> – יש לרבות מהמילה "גם" את השית שהיה מתחת למזבח ('יקב' קרוב אל 'נקב', ומכאן יש ללמוד שהשית היה נקוב עד התהום)<b>.</b><br>
<br>ומביאים ברייתא נוספת: <b>רבי שמעון</b> (בן יוחאי, תנא בדור הרביעי) <b>אומר: מעשה שמים היו</b> – השיתים שהיו מתחת למזבח נעשו על ידי ה' בבריאת העולם, ולא נעשו בידי אדם<b>. לפי שהיו מעשה שמים, יכול</b> – אולי יעלה על דעתך ש<b>לא יהו</b> (צריך לומר: 'היו') <b>נאים כמעשה ידי אומן! תלמוד לומר:</b> – לְמד את הדבר (התשובה על שאלתך) מן הכתוב (בקילוס הדוד לרעיתו): <b>"חַמּוּקֵי יְרֵכַיִךְ כְּמוֹ חֲלָאִים מַעֲשֵׂה יְדֵי אָמָּן"</b> (שיר השירים ז,ב) – ירכייך העגולות הן כמו תכשיטים עגולים עשויים בידי אומן מומחה; ויש לדרוש את הכתוב הזה כמשל לשיתים החלולים שהיו מתחת למזבח, <b>- נאים היו יותר ממעשה ידי אומן</b> – לא נתפרש מניין שהיו נאים יותר ממעשה ידי אומן. ונראה לפרש כך: דרך הכתובים, כשמילה אחת מסיימת באות מסוימת, והמילה שאחריה מתחילה באותה האות, לפעמים נשמטת אותה האות שבתחילת המילה השנייה, וזו שבסוף המילה הראשונה תשמש גם לתחילת המילה השנייה, ולפעמים נשמטת אותה האות שבסוף המילה הראשונה, וזו שבתחילת המילה השנייה תשמש גם לסוף המילה הראשונה ("תוספת ברכה" א, עמוד 122). ואף כאן המ"ם מן "חלאים" משמשת גם לתחילת המילה "מעשה", ויוצא "ממעשה" - יותר ממעשה<b>.</b><br>
<br>ומציעים ברייתא נוספת: <b>תני:</b> – שונה (התנא): <b>אמר רבי לעזר בירבי צדוק</b> (הראשון, תנא בדור השני)<b>: לוֹל</b> (בור, חלל בקרקע) <b>קטן היה בין האולם ולמזבח</b> – לנסכים של היין<b>. אחת לששים לשבעים שנה</b> (מגיה במסירה שלפנינו מחק את המילה 'לששים') <b>היו פירחי כהונה</b> (צעירי הכוהנים) <b>יורדין</b> – ללול, כדי לנקות אותו, <b>ומעלין</b> – מן השיתים, <b>אותו</b> – את שיירי הנסכים של היין, <b>בקדושה</b> (מילה זו יתירה, והיא אשגרה מלהלן)<b>, שהיה קרוש כעיגולי דבילה</b> – שנתייבשו מימיו ונעשה קרוש מרוב הזמן ששהה בשיתים, והיה דומה לאחר שנקרש לעיגולי דבילה<b>, ובאין ושורפין אותו בקדושה</b> – במקום קדוש בעזרה, משום שהוא נשאר בקדושתו ואסור בהנאה כקודשים, ולכן צריך לשורפו<b>. כשם שהיה ניסוכו בקדושה</b> – שנאמר: "בקודש הסך נסך"<b>, כך היתה שריפתו בקדושה.</b><br><br><small>לפי רבי יוסי, הנסכים היו יורדים לשית ומהשית לתהום. אבל לפי רבי אלעזר ברבי צדוק, הנסכים היו יורדים ללול, ולכן היו צריכים לרדת ולהעלות משם את השיירים.</small><br>
<br>ומביאים ברייתא נוספת: <b>אמר רבי</b> (רבי יהודה הנשיא, תנא בדור החמישי)<b>: רְאֵה שהתפיסתך התורה</b> – התורה שאמרה "שֵׁכָר" ("הסך נסך שכר לה'") תפסה (נקטה, השתמשה ב-) <b>לשון חיבה, לשון שיבעה</b> (צריך לומר: 'שביעה')<b>, לשון שיכרות</b> – שכביכול ה' שותה את היין המתנסך על גבי המזבח ומחבב אותו ואחר כך שבע בו ולבסוף משתכר בו (כלשון שאמר רבי "ראה שהתפיסתך תורה" נמצא במכילתא דרבי ישמעאל מסכתא ד"בחודש" פרשה ו ובספרי דברים פסקה מג: "רבי חנינא בן אנטיגנוס אומר: בוא / צא וראה לשון שתפסה תורה 'מולך'")<b>.</b><br><br><small>ב<b>תוספתא סוכה</b> ג,טו שנו: רבי יוסה אומר: שית היה נקוב לתהום, שנאמר: "אשירה נא לידידי" וגו' "ויעזקהו ויסקלהו וייטעהו שורק ויבן מגדל בתוכו" - זה ההיכל, "יקב חצב בו" - זה המזבח, "וגם יקב חצב בו" - זה השית.<br>רבי לעזר בי רבי צדוק אומר: לוֹל קטן היה בין האולם ולמזבח למערבו של כבש, אחת לשבעים שנה / אחת לשישים לשבעים שנה פרחי כהונה יורדים לשם ומלקטים משם יין קרוש כעיגולי דבילה, ומעלים ושורפים אותו בקדושה, שנאמר: "בקודש הסך נסך" - כשם שניסוכו בקדושה, כך שריפתו בקדושה.<br>וב<b>תוספתא מעילה</b> א,טז שנו: רבי אלעזר ברבי צדוק אומר: לוֹל קטן היה בין האולם למזבח למערבו של כבש, אחת לשבעים שנה / אחת לשישים שבעים שנה פרחי כהונה יורדים לשם ומלקטים משם יין קרוש כעיגולי דבילה, ומעלים ושורפים אותו בקדושה, שנאמר: "בקודש הסך נסך שכר לי'י" - כשם שנסיכתו בקדושה, כך שריפתו בקדושה. - ואומר: "ויבן מגדל בתוכו וגם יקב חצב בו", "ויבן מגדל בתוכו" - זה ההיכל, "יקב חצב בו" - זה המזבח, "וגם יקב חצב בו" - זה השית.<br><br>ב<b>בבלי סוכה</b> מט,א אמרו: אמר רבה בר בר חנה אמר רבי יוחנן: שיתים מששת ימי בראשית נבראו, שנאמר: "חמוקי ירכייך כמו חלאים מעשה ידי אומן". "חמוקי ירכייך" - אלו השיתים, "כמו חלאים" - שמחוללים (חלולים) ויורדים עד התהום, "מעשה ידי אומן" - מעשה ידי אומנותו של הקב"ה.<br>תניא: רבי יוסי אומר: שיתים מחוללים ויורדים עד התהום, שנאמר: "אשירה נא לידידי שירת דודי לכרמו, כרם היה לידידי בקרן בן שמן. ויעזקהו ויסקלהו וייטעהו שורק ויבן מגדל בתוכו וגם יקב חצב בו". "מגדל" - זה בית המקדש, "יקב" - זה המזבח, "וגם יקב" - אלו השיתים.<br>תניא: אמר רבי אלעזר בר צדוק: לוֹל קטן היה בין כבש למזבח במערבו של כבש, ואחת לשבעים שנה פרחי כהונה יורדים לשם ומלקטים משם יין קרוש שהוא דומה לעיגולי דבילה, ובאים ושורפים אותו בקדושה, שנאמר: "בקודש הסך נסך שכר לה'" - כשם שניסוכו בקדושה, כך שריפתו בקדושה.<br><br>בתוספתא ובירושלמי: 'שית'. ובבבלי: 'שיתין'.<br>בתוספתא ובירושלמי: לוֹל קטן היה בין האולם ולמזבח. ובבבלי: לוֹל קטן היה בין כבש למזבח.<br><br>ב<b>פסיקתא דרב כהנא</b> ו,א וב<b>פסיקתא רבתי</b> טז נאמר: תני רבי חייה: "בקודש הסך נסך שכר לי'י" (במדבר כח,ז) - לשון שתייה, לשון שביעה / רוויה, לשון שכרות.<br>וב<b>במדבר רבה</b> כא,יז נאמר: "הסך נסך שכר" - לשון שתייה, לשון שביעה, לשון שכרות.<br><br><b>רבי שמעון אומר: מעשה שמים היו</b><br>הדרשה לשיר השירים ז,ב כפי שהיא מופיעה בירושלמי מוקשה: מיקום דברי רבי שמעון בירושלמי קוטע את רצף הברייתות כפי שהוא בתוספתא ובבבלי, ומציג את דבריו כהמשך לברייתא של רבי יוסי. אולם אין זכר לדרשת רבי שמעון במקבילות לברייתא הראשונה בתוספתא ובבבלי. בדברי רבי שמעון אין זכר לא לשית ולא לשיתין. לולא הבבלי לא היינו מבינים כלל שרבי שמעון בירושלמי מזהה את "חמוקי ירכייך" עם השיתין דווקא. בבבלי אין זכר לנוי שלהם, ו"מעשה ידי אומן" מתפרש באופן הפוך לפירוש רבי שמעון בירושלמי, כמעשה ידי הקב"ה ("סוכה פרקים רביעי וחמישי", עמודים 453-454).<br><br>במשנה (מידות ג,ג; מעילה ג,ג בכתבי היד), בתוספתא (ראה לעיל) ובירושלמי: 'שית' בלשון יחיד. ורק בבבלי: 'שיתין' בלשון רבים. במימרת רבי שמעון שבירושלמי כאן נאמר "היו" בלשון רבים, וגם לא נאמר בה על מה היא מדברת. מימרה זו נתפרשה על השיתים כמו המימרה האמוראית המקבילה בבבלי הדורשת את הכתוב בשיר השירים ז,ב על השיתים (ראה לעיל). ברם, מכיוון שבמימרה זו שבירושלמי כאן נאמר לשון רבים, נראה שמימרה זו במקורה לא דיברה על השית אלא על דבר אחר, אולי על הלוחות (דברים רבה ג,ז: "לוחות הראשונות מעשה שמים". אוצר המדרשים (אייזנשטיין) עמוד 539: "ארבעה דברים נקראו מעשה ידיו של הקב"ה, ואלו הם: שמים וישראל ומקדש והלוחות"). מימרה זו הועתקה לירושלמי כאן בעקבות המימרה בבבלי על השיתים, וכדי להתאים מימרה זו לכאן הושמט ממנה עניין הלוחות שעליו היא מדברת, ולכן לא נאמר בה על מה היא מדברת. ההשערה, שמימרה זו דיברה במקורה על הלוחות ושהיא הועתקה לירושלמי לאחר עריכתו, מיישבת גם את הקשיים שיש במימרה זו שבירושלמי ביחס למיקומה וביחס להבדלים בתוכנה בינה ובין המימרה שבבבלי על השיתים.<br>מימרת רבי שמעון "מעשה שמים היו" (הלוחות / השיתים) הובאה לאחר מימרת רבי יוסי, משום שרבי יוסי דרש שהמקדש (ההיכל, המזבח והשית) היה מעשה ה'.<br><br><b>לשון חיבה</b><br>ב<b>ויקרא רבה</b> א,ב נאמר: רבי אבהו פתח: "ישובו יושבי בצילו יחיו דגן ויפרחו כגפן זכרו כיין לבנון" (הושע יד,ח)... "זכרו כיין לבנון" - אמר הקב"ה: חביב עליי שמותם של הגרים כיין נסך שקרב על גבי המזבח לפניי (זכר שמו של הגר חביב עליי כיין המתנסך בבית המקדש. "לבנון" כינוי לבית המקדש).</small><br>
<br>כיוון שהזכירו יין קרוש, מביאים מימרה בעניין זה.
<br><b>רבי יודה בר לקרה</b> אמר <b>בשם רבי שמואל בר נחמן</b> (אמורא ארץ ישראלי בדור השני והשלישי)<b>: משחרב בית המקדש פסק</b> (חדל, לא הוסיף להיות) <b>יין קרוש</b> – יין שנעשה מוצק, <b>ופסקה זכוכית לבנה</b> – זכוכית שקופה ונקייה שהצליחו לזככה ולנקותה מן החומרים שנתנו צבע, והיתה יקרה מאוד<b>.</b>
<br>ושואלים: <b>מהו</b> – מה פירוש <b>זכוכית לבנה?</b>
<br>ומשיבים: <b>שהיתה מתקפלת</b> (מתקלפת) – שהסירו ממנה את החומרים שנתנו צבע ('קפל' - היפוך אותיות מן 'קלף'. בסורית: 'קפל' - הסיר)<b>.</b><br><br><small>ב<b>בבלי סוטה</b> מח,ב אמרו: אמר רבי אמי: משחרב מקדש ראשון, בטלה שירא פרנדא (סוג של משי) וזכוכית לבנה. - תניא נמי הכי: משחרב מקדש ראשון, בטלה שירא פרנדא וזכוכית לבנה ורכב ברזל; ויש אומרים: אף יין קרוש הבא משניר (החרמון) הדומה (לאחר קרישתו) לעיגולי דבילה.<br><br>ב<b>איכה רבה</b> ד,ד וב<b>איכה רבה</b> (בובר) ד [ב] נאמר: רבי יודן בן קרח בשם רבי שמואל בר נחמן: משחרב בית המקדש פסק יין קרוש וזכוכית לבנה. - ואי זה היא זכוכית לבנה? - [שהיא] נקפלת.<br><br>ב<b>תוספתא נידה</b> ט,יז שנו: בראשונה היו מוליכים לבית האבל, עניים - בכלי זכוכית צבועה, ועשירים - בכלי זכוכית לבנה. חזרו להיות מוליכים בין בצבועה ובין בלבנה, מפני כבוד עניים.<br>וב<b>בבלי מועד קטן</b> כז,א אמרו: תנו רבנן: בראשונה היו משקים בבית האבל, עשירים - בזכוכית לבנה, ועניים בזכוכית צבועה, והיו עניים מתביישים. התקינו שיהו הכל משקים בזכוכית צבועה, מפני כבודם של עניים.<br><br>ברור הוא, לפי המקורות האלה (תוספתא נידה ובבלי מועד קטן), שזכוכית לבנה בטלה משחרב מקדש שני, שלא כבבלי סוטה, שתקנה זו שהתקינו היא מזמן מאוחר מאוד של ימי הבית השני ("מחקרים בתקופת המשנה והתלמוד", עמוד 134, הערה 154).</small><br>• • •
במשנה שנינו: "אחד מעובה ואחד מידק, כדי שיהו כלים בבת אחת".
<br>איזה מעובה ואיזה מידק? -
<br>מציעים הסבר עלום שם שנדחה בהמשך: <b>הוון בעיין מימר:</b> – היו רוצים לומר: <b>המעובה של מים והמידק של יין</b> – הנקב של הספל שבו היה מנסך את המים היה עבה ורחב, והנקב של הספל שבו היה מנסך את היין היה דק וצר<b>.</b>
<br>ודוחים את ההסבר: <b>דאמר</b> (נראה שצריך לומר: '<b>אמר</b>') <b>רבי יונה</b> (מגדולי אמוראי ארץ ישראל בדור הרביעי) <b>בשם רבי אימי</b> (רבי אמי, אמורא ארץ ישראלי בדור השלישי)<b>: נקב שאינו מוציא מים מוציא יין, ושאינו מוציא יין מוציא שמן, ושאינו מוציא שמן מוציא דבש</b> (נראה שצריך לומר: '<b>נקב שמוציא מים אינו מוציא יין, ושמוציא יין אינו מוציא שמן, ושמוציא שמן אינו מוציא דבש</b>', וכן הגיה ב"שערי תורת ארץ ישראל") – נקב שדרכו יכולים לצאת מים, אין יכול לצאת יין, לפי שהיין סמיך מהמים, ונקב שדרכו יכול לצאת יין, אין יכול לצאת שמן, לפי שהשמן סמיך מהיין, ונקב שדרכו יכול לצאת שמן, אין יכול לצאת דבש, לפי שהדבש סמיך מהשמן (המציאות מחייבת את ההגהה של מימרה זו, כמו שכתב ב"שערי תורת ארץ ישראל"). - שיעור נסכי המים בחג הסוכות היה שלושה לוגים, וגם שיעור נסכי היין של כבשׂ התמיד של השחר היה שלושה לוגים, והיו מתחילים לנסך את המים ואת היין של התמיד בבת אחת, וכיוון שהמים ממהרים לצאת יותר מן היין, לפי שהיין סמיך מהמים, היה נקב הספל של המים צר יותר מן נקב הספל של היין, כדי שיציאת המים והיין תסתיים כאחת. הרי שהמעובה של יין והמידק של מים<b>.</b>
<br>ומציעים הסבר חלופי: <b>ואפילו תימר:</b> – ואפילו תאמר: <b>חילופין</b> – חילוף הדברים (שנקב שאינו מוציא מים מוציא יין, הפך מה שאמר רבי יונה בשם רבי אימי (לפי הגהתנו), מכל מקום הנקב של הספל שבו היה מנסך את היין היה עבה ורחב, והנקב של הספל שבו היה מנסך את המים היה דק וצר) <b>- דרבי יהודה</b> (בר אלעאי, מגדולי התנאים בדור הרביעי) <b>היא</b> – של רבי יהודה היא (המשנה היא כדעת רבי יהודה)<b>, דרבי יהודה אמר: מלוג היה מנסך כל שמונה</b> – שיעור נסכי המים בחג הסוכות היה לוג אחד ולא שלושה לוגים. וכיוון שהמים היו מועטים מן היין, ששיעור נסכי היין של כבשׂ התמיד של השחר היה שלושה לוגים, היה נקב הספל של המים צר יותר מן נקב הספל של היין, כדי שיציאת המים והיין תסתיים כאחת. הרי שהמעובה של יין והמידק של מים (אין כוונת הירושלמי "ואפילו תימר: חילופין" שהמציאות הפוכה ממה שאמר רבי יונה בשם רבי אימי (לפי הגהתנו), אלא הכוונה שאף אילו היתה המציאות הפוכה, מכל מקום היה נקב הספל של המים צר יותר מן נקב הספל של היין, מפני שלא הסמיכויות השונות של המים והיין קובעות את גודל נקבי הספלים אלא הכמויות השונות של המים והיין הן שקובעות)<b>.</b><br><br><small>נראה שהיו מי שפירשו ש"ואפילו תימר: חילופין" הוא דחיית ההסבר שהוצע תחילה, ולכן סברו שדברי רבי יונה בשם רבי אימי הם הנמקה להסבר שהוצע תחילה, ובשל כך גרסו בדבריו כפי שהוא בירושלמי שלפנינו. ברם, לא נמצא במקום אחר בירושלמי שדחו הסבר שהוצע בלשון "הוון בעיין מימר" בלשון "ואפילו תימר", ולא עוד אלא שלא נמצא במקום אחר בירושלמי שנימקו הסבר שהוצע בלשון "הוון בעיין מימר".<br>נראה שסברו תחילה שהמעובה של מים והמידק של יין משום ששנינו במשנה: "מערבי של מים, ומזרחי של יין" - הראשון מים והשני יין, ולכן גם מה ששנינו: "אחד מעובה ואחד מידק" - הראשון מים והשני יין.<br><br>ב<b>בבלי סוכה</b> מח,ב אמרו: לימא מתניתין ("אחד מעובה ואחד דק") רבי יהודה היא ולא רבנן. דתנן: רבי יהודה אומר: בלוג היה מנסך כל שמונה (ולשיטתו היה הבדל גדול בין שיעור היין שהוא שלושה לוגים לבין שיעור המים שהוא לוג אחד בלבד, וכדי שיכלו כאחת היה של היין רחב ושל המים צר). דאי רבנן - תרווייהו כי הדדי נינהו (שווים הם בשיעוריהם)! (ומדוע עשו להם נקבים שונים?)<br>אפילו תימא: רבנן, חמרא סמיך, מיא קליש (ולכן היין מתעכב לצאת יותר מן המים, וכדי שיכלו כאחת היה של היין רחב ושל המים צר).<br><br>גם לפי הבבלי וגם לפי הירושלמי, המעובה של יין והמידק של מים. בבבלי אמרו תחילה שהמשנה רבי יהודה היא ולא רבנן, ואמרו: "אפילו תימא רבנן". ובירושלמי (לפי הגהתנו ופירושנו) סברו תחילה שהמעובה של מים והמידק של יין, ודחו ואמרו שהמעובה של יין והמידק של מים, והמשנה רבנן היא, ואמרו עוד: "דרבי יהודה היא".</small><br>
<br>ומציעים בעיות (בעניין ניסוך המים): <b>רבי שמעון בן לקיש</b> (מגדולי אמוראי ארץ ישראל בדור השני) <b>בעא קומי</b> – שאל לפני <b>רבי יוחנן</b> (גדול אמוראי ארץ ישראל בדור השני)<b>: הקדימן לזבח</b> – אם הקדים את ניסוך המים לקורבן תמיד של השחר, שניסך את המים לפני שחיטת התמיד<b>, מה הן?</b> – מה דינם? האם הדבר כשר או פסול? (אם ניסוך המים בא בגלל החג (חובת היום) - כשר, ואם הוא בא בגלל הזבח (חובת הזבח) כמו ניסוך היין - פסול וצריך לחזור ולנסך) <b>ניסכן בלילה</b> – אם הקדים וניסך את המים בלילה הקודם ולא ביום<b>, מה הן?</b> – מה דינם? האם הדבר כשר או פסול? (אם ניסוך המים הוא חובת היום - כשר, שהיום מתחיל בלילה הקודם, ואם הוא חובת הזבח כמו ניסוך היין - פסול) <b>לא ניסך היום, מהו שינסך למחר?</b> – האם מותר לנסך ביום אחר בשביל היום או אסור? (אם ניסוך המים הוא חובת היום - אסור, ואם הוא חובת הזבח כמו ניסוך היין - מותר)<br>
<br><b>אמר ליה: נישמעינה מן הדא דאמר רבי אילא בשם רבי יסי: "ונסכיה" - אחד ניסכי מים ואחד ניסכי יין. הדא אמרה: הקדימן לזבח - כשר; ניסכן בלילה - כשר; לא ניסך היום - לא ינסך למחר, על שם עבר יום - עבר קרבנו.</b>
<br>בקטע זה כפי שהוא לפנינו יש שני קשיים חמורים: <b>א.</b> לא זו בלבד שלא מצאנו במקום אחר בירושלמי את הלשון 'אמר ליה: נישמעינה מן הדא דאמר...', אלא שרבי אילא היה תלמידו של רבי יוחנן, ולא ייתכן שרבי יוחנן פושט את הבעיות ממימרה שאומר רבי אילא (ההצעות לתיקון הנוסח בקטע זה שהוצעו על ידי רז"פ ו"אהבת ציון וירושלים" בשל קושי זה אינן מתאימות לסגנון הירושלמי במקומות דומים אחרים). <b>ב.</b> רבי יוחנן פושט את הבעיות מדרשת הכתוב שיש להסיק ממנה שניסוך המים הוא כמו ניסוך היין, אך לפי זה יש להסיק חילוף הדברים האמורים בקטע זה.
<br>לכן נראה שיש לגרוס כך:
<br>אמר ליה: נישמעינה מן הדא: "ונסכיה" - אחד ניסכי מים ואחד ניסכי יין. הדא אמרה: הקדימן לזבח - פסול; ניסכן בלילה - פסול; לא ניסך היום - ינסך למחר. - אמר רבי אילא בשם רבי יסי: הקדימן לזבח - כשר; ניסכן בלילה - כשר; לא ניסך היום - לא ינסך למחר, על שם עבר יום - עבר קרבנו.
<br>נראה, שבשל הדימיון בין שתי המימרות, נוצרה בטעות מימרה אחת המורכבת מחלקי שתי המימרות.<br>
<br>ופושטים את הבעיות: <b>אמר ליה:</b> – אמר לו (רבי יוחנן לרבי שמעון בן לקיש): <b>נישמעינה מן הדא</b> – נשמע (נלמד) אותה (את התשובה לבעיות) מזאת (מברייתא)<b>: "וּנְסָכֶיהָ"</b> (במדבר כט,לא) – בעולת התמיד של חג הסוכות נאמר בכל יום: "מִלְּבַד עֹלַת הַתָּמִיד מִנְחָתָהּ וְנִסְכָּהּ" בלשון יחיד, פרט ליום השישי שנאמר בו: "וּנְסָכֶיהָ" בלשון רבים, ויש לדרוש שהכתוב הזה מדבר בשני ניסוכים הבאים עם קורבן התמיד של השחר בחג הסוכות, <b>- אחד ניסכי מים ואחד ניסכי יין</b> – ניסוך אחד של מים וניסוך שני של יין. מכאן למדים את ניסוך המים בחג הסוכות (לפי הבבלי תענית ב,ב וזבחים קי,ב רבי עקיבא דורש כך מהכתוב הזה. בבבלי זבחים שם רבי יוחנן הוא שמציע ברייתא זו כמו בירושלמי כאן)<b>.</b> ומציעים את התשובה לבעיות: <b>הדא אמרה:</b> – זאת אומרת (כיוון שלפי דרשה זו נכללים ניסוך המים וניסוך היין במילה אחת, הרי שניסוך המים הוקש (הושווה) לניסוך היין, ולכן ניסוך המים הוא חובת הזבח כמו ניסוך היין, ומזה יש להסיק): <b>הקדימן לזבח</b> – אם הקדים ניסוך המים לקורבן תמיד של השחר, <b>- פסול; ניסכן בלילה</b> – אם הקדים וניסך את המים בלילה הקודם ולא ביום, <b>- פסול; לא ניסך היום - ינסך למחר</b> – מותר לנסך ביום אחר בשביל היום<b>.</b>
<br>ומביאים דעה חולקת: <b>אמר רבי אילא</b> (רבי אלעאי, אמורא ארץ ישראלי בדור השלישי) <b>בשם רבי יסי</b> (רבי אסי, אמורא ארץ ישראלי בדור השלישי)<b>: הקדימן לזבח</b> – אם הקדים ניסוך המים לקורבן תמיד של השחר, <b>- כשר</b> – מפני שהוא חובת היום<b>; ניסכן בלילה</b> – אם הקדים וניסך את המים בלילה הקודם ולא ביום, <b>- כשר</b> – מפני שהוא חובת היום<b>; לא ניסך היום - לא ינסך למחר</b> – אסור לנסך ביום אחר בשביל היום<b>,</b> ויש להציע עיקרון המשמש כמקור להלכה: <b>על שם</b> (משום) <b>עבר יום - עבר קרבנו</b> (עיקרון זה מפורש בספרי זוטא ו,י: "עבר יומו - עבר קורבנו". ובבבלי ברכות כו,א: "עבר יומו - בטל קרבנו") – ניסוך המים הוא חובת היום, וכיוון שעבר יומו עבר קורבנו, שביום אחר שוב אין הקורבן רצוי (לפי רבי אסי, יש לחלק בין ניסוך היין שהוא חובת הזבח לניסוך המים שהוא חובת היום)<b>.</b><br><br><small>ב<b>ספרא</b> "אמור" פרשה יב נאמר: "זבח ונסכים" - אם אין זבח - אין נסכים (שהנסכים מכוח הזבח הם באים), שיקדום זבח לנסכים, שאם קדמו נסכים לזבח - פסולים (שאין הנסכים מתקדשים אלא בזביחה). "דבר יום" - מלמד שכל היום כשר למוספים. "ביומו" - עיבר זמנו - אין חייבים באחריותם (ואינם יכולים להביא קורבן אחר בשבילו). יכול לא יהו חייבים באחריות נסכים למחר! (שלא יוכלו להביאם למחר כיוון שהם באים בגלל הזבח) - תלמוד לומר: "ומנחתם ונסכיהם" - ביום, "ומנחתם ונסכיהם" - למחר (הכתוב היתר בקורבנות החג מלמד שאין לנסכים זמן קבוע, שיכול להביאם אף למחר).<br><br>לפי ספרא (מובא בבבלי), אם הקדים את נסכי היין לזבח - פסול, ואם לא ניסך היום - ינסך למחר. לפי רבי יוחנן בירושלמי תעניות ד,ו, אם לא ניסך נסכי התמיד היום - ינסך למחר (וכן הוא בבבלי). לפי רבי יוחנן בירושלמי כאן, ניסוך המים הוא כמו ניסוך היין, ומכאן שלרבי יוחנן אם הקדים את נסכי המים לזבח - פסול, ואם ניסכם בלילה - פסול, ואם לא ניסך היום - ינסך למחר. לכן יש הכרח לגרוס בירושלמי כאן כמו שהצענו, שרבי יוחנן אמר: "הקדימן לזבח - פסול; ניסכן בלילה - פסול; לא ניסך היום - ינסך למחר".<br><br>כמו שבירושלמי כאן אמר רבי יוחנן לריש לקיש שיש ללמוד מדרשת הכתוב "ונסכיה" שניסוך המים הוקש לניסוך היין לעניינים הנידונים כאן, כך בבבלי זבחים קי,ב אמר רבי יוחנן (לריש לקיש, כמו שעולה מההמשך שם) שיש ללמוד מדרשת הכתוב "ונסכיה" שניסוך המים הוקש לניסוך היין לעניין חיוב על ניסוך המים בחוץ. בבבלי שם הגיב ריש לקיש על דברי רבי יוחנן שהקיש ניסוך המים לניסוך היין. ואמרו בבבלי שם, שלפי רבי אסי שאמר בשם רבי יוחנן שאמר בשם רבי נחוניא מבית חוורתן שניסוך המים הלכה למשה מסיני, אין להקיש ניסוך המים לניסוך היין. הרי שדברי רבי אסי בירושלמי כאן הם כדבריו בבבלי שניסוך המים אינו כמו ניסוך היין. נמצא שסוגיית הבבלי זבחים מאשרת את הצעתנו לגרסת הירושלמי כאן, שלפיה חלוקים רבי יוחנן ורבי אסי בעניין ניסוך המים, שלרבי יוחנן ניסוך המים הוא כמו ניסוך היין, ולרבי אסי ניסוך המים אינו כמו ניסוך היין.</small><br>• • •
במשנה שנינו: "רבי יהודה אומר: מלוג היה מנסך כל שמונה".
<br>מסיקים: <b>רבנ</b>י<b>ן</b> – החכמים <b>מרבים במים וממעטים בימים</b> – שכן לדעת החכמים (התנא הסתמי במשנה), ניסוך המים בחג - שלושת לוגים, כל שבעה<b>. רבי יהודה ממעט במים ומרבה בימים</b> (בקטע גניזה: 'מרבה בימים וממעט במים') – שכן לדעת רבי יהודה, ניסוך המים בחג - לוג אחד, כל שמונה<b>.</b><br><br><small>ב<b>תוספתא סוכה</b> ג,טז שנו: ניסוך המים - כל שבעה. רבי יהודה אומר: כל שמונה. רבי יהודה אומר: בלוג היה מנסך כל שמונה. וחכמים אומרים: שלושת לוגים. נמצאת אומר: המרבה במים ממעט בימים, והמרבה בימים ממעט במים.</small><br>• • •
במשנה שנינו: "ולמנסך אומרים לו: הגבה את ידך! שפעם אחת ניסך על רגליו, ורגמוהו כל העם באתרוגיהם".<br>
<br>ב<b>תוספתא פרה</b> ג,ז-ח שנו: ומטמאים היו את הכוהן השורף את הפרה (האדומה, על ידי שסמכו זקני ישראל את ידיהם עליו), מפני הצדוקים, שלא יהו אומרים: במעורבי השמש נעשית (שכן הצדוקים היו דורשים שדווקא טהורים שכבר העריב שמשם לאחר טבילתם עוסקים בפרה, ואילו החכמים קיבלו שאף טבולי יום שעדיין לא העריב שמשם כשרים למעשי פרה. לפיכך היו מטמאים את הכוהן, וטבל ועשה מיד את הפרה, כדי להוציא מליבם של הצדוקים). - ומעשה בצדוקי אחד שהעריב שמשו ובא לשרוף את הפרה, וידע בו רבן יוחנן בן זכיי ובא וסמך שתי ידיו עליו ואמר לו: אישי כוהן גדול, מה נאה אתה להיות כוהן גדול! רד (לבית הטבילה) טבול אחת (טבול פעם אחת)! ירד וטבל ועלה. אחר שעלה צרם לו באוזנו (רבן יוחנן בן זכיי צרם לצדוקי באוזנו ועשאו בעל מום, ובעל מום פסול בפרה). אמר לו: בן זכיי, לכשאפנה לך (לכשאפנה אתנקם בך). אמר לו: כשתיפנה. לא שהה שלושה ימים (שלושה ימים לאו דווקא, אלא ימים מועטים) עד שנתנוהו בקברו. בא אביו לפני רבן יוחנן בן זכיי ואמר לו: בן זכיי, לא נפנה בני.
<br>וב<b>תוספתא סוכה</b> ג,טז שנו: (ולמה צרכו לומר למנסך: 'הגבה את ידך!'?) שכבר היה מעשה בביתוסי אחד שניסך (את המים) על רגליו, ורגמוהו כל העם באתרוגיהם, ונפגמה קרנו של המזבח ובטלה עבודה בו ביום, עד שהביאו גוש אחד של מלח ונתנוהו עליו, כדי שלא ייראה המזבח פגום, שכל מזבח שאין לו לא קרן ולא כבש ולא יסוד - פסול. רבי יוסה בי רבי יהודה אומר: אף הסובב.
<br>וב<b>תוספתא יומא</b> א,ח שנו: ולמה צרכו להשביעו (זקני בית דין את הכוהן הגדול, שלא ישנה דבר מכל מה שאמרו לו)? - שכבר היה מעשה בביתוסי אחד שהקטיר עד שהוא בחוץ (נתן את הקטורת על גחלים במחתה כשהוא עדיין בהיכל חוץ לפרוכת), ויצא ענן הקטורת והרתיע (זעזע, הרעיד) את כל הבית. - שהיו ביתוסין אומרים: יקטיר עד שהוא בחוץ, שנאמר: "וכיסה ענן הקטורת את הכפורת אשר על הארון ולא ימות" (הם טענו, שאם לא יבוא הכוהן הגדול לקודש הקודשים בענן עשן הקטורת מבחוץ - ימות). אמרו להם חכמים: והלא כבר נאמר: "ונתן את הקטורת על האש לפני ה'" (הכוהן הגדול נותן את הקטורת על גחלים במחתה בקודש הקודשים)? הא כל המקטיר אין מקטיר אלא בפנים. אם כן, למה נאמר: "כי בענן אראה על הכפורת"? מלמד, שהוא נותן בה מעלה עשן ("ענן" פירושו ענן של עשן, שצריך להכניס לתוך הקטורת מין עשב העושה שיעלה העשן). הא אם לא נתן בה מעלה עשן - חייב מיתה. - כשיצא אמר לאביו: כל ימיכם הייתם דורשים ולא הייתם עושים, עד שעמדתי אני ועשיתי. אמר לו אביו: אף על פי שאנו דורשים אין אנו עושים, שומעים אנו לדברי חכמים. תמהני עליך אם תאריך ימים. לא שהה שלושה ימים (שלושה ימים לאו דווקא, אלא ימים מועטים) עד שנתנוהו בקברו.<br>
<br>ב<b>ירושלמי יומא</b> א,ה אמרו: ולמה משביעין אותו? מפני הבייתוסין, שהיו אומרים: יקטיר מבחוץ ויכניס מבפנים. - מעשה באחד שהקטיר מבחוץ והכניס מבפנים, וכשיצא אמר לאביו: אף על פי שהייתם דורשין כל ימיכם לא עשיתם, עד שעמד אותו האיש ועשה. אמר לו: אף על פי שהיינו דורשין כל ימינו, אבל כרצון חכמים היינו עושין. תמיה אני אם יאריך אותו האיש ימים בעולם. אמרו: לא באו ימים קלין (מועטים) עד שמת. ויש אומרים: יצא חוטמו מזנק תולעים וכמין פרסת עגל עלת בתוך מצחו.<br>
<br>לפי התוספתא, במעשה של הפרה ובמעשה של הכיפורים, הכוהן מת שלושה ימים לאחר המעשה. אולם בירושלמי מובאות מסורות חלוקות לגבי המעשה של הכיפורים: מת כעבור כמה ימים או שמת בו ביום.<br>
<br>כאן התחלת מקבילה בירושלמי יומא א,ה.
<br>מציעים מסורת עלומת שם: <b>אית דבעי מימר:</b> – יש (מי) שרוצה לומר: <b>היא</b> (צריך לומר: 'ה<b>ו</b>א') <b>דפרה</b> – של (מסכת) פרה<b>, היא</b> (צריך לומר: 'ה<b>ו</b>א') <b>דסוכה</b> – של (מסכת) סוכה<b>, היא</b> (צריך לומר: 'ה<b>ו</b>א') <b>דכיפורים</b> – של (מסכת) כיפורים (יומא). - הכוהן הצדוקי שעשה את הפרה לאחר שהעריב שמשו, הוא גם הכוהן שניסך את המים על רגליו בחג הסוכות, והוא גם הכוהן שהקטיר מבחוץ ביום הכיפורים, שכולם הם אדם אחד<b>.</b>
<br>ומציעים מסורת אחרת: <b>רבי סימון</b> (רבי שמעון בן פזי, אמורא ארץ ישראלי בדור השני והשלישי) <b>לא אמר כן</b> – לא אומר כך (כמו מסורת 'אית דבעי מימר')<b>, אלא או דפרה ודסוכה חד ודכיפורים חד</b> – או שהכוהן הצדוקי שעשה את הפרה לאחר שהעריב שמשו והכוהן שניסך את המים על רגליו בחג הסוכות הם אדם אחד, והכוהן שהקטיר מבחוץ ביום הכיפורים הוא אדם אחר<b>, או דפרה ודכיפורים חד ודסוכה חד</b> – או שהכוהן הצדוקי שעשה את הפרה לאחר שהעריב שמשו והכוהן שהקטיר מבחוץ ביום הכיפורים הם אדם אחד, והכוהן שניסך את המים על רגליו בחג הסוכות הוא אדם אחר<b>.</b>
<br>ומקשרים בין המחלוקות שנזכרו לפני כן (בין המחלוקת בברייתא שבירושלמי יומא במעשה באחד שהקטיר מבחוץ ובין המחלוקת של המסורות בשלושת המעשים): <b>מאן דאמר:</b> – מי שאומר (בברייתא שבירושלמי יומא): <b>לא באו ימים קלים עד שמת</b> – הכוהן שהקטיר מבחוץ ביום הכיפורים מת כעבור ימים מועטים, <b>- תלתיהון עבד</b> – שלושתם עשה (מי שאומר כך הוא כמי שאומר שכוהן אחד עשה את שלושת הדברים, שהכוהן הקטיר מבחוץ ביום הכיפורים, ועשה את הפרה בין יום הכיפורים לחג הסוכות, וניסך על רגליו בחג הסוכות ומת ברגימת האתרוגים, הרי שמת ימים מועטים לאחר שהקטיר מבחוץ ביום הכיפורים)<b>.</b>
<br><b>מאן דאמר:</b> – (ו)מי שאומר (בברייתא שבירושלמי יומא): <b>יצא</b> – הכוהן שהקטיר מבחוץ ביום הכיפורים מקודש הקודשים, כאשר <b>חוטמו</b> (אפו) <b>מזנק</b> (מזרים בקילוח) <b>תולעים</b> – תולעים היו יוצאים מנחירי אפו, <b>וכמין פרסת עגל</b> (במקבילה נוסף 'יצאת') <b>בתוך מצחו</b> – כעין טביעת כף רגל של עגל היתה על מצחו (שמלאך שהיה שם בעט בכף רגלו במצחו של הכוהן והמית אותו, ונאמר במלאכים: "וְכַף רַגְלֵיהֶם כְּכַף רֶגֶל עֵגֶל" (יחזקאל א,ז) - בצורת פרסה); הרי שמת ביום הכיפורים ביציאתו מקודש הקודשים, <b>- כמאן דאמר:</b> – כמי שאומר: <b>או דפרה ודסוכה חד ודכיפורים חד, או דפרה ודכיפורים חד ודסוכה חד</b> – מי שאומר שהכוהן שהקטיר מבחוץ ביום הכיפורים מת מיד הוא כמי שאומר שאו שכוהן אחד עשה את הפרה וניסך על רגליו בחג הסוכות ומת ברגימת האתרוגים, וכוהן אחר הקטיר מבחוץ ביום הכיפורים ומת ממלאך שהמית אותו, או שכוהן אחד עשה את הפרה והקטיר מבחוץ ביום הכיפורים ומת ממלאך שהמית אותו, וכוהן אחר ניסך על רגליו בחג הסוכות ומת ברגימת האתרוגים<b>.</b><br><br><small>אף שניתן לייחס את שלושת המעשים לשלושה כוהנים שונים, המסורות שבירושלמי אומרות שאו שכוהן אחד עשה את שלושתם או ששני כוהנים עשו אותם. ונראה לומר, שהמסורות שבירושלמי הממעטות במספר הכוהנים הגדולים הצדוקים שעשו את המעשים הללו הולכות בעקבות הירושלמי הממעט במספר הכוהנים הגדולים ששימשו בבית שני שרובם היו רשעים, שכן לפי הירושלמי יומא א,א שימשו בבית שני שמונים וכמה כוהנים גדולים, ואילו לפי הבבלי יומא ט,א שימשו בבית שני יותר משלוש מאות כוהנים גדולים.<br><br>ב<b>בבלי יומא</b> יט,ב אמרו: תנו רבנן: מעשה בצדוקי אחד (שנתמנה לכוהן גדול) שתיקן (את הקטורת) מבחוץ והכניס מבפנים. פגע בו אביו, אמר לו: בני, אף על פי שצדוקים אנו (ולדעתנו צריכים לעשות כך), מתיראים אנו מן הפרושים (ואין אנו נוהגים כשיטתנו). אמר לו (הבן): כל ימיי הייתי מצטער על מקרא זה: "כי בענן אראה על הכפורת" (ויקרא טז). אמרתי: אימתיי יבוא לידי ואקיימנו? ועכשיו שבא לידי לא אקיימנו?! - אמרו: לא היו ימים מועטים עד שמת והוטל באשפה, והיו תולעים יוצאים מחוטמו. ויש אומרים: ביציאתו (מקודש הקודשים) ניגף; דתני רבי חייא: כמין קול נשמע בעזרה, שבא מלאך וחבטו על פניו, ונכנסו אחיו הכוהנים (להוציאו משם) ומצאו ככף רגל עגל בין כתיפיו (סימן למכת המלאך), שנאמר: "ורגליהם רגל ישרה וכף רגליהם ככף רגל עגל" (יחזקאל א).<br><br>בבבלי, כמו בירושלמי, מובאות מסורות חלוקות לגבי המעשה של הכיפורים: מת כעבור כמה ימים או שמת בו ביום. בירושלמי נזכרו תולעים שהיו יוצאים מחוטמו במסורת שמת בו ביום, ובבבלי נזכרו במסורת שמת כעבור כמה ימים. בירושלמי: פרסת עגל בתוך מצחו, ובבבלי: כף רגל עגל בין כתפיו.</small><br>
<br>ומביאים ברייתא: <b>צווחה עליהן</b> (גערה ונזפה בהם) <b>העזרה: צאו מיכן, צאו מיכן</b> (במקבילה אין שתי מילים אלו)<b>, בני עלי</b> – חופני ופינחס, בניו של עלי הכוהן<b>, טימאתם בית אלהינו</b> – חיללתם את בית ה' במעשים המקולקלים שעשיתם, ביזוי הקורבנות וניאוף (כמסופר בשמואל א פרק ב)<b>.</b><br><br><small>נראה שברייתא זו בעניין צווחת העזרה על בני עלי הובאה כאן, משום שאף במעשה בכוהן שהקטיר מבחוץ ביום הכיפורים צווחה העזרה. בבבלי אמרו במעשה זה: "כמין קול נשמע בעזרה", ובתוספתא אמרו במעשה זה: "יצא ענן הקטורת והרתיע את כל הבית". גם בני עלי נענשו בעונש מיתה על מעשיהם כמו במעשה כאן.<br><br>ב<b>בבלי פסחים</b> נז,א ו<b>כריתות</b> כח,א אמרו: תנו רבנן: ארבע צווחות צווחה עזרה. ראשונה: צאו מכאן בני עלי, שטימאו היכל ה'...</small><br>
<br>ומביאים ברייתא נוספת: <b>בו ביום</b> – באותו היום עצמו שכוהן ניסך את המים על רגליו ורגמוהו כל העם באתרוגיהם, <b>נפגמה</b> (נתקלקלה) <b>קרן המזבח</b> – בשל רגימת האתרוגים<b>, ונתנו עליו</b> – על המזבח במקום הקרן שנפגמה, <b>גוש של מלח שלא יהא נראה</b> – המזבח, <b>כפגום</b> – עד שתיקנו את הקרן<b>, שכל מזבח שאין לו קרן וסובב</b> (בליטה מסביב לאמצע גובהן של דופנות המזבח) <b>ויסוד</b> (בליטה מסביב לתחתית המזבח) <b>- פגום</b> (במקבילה: 'פסול') <b>הוא</b> – אם בנו מזבח שאין לו אחד מאלה - המזבח פסול לעבודה, או אם נפגם אחד מאלה במזבח הבנוי - המזבח נפסל לעבודה (הירושלמי שהזכיר את הסובב כלל גם את דברי רבי יוסי בירבי יהודה בתוספתא)<b>.</b><br><br><small>הירושלמי הביא את סופה של הברייתא, ולא הביא את ראשה: מעשה בכוהן שניסך את המים על רגליו ורגמוהו כל העם באתרוגיהם. התוספתא והבבלי הביאו את הברייתא כולה.<br><br>ב<b>בבלי סוכה</b> מח,ב-מט,א אמרו: תנו רבנן: מעשה בצדוקי אחד שניסך על גבי רגליו, ורגמוהו כל העם באתרוגיהם. ואותו היום נפגמה קרן המזבח, והביאו בול (גוש) של מלח וסתמוהו, לא מפני שהוכשר לעבודה (על ידי סתימה זו) אלא כדי שלא ייראה המזבח פגום, שכל מזבח שאין לו לא כבש ולא קרן ולא יסוד ולא ריבוע (שלא נעשה כריבוע או שנפגם ריבועו) - פסול לעבודה. רבי יוסה בר יהודה אומר: אף הסובב.<br><br>מן הירושלמי כאן מוכח שהרגו העם באתרוגיהם את הכוהן שניסך על רגליו. ולשיטה זו מסתבר שלא הסתפקו באתרוגים אלא רגמו אותו גם באבנים. ברם במשנתנו ובתוספתא ובבבלי לא נזכר כלל שהרגו אותו ("תוספתא כפשוטה").<br>מלשון הבבלי "והביאו בול של מלח וסתמוהו, לא מפני שהוכשר לעבודה אלא כדי שלא ייראה המזבח פגום" משמע שגוש המלח לא הכשיר את המזבח לעבודה. אבל מלשון התוספתא "ובטלה עבודה בו ביום, עד שהביאו גוש אחד של מלח ונתנוהו עליו, כדי שלא ייראה המזבח פגום" משמע שאחרי שהביאו את גוש המלח ונתנו עליו הוכשר המזבח לעבודה, אלא שלא עבדו לפני כן מפני מראית העין, מפני שהמזבח נראה כפגום ("תוספתא כפשוטה"; "סוכה פרקים רביעי וחמישי", עמוד 437). אולם מסופה של התוספתא "שכל מזבח שאין לו לא קרן ולא כבש ולא יסוד - פסול" משתמע שהקרן שנפגמה פסלה את המזבח לעבודה (שם, הערה 1). בירושלמי משמע כמו בבבלי.</small><br>
<br>במעשה של הכוהן שהקטיר מבחוץ והכניס מבפנים ביום הכיפורים מסופר, שכמין פרסת עגל היה במצחו (שמלאך שהיה שם המית אותו).
ומציעים קושיה: <b>בעון קומי</b> – שאלו (הקשו) לפני <b>רבי אבהו</b> (אמורא ארץ ישראלי בדור השלישי)<b>: והא כתיב:</b> – והרי כתוב (בעבודה ביום הכיפורים): <b>"וְכָל אָדָם לֹא יִהְיֶה בְּאֹהֶל מוֹעֵד בְּבֹאוֹ לְכַפֵּר בַּקֹּדֶשׁ עַד צֵאתוֹ"</b> (ויקרא טז,יז) – בשעה שהכוהן נכנס לקודש הקודשים לעשות את מעשה הכיפור אסור לכל אדם להיות בתוך אוהל מועד עד שייצא (על פי פשט המקרא הכתוב עוסק בכפרת הדמים (הזאות הדם), אבל החכמים דרשו שהכתוב עוסק בכפרת הקטורת (הקטרת הקטורת)); ויש לדרוש את הלשון "וכל אדם": <b>- אפילו אותן שכתוב בהן "וּדְמוּת פְּנֵיהֶם פְּנֵי אָדָם"</b> (יחזקאל א,י) <b>לא יהיו באהל מועד בבואו לכפר בקודש</b> (במקבילה אין שלוש המילים האחרונות) – כל מי שמכונה אדם, אפילו מלאכים, לא יהיו שם באותה שעה<b>!</b> – ואם כן, כיצד היה מלאך שם בשעה שהכוהן הקטיר מבחוץ והכניס מבפנים ביום הכיפורים?
<br>ומתרצים: <b>אמר לון:</b> – אמר להם (רבי אבהו): <b>בשעה שהוא נכנס כדרכו</b> – דבר זה (שאף המלאכים אסור להם להיות שם באותה שעה) נאמר כשהכוהן עושה את עבודתו כראוי ומקטיר את הקטורת כמצוותה. אבל אם אינו עושה כך - המלאכים נמצאים שם לענוש אותו<b>.</b><br><br><small>עד כאן המקבילה בירושלמי יומא.<br><br>הכינויים 'צדוקים' ו'בייתוסין' מתחלפים במקורות מסוימים. התוספתא מרבה להשתמש ב'בייתוסין' גם כשבמקור מקביל אחר מופיע 'צדוקים' (תוספתא סוכה ג,טז - בבלי סוכה מח,ב; תוספתא יומא א,ח - בבלי יומא יט,ב). הירושלמי יומא א,ה מזכיר 'בייתוסין' בעקבות התוספתא יומא א,ח ("חקר תולדות ההלכה ומגילות מדבר יהודה", "תרביץ" נט, עמודים 48-49 והערה 166).<br><br>בדורות האחרונים (של ימי הבית השני) היו נאלצים הצדוקים, גם בשעה שהשלטון בידיהם, להישמע לדעתם ולהוראתם של הפרושים, מפני רצון העם, בכל דבר הלכה ודת לרבות בכל מה שנוגע להלכות המקדש (משנה יומא א,ה ותוספתא יומא א,ח; משנה סוכה ד,ט ותוספתא סוכה ג,טז, ועוד הרבה) ("בשלהי הבית השני ובתקופת המשנה", עמוד 16).<br>העם ראה בחכמי התורה הפרושיים את מוריו, נשמע להם ועמד לצידם בהתנגשויות שבין הפרושים לכהונה הגדולה הצדוקית, בין אם הדבר התבטא בהבעת הערכתו ובין אם הדבר גרר עימו ביצוע מעשים במקדש בניגוד לדעתם של הכוהנים הגדולים (תוספתא סוכה ג,א; משנה מנחות י,ג ועוד) או אף התנגשויות אלימות (משנה סוכה ד,ט ותוספתא סוכה ג,טז) (שם, עמודים 23-24).</small><br>• • •

Halakhah 7

<big><strong>משנה</strong></big><br><b>כמעשהו בחול</b> – כדרך שעשו בניסוך המים בימי החול, <b>כך מעשהו בשבת</b> – כך עשו בו בשבת<b>, אלא שהיה ממלא</b> – מים, <b>מערב שבת</b> – לפי שבשבת היה אסור להביא מים מן השילוח למקדש, <b>חבית של זהב שאינה מקודשת</b> – שלא נתקדשה לעבודת המזבח, שהמים השוהים בתוכה כל הלילה אין נפסלים בלינה, <b>מן השילוח, ומניחה בלישכה</b> – ולמחר היה ממלא ממנה צלוחית של זהב לניסוך<b>.</b>
<br><b>נשפכה או נתגלתה</b> (הוסר הכסוי) – החבית, <b>- היה ממלא מן הכיור</b> – של מים שבמקדש ומנסך מהם, שהמים שבכיור לא היו נפסלים בלינה<b>, שהמים והיין המגולים פסולין מעל גבי המזבח</b> – שהואיל והם אסורים בשתייה לאדם, שיש חשש ששתה מהם נחש והטיל בהם ארס (משנה תרומות ח,ד), לפיכך אסורים הם למזבח; וזהו הטעם, שאם נתגלו המים שבחבית, לא היה מנסך מהם אלא היה ממלא מן הכיור (המילים "שהמים והיין המגולים..." הן תוספת מברייתא שבירושלמי להלן ששנה רבי יהושע הדרומי לפני רבי יונה ("מבוא לנוסח המשנה", עמוד 952))<b>.</b><br>• • •
<big><strong>תלמוד</strong></big><br>במשנה שנינו: "כמעשהו בחול כך מעשהו בשבת, אלא שהיה ממלא מערב שבת חבית של זהב שאינה מקודשת".
<br>מקשים (על המשנה): <b>למה לי שאינה מקודשת?</b> – מדוע היה ממלא חבית שאינה מקודשת? <b>ואפילו מקודשת!</b> – ימלא אפילו חבית מקודשת! ומחזקים את הקושיה: <b>לא כן אמר</b> – (וכי) לא כך אומר <b>רבי אחא</b> (אמורא ארץ ישראלי בדור הרביעי) בשם <b>רבי חיננא</b> (אמורא ארץ ישראלי בדור השלישי) שאמר <b>בשם רבי יסא</b> (רבי אסי, אמורא ארץ ישראלי בדור השלישי)<b>:</b> נאמר (במצוות ה' למשה על הקמת המשכן ועריכת כליו): <b>"</b>וּמָשַׁחְתָּ אֶת הַמִּשְׁכָּן וְאֶת כָּל אֲשֶׁר בּוֹ וְקִדַּשְׁתָּ אֹתוֹ וְאֶת כָּל כֵּלָיו וְהָיָה קֹדֶשׁ, וּמָשַׁחְתָּ אֶת מִזְבַּח הָעֹלָה וְאֶת כָּל כֵּלָיו <b>וְקִדַּשְׁתָּ אֶת הַמִּזְבֵּחַ וְהָיָה הַמִּזְבֵּחַ קֹדֶשׁ קָדָשִׁים"</b> (שמות מ,י) – תקדש את המשכן ואת כליו ואת המזבח על ידי משיחתם בשמן המשחה, ועל ידי זה תהיה למזבח דרגת קדושה גבוהה (בכתוב אחר נאמר: "וְקִדַּשְׁתָּ אֹתוֹ וְהָיָה הַמִּזְבֵּחַ קֹדֶשׁ קָדָשִׁים, כָּל הַנֹּגֵעַ בַּמִּזְבֵּחַ יִקְדָּשׁ" (שמות כט,לז), ולמדו חכמים מכתוב זה שכל דבר הראוי לקורבן שייגע במזבח יהיה קודש ויוקרב על המזבח); ויש להקיש (להשוות) את הכלים למזבח: <b>- מה המזבח אינו מקדש אלא בדעת</b> – כשם שהמזבח מקדש את מה שאדם נותן עליו רק אם הוא מתכוון שהמזבח יקדש אותו<b>, אף הכלים לא יקדשו אלא בדעת</b> – כך גם כלי השרת במקדש מקדשים את מה שאדם נותן בתוכם רק אם הוא מתכוון שהכלים יקדשו אותם<b>?!</b> (בתמיהה) – הרי שאף אם ימלא חבית מקודשת, לא תקדש החבית את המים שבתוכה אם לא יתכוון שהיא תקדש אותם, ולא יהיו המים נפסלים בלינה!
<br>ומתרצים: <b>חזקיה</b> (אמורא ארץ ישראלי בדור הראשון, בנו של רבי חייא) <b>אמר: שלא יהו אומרין: ראינו מים שנתמלאו לקידוש ידים ורגלים</b> (רחיצת ידיהם ורגליהם של הכוהנים כדי שיוכלו לשרת במקדש) <b>נפסלין בלינה</b> (שהייה במשך הלילה) – אם היה ממלא חבית מקודשת, יש חשש שמא יחשבו הרואים אותו שמילא את החבית כדי לקדש למחר במים שבחבית ידיים ורגליים והתכוון שהחבית תקדש את המים, שאין מקדשים ידיים ורגליים אלא במים שנתקדשו בכלי מקודש, ובמקרה זה המים נפסלים לקידוש בלינה, ויאמרו הרואים שמותר לקדש ידיים ורגליים במים שנפסלו בלינה. ועל מנת למנוע חשש זה, היה ממלא חבית שאינה מקודשת<b>.</b>
<br>ומתרצים עוד: <b>דבית רבי ינאי</b> (אמורא ארץ ישראלי בדור הראשון) <b>אמרין:</b> – (החכמים) של בית רבי ינאי אומרים: <b>שלא יהו אומרין: ראינו מי החג</b> (המים שמנסכים על המזבח בחג הסוכות) <b>נפסלין בלינה</b> – אם היה ממלא חבית מקודשת, יש חשש שמא יחשבו הרואים אותו שהתכוון שהחבית תקדש את המים, ובמקרה זה המים נפסלים לניסוך בלינה, ויאמרו הרואים שמותר לנסך על המזבח מים שנפסלו בלינה. ועל מנת למנוע חשש זה, היה ממלא חבית שאינה מקודשת<b>.</b>
<br>ומתרצים עוד: <b>רבי יוחנן</b> (גדול אמוראי ארץ ישראל בדור השני) <b>אמר: מפני מראית העין</b> (מה שעין הבריות רואה) – אם היה ממלא חבית מקודשת, יש חשש שמא יחשבו הרואים אותו שהתכוון שהחבית תקדש את המים, ובמקרה זה המים נפסלים בלינה. ועל מנת למנוע חשש זה, היה ממלא חבית שאינה מקודשת<b>.</b>
<br>ומסתפקים: <b>ולא ידעין אִין כהדא דחזקיה אִין כהדא דרבי ינאי</b> – ולא יודעים אם כ(מימרה) הזאת של חזקיה ואם כ(מימרה) הזאת של רבי ינאי (רבי יוחנן שאמר מפני מראית העין לא פירש את דבריו, האם סבר שהחשש הוא מה שאומר חזקיה או שמא סבר שהחשש הוא מה שאומרים החכמים של בית רבי ינאי) <b>דברי הכל</b> (נראה שמילים אלו הן אשגרה בטעות משני המופעים האחרים בירושלמי (מועד קטן א,ח ו-ג,ה) של הביטוי "ולא ידעין אין כהדא דר' אין כהדא דר'" שבהם מופיע "דברי הכל" בסוף הביטוי אחרי "דר'" השני)<b>.</b><br><br><small>ב<b>בבלי סוכה</b> מט,ב-נ,א אמרו: אמאי (מדוע היה ממלא חבית שאינה מקודשת)? ונייתי (יביא את המים) במקודשת!<br>אמר זעירי: קסבר: אין שיעור למים (שצריכים לנסך), וכלי שרת מקדשים אפילו שלא מדעת, ואי מייתי במקודשת - איפסילו להו בלינה (אם היתה החבית מקודשת, היו כל המים שבה מתקדשים, כי אין שיעור למים, והיו נפסלים בלינה, ושוב לא יהיו ראויים לניסוך).<br>חזקיה אמר: כלי שרת אין מקדשים אלא מדעת (והיה אפשר להביא גם בחבית מקודשת), גזירה שמא יאמרו: לדעת נתקדשו (כל המים שבה, כי אין שיעור למים, ונפסלו בלינה).<br>רבי ינאי אמר: אפילו תימא: יש שיעור למים, וכלי שרת אין מקדשים אלא מדעת (ורק שלושה לוגים שבה נתקדשו ונפסלו, כי יש שיעור למים), גזירה שמא יאמרו: לקידוש ידיים ורגליים מילאום (ונתקדשו אף שאר המים שבה ונפסלו בלינה).<br><br>בירושלמי לא מצאנו מי שאומר כזעירי שכלי שרת מקדשים שלא מדעת.<br>בבבלי הוחלפו דברי חזקיה ורבי ינאי שבירושלמי, אבל שניהם סוברים שאין כלי שרת מקדשים אלא מדעת.<br>לפי הבבלי מעילה יג,ב, רבי יוחנן סבר שאין שיעור למים, ואם כן, רבי יוחנן שאמר מפני מראית העין סבר שהחשש הוא שמא יאמרו: לדעת נתקדשו. אולם בירושלמי אין זכר לדעה זו של רבי יוחנן בעניין שיעור המים, ולכן הסתפקו האם סבר כחזקיה או כרבי ינאי.<br><br>"שלא יהו אומרין" הוא גזירה שמא יאמרו הרואים דבר שאינו נכון.<br>גזירות אלו נועדו למנוע חשד, או שביסודן עומד החשש שהרואים עלולים להתיר את האסור ("לחקר ה'גזרה שמא' בירושלמי", "סידרא" כד-כה, עמוד 220, הערה 24).</small><br>
<br>כאן התחלת מקבילה בירושלמי סוטה ב,ב.
<br><b>רבי פדת</b> (אמורא ארץ ישראלי בדור השלישי והרביעי) אמר <b>בשם רבי הושעיה</b> (במקבילה: 'ר' יוחנן')<b>: מי סוטה</b> – מים להשקאת סוטה ששהו כל הלילה בכלי, <b>נפסלין בלינה</b> – משום שמי סוטה הם מן הכיור ונתקדשו בו<b>.</b>
<br><b>רבי אחא</b> (אמורא ארץ ישראלי בדור הרביעי) אמר <b>בשם רבי אבונה</b> (רבי אבינא, אמורא בבלי בדור השלישי)<b>: כל שאין ממינו</b> (צריך לקרוא כמו במקבילה: 'מִמֶּנּוּ') <b>למזבח</b> – שאינו קרב על המזבח, אף על פי שנתקדש בכלי מקודש, <b>- אין הלינה פוסלת בו</b> – וכיוון שמי סוטה אינם קרבים על המזבח - אינם נפסלים בלינה (במשנה יומא ג,י מוזכר פסול לינה במי הכיור, וראה ירושלמי יומא ב,א ובבלי זבחים כ,א שהסתפקו אמוראים האם נחלקו תנאים בעניין זה)<b>.</b><br><br><small>עד כאן המקבילה בירושלמי סוטה.</small><br>• • •
במשנה שנינו: "נתגלתה - היה ממלא מן הכיור".
<br>מציעים דעה עלומת שם שנדחית בהמשך: <b>הוון בעיי מימר:</b> – היו רוצים לומר: <b>עבר והביא –</b> אם עבר על האיסור לנסך מים מגולים על המזבח, וניסך אותם, <b>- כשר</b> – שאין האיסור אלא לכתחילה<b>.</b>
<br>ודוחים את הדעה על ידי הצעת דעה חולקת: <b>תנה</b> – שנה (ברייתא) <b>רבי יושוע דרומייא</b> – הדרומי (אמורא ארץ ישראלי בדור הרביעי או החמישי, מהדרום (מלוד או מסביבתה)) <b>קומי</b> – לפני <b>רבי יונה</b> (מגדולי אמוראי ארץ ישראל בדור הרביעי)<b>: שהמים והיין המגולין פסולין מעל גבי המזבח</b> – זהו הטעם, שאם נתגלו המים שבחבית, לא היה מנסך מהם אלא היה ממלא מן הכיור. ומשמע מלשון זה, שאפילו עבר וניסך - פסול<b>.</b>
<br>ומציעים מקור לקביעה: <b>מה טעמא?</b> – מה הטעם? (מה המקור בכתוב לדבר זה, שהמים והיין המגולים פסולים מעל גבי המזבח?) - נאמר (בעניין הנשיא ומעמדו): <b>"וְשֶׂה אַחַת מִן הַצֹּאן מִן הַמָּאתַיִם מִמַּשְׁקֵה יִשְׂרָאֵל</b> לְמִנְחָה וּלְעוֹלָה וְלִשְׁלָמִים לְכַפֵּר עֲלֵיהֶם<b>"</b> (יחזקאל מה,טו) – התרומה שייתנו העם לנשיא לצורך קורבנות ציבור תהיה שה אחד ממאתיים מן הבהמות הרועות במקומות מרעה טובים בארץ ישראל, שיש בהם משקה, כלומר ריבוי מים, שהן שמנות וטובות, ויש לדרוש את הכתוב "ממשקה ישראל": <b>- מדבר שהוא מותר לישראל</b> – מותר להקריב על המזבח דבר המותר לישראל באכילה ובשתייה, אבל אסור להקריב דבר האסור לישראל באכילה ובשתייה. וכיוון שמים ויין מגולים אסורים בשתייה, אף למזבח אין להביאם<b>.</b>
<br>ומציעים שאלה: <b>עד כדון</b> – עד עכשיו, <b>מים</b> – מקורו של הדין במים ברור (ש"משקה ישראל" שבכתוב הוא מים, אולי משום שכתוב "משקה" סתם בלשון יחיד, או משום שכך הוא לפי פשוטו של הכתוב), ולכן יש לדרוש את הכתוב שאסור להקריב על המזבח מים האסורים לישראל)<b>. יין?</b> – אך מה מקורו של הדין הדומה לו ביין? (מניין שאסור להקריב על המזבח יין האסור לישראל?)
<br>ומשיבים: <b>אמר רבי שובתיי</b> (אמורא ארץ ישראלי בדור הרביעי)<b>:</b> נאמר (במשל יותם): <b>"</b>וַתֹּאמֶר לָהֶם הַגֶּפֶן: הֶחֳדַלְתִּי אֶת תִּירוֹשִׁי <b>הַמְשַׂמֵּחַ אֱלֹהִים וַאֲנָשִׁים</b>...?<b>"</b> (שופטים ט,יג) – האם אחדל מלתת את היין היוצא מהענבים הגדלים בי המשמח את האלוהים כשמנסכים אותו על המזבח ואת האנשים כששותים ממנו? ויש ללמוד מן הכתוב הזה המקיש אלוהים ואנשים, שאין מביאים למזבח אלא יין הראוי לאדם<b>.</b><br><br><small>הכתוב "ממשקה ישראל" נדרש בכמה מקומות בירושלמי ובבבלי שאין להביא קורבן מדבר האסור באכילה ושתייה לישראל. מי שהציע בירושלמי כאן את המקור לקביעה מהכתוב הזה התכוון ככל הנראה שגם מים ויין מגולים פסולים למזבח כמו דברים אסורים אחרים הפסולים למזבח על סמך הכתוב הזה. אולם מי ששאל "עד כדון מים. יין?" חשב שהדרשה כאן מבוססת על המילה "ממשקה" דווקא, דהיינו מים ("סוכה פרקים רביעי וחמישי", עמוד 479).<br><br><b>"המשמח אלהים ואנשים"</b><br>ב<b>בבלי ברכות</b> לה,א ו<b>ערכין</b> יא,א אמרו: אמר רבי שמואל בר נחמני אמר רבי יונתן: מניין שאין אומרים שירה (במקדש) אלא על היין (כשמנסכים אותו על המזבח)? שנאמר: "ותאמר להם הגפן: החדלתי את תירושי המשמח אלוהים ואנשים?" (שופטים ט) - אם אנשים משמח (ששותים אותו) - אלוהים במה משמח? מכאן, שאין אומרים שירה אלא על היין (והיין משמח גם בעבודת ה' במקדש).</small><br>• • •

Chapter 5



Halakhah 1

<big><strong>משנה</strong></big><br><b>החליל חמשה וששה</b> – ששנינו לעיל ד,א, שהחליל פעמים חמישה ימים פעמים שישה, <b>- זה חליל של בית השואבה</b> – שהיו מנגנים בחליל בשביל שאיבת המים לצורך ניסוכם<b>, שאינה</b> (צריך לומר כמו בכתבי היד של המשנה: 'שאינ<b>ו</b>') <b>דוחה לא</b> את ה<b>שבת ולא</b> את <b>יום טוב</b> – משום שהיה אסור לנגן מחוץ למקדש בשבת וביום טוב. אם חל יום טוב הראשון להיות בשבת, והיו שישה ימי חול בחג, היתה שמחת בית השואבה נוהגת שישה ימים, אבל אם חל יום טוב הראשון להיות בשאר הימים ולא בשבת, ולא היו אלא חמישה ימי חול בחג, שאחד מימי חול המועד היה בשבת, היתה שמחת בית השואבה נוהגת חמישה ימים (שמחת בית השואבה המתוארת במשנה להלן התקיימה בלילה בעזרת הנשים שבהר הבית ונמשכה עד הבוקר, ובבוקר התחילו בהכנות לשאיבת המים מן השילוח לצורך ניסוכם על המזבח)<b>.</b>
<br><b>אמרו</b> – חכמים<b>: כל מי שלא ראה שמחת בית השואבה, לא ראה שמחה מימיו.</b><br><br><small>מה הקשר בין שמחת בית השואבה לניסוך המים? ההסבר המקובל הוא, שבכל אחד מלילות חול המועד סוכות חגגו בעזרה, ובסוף החגיגה יצאו בתהלוכה אל השילוח למלא צלוחית במים וחזרו למקדש ונכנסו דרך שער המים כדי לנסך את המים. החגיגות הליליות בעזרה ותהלוכת היציאה מן המקדש אל השילוח נקראו "חליל של בית השואבה" או "שמחת בית השואבה" (משנה סוכה ה,א-ד), והתהלוכה מן השילוח חזרה אל המקדש נקראה "ניסוך המים" (משנה סוכה ד,ט), ולמעשה מדובר בתהלוכה אחת.<br>אך תיאור זה אינו נראה, מכמה סיבות:<br>א. השמחה הזאת אמורה להיות הסבר למצוות החליל הנמנית עם מצוות חג הסוכות במשנה סוכה ד,א ומוסברת במשנה סוכה בתחילת פרק ה כ"חליל של בית השואבה". אך בחגיגות שבעזרה המתוארות במשנה סוכה פרק ה, מסוף הלכה א עד סוף הלכה ד, לא מצאנו חליל. קשה להבין למה כונתה שמחת בית השואבה "חליל" סתם במשנה סוכה ד,א.<br>ב. גם אם נקשור בין החגיגות שבעזרה של המקדש לבין ניסוך המים, היה להם לקרוא לשמחה "שמחת השואבה", אבל "בית השואבה" אינו מסתבר ככינוי למקדש או לעזרה, וממילא אין להבין למה קראו לשמחה לכבוד השאיבה "שמחת בית השואבה".<br>ג. להסבר זה, תיאור התהלוכה קטוע. תיאור שמחת בית השואבה במשנה סוכה ה,ד מסתיים בהגעה לשער היוצא למזרח, ואילו תיאור ניסוך המים במשנה סוכה ד,ט מתחיל במילוי מים מן השילוח, ולא שנינו שם שהגיעו לשילוח מן המקדש דרך שער המזרח.<br>מסיבות אלו נראה ש"חליל של בית השואבה" לא היה "שמחת בית השואבה". מדובר בשני רבדים שונים של המשנה שיסודם בשני תיאורים משתי תקופות שונות. ה"חליל של בית השואבה" היה החליל שליווה את שאיבת המים בשילוח ואת תהלוכת הבאת המים מן השילוח אל המקדש לצורך ניסוכם, והוא המתואר במשנה סוכה ד,ט-ה,א (רישא). "בית השואבה" המקורי היה השילוח. בשלב מסוים המירו את ה"חליל של בית השואבה" בחגיגה לילית בתחום המקדש עצמו, שקראו לה "שמחת בית השואבה", והיא המתוארת במשנה סוכה פרק ה, מסוף הלכה א עד סוף הלכה ד ("סוכה פרקים רביעי וחמישי", עמודים 490-492).<br><br><b>בית השואבה (א)</b><br>אפשר ש"בית השואבה" הוא מתקן לשאיבת מים שהיה באחד מהבורות הרבים שהיו בהר הבית בימי הבית השני והוזנו על ידי מי נגר ואמה שהביאה מים מחוץ לירושלים. לפני בניית מערכת לאספקת מים לירושלים היו ממלאים מים מן השילוח, אך לאחר מכן היו ממלאים מים באמצעות מתקן שאיבה שהיה בהר הבית. החגיגות הליליות בחג הסוכות לכבוד שאיבת המים התקיימו בהר הבית סמוך למתקן השאיבה ונקראו על שמו.<br>ראיה לדבר, שבית השואבה מציין מקום ממשי שאפשר לשבת או לעמוד עליו, יש מהמסופר בעניין שמחת בית השואבה במסכת אבות דרבי נתן נוסח ב פרק כז: "מעשה בהלל הזקן שהיה יושב / עומד על בית השואבה" (מקור זה מובא להלן הלכה ד בשלמותו).<br><br><b>בית השואבה (ב)</b><br>אפשר שמקורו של הביטוי "בית השואבה" בביטוי "בית שבועתא" בסורית שפירושו "מחרת השבת" - יום אחרי שבת, מפני שהשמחה והחליל במקורם התקיימו במוצאי יום טוב הראשון של החג (יום טוב נקרא שבת), כי ניסוך המים במקורו היה ביום השני של החג בלבד, שנאמר ביום השני "ונסכיהם" (-אחד ניסוך המים ואחד ניסוך היין), ובשלב מסוים התקיימו גם בשאר הלילות של החג. המילה "שבועתא" שובשה או הוחלפה במילה "שאובתא", משום שקישרו בין השמחה ובין שאיבת המים לצורך ניסוכם (בתרגום המיוחס ליונתן לדברים טז,יד: "ושמחת בחגך" - ותיחדון בחדוות חגיכון בשאובתא וחלילא), ו"שאובתא" הומרה בלשון המשנה ל"שואבה" (שׁוֹאֵבָה, שׁוֹאֲבָה).<br>בבבלי סוכה נ,ב אמרו: "איתמר: רב יהודה ורב עינא. חד תני: שאובה (שְׁאֻבָּה), וחד תני: חשובה (חֲשֻׁבָּה)" (בבבלי שם דרשו את שני השמות הללו). מי ששנה בנוסח המשנה "השאובה" (ולא "השואבה"), שנה כך משום שהיא המרה מדויקת של המילה "שאובתא". ומי ששנה בנוסח המשנה "חשובה", שנה כך משום המילה בארמית גלילית "חבּשובּא" = "חד-בשובא" - אחד בשבת, יום ראשון בשבוע, שהיא הפירוש של הביטוי "בית שבועתא" בסורית (אף שמי ששנה "חשובה" אינו נזקק למילה "בית"). הצורה "חבשובא" גם בניבים ארמיים אחרים ואף בלא בי"ת ראשונה, ראה "מחקרים בעברית ובארמית", עמוד קפב.<br>ראיה לדבר, שהשמחה במקורה התקיימה במוצאי יום טוב הראשון של החג ולא בכל הלילות של החג, יש מהמשנה להלן הלכה ב: "מוצאי יום טוב הראשון של החג היו יורדין לעזרת הנשים ומתקנין שם תיקון גדול", והלא, אם השמחה התקיימה בכל הלילות, היו מתקנים תיקון גדול, דהיינו מפרידים בין האנשים ובין הנשים, בכל הלילות ולא רק בלילה הראשון, אלא צריך לומר, שהמשנה להלן מתארת את השמחה במקורה שהיתה רק במוצאי יום טוב הראשון.</small><br>• • •
<big><strong>תלמוד</strong></big><br>במשנה שנינו: <b>"החליל חמשה וששה" כול'.</b>
<br>מציעים דיוק: <b>הא</b> – אבל <b>של קרבן</b> – חליל של קורבן (שהיו מחללים בחליל על הקורבן כאמור להלן), <b>- דוחה</b> – את השבת ואת יום טוב (שיש לדייק מלשון המשנה "זה חליל של בית השואבה, שאינו דוחה לא את השבת ולא את יום טוב", שהוא בא למעט חליל של קורבן שהוא דוחה את השבת ואת יום טוב)<b>.</b>
<br>ומציעים זיהוי לדיוק מן המקור התנאי: <b>מתניתא ד-</b> – המשנה (היא) של (בשיטתו של) <b>רבי יוסה בירבי יודה</b> (תנא בדור החמישי)<b>,</b> ומציעים מקור לדברי תנא זה: <b>דתני:</b> – ששונה (התנא): <b>חליל של קרבן דוחה את השבת; דברי רבי יוסי בירבי יהודה. וחכמים אומרים: אינו דוחה לא את השבת ולא את יום טוב.</b><br>
<br>ומציעים משנה ממקום אחר: <b>תמן תנינן:</b> – שם שנינו (משנה ערכין ב,ג): <b>בשנים עשר יום בשנה החליל מכה</b> – בקול, שמחללים בחליל, <b>לפני המזבח</b> – על הקורבן<b>: בשחיטת הפסח הראשון</b> – בארבעה עשר בניסן, שהיו קוראים את ההלל בעזרה בשעת שחיטת קורבנות הפסח, וליוו את קריאת ההלל בנגינת החליל<b>, בשחיטת הפסח השני</b> – בארבעה עשר באייר, שהיו קוראים את ההלל בעזרה בשעת שחיטת קורבנות הפסח, וליוו את קריאת ההלל בנגינת החליל<b>, וביום טוב הראשון של</b> ה<b>פסח, וביום העצרת</b> (בכתבי היד של המשנה: 'וביום טוב של העצרת') – חג השבועות<b>, ובשמונת ימי החג</b> – חג הסוכות, שבימים האלה היו קוראים את ההלל, וליוו את קריאת ההלל בנגינת החליל (ההלל היה השיר על קורבן התמיד של השחר ביום טוב הראשון של הפסח וביום טוב של העצרת ובשמונת ימי החג. נראה שהיו קוראים את ההלל בשעת עשיית כל עבודותיו של קורבן התמיד של השחר, משחיטתו ועד הקרבתו על גבי המזבח)<b>.</b>
<br>ומקשים: <b>ויש שמונה בלא שבת?!</b> (בתמיהה) – הרי אין שמונה ימים רצופים בלי שחלה שבת באחד מהם, ומדוע שנינו במשנה שהחליל על הקורבן היה שמונת ימי החג? (בשמונת ימי החג יש גם שני ימים טובים, והקושיה נכונה גם לגביהם)
<br>ומתרצים את הקושיה (על ידי העמדת המשנה כתנא מסוים): <b>רבי יוסי</b> (מגדולי אמוראי ארץ ישראל בדור הרביעי) <b>אמר לה סתם</b> – אומר אותה (את המימרה) סתם (חכם זה מסר את המימרה המובאת בהמשך שלא בשמו של חכם אחר, בניגוד לדעה אחרת המובאת בהמשך, שלפיה מימרה זו נמסרה על ידי חכם אחר הקדום יותר)<b>, רבי יוסה בירבי בון</b> (מגדולי אמוראי ארץ ישראל בדור החמישי) אמר <b>בשם רבי יוחנן</b> (גדול אמוראי ארץ ישראל בדור השני)<b>: דרבי יוסה בירבי יהודה היא</b> – של רבי יוסה בירבי יהודה היא (המשנה בערכין שהוצעה לעיל, שלדעתו חליל של קורבן דוחה את השבת, ולכן החליל על הקורבן היה שמונת ימי החג)<b>.</b><br>
<br>ומציעים קושיה: <b>על דעתהון דאילין רבנ</b>י<b>ן</b> – על (לפי) דעתם של החכמים האלה (רבי יוסה בירבי יהודה וחכמים שנחלקו בחליל של קורבן)<b>, למה אינו דוחה?</b> – מדוע חליל של בית השואבה אינו דוחה לא את השבת ולא את יום טוב?
<br>ומתרצים: <b>משֵּׁם</b> (משום) <b>שאינו מחוור</b> (אינו ברור) – לא למדו חליל של בית השואבה מן הכתוב, והוא מדברי חכמים<b>.</b>
<br>ומציעים קושיה (שמטרתה לפרוך את הקביעה המופיעה לפני כן): <b>והא כתיב:</b> – והרי כתוב (במשיחת שלמה למלך על כל ישראל): <b>"וְהָעָם מְחַלְּלִים בַּחֲלִלִים</b> וּשְׂמֵחִים שִׂמְחָה גְדוֹלָה<b>"</b> (מלכים א א,מ) – לאחר שנמשח שלמה, העם ליווה אותו בתהלוכה שעלתה ממעיין הגיחון לבית המלך בעיר דויד, כשהם מנגנים בחלילים ושמחים מאוד<b>!</b> – הרי שנזכר במקרא שהיו מנגנים בחלילים בעת ליווי בתהלוכה של שמחה, ויש ללמוד מן הכתוב הזה על חליל של בית השואבה, שהיו מנגנים בו בעת ליווי בתהלוכה של שמחה! (התהלוכה של שמחת בית השואבה דומה לתהלוכה של שמחת שלמה, שכן בשמחת בית השואבה היו עולים מן השילוח (בריכה שבה נקווים מי הגיחון) לבית המקדש)
<br>ומתרצים: <b>בשמחת שלמה הכתוב מדבר</b> – הכתוב המזכיר ניגון בחלילים בעת ליווי בתהלוכה של שמחה מדבר בשמחה על המלכת שלמה, ואין ללמוד מן הכתוב הזה על חליל של בית השואבה, שאין ללמוד שמחה משמחה אחרת<b>.</b><br><br><small>אין לפרש את הקטע האחרון בחליל של קורבן ולומר שהקשו על דעתם של החכמים החלוקים על רבי יוסה בירבי יהודה: למה חליל של קורבן אינו דוחה לא את השבת ולא את יום טוב? - שאם כן, לשון הקושיה היה צריך להיות 'על דעתהון דרבנין', אבל הלשון 'על דעתהון ד<b>אילין</b> רבנין' מוכיח שהקשו על כל התנאים שנחלקו בעניין. ועוד, שאם תאמר כן, אין מובן כלל לקושיה שיש ללמוד מן הכתוב "והעם מחללים בחלילים" על חליל של קורבן, שכן מה עניין חליל של קורבן לחליל של שמחה?<br><br>ב<b>תוספתא סוכה</b> ד,יד שנו: החליל (של קורבן) דוחה את השבת; דברי רבי יוסה בי רבי יהודה. וחכמים אומרים: אינו דוחה אפילו את יום טוב.<br>ו<b>שם ערכין</b> א,יג שנו: החליל (של קורבן) אין דוחה את השבת. רבי יוסי ברבי יהודה אומר: דוחה.<br><br>הכוונה בתוספתא סוכה בחליל של קורבן, ובו נחלקו רבי יוסי ברבי יהודה וחכמים, כמו בתוספתא ערכין שנסמכה למשנתנו שם ב,ג, ושם הרי בוודאי בחליל של קורבן אנו עסוקים. והברייתא כאן נסמכה למשנתנו ה,א ששנו בה: "החליל חמשה וששה - זה חליל של בית השואבה, שאינו דוחה לא את השבת ולא את יום טוב", ובאו למעט חליל של קורבן שדוחה שבת ויום טוב, ומשנתנו כרבי יוסי ברבי יהודה, וכן מפורש בירושלמי ("תוספתא כפשוטה").<br><br>ב<b>בבלי סוכה</b> נ,ב-נא,א אמרו: תנו רבנן: החליל דוחה את השבת; דברי רבי יוסי ברבי יהודה. וחכמים אומרים: אף יום טוב אינו דוחה.<br>אמר רב יוסף: מחלוקת בשיר (בחליל) של קורבן, דרבי יוסי ברבי יהודה סבר: עיקר שירה בכלי, ועבודה היא (שירה בכלי), ודחיא שבת. ורבנן סברי: עיקר שירה בפה, ולאו עבודה היא (שירה בכלי), ולא דחיא שבת. אבל בשיר של שואבה - דברי הכל שמחה יתירה היא (ואינה עבודה), ולא דחיא שבת.<br>רב ירמיה בר אבא אמר: מחלוקת בשיר (בחליל) של שואבה, דרבי יוסי ברבי יהודה סבר: שמחה יתירה נמי דחיא שבת, ורבנן סברי: שמחה יתירה לא דחיא שבת. אבל בשיר של קורבן - דברי הכל עבודה היא, ודחיא שבת.<br>מיתיבי: שיר של שואבה / חליל של בית השואבה דוחה את השבת; דברי רבי יוסי ברבי יהודה. וחכמים אומרים: אף יום טוב אינו דוחה. תיובתא דרב יוסף! תיובתא.<br><br>לרב יוסף בבבלי משנתנו ומשנת ערכין הן כרבי יוסי בר יהודה, כשיטת הירושלמי. והברייתא שבבבלי ("שיר של שואבה") היא ברייתא בבלית, ובארץ ישראל לא שנו שלרבי יוסי בר יהודה אף חליל של שואבה דוחה את השבת ("תוספתא כפשוטה").<br><br>הגמרא מניחה את רב יוסף ב"תיובתא" משום שבברייתא נאמר: "של בית השואבה דוחה את השבת...". אומנם המילים "של בית השואבה" כנראה אינן מגוף הברייתא אלא פירוש מאוחר. במקור היה רק כמו ששנו בברייתא הראשונה (תוספתא סוכה ד,יד וערכין א,יג): "החליל דוחה את השבת...". ומי שפירש כמו רב ירמיה בר אבא הכניס מילים אלו לתוך הברייתא עצמה. גם מי שפירש כרב יוסף "חליל של קורבן" הכניס מילים אלו לתוך הברייתא עצמה, וכך היא הובאה בירושלמי: "חליל של קורבן דוחה את השבת...". נמצא שאין להכריע מן הברייתות בין רב יוסף ורב ירמיה בר אבא ("מקורות ומסורות", מועד ג, עמודים רמו-רמז).</small><br>
<br><b>רבי יונה</b> (מגדולי אמוראי ארץ ישראל בדור הרביעי) אמר <b>בשם רבי בא בר ממל</b> (אמורא ארץ ישראלי בדור השני והשלישי)<b>:</b> נאמר (בנבואה על מפלת צבא אשור): <b>"</b>הַשִּׁיר יִהְיֶה לָכֶם כְּלֵיל הִתְקַדֶּשׁ חָג, <b>וְשִׂמְחַת לֵבָב כַּהוֹלֵךְ בֶּחָלִיל</b> לָבוֹא בְהַר ה' אֶל צוּר יִשְׂרָאֵל<b>"</b> (ישעיהו ל,כט) – אחרי מפלת האויב תשירו שיר על התשועה כפי שנוהגים לשיר שיר שמחה בלילה שבו מקדשים את החג (בלילה הראשון של החג), ותהיה בלבבכם שמחה דומה לשמחת ההולכים אל הר ה' בעלותם לרגל בלווית קול חליל; ויש ללמוד מהכתוב הזה המקיש שיר (הלל) וחליל: <b>- כל זמן שהחליל נוהג, ההלל נוהג</b> – ההלל תלוי בחליל, ולכן בשנים עשר יום בשנה שהיו מחללים בחליל על הקורבן, היו קוראים את ההלל על הקורבן, שקריאת ההלל לוותה בנגינת החליל (ההלל היה השיר על קורבן התמיד של השחר ביום טוב הראשון של הפסח וביום טוב של העצרת ובשמונת ימי החג)<b>.</b>
<br><b>רבי יוסי בירבי בון</b> (מגדולי אמוראי ארץ ישראל בדור החמישי) אמר <b>בשם רבי בא בר ממל: למה קורין את ההלל כל שבעת ימי החג? כנגד</b> (בהקבלה ל-) <b>הלולב שהוא מתחדש כל שבעה</b> – מצוות הלולב נוהגת בימים ולא בלילות, ונמצא שהיא מתחדשת בכל יום משבעת ימי החג, ובשל חידוש זה שיש בכל יום מימי החג, קוראים את ההלל בחג הסוכות בכל יום מימי החג (אבל בחג הפסח אין חידוש בכל יום מימי החג, ולכן אין קוראים את ההלל בחג הפסח אלא ביום הראשון)<b>.</b><br><br><small>שתי מסורות חלוקות בשם רבי בא בר ממל בטעם ההלל של סוכות: לפי הראשונה תלוי ההלל בחליל, אך לפי השנייה ההלל בשבעת ימי החג נעוץ בנטילת הלולב המתחדשת בכל הימים הללו ("שמחת הרגל בתלמודם של תנאים", עמודים 277-278).<br><br>ב<b>בבלי ערכין</b> י,א אמרו: מאי שנא בחג (הסוכות) דאמרינן (הלל) כל יומא, ומאי שנא בפסח דלא אמרינן כל יומא? - דחג חלוקים בקורבנותיהם (שהרי מספר הפרים שמקריבים למוסף מתמעט כל יום מימי החג, ומפני החידוש שיש בכל אחד מן הימים אומרים בו הלל), דפסח אין חלוקים בקורבנותיהם (ולכן אומרים את ההלל רק ביום הראשון של הפסח, מפני שבו יש חידוש ביחס לימים שלפניו).<br><br>הבבלי קושר את ההלל בחג הסוכות להתחדשות שיש בקורבנות המוסף בכל יום מימי החג. ואילו הירושלמי, לפי רבי יוסי בירבי אבין, קושר את ההלל בחג הסוכות להתחדשות שיש בנטילת הלולב בכל יום מימי החג.</small><br>
<br>ושואלים: <b>ולמה מן כל אילין מילייא חליל תנינן?</b> – ולמה מכל הדברים האלה "חליל" שנינו? (מדוע, מכל הדברים שהיו בשמחה בלילות של חג הסוכות המתוארים במשנה בפרק זה, הזכירו במשנתנו את החליל ("החליל חמשה וששה") כדי לציין את השמחה הזאת?)
<br>ומשיבים: <b>שזה לקיצים וזה לקיצין</b> – החליל בא לעיתים, שהיו מנגנים בו על הקורבן בשנים עשר יום בשנה בלבד (ואילו שאר כלי השיר היו מנגנים בהם על הקורבן כל יום), והשמחה הזאת באה לעיתים, שהיו עושים אותה בחג הסוכות בלבד<b>, וזה חביב וזה חביב</b> – לפיכך החליל אהוב, והשמחה אהובה<b>, ותלו חביב בחביב</b> – לכן ייחסו וקשרו את השמחה בלילות של חג הסוכות לחליל, שהזכירו במשנתנו את החליל כדי לציין את השמחה הזאת<b>.</b><br>
<br>ומביאים משנה (סוכה ה,ז): <b>ובעצרת</b> – בחג השבועות שחל בשבת, שהיו מחלקים לכוהני כל המשמרות את חלות לחם הפנים של השבת שהן מצה וגם את שתי חלות הלחם הבאות בעצרת מהתבואה החדשה שהן חמץ, <b>אומרים לו</b> – לכל כוהן, כשנותנים לו חלקו ממנחות אלו<b>: הי</b> (הא, הרי) <b>לך מצה</b> – מלחם הפנים<b>, הי לך חמץ</b> – משתי הלחם. לדברי המשנה מחלקים לכל כוהן מלחם הפנים תחילה ואחר כך משתי הלחם<b>.</b>
<br>כאן התחלת מקבילה בירושלמי להלן ה,ז.
<br>ומציעים גרסה חלופית עלומת שם של המשנה: <b>אית תניי תני:</b> – יש תנא (ש)שונה: בעצרת אומרים לו: <b>הי לך חמץ</b> – משתי הלחם<b>, הילך מצה</b> – מלחם הפנים. לדברי תנא זה מחלקים לכל כוהן משתי הלחם תחילה ואחר כך מלחם הפנים, שלא כדברי המשנה<b>.</b>
<br>ומציעים הסבר למקורות הסותרים: <b>מאן דאמר:</b> – מי שאומר: <b>הילך מצה</b> – שמחלקים לכל כוהן מלחם הפנים תחילה, <b>-</b> מפני <b>שהוא חביב</b> (צריך לומר: '<b>תדיר</b>') – שחלוקת לחם הפנים נוהגת כל שבת, ויש להקדים את התדיר<b>. מאן דאמר:</b> – (ו)מי שאומר: <b>הי לך חמץ</b> – שמחלקים לכל כוהן משתי הלחם תחילה, <b>-</b> מפני <b>שהוא תדיר</b> (צריך לומר: '<b>חביב</b>') – שהוא לקיצים, ולפיכך הוא חביב (כאמור לעיל), ויש להקדים את החביב (גם ב"פני משה" וב"שערי תורת ארץ ישראל" הגיהו כך. - נראה שהגרסה שלפנינו היא הגהה של סופר שלא שם לב ששתי הלחם הן חמץ ולחם הפנים הוא מצה, ולכן התקשה להבין כיצד מצה תדירה מחמץ, והגיה בהחלפת 'תדיר' ו'חביב' ("סוכה פרקים רביעי וחמישי", עמוד 751, הערה 6))<b>.</b><br><br><small>עד כאן המקבילה בירושלמי להלן.<br><br>כמו שבמשנתנו בעניין השמחה העדיפו את החליל שהוא חביב על כלי השיר האחרים שהם תדירים, כך במשנה בעניין העצרת יש תנא שמקדים את החביב על התדיר, ולפיכך הביאו כאן את המקבילה שלהלן.<br><br>ב<b>תוספתא זבחים</b> י,ה-ו שנו: לחם הפנים קודם לשתי הלחם (בעצרת שחל להיות בשבת). כשהוא מחלקם בעצרת (שחל להיות בשבת), אומר: הילך מצה, הילך חמץ, הילך מצה, הילך חמץ. - אבא שאול אומר: שתי הלחם קודמות ללחם הפנים. כשהוא מחלקם בעצרת, אומר: הילך חמץ, הילך מצה, הילך חמץ, הילך מצה, מפני ששתי הלחם חביבות.<br><br>התנא שאומר: "הילך חמץ, הילך מצה" הוא אבא שאול, וטעמו הוא שיש להקדים את החביב, כמפורש בתוספתא, וכמו שהוגה בירושלמי.<br><br>ב<b>בבלי סוכה</b> נו,א אמרו: תניא: הילך מצה, הילך חמץ. - אבא שאול אומר: הילך חמץ, הילך מצה.</small>
<b>אמר רבי יהושע בן לוי</b> (אמורא ארץ ישראלי בדור הראשון)<b>: למה נקרא שמה בית שואבה?</b> – מדוע העזרה במקדש שבה היתה השמחה של שאיבת המים לניסוך נקראת בשם בית השואבה? - <b>שמשם שואבים</b> (קולטים, מקבלים) <b>רוח הקודש</b> – על שם שהנמצאים שם בעת השמחה היו מקבלים רוח הקודש, מפני שרוח הקודש שורה מתוך שמחה כאמור להלן<b>,</b> ומציעים פסוק המשמש כמקור לדבר זה: <b>על שם:</b> – משום: <b>"וּשְׁאַבְתֶּם מַיִם בְּשָׂשׂוֹן מִמַּעַיְנֵי הַיְשׁוּעָה"</b> (ישעיהו יב,ג) – שאבו בשמחה את הישועה, שהישועה תהיה כמעיין שאינו פוסק. ויש לדרוש פסוק זה בדרך משל, שרוח הקודש נמשלה למים והמקדש נמשל למעיין, ומכאן ששואבים רוח הקודש מהמקדש מתוך שמחה. כך פירשו בדרך הדרש את השם בית השואבה<b>.</b><br><br><small>ב<b>בראשית רבה</b> ע,ח וב<b>פסיקתא רבתי</b> פסקה א נאמר: אמר רבי הושעיא / רבי יהושע בן לוי: למה היו קורים אותה שמחת בית השואבה? שמשם היו שואבים רוח הקודש.<br><br>רוח הקודש כגורם קבוע בטלה בימי הבית השני, אבל מצבים מסוימים של התעלות ושמחה של מצווה מביאים להופעתה ("חז"ל - פרקי אמונות ודעות", עמוד 514).</small><br>
<br>ומציעים מעשה (על דרשות חכמים על ייחוסו של יונה הנביא): <b>דלמא:</b> – מעשה: <b>רבי לוי</b> (אמורא ארץ ישראלי בדור השלישי) <b>ויהודה בר נחמן</b> (אמורא ארץ ישראלי בדור השני והשלישי) <b>הוון נסבין תרתין סילעין מיעול מצמתה קהלא קומי רבי יוחנן</b> (גדול אמוראי ארץ ישראל בדור השני) – היו נוטלים (לוקחים כל אחד מהם) שתי סלעים (כדי) להיכנס ולקבץ (לאסוף יחד) את הקהל לפני רבי יוחנן (שהיו שני האמוראים דורשים לפני הציבור ומעכבים אותו עד שבא רבי יוחנן ודורש דרשתו. ואולי היו דורשים מעין הדרשה של רבי יוחנן כדי להכין את לב הציבור לדרשה של רבי יוחנן. ובשבת אחת דרש אחד, ובשבת האחרת דרש האחר, והדורש קיבל בשכרו שתי סלעים)<b>.</b>
<br><b>עאל</b> – נכנס <b>רבי לוי ודרש: יונה בן אמיתי</b> – הנביא (שמסופר עליו בספר יונה, ושם אין נזכר ייחוסו), <b>מאשר היה</b> – משבט אשר<b>, דכתיב:</b> – שכתוב (בפירוט ערי הכנעני שלא נכבשו): <b>"אָשֵׁר לֹא הוֹרִישׁ אֶת יֹשְׁבֵי עַכּוֹ וְאֶת יוֹשְׁבֵי צִידוֹן"</b> (שופטים א,לא) – שבט אשר לא כבש את הכנענים היושבים בעכו ובצידון שבנחלתו. הרי שתחום צידון היה בחלקו של אשר<b>, וכתיב:</b> – וכתוב (במעשי אליהו): <b>"קוּם לֵךְ צָרְפַתָה אֲשֶׁר לְצִידוֹן</b> וְיָשַׁבְתָּ שָׁם הִנֵּה צִוִּיתִי שָׁם אִשָּׁה אַלְמָנָה לְכַלְכְּלֶךָ<b>"</b> (מלכים א יז,ט) – אליהו מצטווה ללכת לצרפת שבתחום צידון ולהתגורר בבית אישה אלמנה. ומכיוון שצרפת ישבה בנחלתו של אשר, יש לייחס את האישה הזו שהיתה מישראל לאשר. ומסורת היתה ביד חכמים שיונה הנביא היה בנה של אותה האישה האלמנה שישבה בצרפת (כך הוא במדרש תהילים כו,ז ובפרקי דרבי אליעזר פרק לב). ומכאן שיונה היה מאשר<b>.</b>
<br><b>עאל</b> – נכנס <b>רבי יוחנן ודרש: יונה בן אמיתי מזבולון היה</b> – משבט זבולון<b>, דכתיב:</b> – שכתוב (בנחלת זבולון): <b>"וַיַּעַל הַגּוֹרָל הַשְּׁלִישִׁי לִבְנֵי זְבוּלֻן לְמִשְׁפְּחֹתָם"</b> (יהושע יט,י)<b>, וכתיב:</b> – וכתוב (בתיאור הגבול המזרחי של זבולון): <b>"וּמִשָּׁם עָבַר</b> – קו הגבול, <b>קֵדְמָה מִזְרָחָה גִּתָּה חֵפֶר</b> – אל העיר גת החפר, <b>עִתָּה קָצִין</b> – אל עיר ששמה עת קצין<b>"</b> (יהושע יט,יג) – הרי שגת החפר ישבה בנחלת זבולון<b>, וכתיב:</b> – וכתוב (במעשי ירבעם השני): <b>"כִּדְבַר י'י אֱלֹהֵי יִשְׂרָאֵל אֲשֶׁר דִּבֶּר בְּיַד עַבְדּוֹ יוֹנָה בֶן אֲמִתַּי הַנָּבִיא אֲשֶׁר מִגַּת הַחֵפֶר"</b> (מלכים ב יד,כה) – הנביא הזה שנזכר בספר מלכים הוא הנביא שמסופר עליו בספר יונה, שכן השם זהה. הרי שגת החפר היתה עירו של יונה הנביא. ומכאן שיונה היה מזבולון, שלא כמו שדרש רבי לוי<b>.</b>
<br><b>בשובתא חורי</b>(<b>י</b>)<b>תא</b> – בשבת האחרת (הבאה), <b>אמר רבי לוי ליהודה בר נחמן: סב לך אילין תרתין סילעיא ועול</b> (צריך לומר כמו במקבילה בבראשית רבה: 'ו<b>נ</b>עול') <b>מצמתה קהלא קומי רבי יוחנן</b> – טול (קח) לך את שתי הסלעים האלו (כי השבת הזאת שלך, שתורך לדרוש) ואכנס (במקומך) לקבץ את הקהל לפני רבי יוחנן (ולדרוש לפני הציבור. רבי לוי ביקש לתקן את הסתירה של דרשתו לדרשתו של רבי יוחנן)<b>. עאל ואמר קומיהון:</b> – נכנס (רבי לוי) ואמר לפניהם: <b>יפה לימדנו רבי יוחנן</b> – בשבת שעברה, שיונה היה מזבולון<b>.</b> אלא (אבל כך יש לומר:) <b>אמו</b> – של יונה, <b>מאשר ואביו מזבולן -</b> שכתוב (בברכת יעקב לזבולון): <b>"וְיַרְכָתוֹ עַל צִידֹן"</b> (בראשית מט,יג) – קצה תחום נחלתו של זבולון יגיע עד צידון ("על" = עַד, וכן בכתבי יד ובתרגומים); ויש לדרוש את הכתוב הזה על יונה: <b>- ירך שיצא ממנה מצידון היה</b> – אימו של יונה, שהיא הירך שנולד ממנה יונה, היתה מצידון שהיתה בחלקו של אשר (ונראה שרבי לוי דורש את כל ברכת יעקב לזבולון על יונה הנביא: "זְבוּלֻן לְחוֹף יַמִּים יִשְׁכֹּן, וְהוּא לְחוֹף אֳנִיֹּת" - ייצא מזבולון איש אחד שיירד לחוף הים לנמל ויירד באונייה ויבקש להגיע לתרשיש שישבה בסמוך לים (-"וַיֵּרֶד יָפוֹ וַיִּמְצָא אֳנִיָּה... וַיֵּרֶד בָּהּ לָבוֹא עִמָּהֶם תַּרְשִׁישָׁה" (יונה א,ג)). "וְיַרְכָתוֹ עַל צִידֹן" - אימו מצידון. מכאן שאימו מאשר ואביו מזבולון) - (הכתוב במלכים א יז,ט שמובא לעיל מספר שאימו של יונה ישבה בצרפת אשר לצידון, ונראה שלפי דרשתו השנייה של רבי לוי, אחרי שנתאלמנה מבעלה (אביו של יונה) שהיה משבט זבולון חזרה לבית אביה שהיה משבט אשר ("עלי תמר"))<b>.</b><br><br><small>המעשה על דרשות החכמים על ייחוסו של יונה הנביא הובא כאן אגב האמור להלן שיונה שרתה עליו רוח הקודש בשמחת בית השואבה, כמו שאמרו לעיל שבשמחת בית השואבה היו שואבים רוח הקודש.<br><br>משני הפסוקים (שופטים א,לא ומלכים א יז,ט) שהביא רבי לוי ניתן רק לקבוע כי אליהו הנביא נשלח אל אלמנה שגרה בתחום נחלת שבט אשר. אך מניין שיונה הנביא מוצאו משבט אשר? מסתבר שרבי יוחנן נכנס אל תוך דבריו של רבי לוי, עוד קודם שזה סיים את דרשתו, ואף סתר אותם ברבים, וזאת על יסוד פסוקי מקרא פשוטים ומפורשים. מדוע קטע רבי יוחנן את דרשתו של רבי לוי באמצעה ודרש דבר הפוך מדבריו?<br>המסורת המזהה את יונה עם בנה של האישה מצרפת, המצויה במקורותינו רק בחיבורים מאוחרים (מדרש תהילים; פרקי דרבי אליעזר; "מדרש חסרות ויתרות"), מתועדת כבר בחיבור נוצרי קדום שנכתב במעבר המאות הראשונה והשנייה לספירה. הבשורות של "הברית החדשה" מסוף המאה הראשונה וראשית המאה השנייה לספירה יוצרות קשר חד וברור בין ישוע ובין יונה. זיהוי בנה שהוקם לתחייה של האישה מצרפת עם יונה-ישוע איפשר לאנשי הדת הנוצריים להוכיח כי תחיית מתים הכרוכה בדמות משיחם היא דבר שיש לו בסיס במקרא.<br>נראה ודאי שרבי לוי ביקש להביא בפני שומעיו את המסורת המזהה את בן האישה מצרפת עם יונה, שכן בה היה חותם ומשלים את טיעונו, אך רבי יוחנן כבר חש בסכנה שיש בדבריו לאור הפולמוס היהודי-נוצרי, ועל כן בלם את הדברים בטרם הושמעו. כנגד מסורת מדרשית זו הוא מעמיד את פשט המקרא, כמבקש לגדוע את פיתוחה של המסורת בעודה באיבה, כדי שלא לתת פתחון פה למטיפים הנוצריים הסובבים בשוק לטעון כי מה ששמע הציבור בדרשה בבית הכנסת תואם את דבריהם שלהם. המסורת הקושרת בין יונה לבין בן האישה מצרפת נראית להיות מסורת יהודית, שמלכתחילה אין לה ולשאלה המשיחית ולא כלום, וכך ביקש רבי לוי להביאה לדרשתו, אך משהנצרות עשתה בה שימוש לצרכיה שלה, נעשתה זו למסורת מסוכנת, שראוי למחוק את זכרה ולא לחזור עליה, דבר המתבטא במעשהו של רבי יוחנן ("אלפי שנאן", עמודים 133-149).<br><br>יש מפרש את המעשה בירושלמי, שבשבת האחרת, כשהגיע שוב תורו של רבי לוי לדרוש, הוא העביר את זכות הדרשה ואת התשלום עליה ליהודה בר נחמן (על פי הגרסה 'ועול'), מפני שרבי לוי חשש להופיע בפני הציבור, ויהודה בר נחמן נכנס ואמר לקהל הנוכחים שהצדק עם רבי יוחנן ועם רבי לוי גם יחד, שאימו של יונה היתה משבט אשר אך אביו בא מזבולון ("אלפי שנאן", עמודים 136-137). - אין לפרש כך, שהרי השבת שלאחר השבת של דרשותיהם של רבי לוי ורבי יוחנן היתה של יהודה בר נחמן, ובה היה לו לומר לקהל כדברים האלה, ולמה המתין עד לשבת אחרת?<br>בשבת האחרת אמר רבי לוי לפני הקהל מה שאמר, משום שלא רצה לפגוע בסמכותו של רבי יוחנן אך גם לא רצה לחזור בו לגמרי מדבריו בשבת הראשונה.<br><br>ב<b>בראשית רבה</b> צח,יא נאמר: רבי יהודה בר נחמן ורבי לוי הוון נסבין מן תרתין סלעין בכל שובה למצמתא ציבורא דרבי יוחנן.<br>על רבי לוי ואמר: הדין יונה משל זבולון הווה. הדא היא דכתיב: "ויעל הגורל השלישי לבני זבולון" וגו', "ומשם עבר קדמה מזרחה גתה חפר" (יהושע יט,י-יג), וכתיב: "כדבר י'י אלוהי ישראל אשר דיבר ביד עבדו יונה בן אמיתי הנביא אשר מגת החפר" (מלכים ב יד,כה) - אילין גובבתא דציפורין (הבורות של ציפורי. ויש קרבת מובנים בין גת החפר - גת חפורה ובין גובבתא - גבים, בורות).<br>על רבי יוחנן ודרש: הדין יונה משל אשר הווה. הדא היא דכתיב: "אשר לא הוריש את יושבי עכו ואת יושבי צידון" (שופטים א,לא), וכתיב: "קום לך צרפתה אשר לצידון" (מלכים א יז,ט).<br>אמר ליה רבי לוי לרבי יהודה בר נחמן (בשבת הבאה): אף על גב דשבתא דידך (ועליך לדרוש), סב תרתין סלעין (שכר הדרשה) ושבקי דניעול (והנח לי שאכנס לדרוש). על רבי לוי ואמר: אף על פי שלימדנו רבי יוחנן בשבת זו שעברה: הדין יונה משל אשר הווה, אלא (אף על פי כן, אבל) אביו משל זבולון ואימו משל אשר: "וירכתו עד צידון" - ירך שיצא ממנה מצידון היתה.<br>אמר ליה (רבי יוחנן): אמרתה מן קאים (אמרת דרשה זו בעמידה), תזכי ותימרינה מן יתיב (תזכה ותאמר דרשתך בישיבה, כדרך הרב שיושב בעת הדרשה ולא כתלמיד שעומד). - ושמש דָּרוֹשׁ (דרשן) שתיים ועשרים שנה.<br><br>במדרש מוחלפות הדרשה הראשונה של רבי לוי והדרשה של רבי יוחנן שבירושלמי. בירושלמי אין סיום המעשה שבמדרש.</small><br>
<br>(<b>ו</b>)<b>כתיב:</b> – כתוב (בסיפור הנבואה הראשונה של יונה): <b>"</b>וַיָּקָם יוֹנָה לִבְרֹחַ תַּרְשִׁישָׁה מִלִּפְנֵי ה' <b>וַיֵּרֶד יָפוֹ"</b> (יונה א,ג)<b>.</b>
<br>ומציעים תיקון: <b>לא צורכא דילא 'וירד עכו'!</b> – אין צורך [לומר] אלא 'וירד עכו'! (הכתוב היה צריך להיות מנוסח באופן אחר: 'וירד עכו'! שכן עכו היתה בחלקו של אשר (ראה הכתוב בשופטים א,לא המובא לעיל) וסמוכה לחלקו של זבולון, וכיוון שיונה היה מאשר ו/או מזבולון, היה לו לרדת לעכו ולא ליפו שבתחומו של שבט דן)
<br>ומסבירים: <b>אמר רבי יונה</b> (מגדולי אמוראי ארץ ישראל בדור הרביעי)<b>: יונה בן אמיתי מעולי רגלים היה</b> – עלה לרגל לירושלים בחג הסוכות, אף שהיה מהשבטים שבתחום ממלכת ישראל שלא עלו לירושלים לאחר התפלגות ישראל לשתי ממלכות, <b>ונכנס לשמחת בית שואבה ושרת</b> (ושרתה) <b>עליו רוח הקודש</b> – וקיבל את הנבואה ללכת לנינווה ולהכריז על רעתם של יושביה ועל העונש הצפוי להם<b>, ללמדך שאין רוח הקודש שורה אלא על לב שמח</b> – הרי שהנבואה על נינווה באה ליונה בירושלים, ומכיוון שסירב ללכת לנינווה ולהינבא וביקש לברוח בספינה לתרשיש, ירד מירושלים ליפו, שהיא עיר נמל הקרובה לירושלים ושימשה כנמלה של ירושלים. ולכן יש לקיים את הכתוב "וירד יפו"<b>.</b>
<br>ומציעים מקור לקביעה: <b>מה טעמא?</b> – מה הטעם? (מה המקור בכתוב לדבר זה שאין רוח הקודש שורה אלא על לב שמח?) <b>-</b> כתוב (במלחמת שלושת המלכים במואב): <b>"וְהָיָה כְּנַגֵּן הַמְנַגֵּן וַתְּהִי עָלָיו יַד י'י"</b> (מלכים ב ג,טו) – כשניגן המנגן, היתה רוח נבואה על אלישע הנביא. מכאן שאין רוח הקודש שורה אלא על לב שמח<b>.</b>
<br><b>אמר רבי בנימן בר לוי</b> (אמורא ארץ ישראלי בדור הרביעי)<b>: 'והיה כנגן במנגן' אין כתוב כאן</b> – שאם היה כתוב כאן כך, היה משמע: כשהיה מנגן האדם בכלי המנגן, ש"מנגן" האמור כאן הוא הכלי המנגן<b>, אלא "וְהָיָה כְּנַגֵּן הַמְנַגֵּן וַתְּהִי עָלָיו יַד י'י"</b> – שמשמע הכתוב: כשהיה מנגן הכלי המנגן, שהיה הכלי מנגן מעצמו, היתה רוח נבואה על אלישע הנביא (בירושלמי ברכות א,א נאמר משפט זה בהקשר למימרה של רבי לוי על הכינור של דוד שהיה מנגן מאליו על ידי הרוח. ב"שערי תורת ארץ ישראל" כתב, שזה אינו שייך כאן ונגרר מברכות. - הסופר כתב "וַתְּהִי עָלָיו רוּחַ אֱלֹהִים", אולי בהשפעת הכתוב בבלעם (במדבר כד,ב))<b>.</b><br><br><small>ב<b>בבלי שבת</b> ל,ב אמרו: אין שכינה שורה... אלא מתוך דבר שמחה של מצוה, שנאמר: "ועתה קחו לי מנגן, והיה כנגן המנגן ותהי עליו יד ה'".<br><br><b>דרשות בציבור</b><br>מכמה מסורות מימי תנאים ואמוראים נראה שהדרשה שדרשו בציבור (בשבת בבית הכנסת) היתה אחר התפילה והקריאה ולפני הסעודה. אולם אנו מוצאים שדרשו בשעות אחרות של יום השבת ("בשלהי הבית השני ובתקופת המשנה", עמוד 156).<br>אם הדרשן היה אחד מגדולי החכמים או בעל משרה רמה, לא הופיע עד שלא התאסף כל הקהל, וחכמים צעירים שימשו כדרשנים-עוזרים, כדי להעסיק את הציבור עד בואו של החכם (דברים רבה ז,ח; ירושלמי סוכה ה,א) ("דרשות בציבור בתקופת התלמוד", עמוד 10).<br><br>ב<b>דברים רבה</b> ז,ח נאמר: מעשה ברבי שהיה דורש בבית המדרש הגדול, וכשהיה מבקש ליכנס לדרוש היה אומר: ראו אם נתכנסו כל הקהל. - ומהיכן את למד? ממתן תורה, שנאמר: "באמור ה' אליי: הקהל לי את העם ואשמיעם את דבריי" (דברים ד).<br><br><b>אמר רבי יונה: יונה בן אמיתי...</b><br>שתי מימרות בירושלמי שבהן רבי יונה הוא שמוסר על יונה הנביא. סנהדרין יא,ה: "אמר רבי יונה: יונה בן אמיתי נביא אמת היה". סוכה ה,א: "אמר רבי יונה: יונה בן אמיתי מעולי רגלים היה ...". לא נתעורר לדרוש כן על יונה בן אמיתי אלא רבי יונה, ולשם שמו ("השם גורם", "ואלה שמות 2", עמוד סו).<br><br><b>"והיה כנגן המנגן"</b><br>ב<b>ירושלמי ברכות</b> א,א אמרו: אמר רבי לוי: כנור היה תלוי כנגד חלונותיו של דוד, והיה רוח צפונית מנשבת בלילה ומנפנפת בו והיה מנגן מאיליו. הדה הוא דכתיב: "והיה כנגן המנגן", 'כנגן במנגן' אין כתוב כאן, אלא "כנגן המנגן" - הכינור היה מנגן מאיליו.</small>
כיוון ששנינו במשנה: "אמרו: כל מי שלא ראה שמחת בית השואבה, לא ראה שמחה מימיו", מספרים על בית הכנסת הגדול והמפואר ביותר שהיה באלכסנדריה, שאף עליו אמרו לשון דומה.
<br>מציעים ברייתא (על מבנהו ועל סדריו של בית הכנסת הגדול באלכסנדריה): <b>תני:</b> – שונה (התנא): <b>אמר רבי יודה</b> (בר אלעאי, מגדולי התנאים בדור הרביעי)<b>: כל שלא ראה דיפלי איסטבה</b> (סטיו כפול, אולם הבנוי שׂדרה כפולה של עמודים (מקור המילה ביוונית)) – כמפורש להלן: סטיו לפנים מסטיו, <b>של א</b>ל<b>כסנדריאה, לא ראה כבוד ישראל מימיו. כמין בסילקי</b> (אולם גדול שתקרתו המקומרת נשענת על שתי שורות של עמודים (מקור המילה ביוונית)) <b>גדולה היה, ואסטיו לפנים מסטיו היתה</b> – שורה של עמודים בתוך שורה של עמודים<b>. פעמים היו בה כפליים כיוצאי מצרים</b> – מאה ועשרים ריבוא אנשים<b>. ושבעים קתידראות</b> (מושבים לאנשים נכבדים (מקור המילה ביוונית)) <b>של זהב היו שם מקובעות אבנים טובות ומרגליות</b> – בשביל להושיב עליהם חבר של שבעים איש (מועצת זקנים) שהיה ההנהגה של יהדות אלכסנדריה<b>, כנגד</b> (בהקבלה ל-) <b>שבעים זקינים</b> – של הסנהדרין הגדולה בירושלים<b>, וכל אחת ואחת היתה עומדת</b> (היתה עולה, היה שוויה) <b>בעשרים וחמש ריבוא</b> – מאתיים וחמישים אלף <b>דינרי זהב. ובימה של עץ</b> (מבנה מורם (מקור המילה ביוונית)) <b>באמצע, וחזן הכנסת</b> – שמש, משגיח בבית הכנסת (מקור המילה 'חזן' באכדית), <b>עומד עליה</b> – על הבימה (עליה ניצב כן של עץ, שעליו הניחו את ספר התורה)<b>. עמד אחד מהן</b> – מן הציבור, <b>לקראות</b> (לקרוא) <b>בתורה, היה הממונה מניף בסודרין</b> (מטפחות לעיטוף הצוואר או לכיסוי הראש (מקור המילה ביוונית ובלטינית)) – לסימן לאמירת "אמן" בסיום ברכה, לפי שקולו של המברך לא הגיע לאוזני כל הקהל, <b>והן</b> – כל הקהל, <b>עונין אחריו "אמן"</b> – על ברכת התורה, אף על פי שאינם שומעים את הברכה (המילה 'הממונה' אינה מתאימה לכאן, ואינה במקבילות בתוספתא ובבבלי, והכוונה כאן לחזן הכנסת שנזכר לפני כן. אפשר שהמילה 'הממונה' היא אשגרה בטעות מהמשנה תמיד ז,ג: "והניף הסגן בסודרין", והסגן הוא הממונה, שהוא ממונה על כל הכוהנים במקדש וממלא מקומו של הכוהן הגדול אם יארע בו פסול)<b>. על כל ברכה וברכה</b> – שבתפילה, <b>שהיה מברך</b> – שליח הציבור, והיה צריך לענות אחריו "אמן"<b>, היה הממונה מניף בסודרין והן עונין אחריו "אמן". אף על פי כן</b> – אף על פי שהיו שם אנשים רבים מאוד<b>, לא היו יושבין מעורבבין, אלא יושבין כל אומנות</b> (מלאכה, מקצוע) <b>ואומנות בפני עצמה, שאם יבוא אכסנאי</b> (אורח, בן ארץ אחרת) <b>יהא מידבק בבני אומנותו</b> – בחבריו למקצועו, שעוסקים כמוהו באותה מלאכה<b>, ומשם היתה פרנסתו יוצאה</b> – היה מוצא את צורכי מחייתו, שבני אומנותו היו משתדלים להמציא עבודה בשבילו או מסייעים לו בממון עד שמצא לו עבודה<b>.</b><br>
<br>ומספרים: <b>ומי החריבה</b> – את בית הכנסת הזה של אלכסנדריה<b>? - טרוגיינוס הרשע</b> – טריאנוס, קיסר האימפריה הרומית (כמסופר להלן)<b>.</b><br><br><small>ב<b>תוספתא סוכה</b> ד,ו שנו: אמר רבי יהודה: כל שלא ראה בדיפלסטון של אלכסנדריא של מצרים לא ראה כבוד לישראל מימיו. כמין בסילקי גדולה היתה, סטיו לפנים מסטיו. פעמים היו שם כפליים כיוצאי מצרים. ושבעים ואחת קתדראות של זהב היו שם, כנגד שבעים ואחד זקנים, וכל אחת ואחת מעשרים וחמש ריבוא. ובימה של עץ באמצע, וחזן הכנסת עומד עליה והסודרים בידו. נטל (התחיל) לקרות (בתורה), הלה מניף בסודרים, והם עונים "אמן". על כל ברכה וברכה הלה מניף בסודרים, והם עונים "אמן". ולא היו יושבים מעורבבים, אלא זֶהָבים בפני עצמם, וכַסָּפים בפני עצמם, וגרדיים (אורגים) בפני עצמם, וטרסיים (אורגים אומנים בעלי הכשרה מיוחדת, על שם האורגים מהעיר טרסוס) בפני עצמם, ונפחים בפני עצמם, כדי שיהא אכסניי בא ונטפל / ומיטפל לאומנותו, ומשם היתה פרנסתו יוצאה.<br><br>ב<b>בבלי סוכה</b> נא,ב אמרו: תניא: רבי יהודה אומר: מי שלא ראה דיופלוסטון של אלכסנדריא של מצרים לא ראה בכבודם של ישראל מעולם. אמרו: כמין בסילקי גדולה היתה, סטיו לפנים מסטיו. פעמים שהיו בה שישים ריבוא על שישים ריבוא, כפליים כיוצאי מצרים. ושבעים ואחת קתדראות של זהב היו בה, כנגד שבעים ואחד זקנים של סנהדרין, וכל אחת ואחת אינה פחותה מעשרים וחמש ריבוא דינרי / כיכרי זהב. ובימה של עץ בנויה באמצעיתה, וחזן הכנסת עומד עליה והסודרים בידו. וכיוון שהגיע לענות "אמן", היה מניף בסודרים, וכל העם עונים "אמן". ולא היו יושבים מעורבבים, אלא זהבים בפני עצמם, וכספים בפני עצמם, ונפחים בפני עצמם, וטרסיים בפני עצמם, וגרדיים בפני עצמם. וכשעני נכנס לשם היה מכיר את בעלי / בני אומנותו ונכנס אצלם / לשם, ומשם / וממנו היתה פרנסתו ופרנסת אנשי ביתו.<br><br>בברייתא שבירושלמי ניכרת התוספת "מקובעות אבנים טובות ומרגליות", וייתכן שהיא מאוחרת. כאן יש זהות בין הברייתא בבבלי לתוספתא. הפועל 'קבע' אינו מצוי בפוּעל בלשון חכמים, ובלשון חכמים נוהג בקל (וכן בבינוני פעול, שהיה הצפוי כאן) ובנפעל ("ערכי" ב, עמוד 61).<br><br>המשפט הפותח של רבי יהודה "כל שלא ראה בדיפלסטון של אלכסנדריא של מצרים לא ראה כבוד לישראל מימיו" מורה בבירור על ניסיון מודע ליצור זיקה בין בית הכנסת באלכסנדריה לבית המקדש בירושלים. דברי ההערכה של רבי יהודה על בית הכנסת מכוונים לאמור במשנה: "כל מי שלא ראה שמחת בית השואבה לא ראה שמחה מימיו", ומנוסחים בלשון דומה. אפשר שמגמת הדברים לרמוז לשוויון במעלתם של בית הכנסת באלכסנדריה ובית המקדש.<br>כמעט כל פרט בתיאור המבנה באלכסנדריה ובסדריו מזכיר תיאורים בספרות חז"ל של בית המקדש, של סדריו ושל המוסדות הסמוכים לו בהר הבית. הקבלות אלה אינן רק ענייניות אלא גם לשוניות.<br>הפרט הראשון בתיאור "כמין בסילקי גדולה היתה" מופיע בברייתא בבבלי (יומא כה,א) בתיאור לשכת הגזית. לאור ההקבלה הזאת, נראה שאף שהמילה בסילקי על פי רוב אינה משמשת בספרות חז"ל לתיאור בית כנסת, אין מניעה לפרש שכאן היא מציינת מוסד זה. מסתבר שהשימוש בתיאור זה ובלשון זו נועד ליצור הקבלה בין בית הכנסת שבאלכסנדריה לאחד ממרכיביו המפורסמים של הר הבית.<br>גם הפרט השני בתיאור המבנה "סטיו לפנים מסטיו" מזכיר את הר הבית, שגם היה סטיו לפנים מסטיו, כמובא בכמה מקומות בירושלמי ובבבלי. בכל ספרות חז"ל מתוארים בלשון זו רק הר הבית ובית הכנסת באלכסנדריה.<br>בהמשך מפורט מספר האנשים שיכלו להתכנס במבנה הגדול: "פעמים היו שם כפליים כיוצאי מצרים". הביטוי "כפליים כיוצאי מצרים" בא לציין את מספר האנשים החריג ביותר בגודלו שהתכנס לעיתים במבנה זה. הביטוי הזה מופיע בספרות התנאית רק בתיאור בית הכנסת באלכסנדריה ובתיאור מספרם העצום של המשתתפים בהקרבת קורבן פסח בבית המקדש (תוספתא פסחים ד,טו). נמצא שגם ביטוי הזה מורה על זיקה בין בית הכנסת באלכסנדריה לבית המקדש בירושלים.<br>בהמשך התיאור של בית הכנסת באלכסנדריה מסופר: "ושבעים ואחת קתדראות של זהב היו שם" (רק בירושלמי מספר הקתדראות הוא שבעים). מספר זה מכוון למוסד הסנהדרין שבלשכת הגזית, כמפורש בברייתא עצמה: "כנגד שבעים ואחד זקנים", הם זקני הסנהדרין. נמצא שגם פרט זה בתיאור בית הכנסת באלכסנדריה מקביל למוסד שהיה בבית המקדש.<br>בברייתא שנינו: "ובימה של עץ באמצע, וחזן הכנסת עומד עליה". צירוף של בימה מעץ ושל חזן הכנסת מופיע בתיאור מעמד הַקְהֵל, שהיה מתקיים בבית המקדש בירושלים אחת לשבע שנים, כפי ששנינו במשנה סוטה ז,ח. נמצא שהברייתא מתארת את המבנה באלכסנדריה במינוח דומה לזה המופיע במשנה בתיאור אחד הטקסים מרובי המשתתפים בבית המקדש.<br>המשך לשונה של הברייתא מקביל לתיאור טקס אחר בבית המקדש. על פי הברייתא אחז חזן הכנסת סודרים בידו ונופף בהם כדי לסמן לציבור לענות "אמן". גם בבית המקדש שימשו הסודרים סימן בהקרבת התמיד היומית כפי ששנינו במשנה תמיד ז,ג.<br>בהמשך מתוארת ישיבתם הנפרדת של האומנים השונים בבית הכנסת באלכסנדריה, ותיאור זה נפתח במילים: "ולא היו יושבים מעורבבים". לשון זו זהה כמעט לחלוטין למשפט "ולא היו מעורבים" המופיע בתחילת הפרק בתוספתא בתיאור ההפרדה בין אנשים לנשים שהיתה נהוגה בשמחת בית השואבה. מסתבר שתיאור ההפרדה בבית הכנסת באלכסנדריה רומז לתיאור ההפרדה בבית המקדש, ומעמיד את השניים כמקבילים זה לזה ("על חורבנה של יהדות מצרים בספרות חז"ל", "תרביץ" עב, עמודים 465-471).</small>
ומציעים ברייתא נוספת: <b>תני</b> – שונה <b>רבי שמעון בן יוחי</b> (תנא בדור הרביעי)<b>: בשלשה מקומות הוזהרו ישראל שלא לשוב [ל]ארץ מצרים: "</b>וַיֹּאמֶר מֹשֶׁה אֶל הָעָם: ...<b>כִּי אֲשֶׁר רְאִיתֶם אֶת מִצְרַיִם הַיּוֹם לֹא תֹסִפוּ לִרְאֹתָם עוֹד עַד עוֹלָם"</b> (שמות יד,יג) – כשבני ישראל חנו על ים סוף ומצרים רדפו אחריהם והשיגו אותם, משה הבטיח לבני ישראל שהמצרים שראו אותם לא יראו אותם עוד לעולם; ואף שלפי פשוטו של מקרא הדבר הזה הוא הבטחה, יש לראות בדבר הזה ציווי האוסר על השיבה למצרים<b>, "וי'י אָמַר לָכֶם</b>: <b>לֹא תֹסִפוּן לָשׁוּב בַּדֶּרֶךְ הַזֶּה עוֹד"</b> (דברים יז,טז) – המלך מוזהר שלא ירבה לו סוסים, שאם ירבה סוסים, יתגלגל מזה שישובו מבני ישראל למצרים בשביל לעסוק עימהם בסחר הסוסים, ושובם למצרים הוא בניגוד לרצונו של ה' שלא ישובו עוד למצרים<b>, "וֶהֱשִׁיבְךָ י'י מִצְרַיִם בָּאֳנִיּוֹת</b> בַּדֶּרֶךְ אֲשֶׁר אָמַרְתִּי לְךָ: לֹא תֹסִיף עוֹד לִרְאֹתָהּ<b>"</b> (דברים כח,סח) – משה אמר לישראל בדברי הקללה, שהאויב יביא אותם למצרים באוניות המובילות עבדים למכירה שם, ושובם למצרים הוא בניגוד לכוונתו של ה' שלא ישובו עוד למצרים<b>. ובשלשתן חזרו</b> – שלוש פעמים חזרו ישראל למצרים, <b>ובשלשתן נפלו</b> – שלוש פעמים נהרגו החוזרים למצרים על שעברו על האיסור לחזור למצרים (יש הקבלה בין מספר הפעמים שהאיסור מופיע בתורה ובין מספר הפעמים שהאיסור הופר)<b>. אחת ב[י]מי סנחריב מלך אשור</b> – שנלחם ביהודה ועלה על ירושלים להחריבה<b>: "הוֹי הַיֹּרְדִים מִצְרַיִם לְעֶזְרָה</b>, עַל סוּסִים יִשָּׁעֵנוּ וַיִּבְטְחוּ עַל רֶכֶב כִּי רָב וְעַל פָּרָשִׁים כִּי עָצְמוּ מְאֹד<b>"</b> (ישעיהו לא,א) – הנביא מזהיר את היורדים למצרים לבקש את עזרתה וסומכים ובוטחים על סוסיהם ועל מרכבותיהם הרבות ועל פרשיהם החזקים והרבים<b>, מה כתיב בתריה?</b> – מה כתוב אחריו? <b>"וּמִצְרַיִם אָדָם וְלֹא אֵל וְסוּסֵיהֶם בָּשָׂר</b> וְלֹא רוּחַ, וה' יַטֶּה יָדוֹ וְכָשַׁל עוֹזֵר וְנָפַל עָזֻר וְיַחְדָּו כֻּלָּם יִכְלָיוּן<b>"</b> (ישעיהו לא,ג) – הרי מצרים הוא צבא של בני אדם ולא של בני אלים, וסוסיהם עשויים בשר ולא רוח, וה' יוריד את ידו על מצרים להכותם, וייכשלו המצרים שיבואו לעזור ליהודה וייפלו בני יהודה שיבואו המצרים לעזרתם וכולם יישמדו<b>. ואחת בימי יוחנן בן קרח</b> – ממנהיגי שארית הפליטה בארץ לאחר חורבן בית המקדש (יוחנן בן קרח ושרי החיילים ושארית הפליטה לא שמעו בקול ה' לשבת בארץ יהודה וירדו למצרים)<b>: "וְהָיְתָה הַחֶרֶב אֲשֶׁר אַתֶּם יְרֵאִים מִמֶּנָּה שָׁם תַּשִּׂיג אֶתְכֶם</b> בְּאֶרֶץ מִצְרָיִם, וְהָרָעָב אֲשֶׁר אַתֶּם דֹּאֲגִים מִמֶּנּוּ שָׁם יִדְבַּק אַחֲרֵיכֶם מִצְרַיִם וְשָׁם תָּמֻתוּ<b>"</b> (ירמיהו מב,טז) – הנביא מוכיח את היורדים למצרים מפני החרב והרעב, שחרב הכשדים תשיג אותם במצרים ותפגע בהם, והרעב לא ירפה מהם שם, וימותו בחרב וברעב (כי נבוכדנצר יגיע גם למצרים)<b>. ואחת בימי טרוגיינוס הרשע</b> – כמסופר להלן<b>.</b><br><br><small>ב<b>מכילתא דרבי ישמעאל</b> 'בשלח' מסכתא ד"ויהי" פרשה ב וב<b>מכילתא דרבי שמעון בר יוחאי</b> יד,יג נאמר: בשלושה מקומות הזהיר המקום לישראל שלא לחזור למצרים: "כי אשר ראיתם את מצרים היום לא תוסיפו לראותם עוד עד עולם", ואומר: "וה' אמר לכם לא תוסיפון לשוב בדרך הזה עוד" (דברים יז,טז), ואומר: "והשיבך ה' מצרים באוניות בדרך אשר אמרתי לך לא תוסיף עוד לראותה" (דברים כח,סח). בשלושתם חזרו ובשלושתם נפלו. הראשונה בימי סנחריב: "הוי היורדים מצרים לעזרה..." (ישעיהו לא,א). השנייה בימי יוחנן בן קרח: "והיתה החרב אשר אתם יראים ממנה שם תשיג אתכם בארץ מצרים והרעב אשר אתם דואגים ממנו שם ידבק אחריכם מצרים ושם תמותו" (ירמיהו מב,טז). השלישית בימי טרגינוס.<br><br>ב<b>אסתר רבה</b> פתיחתא ג נאמר: אמר רבי שמעון בן יוחאי: בשלושה מקומות הקב"ה מזהיר לישראל שלא יחזרו למצרים: הראשון - "כי אשר ראיתם את מצרים היום לא תוסיפו לראותם עוד עד עולם", והשני - "וה' אמר לכם לא תוסיפון לשוב בדרך הזה עוד", והשלישי - "והשיבך ה' מצרים באוניות בדרך אשר אמרתי לך לא תוסיף עוד לראותה". בשלושתם כפרו ובשלושתם לקו. הראשונה בימי סנחריב, שנאמר: "הוי היורדים מצרים לעזרה...", מה כתיב בתריה? "ומצרים אדם ולא אל...". השנייה בימי יוחנן בן קרח, שנאמר: "והיתה החרב אשר אתם יראים ממנה שם תשיג אתכם בארץ מצרים והרעב אשר אתם דואגים ממנו שם ידבק אחריכם מצרים ושם תמותו". והשלישית בימי טרגינוס שחיק עצמות (לשון קללה לרשע עריץ שמת: תישחקנה עצמותיו).<br><br>מטרתה של הברייתא לבאר את הסיבה הדתית לחורבן המרכז היהודי הגדול של העולם היווני - קהילת אלכסנדריה. חורבן זה נגרם בשל הפרת האיסור לשוב למצרים, ואם כן, כל עצמו של היישוב היהודי במצרים הוא חטא. תפיסה זו מנוגדת לחלוטין לעמדתו של רבי יהודה, שלפיה "כל שלא ראה בדיפלסטון של אלכסנדריא של מצרים לא ראה כבוד לישראל מימיו", שהרי איזה כבוד יכול להיות לישראל במבנה ובסדרים שהורתם ולידתם בחטא. נמצאנו למדים שנפלגו תנאים ביחסם ליהדות מצרים של ימי הבית השני: רבי יהודה שיבח אותה וראה במרכז היהודי החשוב הזה ביטוי לכבודם של ישראל, ואילו התנא במכילתא (רבי שמעון בן יוחי לפי הירושלמי) סבר שאין המרכז הזה אלא חטא, שסופו הידוע מראש הוא כיליון ("על חורבנה של יהדות מצרים בספרות חז"ל", "תרביץ" עב, עמוד 478).</small>
ומספרים (על טריאנוס הרשע): <b>נולד לו בן בתשעה באב, והיו מתענין</b> – היהודים תענית של תשעה באב, שהיו שרויים באבלם מחמת היום<b>. מת בתו</b> (צריך לומר: 'מת<b>ה</b> בתו'. אבל על פי המקבילות צריך לומר: 'מת ב<b>נ</b>ו') <b>בחנוכה, והדליקו</b> – היהודים, <b>נירות</b> – של החנוכה<b>. שלחה אשתו ואמרה לו: עד</b> (לפני) <b>שאת</b> (שאתה) <b>מכבש את הברבריים</b> (ביוונית: נוכרים. - העמים שמעבר לתחומי האימפריה הרומאית)<b>, בוא וכביש את היהודים שמרדו בך</b> – כי אין אפשרות לערוך מלחמת כיבוש מעבר לתחומי האימפריה בשעה שבתוך תחומי האימפריה יש מרידות (אשתו של טריאנוס סברה שהיהודים התענו לאות צער על לידת הבן והדליקו נרות לאות שמחה על מות הבן, וראתה בכך ניסיון מכוון של היהודים למרוד ברומאים)<b>.</b>
<br><b>חשב מיתי לעשרה יומין ואתא לחמשה</b> – חשב (טריאנוס, שקיבל את עצת אשתו) לבוא (ולכבוש את היהודים) לעשרה ימים ובא לחמישה (ימים)<b>. אתא ואשכחון עסיקין</b> – בא ומצא אותם עסוקים (מגיה במסירה שלפנינו הוסיף 'באורייתא בפסוקא' - בתורה בפסוק. ועל פי המקבילות ומקומות דומים אחרים יש להוסיף: 'בהדין פסוקא' / 'בהדין קרייא' - בפסוק הזה) <b>"יִשָּׂא י'י עָלֶיךָ גּוֹי מֵרָחֹק מִקְצֵה הָאָרֶץ</b> כַּאֲשֶׁר יִדְאֶה הַנָּשֶׁר<b>"</b> (דברים כח,מט) – בפסוק הזה ובבאים אחריו בדברי הקללה מתוארים האויב האכזרי ומעשיו: ה' יביא עליך ממקום רחוק מאוד אויב שיתנפל עליך פתאום, כנשר העף במהירות ומתנפל על טרפו<b>. אמר לון:</b> – אמר להם (טריאנוס ליהודים): <b>מה הויתון עסיקין?</b> – (ב)מה הייתם עסוקים? <b>אמרון ליה:</b> – אמרו לו: <b>הכין וכן</b> – כך וכך (ביטוי מקובל כשמזכירים מעשה מסוים שאין רוצים לחזור על פרטיו)<b>. אמר לון:</b> – אמר להם: <b>ההוא גברא הוא דחשב מיתי לעשרה יומין ואתא לחמשה</b> – אותו האיש (כלומר, אני) הוא שחשב לבוא לעשרה ימים ובא לחמישה (ימים. - טריאנוס ראה בכך סימן שעליו נאמר המקרא הזה ועל ידו יתקיים האמור שם שהאויב ישמיד את ישראל)<b>. והקיפן ליגיונות</b> (לגיון - יחידה צבאית הגדולה ביותר בצבא הרומאי (מקור המילה בלטינית)) <b>והרגן.</b>
<br><b>אמר</b> – טריאנוס, <b>לנשיהן</b> – של היהודים שהרג<b>: נשמעות</b> (מצייתות, מקבלות מרוּת) <b>אתם לליגיונותיי</b> – שוכבות עימם, <b>ואין אני הורג אתכם. אמרון ליה:</b> – אמרו לו (הנשים): <b>מה דעבדת בארעייא, עביד בעילייא</b> – מה שעשית לתחתונים (לגברים), עשה לעליונים (לנשים. כלומר, הרוג אותנו כמו שהרגת אותם. - הגברים ישבו למטה במפלס התחתון בין עמודי הסטווים, והנשים ישבו למעלה במפלס העליון על גג הסטווים. - הנוסח באיכה רבה (וילנא): '<b>עביד בארעאי מה דעבדת בעילאי</b>'. והנוסח בקטע מהירושלמי כאן שהעתיק ר' עזריה מן האדומים (המאה ה-16) ב"מאור עיניים": '<b>מה דעבדת בעילייא, עביד בארעייא</b>' - מה שעשית לעליונים (לגברים), עשה לתחתונים (לנשים). לפי פרשנות מושאלת למושגים 'ארעייא' ו'עילייא' התואמת נוסח זה, הם מציינים מעמד חברתי: גברים עליונים ונשים נחותות ("לשאלת מערך המינים בבית הכנסת בימי בית שני, המשנה והתלמוד", "היֹה היָה" 7, עמוד 41). - אפשר שהנוסח במסירה שלפנינו, שהיו הנשים למעלה והאנשים למטה, הוא שיבוש בהשפעת הירושלמי להלן בעניין התיקון הגדול שהיו מתקנים בעזרת הנשים בשמחת בית השואבה, שהיו הנשים מלמעלה והאנשים מלמטה)<b>. ועירב</b> (ערבב) – טריאנוס, <b>דמן</b> – של הנשים, <b>בדמן</b> – של הגברים, <b>והלך</b> – זרם <b>הדם</b> – שנשפך במצרים, <b>בים</b> – בים התיכון, <b>עד קיפרוס</b> – שמו היווני של האי קפריסין בים התיכון<b>.</b>
<br>ומסיימים: <b>באותה השעה נגדעה קרן ישראל</b> – נשבר כוחם של ישראל<b>, ועוד אינה עתידה לחזור למקומה</b> – בירושלים, <b>עד שיבוא בן דוד</b> (כינוי למלך המשיח)<b>.</b><br><br><small>ב<b>אסתר רבה</b> פתיחתא ג וב<b>איכה רבה</b> א,מה ו-ד,כב נאמר: טרגינוס שחוק העצמות (קללה הנאמרת כשמזכירים שמו של רשע) ילדה אשתו בליל תשעה באב, והיו כל ישראל אבלים. נשתחק (מת) הוולד / ומת בחנוכה. אמרו: מה נעשה? נדליק או לא נדליק? אמרו: נדליק, וכל מה שצריך לבוא עלינו (לקרות לנו) יבוא (יקרה) / ומה שיהיה יהיה. הלכו (אנשים לא מזוהים) ואמרו לשון הרע לאשתו (של טרגינוס): כשילדת / כשנולד בנך היו היהודים הללו אבלים, וכשמת הוולד הדליקו נירות. שלחה ואמרה לבעלה: עד שאתה מכבש את הברברים, בוא וכבוש את היהודים הללו שמרדו בך.<br>עלה לאונייה וחשב לבוא בעשרה ימים / שיער בעצמו שהוא בא בעשרה ימים, והביאה אותו הרוח בחמישה ימים. בא / נכנס לבית הכנסת ומצא אותם שהיו עסוקים בפסוק הזה: "יישא ה' עליך גוי מרחוק מקצה הארץ כאשר ידאה הנשר". אמר להם: אני הוא הנשר / אני הוא, שחשבתי / שהייתי סבור לבוא אצלכם בעשרה ימים והביאה אותי הרוח / ובאתי בחמישה ימים. הקיפם לגיונותיו והרגם.<br>ב<b>איכה רבה</b> א,מה ו-ד,כב נאמר עוד: אמר לנשים: הישמעו ללגיונותיי, ואם לאו - אני עושה לכם כאשר עשיתי לבעליכם. אמרו לו: כמו שעשית בגברים עשה בנשים (איכה רבה (בובר)) / עשה בתחתונים מה שעשית בעליונים (איכה רבה (וילנא)). הקיפם לגיונותיו והרגם, ונתערב דמם של אלו עם דמם של אלו, והיה בוקע בים עד שהגיע לקפריס.<br><br>קשה לומר שסיפור זה משקף אמת היסטורית. לפי הקשרו הוא מתייחס למרידות היהודים במצרים בזמנו של טריינוס. אולם, מלבד העובדה שאשת טריינוס נודעה ביחסה האוהד כלפי היהודים, אין התאמה בין פרטי הסיפור לבין הידוע לנו על אודות המלחמה הקשה שניהלו היהודים נגד יושבי מצרים והארצות הסמוכות עד שבאו הרומאים לעזרת הנוכרים ("מועדי ישראל בתקופת המשנה והתלמוד", עמוד 373).<br><br>התיאור בירושלמי של ההרג שעשה טריינוס ביהודי אלכסנדריה אינו מדברי רבי שמעון, אלא הוא יצירה אמוראית. עם זאת הוא מעובד בירושלמי כהמשך ישיר לקטע המופיע שם לפני כן. הוא אינו מספר מי השליט שנלחם בברברים וביהודים, משום שברור ממה שקדם שמדובר בטריינוס וביהודי אלכסנדריה או מצרים. המילים הפותחות "נולד לו" מכוונות לטריינוס הרשע שנזכר לפני כן, והמעשה בכללותו הוא נפילתם של יהודי מצרים שמדובר בה באותו משפט.<br>באסתר רבה הסיפור צמוד לדברי רבי שמעון על האיסור לשוב למצרים, ואילו באיכה רבה הוא מופיע כסיפור עצמאי, ודברי רבי שמעון אינם מופיעים שם.<br>מובן שסיפור זה אינו תיאור היסטורי של מרד התפוצות או של חיי טריינוס. הפרטים ההיסטוריים האמיתיים שסביבם נרקמת האגדה הם העובדה שהמרד התרחש במהלך מלחמה של טריינוס בפרתים (הם הברברים בסיפור), העובדה שבשל המרד נאלץ טריינוס לצמצם את כוחותיו בפרתיה ולשגר כוחות לדיכוי מרידת היהודים וההרג הגדול של היהודים במצרים כתוצאה מהמרד. שאר הפרטים המתוארים - הסיבות לפרוץ המרד, הגעתו המהירה של טריינוס, המפגש עם היהודים הלומדים את פרשת הקללות שבספר "דברים" והדם הרב הזורם ומתערב בים - הם בוודאי רעיונות אגדיים, חלקם לא בלתי שכיחים באגדות החורבן שבתלמודים.<br>הפסוק שהיהודים עסקו בו מציין את המהירות שבה יגיע מקצה הארץ הגוי שעתיד להעניש את ישראל, ומהירות זו מדומה למעופו המהיר של הנשר. רעיון המהירות הוא שמביא את טריינוס למסקנה שבו הדברים אמורים, ולכן הוא יכול לקיים את המשכו של הכתוב: "אֲשֶׁר לֹא יִשָּׂא פָנִים לְזָקֵן, וְנַעַר לֹא יָחֹן". אולם מעבר למובן הפשוט רמוז כאן עניין נוסף. כידוע סמלו של הלגיון הרומי היה נשר, ומסתבר שהעובדה שהגוי הבא מרחוק מדומה לנשר אינה מקרית. כוונת התלמוד לזהות את האויב הנזכר בפסוק עם האימפריה הרומית שסמל לגיונה הוא נשר.<br>המשך האגדה, העוסק בהריגת הנשים, מבליט את רשעותו של האיש ואת הגורל הקשה שפגע בנשים.<br>נראה שמגמתו העיקרית של הסיפור האמוראי היא לבטא את העוינות המהותית והמוחלטת שבין היהודים לרומא, העוינות שהתגלתה באובדנם של יהודי מצרים במרד התפוצות ("על חורבנה של יהדות מצרים בספרות חז"ל", "תרביץ" עב, עמודים 480-484).<br><br>הסיפור על הריגת היהודים בידי טריינוס וחילותיו חותם סדרה של שלוש חוליות המרכיבות יחד סיפור על גדולתה וחורבנה של יהדות מצרים: שני מקורות תנאיים ומקור אמוראי. צירוף שלוש יחידות אלה הוא מעשה עריכה, וסימניה ניכרים בסוגיה. ציון גדיעתה של "קרן ישראל" במשפט האחרון בסוגיה רומז ל"כבוד ישראל" הנזכר בראשיתה בשמו של רבי יהודה. ועוד, דברי רבי יהודה מסתיימים במילים "ומי החריבה? - טרוגיינוס הרשע", שאינן מופיעות בתוספתא; גם דברי רבי שמעון בן יוחי מסתיימים במילים דומות ("טרוגיינוס הרשע"); והסוגיה כולה נחתמת במושג המנוגד לשלטון רומא: "בן דוד" (שם, עמוד 484).<br><br>מה שנאמר בירושלמי כאן ביחס למרד התפוצות בימי טריאנוס: "והלך הדם בים עד קיפרוס", דומה לתיאור הזרימה של דם הרוגי ביתר לתוך הים (ירושלמי תעניות ד,ו; איכה רבה ב,ד; בבלי גיטין נז,א). תיאור זה מלמד על עוצמת החורבן בעקבות המרד.<br>הלשון בירושלמי כאן "באותה השעה נגדעה קרן ישראל" מיוסד על הכתוב "גָּדַע בָּחֳרִי אַף כֹּל קֶרֶן יִשְׂרָאֵל" (איכה ב,ג). כתוב זה מובא בבבלי (שם) בעניין חורבן ביתר.<br><br>ב<b>בבלי סוכה</b> נא,ב אמרו: אמר אביי: וכולהו קטלינהו אלכסנדרוס מוקדון. - מאי טעמא איענוש? - משום דעברו אהאי קרא: "לא תוסיפון לשוב בדרך הזה עוד", ואינהו הדור ואזול. - אתא אשכחינהו דהוו קרו בסיפרא: "יישא ה' עליך גוי מרחוק מקצה הארץ". אמר: מכדי ההוא גברא הוא דבעי / דשער בנפשיה למיתי בעשרה יומי ודלא זיקא ואתי / ואייתיתיה ספינתיה בחמשא יומי. נפל עלייהו וקטלינהו.<br><br>תמצית הסוגיה המופיעה בירושלמי מצויה גם בבבלי. כל שלושת המרכיבים של סוגיית הירושלמי מופיעים שם, אולם המסורת המובאת בבבלי מעובדת ומקוצרת. דברי אביי ש"אלכסנדרוס מוקדון" הוא שהרג את יהודי מצרים משקפים חוסר ידיעה בהיסטוריה של תקופות קדומות. הבבלי אינו מביא את דברי רבי שמעון בן יוחי, אך מצרף לתיאור חורבן בית הכנסת את השאלה "מאי טעמא איענוש?", ותשובתו היא: משום שעברו על איסור החזרה למצרים, בדומה לעמדתו של רבי שמעון. הבבלי לא ציטט את כל דברי רבי שמעון, משום שלעניין חורבן בית הכנסת די בדוגמה השלישית של היורדים למצרים המובאת בדבריו. גם הסיפור על בנו של השליט והקביעה שהיהודים מרדו בו אינם מופיעים בבבלי, ואפשר שהדבר נובע מניסיון מכוון לטשטש מרידות של יהודים בשלטון הזר ("על חורבנה של יהדות מצרים בספרות חז"ל", "תרביץ" עב, עמודים 486-487).<br><br>מה שאמר אביי בבבלי נאמר בירושלמי ובמדרשי האגדה, אלא שאביי החליף את טריאנוס באלכסנדרוס מוקדון שהעיר אלכסנדריה קרויה על שמו (גם במדרש עשרת המלכים (אוצר המדרשים (אייזנשטיין) עמוד 463) הוחלף בסיפור זה טריאנוס באלכסנדר).<br><br><b>טריאנוס</b><br>טריאנוס היה קיסר האימפריה הרומית משנת 98 ועד מותו בשנת 117 לספירה. תחת שלטונו הגיעה האימפריה לשיא התרחבותה הטריטוריאלית. במסורת היהודית זכור טריאנוס כמדכאו של מרד התפוצות שפרץ בשנת 115 בקרב היהודים בגולה. מאות אלפים מיהודי התפוצות הומתו בכל רחבי האימפריה, ובית הכנסת הגדול באלכסנדיה שהיה ידוע ביופיו ובתפארתו הוחרב.<br><br><b>מרד התפוצות</b><br>מרד התפוצות הוא הכינוי למרד שבו התקוממו יהודים בקירנאיקה, באלכסנדריה ובקפריסין נגד הקיסר הרומי טריאנוס, בעת שזה היה עסוק במסע מלחמה נגד הפרתים. המרד אירע בין השנים 115 עד 117 לספירה. המרד פרץ, כפי הנראה, בקירנאיקה, לוב של ימינו. חבל ארץ זה הוחזק על ידי חיילים רומים מעטים, שכן הלגיונות ששהו בו דרך קבע נשלחו למלחמה במזרח. המורדים המשיכו מלוב מזרחה, למצרים. בהתקפה הראשונה ניצחו היהודים את היוונים, שנמלטו ומצאו מקלט באלכסנדריה. היוונים המובסים כלאו באלכסנדריה את היהודים שהיו בעיר וטבחו בהם, בזמן שהמורדים היהודים מקירני המשיכו לפשוט על מחוזותיה של מצרים. לדיכוי המרד שלח הקיסר כוח רגלי, ימי וגם פרשים. המלחמה נמשכה זמן רב וכללה קרבות רבים ובסופה נהרגו אלפי יהודים מקירני, כמו גם יהודים ממצרים שהצטרפו אליהם. התיאורים המזוויעים והחורבן הנורא שניטש בקיריני ובאלכסנדריה מלמדים על העוצמה הרגשית של הקרבות בין היהודים לבין המקומיים בתקופת המרד. ההרס שנגרם למקדשים היווניים מזה ולמרכזי הפולחן היהודי מזה, מלמד על עוצמת האלימות, אך גם על המתיחות הדתית ששררה בין שני הצדדים, כמו גם על העובדה הפשוטה שמבנים אלה היו חזקים, כמעט מבוצרים, ושימשו במהלך הקרבות מקום הימלטות והתנהלות קרבות מצור הדדיים. בנוסף לאירועים במצרים, התקוממו גם יהודי קפריסין. דיכוי מרד התפוצות ארך שנתיים. קהילת אלכסנדריה, העשירה והמשגשגת ביותר בתפוצות, חרבה, ובית הכנסת המפואר שהיה בה הוחרב. רבים מאוד נהרגו, והקהילה לא שבה לעולם למצבה הקודם.</small><br>• • •

Halakhah 2

<big><strong>משנה</strong></big><br><b>מוצאי יום טוב הראשון של</b> ה<b>חג היו יורדין</b> – מהעזרה שבבית המקדש, <b>לעזרת הנשים</b> – השטח המזרחי של חצר בית המקדש, בין החומה הפנימית לעזרה, <b>ומתקנין שם תיקון</b> (שינוי לטוב) <b>גדול. ומנורות של זהב היו שם</b> – בעזרת הנשים<b>, וספלים של זהב בראשיהן</b> – ארבעה ספלים בראש כל מנורה<b>, וארבעה סולמות על כל מנורה ומנורה</b> – על כל מנורה היו תלויים למעלה מארבעת צדדיה ארבעה סולמות שעמדו על הארץ והגיעו לראש המנורה, סולם אחד לכל ספל<b>, וארבעה ילדים מפרחי כהונה</b> – מצעירי הכוהנים על ארבעה הסולמות, אחד על כל סולם, <b>ובידיהן כדי שמן של מאה ועשרים לוג, והן מטילין על כל</b> (בכתבי היד של המשנה: 'מטילים לתוך כל / מטילים לכל') <b>ספל וספל</b> – כל אחד היה יוצק שמן מכדו לספל<b>.</b><br>• • •
<big><strong>תלמוד</strong></big><br>מביאים ברייתא: <b>אמר רבי יהושע בן חנניה</b> (מגדולי התנאים בדור השני)<b>: כל ימים של שמחת בית השואבה לא היו טועמין טעם שינה כל עיקר</b> (כלל וכלל, לגמרי)<b>. כתחילה</b> – בתחילת היום, <b>היו הולכין להקריב תמיד של שחר</b> – לראות בהקרבתו<b>. משם היו הולכין להקריב את המוספין</b> – לראות בהקרבתם (במסירה שלפנינו נוסף על ידי מגיה 'ומשם היו הולכין להקריב נדרים ונדבות')<b>, ומשם היו הולכין לוכל</b> (לאכול) <b>ולשתות, ומשם היו הולכין לתלמוד תורה</b> (ללימוד תורה)<b>, ומשם היו הולכין להקריב תמיד של בין הערבים</b> – לראות בהקרבתו<b>, ומשם היו הולכין לשמחת בית השואבה.</b>
<br>ומציעים קושיה ממקור תנאי: <b>והא תני:</b> – והרי (התנא) שונה: <b>שבועה שלא אישן שלשה ימים</b> – אדם שאסר על עצמו בשבועה לישון שלושה ימים רצופים, <b>- מלקין אותו</b> – על שנשבע שבועת שווא, אם היה מזיד, <b>וישן מיד</b> – כי אין אדם יכול שלא לישון שלושה ימים רצופים<b>!</b> – ואיך ייתכן שלא היו ישינים כל עיקר כל הימים של שמחת בית השואבה?
<br>ומציעים תירוץ: <b>מתנמנמין היו</b> – יש לפרש את דברי רבי יהושע שלא היו ישינים שינה כתיקונה כל הימים של שמחת בית השואבה, אבל היו מתנמנמים<b>.</b><br><br><small>ב<b>תוספתא סוכה</b> ד,ה שנו: אמר רבי יהושע בן חנניה: כל ימי שמחת בית השואבה לא היינו רואים שינה. משכימים היינו לתמיד של שחר, משם לבית הכנסת (לתפילה), משם למוספים (לקורבן מוסף), משם לאכילה ולשתייה, משם לבית המדרש (לתלמוד תורה), משם לתמיד של בין הערביים, משם לשמחת בית השואבה.<br><br>ב<b>בבלי סוכה</b> נג,א אמרו: תניא: אמר רבי יהושע בן חנניה: כשהיינו שמחים שמחת בית השואבה לא ראינו שינה בעינינו. כיצד? שעה ראשונה (של יום) - תמיד של שחר, משם - לתפילת השחר, משם - לתפילת המוספים, משם - לקורבן מוסף, משם - לבית המדרש (ללמוד), משם - לאכילה ולשתייה, משם - לתפילת המנחה, משם לתמיד של בין הערביים, מכאן ואילך - לשמחת בית השואבה.<br>איני? והאמר רבי יוחנן: כל האומר: שבועה שלא אישן שלושה ימים - מכים אותו וישן לאלתר! - אלא הכי קאמר: / מאי לא ראינו שינה בעינינו? לא טעמנו טעם שינה, דהוו מנמנמי אכתפא דהדדי.<br><br>בירושלמי, בניגוד לתוספתא ולבבלי, לא נזכר בית הכנסת או תפילות.<br>לפי הברייתא בתוספתא ובבבלי לא ראו שינה. הבבלי מקשה ומתרץ שיש להחליף או לפרש שלא טעמו טעם שינה. הירושלמי מקשה כמו הבבלי, אף על פי שלפי הברייתא בירושלמי לא טעמו טעם שינה.<br>הברייתא שבירושלמי "שבועה שלא אישן שלושה ימים" יוחסה בבבלי לרבי יוחנן.</small><br>• • •
במשנה שנינו: <b>"</b>מוצאי יום טוב הראשון של החג היו יורדין לעזרת הנשים <b>ומתקנין שם תיקון גדול".</b>
<br>שואלים: <b>מה תיקון היו עושין שם</b> – בעזרת הנשים<b>?</b>
<br>ומשיבים: <b>שהיו מעמידין האנשים בפני עצמן והנשים בפני עצמן</b> – היו מפרידים בין האנשים ובין הנשים, ולא היו מניחים לנשים להתערב בין האנשים, וזה התיקון הגדול ששנינו במשנה<b>.</b>
<br>ומציעים משנה מסייעת: <b>כהיא דתנינן תמן:</b> – כמו (המשנה) ההיא ששנינו שם (משנה מידות ב,ה): <b>וחלקה היתה</b> – עזרת הנשים שבמקדש, <b>בראשונה</b> – בתחילה היו הכתלים של עזרת הנשים חלקים בלא בליטות<b>, והקיפוה כצוצטרה</b> (גזוזטרה (מילה שמקורה ביוונית)) – לאחר זמן הקיפו את העזרה מבפנים בגזוזטרה מלמעלה (הגזוזטרה הקיפה את העזרה משלוש רוחות, כמו ששנו בתוספתא סוכה)<b>, שהנשים רואות</b> – בשמחת בית השואבה שערכו בעזרת הנשים, <b>מלמעלן</b> – כשהן עומדות על הגזוזטרה, <b>והאנשים מלמטן</b> – בעזרת הנשים<b>, כדי שלא יהו מעורבין</b> – כדי שלא יתערבו האנשים והנשים ויבואו לידי קלות ראש<b>.</b><br>
<br>ושואלים: <b>ממי למדו</b> – שיש להפריד בין האנשים ובין הנשים בשמחת בית השואבה<b>?</b>
<br>ומשיבים: <b>מדבר תורה:</b> – מן דברי התורה (בנבואה על מלחמת העמים על ירושלים באחרית הימים): <b>"וְסָפְדָה הָאָרֶץ מִשְׁפָּחוֹת מִשְׁפָּחוֹת לְבָד</b>, מִשְׁפַּחַת בֵּית דָּוִיד לְבָד וּנְשֵׁיהֶם לְבָד, מִשְׁפַּחַת בֵּית נָתָן לְבָד וּנְשֵׁיהֶם לְבָד, מִשְׁפַּחַת בֵּית לֵוִי לְבָד וּנְשֵׁיהֶם לְבָד, מִשְׁפַּחַת הַשִּׁמְעִי לְבָד וּנְשֵׁיהֶם לְבָד, כֹּל הַמִּשְׁפָּחוֹת הַנִּשְׁאָרוֹת מִשְׁפָּחֹת מִשְׁפָּחֹת לְבָד וּנְשֵׁיהֶם לְבָד<b>"</b> (זכריה יב,יב-יד) – לא יתאספו למספד על החללים במלחמה כולם ביחד, אלא כל משפחה בפני עצמה, האנשים לחוד והנשים לחוד. ומכאן למדו שיש להפריד בין האנשים ובין הנשים בשמחת בית השואבה, כמבואר להלן<b>.</b><br>
<br>ומציעים מחלוקת אמוראים שזהותם אינה ידועה: <b>תרין אמורין</b> – שני אמוראים (נחלקו על איזה מאורע יהיה ההספד באחרית הימים)<b>. חד אמר:</b> – (חכם) אחד אומר: <b>זה הספידו של משיח</b> – שייהרג באחרית הימים<b>, וחורנה אמר:</b> – ו(החכם) האחר אומר: <b>זה הספידו של יצר הרע</b> – שייהרג באחרית הימים<b>.</b>
<br>ומפרטים את עמדותיהם של בעלי הדעות החולקות (בקשר ללימוד מן ההספד שיהיה באחרית הימים): <b>מאן דאמר:</b> – מי שאומר: <b>זה הספידו של משיח - מה אם בשעה שהן אבילין</b> – בזמן שעליו נאמרה נבואה זו, שהם אבלים על המשיח שנהרג, ולא יבואו לידי קלות ראש, <b>- את אמר:</b> – אתה אומר: <b>האנשים בפני עצמן והנשים בפני עצמן, בשעה שהן שמחים</b> – בזמן שמחת בית השואבה, ויבואו לידי קלות ראש, <b>- לא כל שכן?!</b> – בוודאי ובוודאי שראוי שיהיו האנשים בפני עצמם והנשים בפני עצמם. <b>מאן דאמר:</b> – (ו)מי שאומר: <b>זה הספידו של יצר הרע - מה אם בשעה שאין יצר הרע קיים</b> – בזמן שעליו נאמרה נבואה זו, שיצר הרע נהרג, , ולא יבואו לידי קלות ראש, <b>- את אמר:</b> – אתה אומר: <b>האנשים בפני עצמן והנשים בפני עצמן, בשעה שיצר הרע קיים</b> – בזמן שמחת בית השואבה, ויבואו לידי קלות ראש, <b>- לא כל שכן?!</b> – בוודאי ובוודאי שראוי שיהיו האנשים בפני עצמם והנשים בפני עצמם.<br><br><small>ב<b>תוספתא סוכה</b> ד,א שנו: בראשונה כשהיו רואים שמחת בית השואבה היו אנשים רואים מבפנים ונשים מבחוץ. וכשראו בית דין שהם באים לידי קלות ראש, עשו שלוש גזוזטראות בעזרה כנגד שלוש רוחות, ששם נשים יושבות ורואות בשמחת בית השואבה, ולא היו מעורבים.<br><br>ב<b>בבלי סוכה</b> נא,ב-נב,א אמרו: מאי "תיקון גדול"? - אמר רבי אלעזר: כאותה ששנינו (משנה מידות ב,ה): חלקה היתה בראשונה, והקיפוה גזוזטרא, והתקינו שיהו נשים יושבות מלמעלן ואנשים מלמטן (התיקון הגדול היה הושבת הנשים מלמעלה בגזוזטרה).<br>תנו רבנן: בראשונה היו נשים מבפנים (בתוך עזרת נשים) ואנשים מבחוץ (מחוץ לעזרת נשים), והיו באים לידי קלות ראש. התקינו שיהו נשים מבחוץ ואנשים מבפנים, ועדיין היו באים לידי קלות ראש. התקינו שיהו נשים יושבות מלמעלן ואנשים מלמטן.<br>והיכי עביד הכי (לשנות במבנה בית המקדש ולבנות גזוזטרה)? והכתיב: "הַכֹּל בִּכְתָב מִיַּד ה' עָלַי הִשְׂכִּיל כֹּל מַלְאֲכוֹת הַתַּבְנִית" (דברי הימים א כח,יט)! - אמר רב יוסף: קרא אשכוח ודרוש (ועל פיו עשו): "וספדה הארץ משפחות משפחות לבד, משפחת בית דויד לבד ונשיהם לבד...". אמרו: והלא דברים קול וחומר: ומה לעתיד לבוא שהם עסוקים בהספד ואין יצר הרע שולט - אמרה תורה: אנשים לבד ונשים לבד, עכשיו שהם עסוקים בשמחה ויצר הרע שולט - על אחת כמה וכמה.<br>האי הספדא מאי עבידתיה? - פליגי בה רבי דוסא ורבנן. חד אמר: על משיח בן יוסף שנהרג, וחד אמר: על יצר הרע שנהרג.<br><br>לפי שני התלמודים, התיקון הגדול של המשנה הוא העמדת האנשים בפני עצמם והנשים בפני עצמן (ולא בניית הגזוזטרה).<br>נוסח המשנה במידות שבבבלי "והתקינו שיהו נשים יושבות" הוא טעות בעקבות הברייתא שבבבלי.<br>הברייתא שבתוספתא מתארת שני שלבים: א. נשים מבחוץ ואנשים מבפנים, ב. נשים מלמעלן ואנשים מלמטן. והברייתא שבבבלי מתארת שלושה שלבים: א. נשים מבפנים ואנשים מבחוץ, ב. נשים מבחוץ ואנשים מבפנים, ג. נשים מלמעלן ואנשים מלמטן.<br>בירושלמי: "ממי למדו?" (שיש להפריד בין האנשים ובין הנשים). ובבבלי: "והיכי עביד הכי?" (לבנות גזוזטרא בניגוד לתוכנית הבניין המקורית "בכתב מיד ה'").<br>בירושלמי: "תרין אמורין". ובבבלי: "רבי דוסא (אמורא ארץ ישראלי בדור השלישי) ורבנן".<br>בירושלמי: משיח ויצר הרע. ובבבלי: משיח בן יוסף (נזכר רק בבבלי בסוגייתנו ובמדרשים מאוחרים) ויצר הרע.<br><br>אפשר לפרש את חלקו הראשון של הקול וחומר בבבלי "ומה לעתיד לבוא שהם עסוקים בהספד ואין יצר הרע שולט" כמכוונים לשתי הדעות על ההספד לעתיד לבוא שמובאות גם בבבלי: "הם עסוקים בהספד" - שהם אבלים על המשיח שנהרג, "אין יצר הרע שולט" - שיצר הרע נהרג. ובהתאם לכך אפשר לפרש את חלקו השני של הקול וחומר בבבלי "עכשיו שהם עסוקים בשמחה ויצר הרע שולט". הרי שהקול וחומר בבבלי כולל את שני הקולים והחמורים בירושלמי לפי שתי הדעות (וכן כתב ב"יפה עיניים").</small><br>• • •
במשנה שנינו: <b>"ומנורות של זהב היו שם</b>... וארבעה סולמות על כל מנורה ומנורה<b>".</b>
<br><b>בר קפרא</b> (בדור המעבר שבין התנאים לאמוראים) <b>אמר: וגובהן</b> – של המנורות, <b>מאה אמה.</b>
<br>ומציעים קושיה (על בר קפרא): <b>והא תני:</b> (נראה שצריך לומר רק: '<b>והא</b>', והמילה 'תני' יתירה והיא אשגרה מהמשך הקושיה, שהרי אין מוצע כאן מקור תנאי) <b>כל דתלי מאה אמין בעי בסיס תלתין ותלת</b> – והרי כל שתלוי (בגובה) מאה אמות צריך בסיס שלושים ושלוש (אמות, שאם אין עובי בסיסו שליש גובהו - אינו יכול לעמוד, ולכן כל מי שרוצה לעלות על סולם לגובה מאה אמה צריך להרחיק את רגלי הסולם מן העמוד הגבוה מאה אמה שלושים ושלוש אמות, שאם לא יעשה כן, יתנועע הסולם וייפול ממקומו ("שערי תורת ארץ ישראל")<b>, סולמא מיכא תלתין ותלת וסולמא מיכא תלתין ותלת</b> – סולם מכאן שלושים ושלוש (אמות) וסולם מכאן שלושים ושלוש (אמות, שעל כל מנורה היו תלויים למעלה מארבעת צדדיה ארבעה סולמות שעמדו על הארץ והגיעו לראש המנורה, סולם מכאן וסולם מכאן, וצריך להרחיק את רגלי הסולמות מן המנורה שלושים ושלוש אמות. נמצא שהמרחק בין רגליו של הסולם מצד זה של המנורה ובין רגליו של הסולם מצד זה של המנורה שישים ושש אמות)<b>. והתני</b> (צריך לומר: '<b>ותני</b>' ("הטרמינולוגיה של הירושלמי", עמוד 157, הערה 50))<b>:</b> – ושונה (התנא): <b>כל העזרה</b> – מתחילת עזרת ישראל במזרח עד אחורי קודש הקודשים במערב, <b>לא היתה אלא אורך</b> – ממזרח למערב, <b>מאה ושמונים ושבע</b> – אמות, <b>על רוחב</b> – מצפון לדרום, <b>מאה ושלשים וחמש</b> – אמות (כך שנינו במשנה מידות ב,ו; ה,א. ושם הנוסח: "כל העזרה היתה...". - מקור תנאי זה הוא על מידות העזרה הפנימית, שכוללת את מקום דריסת ישראל (עזרת ישראל), מקום דריסת הכוהנים (עזרת כוהנים), המזבח, בין האולם ולמזבח, ההיכל ואחורי בית הכפורת. אולם כאן אנו עסוקים בעזרת הנשים, והיה לירושלמי להביא מקור תנאי זה: "<b>עזרת הנשים היתה אורך מאה ושלושים וחמש על רוחב מאה ושלושים וחמש. וארבע לשכות היו בארבע מקצועותיה</b> (זוויותיה) <b>של ארבעים ארבעים אמה</b> (כל אחת מהלשכות היתה ארבעים על ארבעים אמה)" (משנה מידות ב,ה))<b>!</b> – הרי שאם גובהן של המנורות מאה אמה, לא היה מקום בעזרת נשים לכמה מנורות ולסולמות שעל כל מנורה ומנורה! מכאן שאין גובהן מאה אמה, שלא כדברי בר קפרא!
<br>ומציעים תגובה לקושיה: <b>אשכח תני:</b> – נמצא (תנא ש)שונה: <b>מקומן מעשה ניסים</b> (דבר פלא) <b>היו</b> – נס היה במנורות ובסולמות שלא תפסו מקום בעזרת הנשים כלל<b>.</b><br><br><small>ב<b>בבלי סוכה</b> נב,ב אמרו: תנא: גובהה של מנורה חמישים אמה.<br><br>ב<b>איכה רבה</b> פתיחתא כג נאמר: אם אין עוביו שליש רומו - אינו יכול לעמוד.</small><br>• • •
במשנה שנינו: "וארבעה ילדים מפרחי כהונה ובידיהן כדי שמן של מאה ועשרים לוג".
<br>מציעים שאלה פרשנית: <b>מה?</b> – מה פירוש? (איזו משתי אפשרויות המפורטות בהמשך היא נכונה?) <b>ביד כולהם</b> (כולם) <b>מאה ועשרים לוג?</b> – האם הפירוש הוא שבכל הכדים שבידי ארבעת הילדים היו מאה ועשרים לוג, שהם שלושים לוג בכל כד? <b>או ביד כל אחד ואחד מאה ועשרים לוג?</b> – או שמא הפירוש הוא שבכל כד שבידי כל אחד מהילדים היו מאה ועשרים לוג?<br><br><small>ב<b>בבלי סוכה</b> נב,ב אמרו: איבעיא להו: מאה ועשרים לוג לכולהו, או דילמא לכל חד וחד? - תא שמע דתניא: וביד כל אחד ואחד כדי שמן של שלושים לוג, שהם כולם מאה ועשרים לוג.<br><br>הברייתא שהובאה בבבלי לא היתה ידועה לירושלמי, ולכן לא פשטו בירושלמי את השאלה.</small><br>• • •

Halakhah 3

<big><strong>משנה</strong></big><br><b>מבלאי מכנסי כהנים ומהמייניהן</b> (מילה שמקורה בפרסית) – ממכנסיהם ומאבנטיהם הבלואים של הכוהנים, <b>היו מפקיעין</b> (חותכים, מתירים ומוציאים חוטים מבגד) – כדי לעשות מהם פתילות<b>, ובהן היו מדליקין</b> – בפתילות הללו היו משתמשים להדלקת המנורות שבעזרת הנשים בשמחת בית השואבה (נראה שהיו עושים כך משום שדבר שנעשה בו מצווה ייעשה בו מצווה נוספת)<b>.</b>
<br><b>לא היתה חצר בירושלם שלא היתה מאירה מאור בית השואבה</b> – לפי שהר הבית גבוה והמנורות היו גבוהות<b>.</b><br>• • •
<big><strong>תלמוד</strong></big><br>מציעים ברייתא: <b>תני:</b> – שונה (התנא): <b>מבלאי מכנסי כהן גדול היו מדליקין את הנירות שבפנים</b> – בפתילות שעשו ממכנסיו הבלואים של הכוהן הגדול היו משתמשים להדלקת נרות המנורה שבהיכל<b>, ומבלאי מכנסי כהן הדיוט</b> (פשוט (מקור המילה ביוונית)) <b>היו מדליקין את הנירות שבחוץ</b> – בפתילות שעשו ממכנסיהם הבלואים של הכוהנים ההדיוטים היו משתמשים להדלקת נרות בעזרות<b>.</b><br>
<br><b>אמר רבי שמואל בר רב יצחק</b> (אמורא בדור השלישי)<b>: כתיב:</b> – כתוב (בעניין השמן למנורה): <b>"לְהַעֲלֹת נֵר תָּמִיד"</b> (שמות כז,כ) – יש להביא את השמן, כדי שידליקו תמיד את הנרות, <b>- שיערו</b> – חכמים, <b>לומר</b> – משום לשון העלאה האמור בנרות<b>: אין לך</b> (בקטע גניזה נוסף 'דבר') <b>עושה שלהבת אלא פשתן</b> (שם כולל לסיבים ולאריג המיוצר מסיבי הפשתה שמפיקים מגבעולי הפשתה) <b>בלבד</b> – פתיל טוב שהשלהבת עולה בו למעלה הוא זה הטווי מפשתן בלבד, ולכן היו משתמשים להדלקת הנרות שבפנים ושבחוץ בפתילות שעשו מבלאי מכנסי הכוהנים שהם עשויים מפשתן בלבד (מימרה זו נאמרה גם בירושלמי שבת ב,ג)<b>.</b><br><br><small>הברייתא לעיל הזכירה את מכנסי הכוהנים ולא הזכירה את המייניהם, כי אבנטו של כוהן גדול עשוי צמר ופשתן, וכן אבנטו של כוהן הדיוט לדעת תנא אחד עשוי צמר ופשתן, ולא היו מדליקים בהם נרות, כי אין לך עושה שלהבת אלא פשתן בלבד ולא צמר ופשתן. אבל בשמחת בית השואבה שבה המשנה מדברת השתמשו בפתילות שעשו גם מאבנטיהם של הכוהנים, כמו שאמרו בבבלי.</small>
ושואלים: <b>מהו</b> – מה פירושה של המילה <b>מפקיעין</b> – שנזכרה במשנה<b>?</b>
<br>ומשיבים: <b>תירגם</b> – תרגם (פירש) <b>רבי חגיי</b> (אמורא ארץ ישראלי בדור השלישי והרביעי) <b>קומי</b> – לפני <b>רבי יוסה</b> (מגדולי אמוראי ארץ ישראל בדור הרביעי)<b>: מפשילים</b> (פותלים, שוזרים) – עושים חבל ('מפקיעין' - מושכים חוטים מפקעת של חוטים כדי לעשות חבל (ראה מדרשי אגדה המובאים להלן). ובמשנה הכוונה שמושכים חוטים מבגד כדי לעשות פתילות)<b>.</b><br><br><small>ב<b>בבלי שבת</b> כא,א אמרו: תני רמי בר חמא: פתילות שאמרו חכמים אין מדליקים בהם בשבת, אין מדליקים בהם במקדש, משום שנאמר: "להעלות נר תמיד" (שמות כז). - הוא (רמי בר חמא) תני לה (את הברייתא הזאת) והוא אמר לה (את פירושה): כדי שתהא שלהבת עולה מאליה, ולא שתהא עולה על ידי דבר אחר.<br>תנן: מבלאי מכנסי כוהנים ומהמייניהם היו מפקיעים, ומהם מדליקים! (הרי שמדליקים בפתילות שיש בהם תערובת של דבר שאינו ראוי להדליק בו, שבאבנטים היה גם צמר!) - שמחת בית השואבה שאני (שבאותה שמחה הדליקו פתילות רבות כל כך שהיתה האש כמדורה, ובמדורה אין מקפידים בטיב הפתילות).<br>תא שמע, דתני רבה בר מתנה: בגדי כהונה שבלו מפקיעים אותם, ומהם היו עושים פתילות למקדש. מאי לאו דכלאיים (גם בגדים העשויים צמר ופשתים (כלאיים) יחד, כגון אבנטי הכוהנים)? - לא, דבוץ (בגדים העשויים פשתן).<br><br><b>מפקיעין</b><br>ב<b>בראשית רבה</b> סח,יב נאמר: חבל זה פחות משלושה (חוטים) אין מפקיעים (אין מושכים מהפקעת - גליל של חוטים) / מבקיעים אותו.<br>וב<b>אסתר רבה</b> ב,ז נאמר: "אחוז בחבלי בוץ וארגמן" - אמר רבי שמואל בר נחמן: בוא וראה שלוותו של אותו רשע (עושרו של אחשוורוש) מהו, שהכל מפקיעים בחבלי צמר ובחבלי פשתן (שוזרים חבלים מצמר ומפשתן), והרשע הזה בחבלי בוץ וארגמן (עושה חבלים מבוץ ומארגמן).</small><br>• • •
מציעים ברייתא / פסקה מן המשנה: <b>תני:</b> – שונה (התנא. - ואולי צריך לומר: 'תנינן' - שנינו ("אוצר לשונות ירושלמיים")): <b>לא היה</b> (בקטע גניזה: 'הי<b>ת</b>ה') <b>חצר בירושלם שלא היתה מאירה מאור בית השואבה</b> – שעד כדי כך היה האור מרובה<b>.</b>
<br>ומציעים ברייתא: <b>תני:</b> – שונה (התנא): <b>יכולה אשה לבור</b> (לברור, להבדיל בין הטוב לבין הרע) <b>חיטיה לאור המערכה</b> – של העצים הבוערים על המזבח שבעזרה, שעד כדי כך היה האור מרובה, ולא היה כל צורך להדליק נר להאיר<b>.</b>
<br>ומקשים: <b>ולא היו מועלות?!</b> (בתמיהה) – וכי נשים הבוררות חיטיהן לאור המערכה אינן נהנות מן הקודשים?! והרי עצי המערכה הם של הקדש ויש בהם מעילה, שכשהם על גבי המזבח נתקדשו קדושת הגוף)!
<br>ומתרצים: <b>לאו</b> – לא היו מועלות<b>, דאמר רבי יהושע בן לוי</b> (אמורא ארץ ישראלי בדור הראשון)<b>: הריח</b> – הנאה מהריח של הקטורת שהקטירו במקדש, <b>והמראה</b> – הנאה מהמראה של בניין המקדש, <b>והקול</b> – הנאה מהקול של כלי השיר שניגנו בהם במקדש, <b>אין בהן מעילה</b> – כיוון שאין בהנאות הללו ממש, והאיסור ליהנות מדבר של קודש נאמר רק על שימוש שיש בו ממש<b>.</b><br><br><small>ב<b>בבלי סוכה</b> נג,א אמרו: תנא: אישה היתה בוררת חיטים לאור של בית השואבה.<br><br>בבבלי: לאור של בית השואבה. ובירושלמי: לאור המערכה. מהראשונים נראה שגרסו בירושלמי כמו בבבלי.<br><br>ב<b>בבלי פסחים</b> כו,א אמרו: אמר רבי שמעון בן פזי אמר רבי יהושע בן לוי משום בר קפרא: קול ומראה וריח אין בהם משום מעילה.<br><br>בבבלי שם אמרו, שאין בהם משום מעילה, אבל יש בהם איסור לכתחילה מדברי חכמים. אבל לפי הירושלמי אין אפילו איסור לכתחילה.<br><br>"לא היתה חצר בירושלם שלא היתה מאירה מאור בית השואבה" במשנה היא תוספת על פי ברייתא: "תני: לא היתה חצר בירושלם...". אלא שאפשר ש"תני" הראשון ("לא היתה חצר בירושלם...") אינו אלא פסקה של משנתנו ב"תני" ("תני" משמש לפעמים בירושלמי לציון של פסקה), ולה הסמיכו ברייתא "תני" השני ("יכולה אשה לבור...") ("מבוא לנוסח המשנה", עמודים 952-953).</small><br>
<br>כיוון שסיפרו שאור מהמקדש האיר למרחוק, מספרים שגם קולות מהמקדש נשמעו למרחוק וגם ריח מהמקדש הלך למרחוק.
<br>ומביאים ברייתא: <b>ששה קולות היו נשמעים מיריחו: מיריחו היו שומעין קול שער הגדול שנפתח</b> – קול שער ההיכל בשעה שנפתח היה נשמע עד יריחו<b>. מיריחו היו שומעים קול המגריפה</b> – כלי נגינה שהיה במקדש, והוציא כמה נעימות, וקולו היה גדול וחזק ונשמע עד יריחו<b>. מיריחו היו שומעין קול העץ שעשה בן קטין מיכני</b> (מכונה או חלק ממכונה, מערכת גלגלים (מקור המילה ביוונית)) <b>לכיור</b> – בן קטין, שהיה כוהן גדול, עשה גלגל של עץ לשקע על ידו את הכיור בבור של מים, כדי שלא יהיו מי הכיור נפסלים בלינה (משנה יומא ג,י), וכשהיו מעלים את הכיור מן הבור היה קול הגלגל נשמע עד יריחו<b>. מיריחו היו שומעין קול גביני כרוז</b> – כוהן ששמו היה גביני היה מכריז במקדש בכל בוקר, שיעמדו הכוהנים לעבודה והלוויים לדוכן וישראל למעמד, וקולו היה נשמע עד יריחו<b>. מיריחו היו שומעין קול החליל</b> – שהיכה לפני המזבח בשנים עשר יום בשנה (משנה ערכין ב,ג), וקולו היה נשמע עד יריחו<b>. מיריחו היו שומעין קול הצילצל</b> (כלי נגינה) – שהקיש בו בן ארזא, וענו אחריו הלוויים בשיר (משנה תמיד ז,ג), וקולו היה נשמע עד יריחו<b>. ויש אומרים: אף קולו של כהן גדול בשעה שהוא מזכיר את השם ביום הכיפורים</b> – כשהיה מתוודה על פרו ועל שעיר המשתלח (משנה יומא ג,ח; ד,ב; ו,ב), וקולו היה נשמע עד יריחו<b>.</b>
<br><b>מיריחו היו מריחין ריח פיטום</b> (ערבוב) <b>הקטורת</b> – שהיה הריח של הקטורת שהיו מקטירים במקדש פעמיים בכל יום מתפשט ומגיע עד יריחו<b>. אמר רבי לעזר בן דלגיי: עזים היו לבית אבא בהרי אכוור</b> (צריך לומר: '<b>מ</b>כוור' - בעבר הירדן המזרחי, מזרחה מים המלח) <b>והיו מתעטשות מריח פיטום הקטורת</b> – ומכאן שהגיע הריח עד למרחוק<b>.</b><br><br><small>ב<b>משנה תמיד</b> ג,ח שנינו:<br>נוסח אחד של כתבי היד של המשנה: מיריחו היו שומעים קול שער הגדול שנפתח. מיריחו היו שומעים קול הצלצל. מיריחו היו שומעים קול המגריפה. מיריחו היו שומעים קול החליל. מיריחו היו שומעים קול גביני כרוז. מיריחו היו שומעים קול העץ שעשה בן קטין מיכנה לכיור.<br>נוסח שני של כתבי היד של המשנה: מיריחו היו שומעים קול שער הגדול שנפתח. מיריחו היו שומעים קול המגריפה. מיריחו היו שומעים קול העץ שעשה בן קטין מיכנה לכיור. מיריחו היו שומעים קול גביני כרוז. מיריחו היו שומעים קול החליל. מיריחו היו שומעים קול הצלצל. ויש אומרים: אף קולו של כוהן גדול בשעה שהוא מזכיר את השם ביום הכיפורים.<br>מיריחו היו מריחים ריח פיטום הקטורת. אמר רבי אליעזר בן דלגיי: עיזים היו לאבא / לבית אבא בהרי מכוור והיו מעטשות מריח פיטום הקטורת.<br><br>ישנן במשנה מסכת תמיד הוספות מאוחרות על פי ברייתות והתלמודים. משנה תמיד ג,ח כולה היא הוספה על פי ברייתא ומימרות אמוראים, כי הבבלי והירושלמי לא ידעו משנה זו.<br>בבבלי יומא כ,ב הביאו ברייתא: "גביני כרוז... היה קולו נשמע בשלוש פרסאות. ואף על פי כן כוהן גדול משובח ממנו (עד כאן ברייתא), דאמר מר: וכבר אמר "אנא השם" ונשמע קולו ביריחו, ואמר רבה בר בר חנה אמר רבי יוחנן: מירושלים ליריחו עשר פרסאות". ולא הזכירו כלל את המשנה של תמיד החולקת: "מיריחו היו שומעים קול גביני כרוז".<br>ובבבלי יומא לט,ב: "תנא: ציר דלתות ההיכל (שער הגדול) נשמע בשמונה תחומי שבת. עיזים שביריחו היו מתעטשות מריח הקטורת... אמר רבי אלעזר בן דלגאי...". וגם כאן לא הזכירו את המשנה החולקת: "מיריחו היו שומעים קול שער הגדול שנפתח".<br>אלא שכל זה אינו מעיקר המשנה אלא ברייתא היא.<br>וברייתא זו ישנה בעיקרה במדרש זוטא קוהלת פרשה ט: "תני: חמישה קולות היו נשמעים מיריחו: מיריחו היו שומעים קול שער הגדול כשנפתח. מיריחו היו שומעים קול המגריפה. [מיריחו היו שומעים קול העץ שעשה בן קטין מוכני לכיור. מיריחו היו שומעים קול גביני כרוז.] מיריחו היו שומעים קול הצלצל. ויש אומרים: אף קולו של כוהן גדול בשעה שהיה מזכיר את השם. מיריחו היו מריחים ריח פיטום הקטורת. אמר רבי אלעזר בן דלגא: עיזים היו לאבא בהרי מכוור והיו מתעטשות מריח פיטום הקטורת".<br>וכל הברייתא סתם בירושלמי סוכה ה,ג. אלא ששם: "שישה קולות", ונוסף: "מיריחו היו שומעים קול החליל".<br>זוהי אפוא כולה הוספה על פי ברייתא ("מבואות לספרות התנאים", עמוד 30).</small><br>• • •

Halakhah 4

<big><strong>משנה</strong></big><br><b>החסידים ואנשי</b> ה<b>מעשה</b> – המדקדקים בקיום המצוות ומצטיינים במעשים הטובים, <b>היו מרקדין לפניהן</b> – לפני העם, <b>באבוקות</b> (צרורות של קיסמים הבוערים באש גדולה ומאירה) – החזיקו בידיהם אבוקות של אש ורקדו לפני העם שהתכנס בעזרת הנשים לראות בשמחת בית השואבה<b>, ואומרים לפניהן דברי תושבחות</b> (דברי שבח והלל)<b>. והלוים</b> – היו מנגנים, <b>בכינורות</b> ו<b>בנבלים ובמצלתים ובכל כלי שיר בלא מספר</b> (הרבה מאוד) (לשון המשנה הוא מעין הכתוב בדברי הימים א טו,טז בהעלאת הארון לירושלים: "וַיֹּאמֶר דָּוִיד לְשָׂרֵי הַלְוִיִּם לְהַעֲמִיד אֶת אֲחֵיהֶם הַמְשֹׁרְרִים בִּכְלֵי שִׁיר נְבָלִים וְכִנֹּרוֹת וּמְצִלְתָּיִם מַשְׁמִיעִים לְהָרִים בְּקוֹל לְשִׂמְחָה")<b>, על חמש עשרה מעלות</b> (מדרגות) <b>היורדות מעזרת ישראל לעזרת</b> ה<b>נשים, כנגד</b> (בהקבלה ל-) <b>חמש עשרה</b> "<b>שיר המעלות</b>" <b>שבתילים</b> – שכתובים בספר תהילים מפרק קכ עד פרק קלד<b>, שעליהם עומדין הלוים</b> (בכתבי היד של המשנה: 'שעליהם הלוים עומדים') <b>בשיר</b> – כשהם אומרים שירה בשמחת בית השואבה (נראה שארבע המילים האחרונות יתירות, שהרי האמור במילים הללו הוא מה שהאריכה המשנה לתאר במשפט הזה לפני המילים הללו. המילים הללו הן העתקה בשל הדמיון מהמשנה מידות ב,ה המתארת את עזרת הנשים: "וחמש עשרה מעלות עולות מתוכה לעזרת ישראל, כנגד חמש עשרה שיר המעלות שבתילים, שעליהן הלוויים עומדים בשיר")<b>.</b><br><br><small>שמחת בית השואבה נמשכה עד הבוקר, ובבוקר התחילו בהכנות לשאיבת המים מן השילוח לצורך ניסוכם על המזבח.</small><br><br>
<big><strong>תלמוד</strong></big><br>במשנה שנינו: <b>"החסידים ואנשי המעשה</b>... ואומרים לפניהן דברי תושבחות<b>".</b>
<br>מה דברי התושבחות שהיו אומרים בשמחת בית השואבה? -
<br>מביאים ברייתא: <b>יש מהן שהיו אומרים:</b> "<b>אשרייך ילדותי</b> (השנים שבהן אדם הוא ילד) <b>שלא ביישת את זקנותי</b> (השנים שבהן אדם הוא זקן)" <b>- אלו אנשי מעשה</b> – כך היו אומרים אנשי מעשה, שכל ימיהם היו מדקדקים בקיום המצוות, ולא התביישו בזקנותם בשל חטאי ילדותם, שהרי לא חטאו<b>. ויש מהן אומרים:</b> "<b>אשרייך זקנותי שכיפרת על ילדותי</b>" <b>- אלו בעלי תשובה</b> (העוזבים את דרך הרשע, חוזרים למוטב ומתחרטים על מעשיהם הרעים) – כך היו אומרים בעלי תשובה, שכיפרה התשובה שעשו בזקנותם על חטאי ילדותם<b>. אלו ואלו</b> – אנשי מעשה ובעלי תשובה, <b>היו אומרים:</b> "<b>אשרי מי שלא חטא</b> – כל ימיו<b>, ומי שחטא יימחל לו</b>" – אם ישוב בתשובה<b>.</b><br><br><small>ב<b>תוספתא סוכה</b> ד,ב שנו: חסידים ואנשי מעשה היו מרקדים לפניהם באבוקות ואומרים לפניהם דברי תושבחות. מה היו אומרים? "אשרי מי שלא חטא, ומי שחטא יימחל לו". ויש מהם שהיו אומרים: "אשרי / אשרייך ילדותי שלא ביישה / ביישת את זקנותי" - אלו אנשי מעשה. ויש מהם שהיו אומרים: "אשרייך זקנותי שתכפרי על ילדותי" - אלו בעלי תשובה.<br><br>ב<b>בבלי סוכה</b> נג,א אמרו: תנו רבנן: יש מהם אומרים: "אשרי ילדותנו שלא ביישה את זקנותנו" - אלו חסידים ואנשי מעשה, ויש מהם אומרים: "אשרי זקנותנו שכיפרה על ילדותנו" - אלו בעלי תשובה. אלו ואלו אומרים: "אשרי מי שלא חטא, ומי שחטא יימחל לו".</small><br>
<br>ומספרים: <b>הלל הזקן</b> (מחכמי הזוגות)<b>, כד הוה חמי לון עברין</b> (צריך לומר: 'עב<b>ד</b>ין') <b>בפחז</b> – כשהיה רואה אותם (את השמחים בשמחת בית השואבה) עושים בפחז (נוהגים בקלות דעת ובהוללות)<b>, הוה אמר לון:</b> – היה אומר להם: <b>דאנן</b> (קיצור של 'די אנן' = דאי אנן) <b>הכא, מָן הכא!</b> – שאם אנחנו כאן, מי כאן! (כלומר, אין אנחנו נחשבים כאן כלל) <b>ולקילוסן הוא צריך?</b> – ולקילוסנו הוא צריך? (וכי הקב"ה צריך לדברי השבח והתהילה שאנו אומרים לפניו?) (שמא צריך לומר: 'ולקילוסיו הוא צריך?' ("הטרמינולוגיה של הירושלמי", עמוד 153, הערה 26), וכן הוא במובאה של בעלי התוספות מהירושלמי כאן) <b>והכתיב:</b> – והרי כתוב (בחזון ארבע המלכויות שחזה דניאל): <b>"אֶלֶף אַלְפִין יְשַׁמְּשׁוּנֵּהּ וְרִבּוֹ רִבְבָן קָדָמוֹהִי יְקוּמוּן"</b> (דניאל ז,י) – אלף אלפים (מלאכים) ישרתוהו (את האלוהים), וריבוא רבבות לפניו יעמדו (לשרתו)<b>!</b> – הלא יש לו אלף אלפים וריבי רבבות מלאכים המשבחים לפניו, ואינו צריך לקילוסם של ישראל!
<br><b>כד הוה חמי לון עבדין בכושר</b> – כשהיה (הלל הזקן) רואה אותם (את השמחים בשמחת בית השואבה) עושים בכושר (בכשרות, נוהגים כראוי)<b>, הוה אמר:</b> – היה אומר: <b>די</b> (=דאי) <b>לא נן הכא, מאן הכא?</b> – אם לא אנחנו כאן, מי כאן? (כלומר, רק אנחנו נחשבים כאן) <b>שאף על פי שיש לפניו כמה קילוסין, חביב</b> (אהוב) <b>הוא קילוסן של ישראל יותר מכל</b> – אף על פי שיש לו אלף אלפים וריבי רבבות מלאכים המשבחים לפניו, הוא חפץ בקילוסם של ישראל יותר מקילוסם של המלאכים<b>. -</b> ויש להציע מקור לקביעה זו: <b>מה טעמא?</b> – מה הטעם? (מה המקור בכתוב לדבר זה?) <b>-</b> כתוב (בפתיחה לנבואת דוד על ביתו): <b>"</b>מְשִׁיחַ אֱלֹהֵי יַעֲקֹב <b>וּנְעִים זְמִרוֹת יִשְׂרָאֵל"</b> (שמואל ב כג,א) – דוד הוא האיש שאלוהי יעקב משח אותו למלך על ישראל, והוא שר וניגן שירים בישראל; ויש לדרוש את המילים "ונעים זמירות ישראל" שהן מוסבות על "אלוהי יעקב", שה' נעימות (אהובות) לו זמירותיהם של ישראל שהם מזמרים לפניו<b>,</b> וכן כתוב: <b>"</b>וְאַתָּה קָדוֹשׁ <b>יוֹשֵׁב תְּהִלּוֹת יִשְׂרָאֵל"</b> (תהילים כב,ד) – אתה (ה'), הקדוש, כיסא כבודך שאתה יושב עליו הן תהילות ישראל, שישראל מהללים אותך תמיד על ישועתך. מכאן שחביב לפני ה' קילוסם של ישראל יותר<b>.</b><br><br><small>ב<b>מסכת אבות דרבי נתן</b> נוסח ב פרק כז נאמר: הוא (הלל הזקן) היה אומר: דאנן בה (נראה שצריך לומר כאן ולהלן: <b>כ</b>ה) - מָן בה, ואין לית אנן בה - מָן בה (אם אנו כאן - מי כאן! ואם אין אנו כאן - מי כאן?).<br>דאנן בה מן בה - מעשה בהלל הזקן שהיה יושב / עומד על בית השואבה ובני אדם עומדים ומתפללים. ראה אותם שגבה לבם, אמר להם: יודעים אתם שאנו ושבחנו כלום. והלא יש לפניו אלף אלפים וריבי רבבות של מלאכי השרת שיעבדו אותו, שנאמר: "היש מספר לגדודיו?" (איוב כה,ג).<br>ואין לית אנן בה מן בה - כיוון שראה אותם שנשבר לבם, אמר להם: והלא יש לפניו אלף אלפים וריבי רבבות של מלאכי השרת ואינו רוצה בשבחם של כולם אלא בשבחם של ישראל, שנאמר: "משיח אלוהי יעקב ונעים זמירות ישראל" (שמואל ב כג,א), ואומר: "ואתה קדוש יושב תהילות ישראל" (תהילים כב,ד).<br><br>ב<b>בבלי סוכה</b> נג,א אמרו: תניא: אמרו עליו, על הלל הזקן: כשהיה שמח שמחת בית השואבה היה אומר: אם אני כאן - הכל כאן. אם אין אני כאן - מי כאן.<br>וב<b>מסכת אבות דרבי נתן</b> נוסח א פרק יב נאמר: הוא (הלל הזקן) היה אומר: אם אני כאן - הכל כאן. אם אני לית כאן - מאן כאן.<br><br>שני הנוסחים בדברי הלל הזקן (נוסח אחד בירושלמי ובאבות דרבי נתן נוסח ב, ונוסח שני בבבלי ובאבות דרבי נתן נוסח א) שונים זה מזה.</small>
ומביאים ברייתא: <b>בן יהוצדק היה משתבח</b> (מתהלל, מתפאר) <b>בקפיצותיו</b> – כשהיה מרקד בשמחת בית השואבה, שלא היה מי שהיה יכול לעשות כמוהו<b>. אמרו עליו, על רבן שמעון בן גמליאל</b> (הראשון, ראש בית הדין בירושלים בדור החורבן)<b>, שהיה מרקד בשמונה אבוקות של זהב</b> (נראה שצריך לומר כמו בתוספתא ובבבלי: 'של אוּר', שכן אבוקה אינה אלא מוט עץ מוצת או חבילה של מוטות עץ מוצתים. אפשר ש'אבוקות של זהב' הוא אשגרה מ'מנורות של זהב' שבמשנה לעיל) – היה רוקד בשמחת בית השואבה ומחזיק בידיו שמונה אבוקות של אש, <b>ולא היה אחד מהן נוגע בארץ</b> (מגיה מחק מילה זו וכתב 'בחברו', כנראה על פי הבבלי) – שהיה זורק אותן כלפי מעלה ותופס אותן, ולא היתה אבוקה אחת נוגעת בחברתה<b>. וכשהיה כורע, היה נועץ</b> (תוחב, תוקע) <b>גודלו</b> (אגודלו, בוהן ידו) <b>בארץ</b> – ונשען על אגודלו, <b>וכורע ומיד היה נזקף</b> – ולא היה כל אחד יכול לעשות כך. הוא היה עושה כך בשילוב המשחק באבוקות<b>.</b><br><br><small>ב<b>תוספתא סוכה</b> ד,ד שנו: מעשה ברבן שמעון בן גמליאל שהיה מרקד בשמונה אבוקות של אוּר, ולא היה אחד מהם נוגע בארץ, וכשהוא משתחווה מניח אצבעו בארץ על גבי הרצפה, שוחה ונושק וזוקף מיד.<br><br>ב<b>בבלי סוכה</b> נג,א אמרו: תניא: אמרו עליו, על רבן שמעון בן גמליאל, כשהיה שמח שמחת בית השואבה היה נוטל שמונה אבוקות של אוּר בידו וזורקן כלפי מעלה, ונוטל אחת וזורק אחת / ומקבל אחת וזורק אחת, ואינן נוגעות זו בזו / ואין אחת נוגעת בחברתה. וכשהיה משתחווה נועץ שני גודליו בארץ ושוחה (מתכופף) ונושק את הרצפה וזוקף, ואין כל בריה יכולה לעשות כן (לפי שהוא מעשה קשה ביותר). וזו היא קידה (האמורה בכתובים).</small><br>
<br>כאן התחלת מקבילה בירושלמי ברכות א,ד.
<br>בסיום של תפילת שלמה במלכים א ח,נד נאמר: "וַיְהִי כְּכַלּוֹת שְׁלֹמֹה לְהִתְפַּלֵּל אֶל ה'... קָם מִלִּפְנֵי מִזְבַּח ה' מִכְּרֹעַ עַל בִּרְכָּיו" (הכתוב הזה הובא בירושלמי ברכות לפני המקבילה), ובפתיחה של תפילת שלמה בדברי הימים ב ו,יג נאמר: "...וַיִּבְרַךְ עַל בִּרְכָּיו נֶגֶד כָּל קְהַל יִשְׂרָאֵל". הרי ששלמה התפלל בכריעה וגם בבריכה.
<br>ומביאים ברייתא: <b>אי זו היא כריעה ואי זו היא בריכה?</b> (המשך הברייתא, שבו תשובה לשאלה זו, נשמט בירושלמי, או שהירושלמי קיצר ולא הביא את המשך הברייתא, כרגיל בירושלמי. לפי ברייתא המובאת בבבלי (ראה להלן) המחלקת בין הסוגים השונים של כריעות, כריעה - על ברכיים, ובריכה - על אפיים (כפיפת הפנים לארץ). - ואולי צריך לומר: '<b>זו היא כריעה וזו / זו היא בריכה</b>', שכריעה ובריכה עניין אחד הן, שאם אין אדם כורע אינו יכול לברוך (ראה להלן הלכות ארץ ישראל מן הגניזה), ובא הירושלמי לומר שאין הכתובים במלכים ובדברי הימים סותרים זה את זה, ששלמה כרע כדי לברוך. - ואפשר שהמשפט 'זו היא כריעה זו היא בריכה' לפי הנוסח המתוקן שהצענו הוא סיומה של הברייתא לעיל המספרת על רבן שמעון בן גמליאל שהיה כורע, וכמו שהוא בברייתא המקבילה בבבלי (ראה לעיל) המספרת על רבן שמעון בן גמליאל שהיה משתחווה, שסיומה הוא: "וזו היא קידה", והכוונה שמעשהו של רבן שמעון בן גמליאל הוא קידה או שהוא כריעה ובריכה האמורות בכתובים)<br>
<br>ומספרים: <b>רבי חייה רבה</b> – הגדול (בדור המעבר שבין התנאים לאמוראים) <b>הראה כריעה</b> (מגיה הגיה במסירה שלפנינו בברכות 'בריכה', כמו שהוא בכתב יד רומי) <b>לפני רבי</b> (רבי יהודה הנשיא, תנא בדור החמישי) <b>ונפסח</b> (נעשה צולע) – שנקעה יריכו מחמת המאמץ, <b>ונתרפא. לוי בר סיסי</b> (לוי, בדור המעבר שבין התנאים לאמוראים) <b>הראה בריכה לפני רבי ונפסח ולא נתרפא</b> – שבריכה קשה מכריעה (ולפי הנוסח המתוקן שהצענו לעיל: 'זו היא כריעה זו היא בריכה', צריך לומר 'בריכה' בשני המעשים)<b>.</b><br><br><small>עד כאן המקבילה בירושלמי ברכות.<br><br>אם תחילת המקבילה מוסבת על הכתובים בתפילת שלמה, שאחד מהם הובא בברכות לפני המקבילה, הרי שהמקבילה מקורה בברכות והועתקה לסוכה. ואם תחילת המקבילה מוסבת על מעשהו של רבן שמעון בן גמליאל, שהובא בסוכה לפני המקבילה, הרי שהמקבילה מקורה בסוכה והועתקה לברכות.<br><br>ב<b>בבלי ברכות</b> לד,ב אמרו: תנו רבנן: קידה - על אפיים, שנאמר: "ותיקוד בת-שבע אפיים ארץ" (מלכים א א), כריעה - על ברכיים, שנאמר: "מכרוע על ברכיו", השתחוואה - זו פישוט ידיים ורגליים, שנאמר: "הבוא נבוא אני ואמך ואחיך להשתחוות לך ארצה" (בראשית לז).<br>וב<b>בבלי סוכה</b> נג,א אמרו: לוי הראה קידה לפני רבי ונעשה צולע.<br><br>ב<b>בראשית רבה</b> לט,יב נאמר: אי זו היא כריעה ואי זו היא בריכה? - רבי חייא רבה הראה כריעה לפני רבי ונפסח ונתרפא. לוי בן סוסי הראה בריכה לפני רבי ונפסח ולא נתרפא.<br><br>לפי הבבלי, לוי הראה קידה. ולפי הירושלמי ובראשית רבה, לוי הראה בריכה.<br><br>ב<b>הלכות ארץ ישראל מן הגניזה</b> (עמודים קלד-קלה) נאמר: דרך כריעה ובריכה... כורע על ברכיו ושתי ידיו פרושות השמים ופניו תלויות, זו היא דרך בריכה, שנאמר: "וַיִּבְרַךְ עַל בִּרְכָּיו נֶגֶד כָּל קְהַל יִשְׂרָאֵל וַיִּפְרֹשׂ כַּפָּיו הַשָּׁמָיְמָה" (דברי הימים ב ו,יג), אבל כריעה עיקר היא לכל דבר, שאין (=שאם) אין אדם כורע בקומתו, אינו יכול להשתחוות ולא לברוך ולא לעקוד (לקוד כעקידה, כמתואר שם לעיל)... וכן קידה דרכה בראש ובקודקוד, ...כל השתחוויה על הארץ היא, בידיים וברגליים ואפיים.</small>
כאן התחלת מקבילה בירושלמי סנהדרין ב,ג.
<br>כיוון שמספרים בהלכה זו שבשמחת בית השואבה היו מרקדים ושרים ומנגנים, דורשים כאן את הכתובים בהעלאת ארון ה' לעיר דוד, שבה דוד וכל ישראל רקדו ושרו וניגנו לפני ה' בשמחה.
<br>מביאים מדרש כתובים (בהעלאת ארון ה' לעיר דוד): <b>כתיב:</b> – כתוב: <b>"וַיָּשָׁב דָּוִד לְבָרֵךְ אֶת בֵּיתוֹ</b>, <b>וַתֵּצֵא מִיכַל בַּת שָׁאוּל לִקְרַאת דָּוִד וַתֹּאמֶר</b>: <b>מַה נִּכְבַּד הַיּוֹם מֶלֶךְ יִשְׂרָאֵל</b>, <b>אֲשֶׁר נִגְלָה הַיּוֹם לְעֵינֵי אַמְהוֹת עֲבָדָיו כְּהִגָּלוֹת נִגְלוֹת אַחַד הָרֵקִים</b>!<b>"</b> (שמואל ב ו,כ) – דוד שב לומר דברי ברכה לאנשי ביתו, ומיכל אשתו יצאה לקראתו ואמרה לו בלעג: איך נראה היום מלך ישראל נכבד, שהופיע (בעת ריקודו) לפני השפחות של עבדיו (הפחותות שבשפחות, וזה ביטוי לחרפה רבה, והכוונה: לפני העם) כאחד האנשים הבזויים והשפלים! ("ריקים" - נקלים ופוחזים)<b>.</b>
<br><b>מהו</b> – מה פירוש הביטוי <b>"אַחַד הָרֵקִים"?</b>
<br><b>אמר</b> (צריך להוסיף '<b>רבי</b>') <b>אבא בר כהנא</b> (אמורא ארץ ישראלי בדור השלישי)<b>: הריקים</b> (צריך לומר כמו במקבילה מעובדת ומורחבת בבמדבר רבה ד,כ: '<b>הריק</b>') <b>שבריקים, זה אַרְכֵיסְטֵיס</b> (מילה יוונית) – רקדן (העוסק בבידור הקהל)<b>.</b>
<br>ויש לדרוש את דברי מיכל: "מה נכבד היום מלך ישראל, אשר נגלה היום": <b>אמרה</b> לו (מיכל לדוד)<b>: היום נגלה כבוד בית אבא</b> – שבית אבי היו כולם צנועים, כמסופר להלן. אבל אתה גילית לבושך והיית לגמרי בלי לבוש, כמו אחד הרקדנים, שיש מהם כאלה שרוקדים כשהם עירומים (לפי דרשה זו, דברי מיכל "מה נכבד היום מלך ישראל, אשר נגלה היום" הם דברי שבח על שאול מלך ישראל)<b>.</b><br>
<br><b>אמרו עליו, על בית שאול, שלא נראה מהם לא עקב ולא גודל מימיהם</b> – לא ראה אדם בהם מימיהם עקב רגלם או בוהן רגלם מגולים כשהיו מהלכים, כי כולם היו צנועים ולבושים בגד ארוך שהגיע לארץ וכיסה אף את כף רגלם<b>. הדא הוא</b> (צריך לומר: 'ה<b>י</b>א') <b>דכתיב:</b> – זה הוא (הדבר) שכתוב (בנפילת שאול בידי דוד): <b>"וַיָּבֹא אֶל גִּדְרוֹת הַצֹּאן עַל הַדֶּרֶךְ</b>, <b>וְשָׁם מְעָרָה"</b> (שמואל א כד,ג) – שאול בא למקום שבו היו גדרות צאן (מקומות מוקפים גדר בשביל הצאן) ליד הדרך; ויש לדרוש את המילה "גדרות" שהיא לשון רבים: <b>- רבי אבון</b> (מגדולי אמוראי ארץ ישראל בדור החמישי) אמר <b>בשם רבי לעזר</b> (בן פדת, אמורא בדור השני)<b>: גדר לפנים מגדר היה</b> – שאול נכנס לדיר הצאן גדר לפנים מגדר (שתי גדרות) מתוך צניעותו<b>. "וַיָּבֹא שָׁאוּל לְהָסֵךְ אֶת רַגְלָיו"</b> (שם) – שאול נכנס למערה לעשות את צרכיו<b>, והוה חמי ליה מש</b>(<b>ו</b>)<b>לשל ציבחד ומסליק ציבחד, מש</b>(<b>ו</b>)<b>לשל ציבחד ומסליק ציבחד</b> (בסנהדרין אין ארבע המילים האחרונות) – והיה (דוד, שישבו הוא ואנשיו בחלקה הפנימי של המערה) רואה אותו (את שאול) משלשל (מוריד את בגדו העליון) מעט ומעלה (את בגדו התחתון) מעט, משלשל מעט ומעלה מעט (כדי שלא ייראה גילוי גופו בעת עשיית צרכיו, שנהג בצניעות יתירה)<b>. אמר דוד: היאך</b> (הסופר במסירה שלפנינו כתב 'אהיך' (ספק בקריאה) ומגיה מחק וכתב 'היאך'. ונראה שצריך לומר כמו בבמדבר רבה: '<b>לית אריך</b>', ולכך כיוון הסופר) <b>מינגע בהדין גופא צדיקא</b> (צריך לומר כמו בבמדבר רבה: '<b>צניעא</b>') – אין זה הגון לנגוע (לפגוע) בגוף הצנוע הזה (בשאול. בסנהדרין: 'ארור מגע בהדין צניעה') <b>הדא היא דו אמר ליה:</b> – זהו (הדבר) שהוא (דוד) אומר לו (לשאול): <b>"הִנֵּה הַיּוֹם הַזֶּה רָאוּ עֵינֶיךָ אֵת אֲשֶׁר נְתָנְךָ י'י הַיּוֹם בְּיָדִי בַּמְּעָרָה</b>, <b>וְאָמַר לַהֲרָגֲךָ</b>, וַתָּחָס עָלֶיךָ, וָאֹמַר: לֹא אֶשְׁלַח יָדִי בַּאדֹנִי, כִּי מְשִׁיחַ ה' הוּא<b>"</b> (שמואל א כד,י) – היום נוכחת לדעת על פי מה שקרה היום, שה' נתן אותך היום בידי, ואמר כל אחד מאנשיי שיש להרוג אותך, אבל חסה עיני עליך והחלטתי שלא לפגוע בך לרעה, <b>- 'וַאָחָס עליך' אין כתוב כאן</b> – אין כתוב "ואחס" בגוף ראשון<b>, אלא "וַתָּחָס עָלֶיךָ"</b> – כתוב "ותחס" בגוף שלישי נקבה, <b>- צניעותך חסת</b> (בבמדבר רבה: 'חסה', ובסנהדרין: 'היא חסה') <b>עליך</b> – צניעותך חסה עליך (הצניעות שהיתה בך היא חסה עליך. - כאן המשפט אמור בארמית)<b>.</b><br>
<br>וממשיכים את מדרש הכתובים (בהעלאת ארון ה' לעיר דוד): <b>"וַיֹּאמֶר דָּוִד אֶל מִיכַל</b>: <b>לִפְנֵי י'י אֲשֶׁר בָּחַר בִּי מֵאָבִיךְ וּמִכָּל בֵּיתוֹ לְצַוֹּת אֹתִי נָגִיד עַל עַם י'י עַל יִשְׂרָאֵל</b>, <b>וְשִׂחַקְתִּי לִפְנֵי י'י"</b> (שמואל ב ו,כא) – דוד אמר למיכל: רקדתי לפני ה' לפי שהעדיף אותי על אביך (שאול המלך) ובני ביתו ומינה אותי למושל על ישראל. <b>"וּנְקַלֹּתִי עוֹד מִזֹּאת וְהָיִיתִי שָׁפָל בְּעֵינָי</b>, <b>וְעִם הָאֲמָהוֹת אֲשֶׁר אָמַרְתְּ עִמָּם אִכָּבֵדָה"</b> (שמואל ב ו,כב) – אשפיל את עצמי לפני ה' עוד יותר ממה שעשיתי עד עתה, ואהיה שפל בעיניי, ודווקא השפחות, שאמרת שהתבזיתי בפניהן, הן תכבדנה אותי על השתתפותי בשמחה הגדולה כאחד מהעם; ויש לדרוש את הכתוב "וְעִם הָאֲמָהוֹת אֲשֶׁר אָמַרְתְּ עִמָּם אִכָּבֵדָה": <b>- שאינן אמהות אלא אימהות</b> – אמר לה דוד: אותן בנות ישראל שצווחת (שקראת) אותן אמהות (שפחות), אינן אמהות (שאינן חשובות) אלא אימהות (שהן חשובות), לוואי יהא לי חלק עימהן לעתיד לבוא (במדבר רבה), וזהו "עִמָּם אִכָּבֵדָה"<b>.</b>
<br>ושואלים: <b>ומה</b> (במקבילה: 'ובמה') <b>נענשה</b> – מיכל על דברי הבוז שאמרה לדוד: "כהיגלות נגלות אחד הריקים!"<b>?</b>
<br>ומשיבים: <b>"וּלְמִיכַל בַּת שָׁאוּל לֹא הָיָה לָהּ יָלֶד עַד יוֹם מוֹתָהּ"</b> (שמואל ב ו,כג) – היא נענשה שלא זכתה להוליד ילדים כל ימיה<b>.</b>
<br>ומציעים קושיה מפסוק: <b>והא כתיב:</b> – והרי כתוב: <b>"וְהַשִּׁשִּׁי יִתְרְעָם לְעֶגְלָה אֵשֶׁת דָּוִד"</b> (שמואל ב ג,ה) – עגלה זו מיכל<b>!</b> – הרי שהיה לה ילד!
<br>ומתרצים: <b>שגעת</b> (שגעתה - השמיעה קול נהימה) <b>כעגלה ומתה</b> – הכתוב מכנה את מיכל בשם עגלה בהקשר להזכרת בנה משום שכשילדה את בנה זה געתה כמו עגלה בשל קשיי הלידה ומתה. ועד יום מותה לא היה לה ילד, אבל ביום מותה היה לה ילד, שילדה ביום מותה (ראה להלן מדרשי אגדה)<b>.</b><br><br><small>עד כאן המקבילה בירושלמי סנהדרין.<br><br>כל הקטע על שאול ("אמרה: היום נגלה כבוד בית אבא...") אינו שייך כאן בסוכה, והוא נכנס בשל העתקת יתר מסנהדרין ב,ג, שהובא כאן, ככל הנראה, אגב ציון העובדה שדוד היה 'ארכיסטיס', דהיינו רקדן ("לחקר הגופים הזרים האגדיים בירושלמי", "תרביץ" סד, עמוד 238, הערה 10).<br><br>הרקדן היה בזוי מאוד על היהודים. כבר השבעים תרגמו "אחד הריקים" - אחד הרקדנים. השבעים לא קראו כאן 'הרוקדים', אלא תרגמו בדרך של ניסוח אחר 'ריק' ב'רקדן'. דבר זה מקוים על ידי פירושו של אמורא בארץ ישראל: 'מהו "הריקים"? אמר רבי בא בר כהנא: הריקים שבריקים, זה ארכסטיס' ("יוונית ויוונות בארץ ישראל", עמוד 25).<br><br>ב<b>מדרש שמואל</b> כה,ו נאמר: "ויהי ארון ה' בא עיר דוד ומיכל בת שאול" וגו' (שמואל ב ו,טז) - אמרה לו: של בית אבא היתה מלכות נאה ממך. חלילה להם, שלא ראה אדם בהם מימיהם פיסת יד ופיסת רגל ועקב מגולים, אלא כולהם היו מכובדים ממך. - ומה אמר לה דוד? "לפני ה' אשר בחר בי מאביך" וגו' (שמואל ב ו,כא) - אמר לה: של בית אביך היו מבקשים כבוד עצמם ומניחים כבוד שמים, ואני איני עושה כן, אלא מניח כבוד עצמי ומבקש כבוד שמים. ואם תאמרי, שהייתי שפל בעיני אחרים ונבזה בעיני עצמי, תלמוד לומר: "והייתי שפל בעיניי". - "ועם האמהות" וגו' (שמואל ב ו,כב) - אמר לה דוד: מיכל, חס ושלום, שאין את נקראת מן האימהות אלא מן האמהות.<br>"ותאמר מה נכבד היום" וגו' (שמואל ב ו,כ) - אמרה לו: אלוואי / דייך לעיני בני אדם, אלא "לעיני אמהות עבדיו"?! "כהיגלות נגלות אחד הריקים" (שם) - אמר רבי אבא בר כהנא: כאילין ארכיסטירס.<br><br>ב<b>בראשית רבה</b> פב,ז נאמר: "ולמיכל בת שאול לא היה לה ילד עד יום מותה" (שמואל ב ו,כג) - עד יום מותה לא היה לה, הא ביום מותה היה לה. הדא היא דכתיב: "והשישי יתרעם לעגלה אשת דוד" (שמואל ב ג,ה). - ולמה קוראה עגלה? - אמר רבי יהודה בר סימון: שפעת כעגלה ומתה.<br>וב<b>מדרש שמואל</b> יא,ג נאמר: "ולמיכל בת שאול לא היה לה ילד עד יום מותה" (שמואל ב ו,כג) - אמר רבי יהודה בר רבי סימון: עד יום מותה לא היה לה ילד, הא ביום מותה היה לה ילד. הדא היא דכתיב: "והשישי יתרעם לעגלה אשת דוד" (שמואל ב ג,ה). - ולמה נקרא שמה עגלה? - אמר רבי יהודה בר רבי סימון: על שפעה כעגלה ומתה.<br>ו<b>שם</b> כב,ד נאמר: כתיב: "השישי יתרעם לעגלה אשת דוד" (שמואל ב ג,ה) - למה נקרא שמה עגלה? - אמר רבי יהודה ברבי סימון: על שפעה כעגלה ומתה.<br><br>ב<b>בבלי ברכות</b> סב,ב אמרו: "ואמר להרגך ותחס עליך" - "ואמר"? 'ואמרתי' מיבעי ליה! "ותחס"? 'וחסתי' מיבעי ליה! - אמר רבי אלעזר: אמר לו דוד לשאול: מן התורה בן הריגה אתה, שהרי רודף אתה (אחריי להרוג אותי), והתורה אמרה: בא להורגך השכם להורגו. אלא צניעות שהיתה בך היא חסה עליך. ומאי היא? דכתיב: "ויבוא אל גדרות הצאן על הדרך ושם מערה ויבוא שאול להסך את רגליו". - תנא: גדר לפנים מן גדר, ומערה לפנים ממערה.<br><br>בבבלי מגילה יג,ב אמרו, שרחל היתה בה צניעות, ששתקה ולא גילתה ליעקב שדעתו של לבן לרמותו ולתת לו את לאה במקומה, ובשכר צניעותה זכתה ויצא ממנה שאול, שהיתה בו צניעות, ששתק ולא גילה לדודו ששמואל משח אותו למלך, ובשכר צניעותו זכה ויצאה ממנו אסתר, שהיתה בה צניעות, ששתקה ולא גילתה את עמה ואת מולדתה. הצניעות שייחסו לשאול בבבלי היא מעין הצניעות שייחסו שם לרחל ולאסתר, ולכן לא אמרו שם ששאול היתה בו צניעות בבית הכיסא.</small><br>• • •

Halakhah 5

<b>עמדו שני כהנים בשער העליון</b> – הוא שער ניקנור שבמזרח העזרה, שהוא למעלה מעזרת הנשים (ואין הוא שער העליון הנזכר במשנה שקלים ו,ג ומידות ב,ו, שהיה בדרום העזרה), <b>היורד מעזרת ישראל לעזרת</b> ה<b>נשים, ושתי חצוצרות בידם</b> – של שני הכוהנים הללו<b>. קרא הגבר, תקעו והריעו ותקעו</b> – שני הכוהנים בחצוצרות לסימן שהגיעה השעה ללכת אל השילוח לשאוב מים לניסוך, והתחילו לרדת במעלות<b>. הגיעו</b> – שני הכוהנים, <b>למעלה עשירית</b> – של חמש עשרה המעלות היורדות מעזרת ישראל לעזרת נשים<b>, תקעו והריעו ותקעו. הגיעו לעזרה</b> – לרצפה של עזרת הנשים<b>, תקעו והריעו ותקעו. היו תוקעים והולכין</b> – ממשיכים לתקוע<b>, עד שמגיעין לשער היוצא למזרח</b> – מעזרת הנשים להר הבית<b>. הגיעו</b> – שני הכוהנים, <b>לשער היוצא למזרח, והפכו פניהן למערב</b> – לכיוון העזרה וההיכל, <b>ואמרו: אבותינו היו במקום הזה</b> – בבית המקדש הראשון, <b>"אֲחֹרֵיהֶם אֶל הֵיכַל י'י וּפְנֵיהֶם קֵדְמָה וְהֵמָּה מִשְׁתַּחֲוִיתֶם קֵדְמָה לַשָּׁמֶשׁ"</b> (יחזקאל ח,טז) – בבית ראשון היו אנשים מישראל פונים עורף להיכל ה' בהשתחוותם לשמש במזרח<b>, ואנו ליה וליה עינינו</b> (בכתב יד אחד של המשנה: 'ואנו ליה עינינו')<b>. רבי יהודה</b> (בר אלעאי, מגדולי התנאים בדור הרביעי) <b>אומר: שונין</b> (כופלים) <b>אותו לומר: אנו ליה, וליה עינינו.</b><br><br><small>מן השער הם יצאו אל השילוח, כמתואר במשנה לעיל ד,ט.<br><br>כאן אין המשנה מדברת אלא מהליכתם לשילוח ולא מחזירתם, ועל כן לא הזכירה לא את ה"שלוש למילוי המים" שבהלכה ה ולא "הגיעו לשער המים תקעו..." שבפרק ד הלכה ט ("מבואות לספרות התנאים", עמוד 352).</small><br>• • •
במשנה כאן שנינו: "עמדו שני כהנים בשער העליון היורד מעזרת ישראל לעזרת נשים, ושתי חצוצרות בידם. קרא הגבר, תקעו והריעו ותקעו".
<br>וב<b>משנה יומא</b> א,ח שנינו: בכל יום תורמים את המזבח (מרימים את הדשן מעל המזבח) בקריאת הגבר או סמוך לו (סמוך לזמן קריאת הגבר) בין לפניו בין לאחריו.
<br>וב<b>משנה תמיד</b> א,ב שנינו: מי שהוא רוצה לתרום את המזבח (כל כוהן הרוצה להשתתף בהגרלה לעבודת תרומת הדשן), משכים וטובל עד שלא יבוא הממונה (קודם שיבוא הממונה על ההגרלה). וכי באיזו שעה הממונה בא? לא כל העיתים שוות, פעמים שהוא בא מקריאת הגבר או סמוך לו (או שהוא בא סמוך לזמן קריאת הגבר) מלפניו או מלאחריו.
<br>כאן התחלת מקבילה בירושלמי שקלים ה,א.
<br>מספרים: <b>תירגם</b> – תרגם (פירש) <b>רב</b> (אמורא בבלי בדור הראשון, מגדולי האמוראים) <b>קומי דבית</b> – לפני בית (מדרשו של) <b>רבי שילה</b> (חכם בבלי בדור המעבר שבין התנאים לאמוראים)<b>: קרא גברא</b> (נראה שצריך לומר: 'קרא <b>הגבר</b>') – פירוש המילים "קרא הגבר" שבמשנה כאן הוא: <b>- אכריז כרוזא –</b> הכריז הכרוז (האיש הממונה על פתיחת השערים במקדש, ששמו גבר, הכריז שיפתחו את השערים, ש"גבר" שבמשנה כאן הוא שם אדם)<b>.</b>
<br><b>אמרון ליה:</b> – אמרו לו (לרב): <b>קרא תרנוגלא</b> – קרא התרנגול (כך פירוש המילים "קרא הגבר", ש"גבר" פירושו תרנגול)<b>.</b>
<br><b>אמר לון:</b> – אמר להם (רב): <b>והא תנינן:</b> – והרי שנינו (משנה שקלים ה,א): <b>בן גבר</b> על נעילת שערים – שמו של האיש הממונה על פתיחת השערים במקדש היה בן גבר<b>! אית לך מימר: בר תרנוגלא?!</b> (בתמיהה) – יש לך לומר (האם אתה יכול לומר שפירוש המילים "בן גבר" שבמשנה שקלים): הבן של התרנגול?! (והרי ודאי ש"גבר" שבמשנה שקלים אין פירושו תרנגול! אלא מכאן ש"גבר" שבמשנה כאן הוא שם אדם, והוא האיש ששמו בן גבר שבמשנה שקלים, שכן בשני המקומות מדובר במי שהיה ממונה על פתיחת השערים במקדש)<br><br><small>עד כאן המקבילה בירושלמי שקלים.<br><br>ב<b>בבלי יומא</b> כ,ב-כא,א אמרו: מאי קריאת הגבר (שהוזכרה במשנה יומא א,ח: בכל יום תורמים את המזבח בקריאת הגבר)? - רב אמר: קרא גברא (הכריז האיש הממונה על כך). רבי שילא אמר: קרא תרנגולא.<br>רב איקלע לאתריה דרבי שילא, לא הווה אמורא (מתורגמן) למיקם עליה דרבי שילא, קם רב עליה ומפריש: מאי "קריאת הגבר"? - קרא גברא. - אמר ליה רבי שילא: לימא מר: קרא תרנגולא! - אמר ליה: כי הווה קאימנא קמיה דרבי / דרבי חייא ומפרישנא מאי "קריאת הגבר"? קרא גברא, ולא אמר לי ולא מידי; ומר אמר לי: אימא: קרא תרנגולא?<br>תניא כוותיה דרב, תניא כוותיה דרבי שילא. תניא כוותיה דרב: גביני כרוז מה הוא אומר (בהכרזתו)? - "עמדו כוהנים לעבודתכם ולוויים לדוכנכם וישראל למעמדכם". תניא כוותיה דרבי שילא: היוצא (לדרך) קודם קריאת הגבר - דמו בראשו. רבי יאשיה אומר: עד שישנה (שיקרא קריאה שנייה), ויש אומרים: עד שישלש. ובאיזה תרנגול אמרו? - בתרנגול בינוני (מכאן שקריאת הגבר היא קריאת התרנגול).<br><br>לפי הבבלי, רב ורבי שילא נחלקו בפירוש הביטוי "קריאת הגבר" שבמשנה ביומא. ולפי הירושלמי, רב ובית רבי שילא נחלקו בפירוש המילים "קרא הגבר" שבמשנה בסוכה.<br>לפי הבבלי, רב אמר ש"גבר" שבמשנה ביומא פירושו אדם, והביאו בבבלי ראיה לדברי רב מגביני כרוז, שכן המשנה ביומא מדברת בהתחלת העבודה במקדש בכל בוקר, ולכן קריאת הגבר שבמשנה שם היא קריאתו של גביני שהיה הממונה על העמדת הכוהנים לעבודתם במקדש בכל בוקר. אבל לפי הירושלמי (לפי פירושנו), רב אמר ש"גבר" שבמשנה בסוכה הוא שם אדם, והביא רב ראיה לדבריו מבן גבר, שכן המשנה בסוכה מדברת בפתיחת השערים במקדש בבוקר, ולכן הגבר שבמשנה שם הוא בן גבר שהיה הממונה על פתיחת השערים במקדש בכל בוקר.<br>לפי הבבלי, רב סבור ש"קריאת הגבר" הוא מונח שמקורו בקריאת גביני כרוז במקדש בכל בוקר, אבל אין לדעת מה פירוש המילים "קרא הגבר" שבמשנה בסוכה לדעת רב. ואילו לפי הירושלמי (לפי פירושנו), רב יכול לסבור ש"קריאת הגבר" הוא מונח שפירושו קריאת התרנגול או שמקורו בקריאת גביני כרוז במקדש בכל בוקר, אבל פירוש המילים "קרא הגבר" שבמשנה בסוכה לדעת רב אינו קשור כלל למונח הזה על שני פירושיו.</small><br>• • •
במשנה שנינו: "הגיעו למעלה עשירית, תקעו והריעו ותקעו".
<br>מציעים שאלה: <b>רבי ירמיה</b> (מגדולי אמוראי ארץ ישראל בדור השלישי והרביעי) <b>בעי</b> – שואל (מסתפק)<b>: עשירית מלמעלן? עשירית מלמטן?</b> – האם מעלה עשירית שהזכירה המשנה היא המעלה העשירית מעזרת ישראל שלמעלה (וכוונת המשנה שירדו עשר מעלות ועמדו על המעלה העשירית מלמעלה), או שמא היא המעלה העשירית מעזרת נשים שלמטה (וכוונת המשנה שירדו חמש מעלות ועמדו על המעלה העשירית מלמטה)?<br><br><small>ב<b>בבלי סוכה</b> נג,ב אמרו: בעי רבי ירמיה: האי "למעלה עשירית" - דנחית חמישה וקאי אעשרה, או דילמא דנחית עשרה וקאי אחמישה? - תיקו.</small><br>• • •
במשנה שנינו: "הגיעו לשער היוצא למזרח, והפכו פניהן למערב ואמרו: אבותינו היו במקום הזה 'אחוריהם אל היכל י'י ופניהם קדמה והמה משתחויתם קדמה לשמש'".
<br><b>אמר רבי חייה בר בא</b> (אמורא ארץ ישראלי בדור השלישי)<b>: 'והמה משתחוים' אין כתוב כאן, אלא "וְהֵמָּה מִשְׁתַּחֲוִיתֶם"</b> (יחזקאל ח,טז) – זו צורה שאין לה דוגמה אחרת במקרא<b>,</b> ויש לדרוש את המילה הזו: <b>שהיו משתחוים לחמה ומשתחוים להיכל</b> (רש"י ביחזקאל ח,טז הביא מימרה זו וגרס '<b>משחיתים</b> <b>ה</b>היכל', וכך צריך לומר כאן ולהלן) – היו משתחווים, כשפניהם כלפי השמש במזרח, שהיו עובדים את השמש, ואחוריהם כלפי בית המקדש במערב, שהיו מגלים את החלק האחורי והתחתון בגופם ומטילים צואה ומשחיתים (מקלקלים) את ההיכל. כך מלמדת הצורה הלא מצויה "משתחויתם" שמורכבת משתי מילים: משתחווים ומשחיתים<b>.</b>
<br><b>אמר רבי אבא בר כהנא</b> (אמורא ארץ ישראלי בדור השלישי)<b>:</b> כתוב (בתוכחה על עבודה זרה): <b>"כִּי שְׁתַּיִם רָעוֹת עָשָׂה עַמִּי"</b> (ירמיהו ב,יג) – ישראל עשו שני מעשים רעים; ויש לתמוה: <b>- וכי שתים רעות עשה עמי, הא וותרה</b> – הנה ויתור (מחילה) <b>לאלף</b> – ויתר (מחל) ה' על אלף מעשים רעים אחרים שעשו ישראל<b>?!</b> – במה זכו שתי הרעות הללו שבגללן ויתר ה' על הרעות האחרות? <b>אלא שהיו משתחוים לחמה ומשתחוים להיכל</b> – שתי הרעות הללו הן מעשה אחד שהיה קשה כמו שני מעשים רעים, שהיו משתחווים לשמש וגם משחיתים את ההיכל, כאמור לעיל, ומעשה זה היה קשה על ה' מן כל המעשים הרעים האחרים שעשו<b>.</b><br><br><small>ב<b>שיר השירים רבה</b> א [ו] ב נאמר: רבי אבא בר כהנא בשם רבי חייא רבה: כתיב: "כי שתיים רעות עשה עמי" (ירמיהו ב,יג) - הא וותרה למאת?! (הנה ויתור למאה?!) אלא מלמד שעשו אחת שהיתה קשה כשתיים, שהיו משתחווים לעבודה זרה ופורעים עצמם (גילו את מערומיהם (צורה מיוחדת של עבודה זרה)) כנגד בית המקדש. הדא היא דכתיב: "וַיָּבֵא אֹתִי אֶל חֲצַר בֵּית ה' הַפְּנִימִית, וְהִנֵּה... כְּעֶשְׂרִים וַחֲמִשָּׁה אִישׁ, אֲחֹרֵיהֶם אֶל הֵיכַל ה'... וְהֵמָּה מִשְׁתַּחֲוִיתֶם קֵדְמָה לַשָּׁמֶשׁ" (יחזקאל ח,טז), כמה דתמר: "כי משחתם בהם, מום בם" (ויקרא כב,כה) ("משתחויתם" (במקום 'משתחוים') היא צורה דקדוקית בלתי רגילה, ולכן קושר זאת בעל המדרש עם המילה "משחתם", רמז על השחיתות שבמעשה זה).<br><br>ב<b>בבלי סוכה</b> נג,ב אמרו: תנו רבנן: ממשמע שנאמר "ופניהם קדמה" איני יודע ש"אחוריהם אל היכל ה'"? (שהרי ההיכל לצד מערב הוא!) אלא מה תלמוד לומר: "אחוריהם אל היכל ה'"? מלמד שהיו פורעים (מגלים) עצמם ומתריזים (מטילים רעי) כלפי מטה (לשון נקייה כלפי שכינה).<br><br><b>"כי שתים רעות עשה עמי"</b><br>ב<b>בבלי תענית</b> ה,א אמרו: אמר ליה רב נחמן לרבי יצחק: מאי דכתיב: "כי שתיים רעות עשה עמי"? תרתין הוא דהוו, עשרין ותרתין שביק להו?! (בספר יחזקאל פרק כב מנויים עשרים וארבעה חטאים שחטאו ישראל, וכיוון שלא נענשו רק על שניים מהם, מה אירע לשאר עשרים ושניים?) - אמר ליה: הכי אמר רבי יוחנן: אחת היא ששקולה כשתיים, ומאי ניהו? עבודה זרה...<br>וב<b>שמות רבה</b> מב,ח נאמר: "כי שתיים רעות עשה עמי" (ירמיהו ב) - ושתי רעות עשו, לכך ויתר על עשרים ושתיים?! ומהו "כי שתיים רעות עשה עמי"? (אנו מוצאים בספר יחזקאל שעשרים וארבעה חטאים חטאו ישראל, ובמה זכו שתי הרעות הללו שבגללן ויתר ה' על העשרים ושתיים הרעות האחרות?) - "אנכי" ו"לא יהיה לך" (הדבר אמור על מעשה העגל, שבאותה שעה עשו שתי הרעות הללו הפוגעות בה', ועל שתי הרעות הללו של עבודה זרה שעשו ישראל כשהלכו במדבר דיבר ירמיהו שם).<br><br><b>הא וותרה</b><br>ב<b>ספרי דברים</b> פסקה א נאמר: "ודי זהב" - אמר להם: הא ותרה לכל מה שעשיתם, מעשה עגל קשה עליי מן הכל. היה רבי יהודה אומר: משל למה הדבר דומה? לאחד שעשה לחבירו צרות הרבה, ובאחרונה הוסיף לו צרה אחת. אמר לו: הא ותרה לכל מה שעשיתה לי, זו קשה עליי יותר מן הכל. כך אמר להם המקום לישראל: הא ותרה לכל מה שעשיתם, מעשה עגל קשה עליי יותר מן הכל.<br>וב<b>ירושלמי חגיגה</b> א,ז אמרו (על הכתוב בירמיהו טז,יא: "אֹתִי עָזָבוּ וְאֶת תּוֹרָתִי לֹא שָׁמָרוּ"): אמר רבי חייה בר בא: אותי עזבו אוותרה (א (=הא) וותרה), שמא את תורתי שמרו. שאילו אותי עזבו ותורתי שמרו, השאור שבה היה מקרבן אצלי.</small><br>• • •

Halakhah 6

<big><strong>משנה</strong></big><br>כיוון ששנינו בהלכה הקודמת, שהיו תוקעים בחצוצרות בסיום שמחת בית השואבה, כשהלכו אל השילוח לשאוב מים לניסוך, מוסיפה המשנה ללמד על התקיעות שהיו בכל יום במקדש.
<br><b>אין פוחתין</b> – לעולם, <b>מעשרים ואחת תקיעות</b> (בכתבי היד של המשנה: 'תקיעה') <b>במקדש</b> – תקיעות ותרועות, שגם תרועות נקראות כאן תקיעות<b>, ולא מוסיפין על ארבעים ושמונה</b> – כמפורט להלן<b>.</b>
<br><b>בכל יום היו שם עשרים ואחת תקיעה: שלש לפתיחת שערים</b> – כשהיו פותחים את שערי ההיכל בבוקר היו תוקעים תקיעה ותרועה ותקיעה<b>, תשע לתמיד של</b> ה<b>שחר</b> – כשהיו מנסכים את היין של קורבן התמיד, היו הלוויים אומרים שיר של יום, והיו מחלקים אותו לשלושה פרקים, והיו שני כוהנים תוקעים תקיעה ותרועה ותקיעה לפני התחלת כל פרק (משנה תמיד ז,ג)<b>, ותשע לתמיד של בין הערבים</b> – כמו בתמיד של השחר<b>. ולמוספין</b> – בימים שיש בהם קורבן מוסף, <b>מוסיפין עוד תשע</b> – כשהיו מנסכים את היין של קורבנות המוסף בשבתות ובראשי חודשים ובימים טובים, היו הלוויים אומרים שיר, והיו מחלקים אותו לשלושה פרקים, והיו שני כוהנים תוקעים תקיעה ותרועה ותקיעה לפני התחלת כל פרק<b>. ובערב שבת מוסיפין עוד שש: שלש להפטיר</b> (בכתב יד אחד של המשנה כאן ולהלן: 'להבטיל') <b>את העם מן המלאכה</b> – שיפסיקו את מלאכתם<b>, ושלש להבדיל בין קודש לחול</b> – להודיע שקדש היום<b>.</b>
<br><b>ערב שבת שבתוך החג</b> – חג הסוכות, <b>היו שם ארבעים ושמונה: שלש לפתיחת שערים, שלש לשער העליון</b> – כמו ששנינו לעיל בהלכה ד: "עמדו שני כהנים בשער העליון היורד מעזרת ישראל לעזרת הנשים, ושתי חצוצרות בידם. קרא הגבר, תקעו והריעו ותקעו"<b>, שלש לשער התחתון</b> – הוא השער היוצא למזרח מעזרת הנשים להר הבית, כמו ששנינו לעיל בהלכה ד: "הגיעו לעזרה, תקעו והריעו ותקעו. היו תוקעים והולכין, עד שמגיעין לשער היוצא למזרח"<b>, שלש למילוי המים</b> – כשהגיעו לשער המים לאחר שמילאו את הצלוחית מים מן השילוח, כמו ששנינו לעיל בפרק ד הלכה ט: "הגיעו לשער המים, תקעו והריעו ותקעו"<b>, שלש על גבי המזבח</b> – בשעה שזקפו את הערבות בצידי המזבח, כמו ששנינו לעיל בפרק ד הלכה ה: "וזוקפין אותן בצידי המזבח, וראשיהן כפופין על גבי המזבח. ותקעו והריעו ותקעו"<b>, תשע לתמיד של</b> ה<b>שחר, ותשע לתמיד של בין הערבים, ותשע למוספין, שלש להפטיר את העם מן המלאכה, ושלש להבדיל בין קודש לחול.</b><br>• • •
<big><strong>תלמוד</strong></big><br>במשנה שנינו: "אין פוחתין מעשרים ואחת תקיעות במקדש, ולא מוסיפין על ארבעים ושמונה".
<br>מציעים ברייתא: <b>תני:</b> – שונה (התנא): <b>אין פחות משבע</b> – תקיעות במקדש, <b>ולא יותר על שש עשרה</b> – הברייתא שנתה את דעתו של רבי יהודה (כך הוא בתוספתא ובבבלי, וכך מוכח להלן)<b>.</b>
<br>ומציעים הסבר לדעות השונות: <b>ההן תנייא עבד תקיעה ותרועה ותקיעה חדא</b> – התנא הזה עושה תקיעה ותרועה ותקיעה אחת<b>, וההן תנייא עביד כל חדא חדא</b> (צריך לומר: '<b>ו</b>חדא') <b>מינהון חדא</b> – והתנא הזה עושה כל אחת ואחת מהן אחת (התנא של הברייתא (רבי יהודה) מונה את כל הסדר של תקיעה ותרועה ותקיעה כתקיעה אחת, ואילו התנא של משנתנו מונה כל קול בפני עצמו כתקיעה אחת, ומכאן בא השוני במניין התקיעות על ידם)<b>.</b><br>
<br>ומביאים ברייתא (המציעה מסקנה ממחלוקת התנאים): <b>שתמצא אומר:</b> – מכאן תסיק (לעניין מסע הדגלים במדבר על פי התקיעה בחצוצרות כמסופר בבמדבר פרק י, שלמדים מן הכתובים שתקעו שלוש פעמים תקיעה ותרועה ותקיעה לפני שנסע כל מחנה מארבע המחנות של בני ישראל): <b>שלש על כל מטה</b> (שבט) <b>ומטה</b> – החכמים סוברים שתקיעה ותרועה ותקיעה הן שלוש תקיעות, ולפיכך היה אפשר לתקוע תקיעה ותרועה ותקיעה לפני שנסע כל אחד משלושת השבטים שבכל מחנה<b>. רבי יהודה</b> (בר אלעאי, מגדולי התנאים בדור הרביעי) <b>אומר: שלש על כל דגל</b> (חטיבה של שלושה שבטים) <b>ודגל</b> – רבי יהודה סובר שתקיעה ותרועה ותקיעה אינן אלא תקיעה אחת, ולפיכך לא תקעו תקיעה ותרועה ותקיעה לפני שנסע כל אחד משלושת השבטים שבכל מחנה, אלא תקעו שלוש פעמים תקיעה ותרועה ותקיעה לפני שנסעו כל שלושת השבטים שבכל מחנה. ונמצא שלמעשה אין הבדל בין החכמים ורבי יהודה במניין התקיעות אלא בחלוקתן (על פי "תוספתא כפשוטה". - הלשון "שתמצא אומר" זהה ללשון "נמצאת אומר")<b>.</b><br><br><small>ב<b>תוספתא סוכה</b> ד,י שנו: רבי יהודה אומר: אין פחות משבע ולא יותר על שש עשרה.<br>ו<b>שם ראש השנה</b> ב,ג שנו: במסעות (של העדה במדבר תוקעים) שלוש של שלוש שלוש (שלוש פעמים תקיעה ותרועה ותקיעה לכל מחנה ומחנה). שלוש (שלוש של שלוש) על כל דגל ודגל; דברי רבי יהודה. וחכמים אומרים: שלוש על כל מטה ומטה.<br><br>ב<b>ספרי זוטא</b> י,ה-ו נאמר: כשאמר "ותקעתם תרועה" ריבה תרועה אחת לכל מחנה ומחנה... כשאמר "ותקעתם תרועה שנית" ריבה שתי תרועות לכל מחנה ומחנה. [כשאמר "תרועה יתקעו למסעיהם" ריבה שלוש תרועות לכל מחנה ומחנה.] ומניין שהן שלוש של שלוש שלוש? תלמוד לומר: "ותקעתם תרועה שנית"...<br><br>ב<b>בבלי סוכה</b> נג,ב אמרו: מתניתין דלא כרבי יהודה. דתניא: רבי יהודה אומר: הפוחת (כלומר, ביום הפחות ביותר בתקיעות) לא יפחות משבע, והמוסיף לא יוסיף על שש עשרה. - במאי קא מיפלגי? - רבי יהודה סבר: תקיעה ותרועה תקיעה אחת היא, ורבנן סברי: תקיעה לחוד ותרועה לחוד.</small><br>
<br>במשנה שנינו: "ערב שבת שבתוך החג היו שם ארבעים ושמונה: ...שלש לשער העליון, שלש לשער התחתון... שלש על גבי המזבח...".
<br>מציעים קושיה מברייתא: <b>ותני</b> (אולי צריך לומר: '<b>והתני</b>' ("אוצר לשונות ירושלמיים"))<b>:</b> – והרי (התנא) שונה: <b>ותשע</b> ('תשע ל-' הוא אשגרה מלהלן 'תשע למוספי', וצריך לומר: '<b>שלש</b>', וכן הגיה ב"קורבן העדה") <b>למעלה עשירית</b> – כשהגיעו למעלה העשירית של חמש עשרה המעלות היורדות מעזרת ישראל לעזרת הנשים, תקעו והריעו ותקעו (כמו ששנינו בהלכה ד)<b>! הא חורי!</b> – הרי אחרת (דבר אחר)! (הרי שיש עוד שלוש תקיעות, והיה לתנא של המשנה לשנות שבערב שבת שבתוך החג היו שם חמישים ואחת תקיעות!)
<br>ומתרצים: <b>מאן דאית ליה</b> – מי שיש לו <b>על גבי המזבח</b> – מי שסובר שתוקעים שלוש תקיעות על גבי המזבח, והוא התנא של המשנה ששונה בהלכה ה: "שלש על גבי המזבח"<b>, לית ליה</b> – אין לו <b>למעלה עשירית</b> – אינו סובר שתוקעים שלוש תקיעות למעלה עשירית<b>. מאן דאית ליה</b> – מי שיש לו (מי שסובר) <b>למעלה עשירית</b> – מי שסובר שתוקעים שלוש תקיעות למעלה עשירית, והוא התנא של המשנה בהלכה ד<b>, לית ליה</b> – אין לו <b>על גבי המזבח</b> – אינו סובר שתוקעים שלוש תקיעות על גבי המזבח, שהתנאים של המשנה בהלכה ד ושל המשנה בהלכה ה חולקים זה על זה<b>.</b><br><br><small>ב<b>תוספתא סוכה</b> ד,י שנו: שלוש לפני / לגבי המזבח. - האומר לפני מזבח אינו אומר למעלה עשירית, האומר למעלה עשירית אינו אומר לפני מזבח.<br><br>ב<b>בבלי סוכה</b> נד,א אמרו: ואילו למעלה עשירית - לא קתני. מתניתין מני? רבי אליעזר בן יעקב היא. דתניא: שלוש למעלה עשירית. רבי אליעזר בן יעקב אומר: שלוש על גבי המזבח. האומר למעלה עשירית אינו אומר על גבי המזבח, והאומר על גבי המזבח אינו אומר למעלה עשירית.<br><br>מי ששונה בהלכה ד: "הגיעו למעלה עשירית, תקעו והריעו ותקעו", לא שונה בהלכה ה: "שלש על גבי המזבח", ולא שונה בפרק ד הלכה ה: "וזוקפין אותן בצידי המזבח, וראשיהן כפופין על גבי המזבח. ותקעו והריעו ותקעו" (="שלש על גבי המזבח") (ראה "מבואות לספרות התנאים", עמודים 351-352).<br><br>משנה זו ("אין פוחתין מעשרים ואחת תקיעות במקדש, ולא מוסיפין על ארבעים ושמונה") (המובאת גם בערכין ב,ג) כנראה עתיקה היא ומזמן המקדש מוצאה, ולא מסתבר שמי שהוא יחלוק עליה. ומשום כך "האומר למעלה עשירית אינו אומר על גבי המזבח, והאומר על גבי המזבח אינו אומר למעלה עשירית", כדי שלא תהיינה יותר מארבעים ושמונה תקיעות. ולא נחלקו רבי יהודה וחכמים אלא בניסוח לשונה של משנה עתיקה זו, אבל בעיקר הדין אין מחלוקת, וגם רבי יהודה מודה שאין להוסיף על ארבעים ושמונה קולות ("מקורות ומסורות", מועד ג, עמוד רמח).</small><br>
<br>במשנה שנינו: "ערב שבת שבתוך החג היו שם ארבעים ושמונה: ...שלש למילוי המים".
<br>מציעים היסק (מן המשנה): <b>אמר רבי זעורה</b> (רבי זירא, מגדולי אמוראי ארץ ישראל בדור השלישי)<b>: זאת אומרת, שלא היו תוקעין אלא לניסוך המים בלבד</b> – כשהגיעו לשער המים לאחר שמילאו מים מן השילוח (ולפני שניסכו אותם על גבי המזבח), היו תוקעים שלוש תקיעות לכבוד הניסוך של המים הללו (אלו הן שלוש למילוי המים ששנינו במשנה)<b>.</b> ומוכיחים שההיסק נכון: <b>אין תימר:</b> – אם תאמר: <b>למילויין</b> – כשהגיעו לשער המים לאחר שמילאו מים מן השילוח, היו תוקעים לכבוד המילוי של המים הללו, <b>-</b> יש להקשות: <b>ניתני:</b> – נשְׁנה (המשנה היתה צריכה להיות מנוסחת באופן אחר): <b>שלש למילויי המים של</b> ה<b>יום ושלש למילוי המים של מחר!</b> – שכיוון שבערב שבת שבתוך החג היו ממלאים מים בכלי אחד לצורך הניסוך בערב השבת וגם היו ממלאים מים בכלי אחר לצורך הניסוך בשבת (כמו ששנינו לעיל פרק ד הלכה י), יש לתקוע שלוש תקיעות למילוי המים של היום ועוד שלוש תקיעות למילוי המים של מחר, שהרי היו תוקעים לכבוד מילוי המים, ובאותו היום יש שני מילויים, ונמצא שהיו שם חמישים ואחת תקיעות. ברם, מכיוון שהמשנה לא אמרה אלא שיש לתקוע שלוש תקיעות למילוי המים, אפשר להסיק שהיו תוקעים לכבוד ניסוך המים, ובאותו היום יש ניסוך אחד, ולכן היו שם ארבעים ושמונה תקיעות (בשעת ניסוך המים לא היו תוקעים על המים, שהרי היו מנסכים את המים ואת היין של התמיד בבת אחת, ובשעת ניסוך היין היו תוקעים על היין, ואין צורך לתקוע במיוחד על המים).<br>
<br>במשנה שנינו: "ערב שבת שבתוך החג היו שם ארבעים ושמונה".
<br>מקשים: <b>אילין אינין?!</b> – אֵילו הן?! (איך אתה אומר שערב שבת שחל בחג הסוכות היו שם ארבעים ושמונה תקיעות, שמשמע שאין ימים אחרים שהיו שם ארבעים ושמונה תקיעות?) <b>והא אית לך חורנין</b> (צריך לומר: 'חורנ<b>י</b>ין', כי הוא לשון רבות)<b>:</b> – והרי יש לך אחרות (הרי יש ימים אחרים, חוץ מערב שבת שחל בחג הסוכות, שגם בהם היו שם ארבעים ושמונה תקיעות, כגון ראש השנה שחל בשבת): <b>תשע למוספי שבת, תשע למוספי ראש חודש</b> – שראש השנה הוא גם ראש חודש תשרי<b>, ותשע למוספי יום טוב של ראש השנה</b> – שתוקעים תשע תקיעות לכל מוסף ומוסף, מלבד שלוש לפתיחת שערים, תשע לתמיד של השחר, ותשע לתמיד של בין הערבים<b>!</b> – ונמצאו גם כן ארבעים ושמונה תקיעות!
<br>ומתרצים: <b>אלא</b> (נראה שצריך לומר: 'דלא', או שצריך לומר: 'אלא דלא', וכן הגיה ב"קורבן העדה") <b>כמאן דאמר:</b> – שלא כמי שאומר (על הכתוב בעניין החצוצרות ושימושן): <b>"</b>וּבְנֵי אַהֲרֹן הַכֹּהֲנִים <b>יִתְקְעוּ</b> בַּחֲצֹצְרוֹת<b>"</b> (במדבר י,ח) – התפקיד לתקוע בחצוצרות במקדש מוטל על הכוהנים; ויש לדרוש את המילה "יתקעו": <b>- לפנים מן</b> (שתי מילים אלו תמוהות, ונראה שהן שיבוש של המילים: '<b>לפי מיניין</b>', וכן הגיה ב"קורבן העדה") <b>המוספין יתקעו</b> – ביום שיש בו מוסף תוקעים למוספים לפי מספרם, תשע תקיעות לכל מוסף ומוסף. לדעה זו, בראש השנה שחל בשבת, תוקעים תשע למוספי שבת, תשע למוספי ראש חודש ותשע למוספי יום טוב של ראש השנה, מפני שהיו הלוויים אומרים שיר על כל מוסף ומוסף. אבל התנא של משנתנו אינו דורש את המילה "יתקעו" כך, ולדעתו תוקעים לכל המוספים תשע תקיעות בלבד, מפני שלא היו הלוויים אומרים שיר על כל מוסף ומוסף אלא שיר אחד בלבד. נמצא שרק בערב שבת שחל בחג הסוכות היו שם ארבעים ושמונה תקיעות<b>.</b>
<br>ומציעים תירוץ חלופי: <b>רבנן דקיסרין</b> – חכמי קיסריה אמרו <b>בשם רבי יעקב בר אחא</b> (אמורא ארץ ישראלי בדור השלישי והרביעי)<b>: ואפילו כמאן דאמר:</b> – ואפילו כמי שאומר: <b>"יִתְקְעוּ" - לפנים מן</b> (שתי מילים אלו תמוהות, ונראה שהן שיבוש של המילים: '<b>לפי מיניין</b>', וכן הגיה ב"קורבן העדה") <b>המוספין יתקעו</b> – אף אם התנא של משנתנו דורש את המילה "יתקעו" כך, הוא סבור שהדרשה באה ללמד דבר אחר<b>, תָּקוֹעוֹת</b> (מגיה במסירה שלפנינו גרר בטעות חלק מ-וי"ו ראשונה ויצא 'תקיעות') <b>היו מוסיפין</b> – ביום שיש בו כמה מוספים היו מוסיפים כוהנים התוקעים בחצוצרות<b>, לא היו מוסיפין תקיעות</b> – לא היו תוקעים תקיעות לכל מוסף ומוסף. נמצא שרק בערב שבת שחל בחג הסוכות היו שם ארבעים ושמונה תקיעות<b>.</b><br><br><small>ב<b>בבלי סוכה</b> נד,א אמרו: כי אתא רבי אחא בר חנינא מדרומא, אתא ואייתי מתניתא בידיה: "ובני אהרן הכוהנים יתקעו בחצוצרות" (במדבר י) - שאין תלמוד לומר "יתקעו", ומה תלמוד לומר "יתקעו"? - הכל לפי המוספים תוקעים. - הוא תני לה והוא אמר לה: מלמד שתוקעים על כל מוסף ומוסף (אם היו כמה מוספים באותו יום).<br>תנן: ערב שבת שבתוך החג היו שם ארבעים ושמונה. - וליתני נמי: ראש השנה שחל להיות בשבת, דאיכא תלתא מוספין: מוסף דראש חודש, מוסף דשבת, מוסף דראש השנה (ונמצאו גם כן ארבעים ושמונה תקיעות)! - ערב שבת שבתוך החג איצטריכא ליה, לאשמעינן כרבי אליעזר בן יעקב (שאין תוקעים למעלה עשירית אלא על גבי המזבח).<br>ו<b>שם</b> נה,א אמרו: מיתיבי, דתני רבא / רבה בר שמואל: יכול כשם שתוקעים על שבת בפני עצמה ועל ראש חודש בפני עצמו, כך יהו תוקעים על כל מוסף ומוסף (אם היו כמה מוספים באותו יום)! - תלמוד לומר: "וביום שמחתכם ובמועדיכם ובראשי חודשיכם ותקעתם בחצוצרות על עולותיכם...". - תיובתא דרבי אחא בר חנינא, תיובתא.<br>והא רבי אחא בר חנינא קרא ומתניתא / והלכתא קאמר (שתוקעים לפי המוספים)! (וכיצד אפשר לדחות דברים אלה לגמרי?) - אמר רבינא: לומר שמאריכים בתקיעות (המקרא והברייתא שהביא באו ללמד שמאריכים בתקיעות לכבוד המוסף הנוסף). רבנן דקיסרי משמיה דרבי אחא בר חנינא אמרי: לומר שמרבים בתוקעים (מוסיפים כוהנים התוקעים בחצוצרות לכבוד המוסף הנוסף).<br><br>בירושלמי: "מי שאומר: 'יתקעו' - לפי המוספים יתקעו". ובבבלי: "כי אתא רבי אחא בר חנינא מדרומא, אתא ואייתי מתניתא בידיה: 'יתקעו' - הכל לפי המוספים תוקעים".<br>בירושלמי: "רבנן דקיסרין בשם רבי יעקב בר אחא: תקועות היו מוסיפין". ובבבלי: "רבנן דקיסרי משמיה דרבי אחא בר חנינא אמרי: לומר שמרבים בתוקעים".<br>בירושלמי ביארו את הדרשה "'יתקעו' - לפי המוספים יתקעו" באופן אחר ("תקועות היו מוסיפין") כדי לתרץ את הקושיה מראש השנה שחל להיות בשבת. ובבבלי ביארו את הדרשה באופנים אחרים ("מאריכים בתקיעות", "מרבים בתוקעים") כדי לתרץ קושיה מברייתא בעניין תקיעות על המוספים, ואת הקושיה מראש השנה שחל להיות בשבת תירצו בדרך אחרת.</small><br>• • •
דנים בכינור ובנבל שנזכרו במשנה לעיל הלכה ד ובכלי נגינה אחרים שהיו מנגנים בהם במקדש.
<br><b>רבי חייה בר בא</b> (אמורא ארץ ישראלי בדור השלישי) <b>אמר: היא נבל, היא כינור</b> – שניהם זהים בצורתם, ששניהם כלי נגינה בעלי מיתרים<b>. נימין</b> (מיוונית: חוטים) <b>יתירות בין זה לזה</b> – ההבדל ביניהם הוא שהנבל יש בו יותר מיתרים מן הכינור (בכינור היו שבעה מיתרים ובנבל היו עשרה מיתרים)<b>.</b>
<br><b>אמר רבי חייה בר אבא: למה נקרא שמו נבל? שהוא מלבין</b> (צריך לומר כאן ולהלן: '<b>מנבל</b>', וכן הוא במדרשים. - מבזה) <b>כמה מיני זמר</b> – מפני שקולו חזק מקול כלי נגינה אחרים<b>.</b>
<br><b>רבי חונה</b> (רבי הונא, אמורא ארץ ישראלי בדור הרביעי) אמר <b>בשם רב יוסף</b> (גדול אמוראי בבל בדור השלישי)<b>: על ידי</b> (בגלל) <b>עור שאינו עבוד</b> (מעובד - מוכשר, מותקן) – שממנו עשויה תיבת התהודה שלו, <b>ועל ידי נימין יתירות היה מלבין כמה מיני זמר.</b><br><br><small>ב<b>מדרש תהילים</b> פא,ג נאמר: "שאו זמרה ותנו תוף, כינור נעים עם נבל" - רבי חייא בר אבא אמר: הוא נבל, הוא כינור. - רבי שמעון אומר: נבל לעצמו וכינור לעצמו, נימים (ו)יתירות בין זה לזה. - אמר רבי הונא בשם ר' אסי (צריך לומר: 'רב יוסף'): על ידי עור שאינו עבוד ועל ידי נימים (ו)יתירות... - ולמה נקרא שמו נבל? שהוא מנבל כל מיני זמר.<br><br><b>נימין יתירות בין זה לזה</b><br>ב<b>תוספתא ערכין</b> ב,ז שנו: רבי יהודה אומר: שבעה נימים בכינור בזמן הזה, שנאמר: "שובע שמחות את פניך" (תהילים טז); לימות המשיח שמונה, שנאמר: "למנצח על השמינית" (תהילים יב) - על נימה שמינית; לעתיד לבוא עשרה, שנאמר: "הודו לי'י בכינור, בנבל עשור זמרו לו" (תהילים לג).<br>וב<b>בבלי ערכין</b> יג,ב אמרו: תניא: רבי יהודה אומר: כינור של מקדש של שבעה נימים היה, שנאמר: "שובע שמחות את פניך, נעימות בימינך נצח" (תהילים טז) - אל תיקרי "שובע" אלא שבע (ויש ללמוד משם, שהנעימות של הכינור שהיו מנגנים בו לפני ה' היו בכינור של שבעה מיתרים); ושל ימות המשיח שמונה, שנאמר: "למנצח על השמינית" (תהילים יב) - על נימה שמינית (שיוסיפו לכינור); ושל עולם הבא עשרה, שנאמר: "מזמור שיר ליום השבת... עלי עשור ועלי נבל, עלי היגיון בכינור" (תהילים צב) (בשבת שלעתיד לבוא, שהיא העולם הבא, ינגנו בעשור), ואומר: "הודו לה' בכינור, בנבל עשור זמרו לו, שירו לו שיר חדש" (תהילים לג) (בעשור ישירו את השיר החדש שלעולם הבא).<br><br>דברי הברייתא מובאים בפסיקתא רבתי פסקה כא; בבמדבר רבה טו,יא; במדרש תנחומא (בובר) פרשת "בהעלותך" סימן יב; במדרש תנחומא (ורשא) פרשת "בהעלותך" סימן ז ובמדרש תהילים פא,ג.</small><br>
<br><b>רבי שמעון בן לקיש</b> (מגדולי אמוראי ארץ ישראל בדור השני) <b>אמר: עוגב</b> – שנזכר במקרא בכמה מקומות, <b>זה ארדבלס</b> (צריך לומר כאן ולהלן: 'א<b>דר</b>בליס') – הידראוליס, עוגב המופעל על ידי מים (מקור המילה ביוונית. הכלי היה מורכב ממערכת של חליל נשיפה, צינורות, אגן מים ומיכלים, וממנו היו מפיקים צלילים מיוחדים מאוד)<b>.</b>
<br>ומציעים ברייתא: <b>תני</b> – שונה <b>רבן שמעון בן גמליאל</b> (השני, נשיא ותנא בדור הרביעי)<b>: לא היה ארדבליס בירושלם</b> – במקדש, בין כלי השיר, <b>מפני שהוא סורח</b> (פוגע) <b>את הנעימה</b> (נועם הקול, נגינה) – הצלילים שבוקעים ממנו בולעים בשל עוצמתם את צלילי כלי השיר האחרים<b>.</b><br><br><small>ב<b>תוספתא ערכין</b> א,יג שנו: רבן שמעון בן גמליאל אומר: הדראוליס לא היה במקדש, מפני שמערבב את הקול ומקלקל את הנעימה.<br>וב<b>בבלי ערכין</b> י,ב אמרו: היה רבן שמעון בן גמליאל אומר: הרדוליס [לא] היה במקדש, מפני שקולו ערב ומערבב את הנעימה (נראה שיש לגרוס כמו בתוספתא).<br><br>ב<b>בראשית רבה</b> כג,ג נאמר: "ושם אחיו יובל, הוא היה אבי כל תופש כינור ועוגב" - עדרבלין וכרבלין (מילים שמקורן ביוונית: עדרבל - עוגב מים. כרבל - חליל).<br><br>בשקיע התרגום הארמי שבבראשית רבה, שהוא מסורת תרגומית ארץ ישראלית, מזוהה ה"כינור" עם ההידראוליס. לעומת זאת, לפי הירושלמי מזהה רבי שמעון בן לקיש את ה"עוגב" עם ההידראוליס ("שקיעים מתרגומי המקרא הארמיים" ב, עמוד 9).</small>
ומביאים ברייתא: <b>חליל של</b> ה<b>מקדש - של משה היה</b> – היה מימי משה ושימש במשכן שבמדבר, <b>ושל קנה</b> (שם של צמח בר ממשפחת הדגניים הגדל בגדות נחלים ואגמים ובביצות, בעל גבעול גבוה ביותר) <b>היה</b> – היה עשוי קנה חלול<b>. נשבר ותיקנוהו</b> – שלא יהיה שבור, אף שהיה קולו כמו שהיה לפני שנשבר (על פי "עלי תמר"), <b>ולא היה קולו ערב</b> (נעים) <b>כמות שהיה</b> – לפני שתיקנוהו<b>. חזרו ונטלוהו</b> – הסירו את החומר שבו תיקנו אותו, <b>וחזר לכמות שהיה.</b>
<br><b>צלצל</b> (כלי נגינה) <b>של</b> ה<b>מקדש - של משה היה ושל נחושת היה. נשבר ותיקנוהו ולא היה מצלצל כמות שהיה. חזרו ונטלוהו וחזר לכמות שהיה.</b>
<br><b>מכתשת</b> (מכשיר לכתוש בו) <b>של</b> ה<b>מקדש</b> – שהיו כותשים בה את סממני הקטורת, <b>- של משה היה ושל נחושת היה. נשברה ותיקנוה ולא היתה מפטמת</b> (מרקחת) <b>כמו שהיתה. חזרו ונטלוה וחזרה לכמות שהיתה.</b>
<br><b>אלו שני כלים</b> – של נחושת, צלצל ומכתשת, <b>שנשתברו בביניין הראשון</b> – בימי הבית הראשון, <b>ולא עלתה עליהן ארוחה</b> – אומנם הכלים נשברו, אבל על פי נס לא העלתה הנחושת חלודה מעולם (גם הגרסה במדרש זוטא קוהלת (בובר) ט [יח]: "אלו שני כלים שנשברו בבנין ראשון, ולא היה עולה עליהן רוחא". ארוחה / רוחא היא חלאת הנחושת, חלודה ("הוראות נשכחות", "לשוננו" לב, עמודים 97-98))<b>. עליהן</b> – על שני כלים אלה, <b>הוא</b> – הכתוב, <b>אומר: "נְחֹשֶׁת מָרוּק"</b> (דברי הימים ב ד,טז)<b>, "נְחֹשֶׁת מְמֹרָט"</b> (מלכים א ז,מה) – כלי הנחושת במקדש היו עשויים מסוג מעולה של נחושת<b>, "וּכְלֵי נְחֹשֶׁת מֻצְהָב טוֹבָה שְׁנַיִם חֲמוּדֹת כַּזָּהָב"</b> (עזרא ח,כז) – בין התרומות לבית ה' שהעלו העולים מהגולה עם עזרא היו שני כלים יפים ויקרים כזהב עשויים מנחושת טובה שצבעה כזהב (לפי הברייתא שני כלים אלה הם הצלצל והמכתשת)<b>.</b><br>
<br>ומציעים מחלוקת חכמים שזהותם אינה ידועה: <b>תרין אמורין</b> – שני אמוראים (נחלקו בפירוש המילים "שניים חמודות כזהב")<b>. חד אמר:</b> – (חכם) אחד אומר: <b>חד מינהון כתריי דדהב</b> – אחד מהם כשניים של זהב (שהיתה הנחושת שהיו עשויים ממנה שני כלים אלה יפה ושקולה כפליים מזהב, ששיעור הכתוב הוא: חמודות כשניים של זהב)<b>. וחורנה אמר:</b> – ו(החכם) האחר אומר: <b>תריי</b> (מגיה במסירה שלפנינו הוסיף כאן בטעות 'מינהון' כמו בדברי החכם האחד) <b>כתריי דדהב</b> – שניים כשניים של זהב (שהיתה הנחושת שהיו עשויים ממנה שני כלים אלה יפה ושקולה כזהב, ששיעור הכתוב הוא: שניים חמודות כשל זהב)<b>.</b><br><br><small>ב<b>תוספתא ערכין</b> ב,ג-ה שנו: חליל שבמקדש של קנה היה ומימות משה היה. פעם אחת ציפוהו זהב ולא היה קולו ערב כמות שהיה. נטלו ציפויו וחזר קולו להיות ערב לכמות שהיה.<br>צלצל שבמקדש של נחושת היה ומימות משה היה. נפגם ושלחו חכמים והביאו אומנים מאלכסנדריא של מצרים שתיקנוהו, ולא היה קולו ערב כמות שהיה.<br>מכתשת שבמקדש של נחושת היתה ומימות משה היתה. נפגמה ושלחו חכמים והביאו אומנים מאלכסנדריא ותיקנוה, ולא היתה מפטמת כהלכתה. נטלו את פגימתה וחזרה לתחילתה.<br>אלו כלים (צלצל ומכתשת) שנפגמו בבית הראשון ולא עלתה להם ארוכה (צריך לומר: ארוחה), ועליהם הוא אומר: "נחושת ממורט", ועליהם הוא אומר: "כלי נחושת מוצהב טובה שניים חמודות כזהב" - מלמד שהיתה יפה כשניים כזהב (כל אחד מהם היה יפה כשניים זהב). רבי נתן אומר: שני כלים היו (שני צלצלים ושתי מכתשות), שנאמר: "שניים".<br><br>וב<b>בבלי ערכין</b> י,ב אמרו: תנו רבנן: אבוב היה במקדש, חלק היה, דק היה (בדפנותיו), של קנה היה, ומימות משה היה, והיה קולו ערב. ציווה המלך וציפהו / וחיפוהו זהב ולא היה קולו ערב. נטלו את ציפויו והיה קולו ערב כמות שהיה.<br>צלצל היה במקדש, של נחושת היה, ומימות משה היה, והיה קולו ערב. נפגם ושלחו חכמים והביאו אומנים מאלכסנדריא של מצרים ותיקנוהו, ולא היה קולו ערב. נטלו את תיקונו והיה קולו ערב כמות שהיה.<br>מכתשת היתה במקדש, של נחושת היתה, ומימות משה היתה, והיתה מפטמת את הבשמים. נפגמה ושלחו חכמים והביאו אומנים מאלכסנדריא של מצרים ותיקנוה, ולא היתה מפטמת כמות שהיתה. נטלו את תיקונה והיתה מפטמת כמות שהיתה.<br>אלו שני כלים נשתיירו במקדש / ממקדש ראשון, ונפגמו ולא עלתה להם ארוכה (צריך לומר: ארוחה), ועליהם אמר דוד (צריך לומר: ועליהם הוא אומר): "נחושת ממורט", "נחושת מרוק", ועליהם הוא אומר: "וכלי נחושת מוצהב טובה שניים חמודות כזהב".<br>רב ושמואל. חד אמר: כל אחד ואחד שקול כשניים של זהב. וחד אמר: שניהם שקולים כאחד של זהב.<br>תני רב יוסף: שניהם שקולים כאחד של זהב.<br>תניא: רבי נתן אומר: שְׁנִיִּים (כפולים) היו, שנאמר: "שְׁנַיִם", אל תיקרי שנים אלא שניים.<br><br>דבריהם של 'תרין אמורין' בירושלמי מנוסחים בארמית. ברם, תוכן הדברים דומה למובא בתוספתא ערכין, וכבר מצאנו 'תרין אמורין' בירושלמי שמציין דברי תנאים ("לחקר הגופים הזרים האגדיים בירושלמי", "תרביץ" סד, עמוד 251, הערה 75).<br>'תרין אמורין' נאמר בירושלמי כמה פעמים גם על תנאים שוני משניות וברייתות, כלומר שני שונים ("שרידי שאילתות", "תרביץ" ו, עמוד 476).<br><br>דברי "חד אמר" שבירושלמי שווים לדברי התנא הראשון בתוספתא ערכין, אבל דברי "וחורנה אמר" שבירושלמי אינם שווים לדברי רבי נתן בתוספתא. ולכן אין לומר ש'תרין אמורין' בירושלמי כאן מציין דברי תנאים.<br>נראה שדברי "וחד אמר" שבבבלי הועתקו בטעות מדברי "תני רב יוסף" שלאחריהם, וצריך לומר בבבלי: "וחד אמר: שניהם שקולים כ<b>שניים</b> של זהב". אם נכון הדבר, הרי שדברי "וחד אמר" שבבבלי שווים לדברי "וחורנה אמר" שבירושלמי, כשם שדברי "חד אמר" שבבבלי שווים לדברי "חד אמר" שבירושלמי. נמצא ש'תרין אמורין' בירושלמי כאן מציין דברי אמוראים, רב ושמואל.</small>
ומציעים ברייתא: <b>תני:</b> – שונה (התנא): <b>רבן שמעון בן גמליאל</b> (השני, נשיא ותנא בדור הרביעי) <b>אומר: שילוח</b> – שממנו היו ממלאים מים לניסוך בחג הסוכות, <b>היה מוציא מים כאיסר</b> – פתח המעיין שממנו נבעו מי השילוח היה רחב כאיסר (מטבע קטן של נחושת)<b>. אמרו: נרחיבנו וירבו מימיו. הרחיבוהו ונתמעטו מימיו. חזרו וגדרוהו וחזר לכמות שהיה.</b><br><br><small>ב<b>תוספתא ערכין</b> ב,ו שנו: רבן שמעון בן גמליאל אומר: שילוח היה מוציא מים בכאיסר. אמרו: נרחיבנו כדי שירבו מימיו. והרחיבוהו ונתמעטו מימיו. וסתמוהו וחזר לתחילתו.<br>וב<b>בבלי ערכין</b> י,ב אמרו: תני רבן שמעון בן גמליאל: / תניא: רבן שמעון בן גמליאל אומר: שילוח היה מקלח מים בכאיסר. ציווה המלך והרחיבוהו כדי שיתרבו מימיו. ונתמעטו. חזרו ומיעטוהו והיה מקלח מים כמו שהיה, לקיים מה שנאמר: "אל יתהלל חכם בחוכמתו" (שלא יחשוב האדם שכל דבר הוא מסוגל לעשות על ידי חוכמתו).</small>
ומציעים מחלוקת אמוראים: <b>מגריפה</b> – כלי נגינה שהיה במקדש, <b>- רב</b> (אמורא בבלי בדור הראשון, מגדולי האמוראים) <b>ושמואל</b> (מגדולי אמוראי בבל בדור הראשון) – נחלקו שני החכמים<b>. חד אמר:</b> – (חכם) אחד אומר: <b>עשרה נקבים היו בה, כל אחד ואחד היה מוציא מאה מיני זמר. וחורנה אמר:</b> – ו(החכם) האחר אומר: <b>מאה נקבים היו בה, כל אחד ואחד היה מוציא עשרה מיני זמר.</b>
<br>ומסיקים: <b>מדברי שניהם</b> – מדברי רב ושמואל כאחד נוכל להסיק<b>, היתה</b> – המגריפה, <b>מוציאה אלף מיני זמר.</b><br><br><small>ב<b>בבלי ערכין</b> י,ב-יא,א אמרו: אמר רבה בר שילא אמר רב מתנה אמר שמואל: מגריפה היתה במקדש, ועשרה נקבים היו בה, וכל אחד ואחד היה מוציא עשרה מיני זמר. נמצאת כולה מוציאה מאה מיני זמר.<br>במתניתא תנא: היתה אמה וגבוהה אמה, וקתא (ידית) יוצאה ממנה, ועשרה נקבים היו בה, וכל אחד ואחד מוציא מאה מיני זמר. נמצאת כולה מוציאה אלף מיני זמר.<br><br>דעת שמואל בירושלמי, בין אם היא דעת החכם האחד ובין אם היא דעת החכם האחר, אינה כדעתו בבבלי.<br><br>קטע האגדה הארוך, העוסק בעיקר בכלי הנגינה במקדש, אין לו כל קשר עם משנתנו או עם הדיון התלמודי שבקטע שלפניו, וברור אפוא שלפנינו גוף זר, שנותק וכנראה אף הועתק מהקשר אחר.<br>בהעדר מקבילה מדויקת לגוף הזר כאן, אי אפשר לקבוע בוודאות כיצד התגלגלו הדברים לסוגייתנו. אף על פי כן, נוכל להציע שתי השערות בעניין זה. ראשיתו של הגוף הזר, הדנה בהבדל בין נבל וכינור ובהגדרת עוגב, מוסבת ככל הנראה על מקור מקראי או תנאי המזכיר כלים אלה. שאר הסוגיה, העוסק בכלי נגינה אחרים ששימשו במקדש, משתלשל מן החלק הראשון. אפשר, אם כן, שעיקר מקומה של סוגיה זו לעיל, על המשנה הקודמת: 'והלוויים בכינורות ובנבלים...' (ואכן פסקה זו לא נידונה בתלמוד שם), אלא שלפי זה קשה קצת להבין מדוע הובא קטע זה כאן ולא בתלמודה של הלכה ד.<br>לחלופין, אפשר אולי להסביר ש'הגוף הזר' כאן הועבר מתלמודה של משנה ערכין ב,ג, הדומה למשנתנו: 'אין פוחתין מעשרים ואחת תקיעה במקדש, ולא מוסיפין על ארבעים ושמונה. אין פוחתין משני נבלין... אין פוחתין משני חלילין...'. לפי זה עלינו להניח שלפנינו סוגיה שמקורה בירושלמי קודשים האבוד, אך אפשר שמשנת ערכין צוטטה כאן (בלשון 'תמן תנינן: אין פוחתין...') כחלק מן הסוגיה המקומית, אלא שציטוט זה נשמט לפנינו. השערה זו מקבלת חיזוק מן העובדה שהקטע בסוגייתנו 'חליל של מקדש... צלצל של מקדש... מכתשת של מקדש...' זהה לתוספתא ערכין ב,ג-ו, המתייחסת למשנת ערכין ב,ג. עם זאת, ראוי להעיר, כי לפי הצעה זו, לא זו בלבד שהסוגיה מבוססת על המשכה של משנת ערכין, השונה ממשנת סוכה, אלא שגם מיקומו של הגוף הזר כאן מוזר במקצת: הוא בא אחרי תום הדיון הן ברישא של משנת סוכה ('אין פוחתין...'), הדומה למשנת ערכין ב,ג, והן במציעתא של משנת סוכה ('ערב שבת שבתוך החג...'), השונה ממשנת ערכין, ומכאן שהוא בא כמעין ספח אגדי שלא במקומו לסוגיה העיקרית ("לחקר הגופים הזרים האגדיים בירושלמי", "תרביץ" סד, עמודים 250-251).</small><br>• • •
כאן התחלת מקבילה בירושלמי שקלים ח,ח.
<br>שואלים: <b>מוספי שבת ומוספי ראש חודש - מי קודם?</b> – ראש חודש שחל להיות בשבת, שמקריבים קורבן מוספים של שבת וקורבן מוספים של ראש חודש, ואחר כך מנסכים יין של מוספי שבת ויין של מוספי ראש חודש, ניסוך היין של מי מהם קודם? ניסוך היין של מוספי שבת או ניסוך היין של מוספי ראש חודש? (השאלה היא בשבת שבה הניסוכים סמוכים זה לזה. אולם ראש חודש שחל להיות בחול, מקריבים קורבן תמיד של שחר ומנסכים יין של תמיד של שחר, ואחר כך מקריבים קורבן מוספים של ראש חודש ומנסכים יין של מוספי ראש חודש)
<br>ומציעים דעתו של חכם (כתשובה לשאלה) המונגדת לדעה אחרת המובאת בסמוך: <b>רבי ירמיה</b> (מגדולי אמוראי ארץ ישראל בדור השלישי והרביעי) <b>סבר מימר:</b> – סובר לומר: <b>מוספי שבת ומוספי ראש חודש - מוספי ראש חודש קודמין</b> – ניסוך היין של מוספי ראש חודש קודם לניסוך היין של מוספי שבת<b>.</b>
<br>ומציעים סיוע לדברי אמורא (ממקור תנאי): <b>חייליה דרבי ירמיה מן הדא:</b> – כוחו (ראייתו) של רבי ירמיה מזאת (מהברייתא שלהלן): <b>שירו של שבת ושירו של ראש חודש</b> – ראש חודש שחל להיות בשבת, שהלוויים אומרים שירו של שבת ושירו של ראש חודש, <b>- שירו של ראש חודש קודם</b> – לשירו של שבת, ומכאן שניסוך היין של מוספי ראש חודש קודם לניסוך היין של מוספי שבת, שהרי שירו של שבת הלוויים אומרים בשעת ניסוך היין של מוספי שבת, ושירו של ראש חודש הלוויים אומרים בשעת ניסוך היין של מוספי ראש חודש<b>.</b>
<br>ודוחים את הסיוע (בהצעת הבחנה בין העניינים שהושוו): <b>אמר רבי יוסה</b> (מגדולי אמוראי ארץ ישראל בדור הרביעי)<b>: שנייא היא</b> – שונה היא (שונה הוא הדבר בעניין השיר, ואף על פי ששירו של ראש חודש קודם לשירו של שבת, מכל מקום ניסוך היין של מוספי ראש חודש אינו קודם לניסוך היין של מוספי שבת, כמבואר להלן)<b>,</b> ומביאים הסבר להבחנה המבוסס על מקור אמוראי: <b>דאמר רבי חייה</b> (בר אבא, אמורא ארץ ישראלי בדור השלישי) <b>בשם רבי יוחנן</b> (גדול אמוראי ארץ ישראל בדור השני)<b>: כדי לפרסמו ולהודיע</b> (בנוסח הבבלי של מסכת שקלים אין המילה 'ולהודיע') <b>שהוא ראש חודש</b> – שירו של ראש חודש קודם לשירו של שבת, כדי להודיע ברבים שיום זה נקבע על ידי בית הדין ראש חודש<b>. כיצד הוא עושה?</b> – באיזה אופן מקדימים לומר שירו של ראש חודש? והרי הלוויים אומרים שירו של ראש חודש בשעת ניסוך היין של מוספי ראש חודש, ואם שירו של ראש חודש קודם, על כורחך גם ניסוך היין של מוספי ראש חודש קודם! - <b>שוחט מוספי שבת ואומר עליהן שירו של ראש חודש</b> – אין הלוויים אומרים שירו של ראש חודש בשעת ניסוך היין של מוספי ראש חודש אלא בשעת השחיטה של מוספי שבת (שקודמת לשחיטה של מוספי ראש חודש), ובשעת ניסוך היין של מוספי שבת הלוויים אומרים שירו של שבת, וכך שירו של ראש חודש קודם לשירו של שבת<b>. ברם הכא</b> – אבל כאן (בעניין ניסוך היין של המוספים)<b>, מוספי שבת ומוספי ראש חודש - מוספי שבת קודמין, על שם</b> (משום) <b>כל התדיר מחבירו - קודם את חבירו</b> – ניסוך היין של מוספי שבת קודם לניסוך היין של מוספי ראש חודש, משום הכלל, שאם יש לעשות שני דברים, שאחד מהם תדיר (נוהג לעיתים קרובות) יותר מחבירו, מקדימים לעשות את התדיר לפני חבירו שאינו תדיר כמוהו, והרי מוספי שבת תדירים ממוספי ראש חודש (כמו ששנינו במשנה זבחים י,א). - הרי שרבי יוסה חולק על רבי ירמיה<b>.</b><br><br><small>עד כאן המקבילה בירושלמי שקלים.<br><br>הקטע 'מוספי שבת ומוספי ראש חודש - מי קודם?...', הבא אחרי הגוף הזר (קטע האגדה הארוך שלעיל), נכנס לכאן ככל הנראה אגב סוף הקטע שבתחילת הסוגיה ('תשע למוספי שבת, תשע למוספי ראש חודש'). ואם כן, הרי שהגוף הזר אף מפריד בין הדבקים ("לחקר הגופים הזרים האגדיים בירושלמי", "תרביץ" סד, עמוד 251, הערה 77).<br><br>ההלכה שבמשנתנו (סוכה ה,ה) מלמדת על התקיעות שהיו בכל יום במקדש, ובהן התקיעות שהיו תוקעים בשעת ניסוך היין של קורבנות המוסף בימים שיש בהם קורבנות מוסף. כיוון שדיברו בירושלמי לעיל בעניין התקיעות בשעת ניסוך היין של מוספי שבת ושל מוספי ראש חודש ושל מוספי ראש השנה בראש השנה שחל בשבת, הביאו כאן את הסוגיה בעניין סדר קדימות ניסוך היין של מוספי שבת ושל מוספי ראש חודש בראש חודש שחל בשבת.<br>הסוגיה בעניין סדר קדימות ניסוך היין של מוספי שבת ושל מוספי ראש חודש מקורה בירושלמי סוכה, ומשם הועתקה סוגיה זו לירושלמי שקלים. נראה שסוגיה זו הועתקה לשקלים משום המימרה של רבי יוחנן: "כדי לפרסמו ולהודיע שהוא ראש חודש", שנאמרה גם כטעם למשנה שם בעניין נתינת האיברים של מוספי ראש חודש. ואף על פי שבירושלמי שם לא נמצא שאמרו כך, אבל בבבלי אמרו כך (ראה להלן).<br>בסוגיה לעיל בעניין התקיעות בשעת ניסוך היין, אמרו בירושלמי "מוספי שבת" ו"מוספי ראש חודש", והכוונה לניסוך היין של מוספי שבת ושל מוספי ראש חודש לאחר הקרבתם. גם בסוגיה כאן בעניין סדר קדימות ניסוך היין, כשאמרו "מוספי שבת" ו"מוספי ראש חודש", הכוונה לניסוך היין של מוספי שבת ושל מוספי ראש חודש לאחר הקרבתם. לכן השאלה: "מוספי שבת, מוספי ראש חודש - מי קודם?" היא בעניין סדר קדימות ניסוך היין של מוספי שבת ושל מוספי ראש חודש. השאלה הזו אינה בעניין סדר קדימות השחיטה וההקרבה של מוספי שבת ושל מוספי ראש חודש, שהרי בעניין זה שנינו במפורש במשנה זבחים י,א: "כל התדיר מחבירו קודם את חבירו... מוספי שבת קודמים למוספי ראש חודש" (וכן כתב ב"עלי תמר" בירושלמי כאן).<br><br>ב<b>בבלי סוכה</b> נד,א אמרו: כי אתא רבי אחא בר חנינא מדרומא, אתא ואייתי מתניתא בידיה: "ובני אהרן הכוהנים יתקעו בחצוצרות" (במדבר י) - שאין תלמוד לומר "יתקעו", ומה תלמוד לומר "יתקעו"? - הכל לפי המוספים תוקעים. - הוא תני לה והוא אמר לה: מלמד שתוקעים על כל מוסף ומוסף (אם היו כמה מוספים באותו יום, תוקעים בשעת ניסוך היין של כל מוסף ומוסף).<br>ו<b>שם</b> נד,ב-נה,א אמרו: תא שמע / מיתיבי: ראש חודש שחל להיות בשבת - שיר של ראש חודש דוחה שיר של שבת. ואם איתא (שתוקעים על כל מוסף ומוסף), לימא דשבת ולימא דראש חודש! (בשעת ניסוך היין של מוספי שבת יאמרו הלוויים שיר של שבת ויתקעו, ובשעת ניסוך היין של מוספי ראש חודש יאמרו שיר של ראש חודש ויתקעו!)<br>אמר רב ספרא: מאי דוחה? לקדם (להקדים שיר של ראש חודש לשיר של שבת).<br>ואמאי? תדיר ושאינו תדיר - תדיר קודם! (ומכיוון ששבת תדירה מראש חודש, היא צריכה לקדום!)<br>אמר רבי יוחנן: לידע שהוקבע ראש חודש בזמנו (על ידי בית הדין, לכן מקדימים שיר של ראש חודש).<br>והאי היכירא עבדינן (לידע שהוקבע ראש חודש בזמנו)? והא היכירא אחרינא עבדינן! דתניא / דתנן: חלבי / איברי תמיד של השחר ניתנים (לפני שמקריבים אותם) מחצי כבש ולמטה במזרח (בצד מזרח של הכבש), ושל המוספים / בין הערביים ניתנים מחצי כבש ולמטה במערב, ושל ראשי חודשים / ראש חודש ניתנים תחת כרכוב המזבח ולמטה / מלמטה. ואמר רבי יוחנן: לידע שהוקבע ראש חודש בזמנו.<br>תרי היכירי עבדינן, דחזי בהאי - חזי, דחזי בהאי - חזי / דלא חזי בהאי - חזי בהאי, דלא חזי בהאי - חזי בהאי.<br><br>הגרסה בברייתא שבבבלי: "שיר של ראש חודש דוחה שיר של שבת", ופירשו: "שיר של ראש חודש קודם", כמו הגרסה בברייתא שבירושלמי. גם בבבלי וגם בירושלמי אמרו ששיר של ראש חודש קודם לשיר של שבת משום המימרה של רבי יוחנן. אלא שלפי הבבלי, משום המימרה של רבי יוחנן אין הכלל "תדיר ושאינו תדיר - תדיר קודם" בעניין ניסוך היין של המוספים, וניסוך היין של מוספי ראש חודש קודם לניסוך היין של מוספי שבת, כמו שסבר רבי ירמיה לומר בירושלמי, שהרי הלוויים אומרים שיר של ראש חודש בשעת ניסוך היין של מוספי ראש חודש. ואילו בירושלמי אמר רבי יוסה, שהכלל "תדיר ושאינו תדיר - תדיר קודם" ישנו בעניין ניסוך היין של המוספים, וניסוך היין של מוספי שבת קודם לניסוך היין של מוספי ראש חודש, אלא שהלוויים אומרים שיר של ראש חודש בשעת השחיטה של מוספי שבת.<br>במסקנת הבבלי (ראה סוכה נה,א) נדחתה ההלכה שתוקעים על כל מוסף ומוסף, וממילא אין עוד צורך בפירוש הגרסה בברייתא שבבבלי, ונמצא שהברייתא שבבבלי והברייתא שבירושלמי חולקות, שלפי הברייתא שבבבלי שיר של ראש חודש דוחה שיר של שבת, ולפי הברייתא שבירושלמי שיר של ראש חודש קודם לשיר של שבת.<br>בבבלי אמרו, שגם ההיכר שעושים בנתינת האיברים של מוספי ראש חודש הוא משום המימרה של רבי יוחנן.<br>לפי לשון המימרה של רבי יוחנן בבבלי: "לידע שהוקבע ראש חודש בזמנו", לא עשו היכר בראש חודש אלא כשקבעו בית דין ראש חודש בזמנו (ביום השלושים לחודש היוצא), אבל כשקבעו בית דין ראש חודש שלא בזמנו (ביום השלושים ואחד לחודש היוצא) לא עשו היכר, משום שהכל יודעים שכיוון שלא נקבע ראש חודש בזמנו הרי שנקבע שלא בזמנו, שאין חודש יתר על שלושים יום. אבל מלשון המימרה של רבי יוחנן בירושלמי: "כדי לפרסמו ולהודיע שהוא ראש חודש" משמע, שהקדימו שיר של ראש חודש לשיר של שבת בין שנקבע ראש חודש בזמנו ובין שנקבע שלא בזמנו.<br><br><b>שירו של שבת ושירו של ראש חודש</b><br>שירו של שבת, שהיו הלוויים אומרים בשעת ניסוך היין של מוספי שבת, היה לפי הבבלי (ראש השנה לא,א) שירת 'האזינו', והיו חולקים אותה לשישה פרקים ואומרים פרק בכל שבת (בירושלמי מגילה ג,ו קראו לשירת 'האזינו' שירת הלוויים).<br>שירו של ראש חודש, שהיו הלוויים אומרים בשעת ניסוך היין של מוספי ראש חודש, לא נתפרש לנו. אפשר ששירו של ראש חודש היה מזמור צח שבתהילים ("שירו לה' שיר חדש"), שמצוין במסכת סופרים יח,א כמזמור לראשי חודשים שנהגו לאומרו בתפילה, וההנחה היא שהמזמורים המצוינים במסכת סופרים לאומרם במועדים הם המזמורים שהיו הלוויים אומרים בבית המקדש במועדים, כיוצא במזמורי ימות השבוע (ראה מסכת סופרים יח,ב). מנהג ארץ ישראל היה לפתוח את תפילות לילי ראשי חודשים במזמור צח שבתהילים, וכן נהגו בני ארץ ישראל לומר מזמור זה בראש חודש בתפילת השחרית בפסוקי הזמרה (הוא המנהג המתואר במסכת סופרים יח,א), כמתועד בכתבי יד מן הגניזה.<br>מהקדושתא "אחד באחד גשו" לשבת וראש חודש של הפייטן רבי אלעזר בירבי קליר יש ללמוד, ששירו של ראש חודש היה מזמור כט שבתהילים ("הבו לה' בני אלים").<br><br><b>שוחט מוספי שבת ואומר עליהן שירו של ראש חודש</b><br>בשעת שחיטת קורבנות הפסח בערב הפסח היו הלוויים עומדים על דוכנם ואומרים הלל בשיר ותוקעים, כשם שהיו הלוויים אומרים שיר ותוקעים בשעת ניסוך היין של קורבן התמיד, שההלל הוא שיר של קורבן הפסח, וכיוון שקורבן הפסח אין לו נסכים, אומרים עליו שיר ותוקעים בשחיטתו (תוספתא פסחים ד,יא; ירושלמי פסחים ה,ה).<br>כשם שהלווים אומרים שיר בשעת השחיטה של קורבן הפסח, כך הלווים אומרים שיר של ראש חודש בשעת השחיטה של מוספי שבת. ואף על פי שמוספי ראש חודש יש להם נסכים, מכל מקום, כיוון שיש להקדים שיר של ראש חודש לשיר של שבת כדי לפרסם שהיום ראש חודש, אבל אין להקדים ניסוך היין של מוספי ראש חודש לניסוך היין של מוספי שבת משום הכלל "תדיר ושאינו תדיר - תדיר קודם", לכן הלוויים אומרים שיר של ראש חודש בשעת השחיטה של מוספי שבת.</small><br>• • •

Halakhah 7

<big><strong>משנה</strong></big><br>הכוהנים היו נחלקים לעשרים וארבעה משמרות, ובכל שבוע היה עובד במקדש משמר אחד. אבל ברגלים כל משמרות הכוהנים היו עולים לירושלים ומשתתפים בהקרבת הקורבנות הבאים מחמת הרגל (להלן הלכה ז). משנה זו באה ללמד, כיצד חילקו המשמרות ביניהם את קורבנות המוסף של חג הסוכות.
<br><b>יום טוב הראשון של</b> ה<b>חג היו שם שלשה עשר פרים ואילים שנים ושעיר אחד</b> – שלושה עשר משמרות מקריבים כל אחד פר אחד, שני משמרות מקריבים כל אחד איל, ומשמר אחד מקריב שעיר, הרי שש עשרה בהמות לשישה עשר משמרות<b>. נשתיירו שם ארבעה עשר כבשים לשמונה משמרות</b> – ארבעה עשר כבשים חולקו בין שמונה המשמרות הנשארים, כמו שמפורש להלן<b>. ביום הראשון</b> – של סוכות, <b>- ששה</b> – משמרות, <b>מקריבין שנים שנים</b> – כל משמר מקריב שני כבשים<b>, והשאר</b> – שני המשמרות הנשארים, <b>אחד אחד</b> – כל משמר מקריב כבש אחד<b>.</b>
<br><b>בשני</b> – ביום השני של סוכות, שהיו בו שנים עשר פרים ושני אילים ושעיר אחד, הרי חמש עשרה בהמות לחמישה עשר משמרות, ונשתיירו ארבעה עשר כבשים לתשעה משמרות, <b>- חמשה</b> – משמרות, <b>מקריבין שנים שנים</b> – כל משמר מקריב שני כבשים<b>, והשאר</b> – ארבעה המשמרות הנשארים, <b>אחד אחד</b> – כל משמר מקריב כבש אחד<b>.</b>
<br><b>בשלישי</b> – ביום השלישי של סוכות, שהיו בו אחד עשר פרים ושני אילים ושעיר אחד, הרי ארבע עשרה בהמות לארבעה עשר משמרות, ונשתיירו ארבעה עשר כבשים לעשרה משמרות, <b>- ארבעה</b> – משמרות, <b>מקריבין שנים שנים</b> – כל משמר מקריב שני כבשים<b>, והשאר</b> – שישה המשמרות הנשארים, <b>אחד אחד</b> – כל משמר מקריב כבש אחד<b>.</b>
<br><b>ברביעי</b> – ביום הרביעי של סוכות, שהיו בו עשרה פרים ושני אילים ושעיר אחד, הרי שלוש עשרה בהמות לשלושה עשר משמרות, ונשתיירו ארבעה עשר כבשים לאחד עשר משמרות, <b>- שלשה</b> – משמרות, <b>מקריבין שנים שנים</b> – כל משמר מקריב שני כבשים<b>, והשאר</b> – שמונה המשמרות הנשארים, <b>אחד אחד</b> – כל משמר מקריב כבש אחד<b>.</b>
<br><b>בחמישי</b> – ביום החמישי של סוכות, שהיו בו תשעה פרים ושני אילים ושעיר אחד, הרי שתים עשרה בהמות לשנים עשר משמרות, ונשתיירו ארבעה עשר כבשים לשנים עשר משמרות, <b>- שנים</b> – שני משמרות, <b>מקריבין שנים שנים</b> – כל משמר מקריב שני כבשים<b>, והשאר</b> – עשרה המשמרות הנשארים, <b>אחד אחד</b> – כל משמר מקריב כבש אחד<b>.</b>
<br><b>בשישי</b> – ביום השישי של סוכות, שהיו בו שמונה פרים ושני אילים ושעיר אחד, הרי אחת עשרה בהמות לאחד עשר משמרות, ונשתיירו ארבעה עשר כבשים לשלושה עשר משמרות, <b>- אחד</b> – משמר אחד, <b>מקריב שנים</b> – שני כבשים<b>, והשאר</b> – שנים עשר המשמרות הנשארים, <b>אחד אחד</b> – כל משמר מקריב כבש אחד<b>.</b>
<br><b>בשביעי</b> – ביום השביעי של סוכות, שהיו בו שבעה פרים ושני אילים ושעיר אחד, הרי עשר בהמות לעשרה משמרות, ונשתיירו ארבעה עשר כבשים לארבעה עשר משמרות, <b>כולן שווין</b> – כל המשמרות היו שווים, שכל משמר מקריב בהמה אחת<b>.</b>
<br><b>בשמיני</b> – ביום טוב האחרון של חג הסוכות, שהיו בו פר אחד ואיל אחד ושעיר אחד ושבעה כבשים, <b>חזרו לַפַּיִיס</b> – להטלת גורל מי מן המשמרות יזכה בהקרבת עשר הבהמות, <b>כרגלים</b> – כמו בשאר הרגלים<b>.</b>
<br><b>אמרו</b> – חכמים<b>: מי</b> – המשמר, <b>שהיה מקריב</b> (צריך להוסיף כמו בכתבי היד של המשנה: '<b>פרים</b>') <b>היום</b> – ביום אחד משבעת ימי החג<b>, לא היה מקריב פרים למחר</b> – לא היו מניחים לו להקריב פר למחר, עד שמשמרות אחרים, שעדיין לא הקריבו, יקריבו פר<b>, אלא חוזרין חלילה</b> – לפי הסדר שלהלן:
<br><b>ביום הראשון</b> הקריבו משמרות א - יג שלושה עשר פרים, משמרות יד - טו שני אילים, משמר טז שעיר, ומשמרות יז - כד ארבעה עשר כבשים.
<br><b>ביום השני</b> הקריבו משמרות יד - כד ומשמר א שנים עשר פרים, משמרות ב - ג שני אילים, משמר ד שעיר, ומשמרות ה - יג ארבעה עשר כבשים.
<br><b>ביום השלישי</b> הקריבו משמרות ב - יב אחד עשר פרים, משמרות יג - יד שני אילים, משמר טו שעיר, ומשמרות טז - כד ומשמר א ארבעה עשר כבשים.
<br><b>ביום הרביעי</b> הקריבו משמרות יג - כב עשרה פרים, משמרות כג - כד שני אילים, משמר א שעיר, ומשמרות ב - יב ארבעה עשר כבשים.
<br><b>ביום החמישי</b> הקריבו משמרות כג - כד ומשמרות א - ז תשעה פרים, משמרות ח - ט שני אילים, משמר י שעיר, ומשמרות יא - כב ארבעה עשר כבשים.
<br><b>ביום השישי</b> הקריבו משמרות ח - טו שמונה פרים, משמרות טז - יז שני אילים, משמר יח שעיר, ומשמרות יט - כד ומשמרות א - ז ארבעה עשר כבשים.
<br><b>ביום השביעי</b> הקריבו משמרות טז - כב שבעה פרים, משמרות כג - כד שני אילים, משמר א שעיר, ומשמרות ב - טו ארבעה עשר כבשים.<br>• • •
<big><strong>תלמוד</strong></big><br>מציעים ברייתא: <b>תני:</b> – שונה (התנא): <b>כל המשמרות שהיו במקדש היו שונות ומשלשות בפרים, חוץ משתים האחרונות שהיו שונות ולא היו משלשות בפרים</b> – שהרי אמרו במשנה, שמי שהיה מקריב פרים היום לא היה מקריב למחר, אלא חוזרים חלילה. וכיוון שהיו שם שבעים פרים, שהם שלוש פעמים עשרים וארבע, פחות שתיים, עשרים ושניים משמרות (א - כב) הקריבו פרים שלוש פעמים ושני משמרות (כג - כד) הקריבו פרים רק פעמיים<b>.</b>
<br>ומציעים בעיה: <b>רבי לעזר</b> (רבי אלעזר בן פדת, אמורא בדור השני) <b>שאל</b> – הסתפק<b>: מהו להתחיל מהן</b> – משני המשמרות האחרונים שהיו שונים ולא היו משלשים בפרים, <b>לרגל הבא</b> – לאחר שבעת ימי חג הסוכות<b>?</b> – האם משמר אחד מהשניים (כג) יקריב פר ביום השמיני של סוכות והמשמר השני (כד) יקריב פר ביום טוב הראשון של חג הפסח, ולאחר ששני המשמרות האחרונים יקריבו פרים פעם שלישית וישוו לשאר המשמרות, יחזרו כל המשמרות לפייס גם בפרים? או שמא יחזרו ביום השמיני של סוכות כל המשמרות לפייס גם בפרים?
<br>ומציעים משנה הסותרת את הדברים שנאמרו לפני כן: <b>אמר רבי יוסה</b> (מגדולי אמוראי ארץ ישראל בדור הרביעי)<b>: מתניתא אמרה כן</b> (אפשר שהמונח הזה בא כאן באשגרה מלהלן ("הטרמינולוגיה של הירושלמי", עמוד 458, הערה 577). וצריך לומר: 'מתניתא <b>לא</b> אמרה כן' ("שערי תורת ארץ ישראל"; "אוצר לשונות ירושלמיים")<b>:</b> – המשנה (המקור התנאי, והוא המשנה סוכה ה,ו) לא אומרת כך (שמתחילים משני המשמרות האחרונים לרגל הבא): <b>בשמיני חזרו לפייס כרגלים</b> – ביום השמיני של סוכות חזרו כל המשמרות לפייס כמו בשאר הרגלים, שלא כמו ששאל רבי לעזר (אפשר שאין כאן שיבוש, והמונח 'מתניתא אמרה כן', המוסב על בעיה, בא להקשות, מדוע צריך לשאול, מאחר שהדברים (כמעט) מפורשים במשנה ("הטרמינולוגיה של הירושלמי", עמוד 458 והערה 579))<b>.</b>
<br>ומציעים את הבעיה הקודמת לפי דעתו של חכם אחר: <b>לא צורכה דילא</b> – אין צורך (בלימוד ובעיון) אלא (כלומר, אין הספק אלא), <b>כהדא דתני</b> – כמו (הברייתא) הזאת ששונה (התנא) <b>בשם רבי נתן</b> (הבבלי, תנא בדור הרביעי)<b>, דתני</b> – ששונה <b>רבי נתן: שמיני לא היה בו פייס</b> – אלא אחד משני המשמרות האחרונים הקריב פר ביום השמיני של סוכות<b>. על דעתיה דרבי נתן</b> – על (לפי) דעתו של רבי נתן, שחלוק על משנתנו וסבור שלא היה פייס ביום השמיני של סוכות<b>, מהו להתחיל מהן לרגל הבא?</b> – האם השני משני המשמרות האחרונים יקריב פר ביום טוב הראשון של חג הפסח, ולאחר מכן יחזרו כל המשמרות לפייס גם בפרים? או שמא יחזרו ביום טוב הראשון של חג הפסח כל המשמרות לפייס גם בפרים? - אין פושטים את הבעיה.
כאן התחלת מקבילה בירושלמי חגיגה א,ו.
<br>ומציעים מימרה אמוראית שנשנתה גם כברייתא: <b>אמר רבי יוחנן</b> (גדול אמוראי ארץ ישראל בדור השני) <b>ותני כֵן:</b> – אומר רבי יוחנן ושונה (התנא) כך: <b>שמיני</b> – יום טוב האחרון של חג הסוכות, <b>- רגל בפני עצמו</b> – לכמה עניינים (לפי פירושים שונים של הראשונים), כגון לעניין אבילות, שהיום השמיני עולה לאבל שבעה ימים משלושים ימי האבילות כאילו היה חג בפני עצמו בן שבעה ימים (כך פירשו הגאונים וכמה מהראשונים). ואילו היה היום השמיני המשך של ימי חג הסוכות הקודמים לו, לא היה עולה לאבל שבעה ימים<b>, פייס בפני עצמו</b> – ביום השמיני היו מטילים גורל כדי לקבוע איזה משמר יזכה בהקרבת קורבן המוסף. ואילו היה היום השמיני המשך של ימי חג הסוכות הקודמים לו, לא היה בו פייס אלא היו ממשיכים לפי הסדר של חג הסוכות וכל המשמרות היו מקריבים את קורבן המוסף<b>, ברכה בפני עצמה</b> – מפורש להלן<b>, קרבן בפני עצמו</b> – ביום השמיני היו בו פר אחד ואיל אחד ושעיר אחד ושבעה כבשים. ואילו היה היום השמיני המשך של ימי חג הסוכות הקודמים לו, היו בו שישה פרים (שהרי מספרם של הפרים בחג הסוכות פוחת והולך כל יום), שני אילים וארבעה עשר כבשים<b>.</b><br>
<br>ומביאים מקורות לשלושה דברים ופירוש לדבר רביעי.
<br><b>רגל - דאמר רבי אבין</b> (מגדולי אמוראי ארץ ישראל בדור החמישי) <b>בשם רבי אחא</b> (אמורא ארץ ישראלי בדור הרביעי)<b>: כולהם</b> (צריך לומר כמו במקבילה: '<b>ב</b>כולהם') <b>כתוב:</b> – במוספי שבעת ימי חג הסוכות כתוב: <b>"וּבַיּוֹם"</b> (במדבר כט,יז ועוד) – "<b>וּ</b>בַיּוֹם הַשֵּׁנִי", "<b>וּ</b>בַיּוֹם הַשְּׁלִישִׁי", "<b>וּ</b>בַיּוֹם הָרְבִיעִי", "<b>וּ</b>בַיּוֹם הַחֲמִישִׁי", "<b>וּ</b>בַיּוֹם הַשִּׁשִּׁי", "<b>וּ</b>בַיּוֹם הַשְּׁבִיעִי", כל יום בוי"ו החיבור<b>, וכאן כתוב:</b> – במוסף של שמיני עצרת כתוב: <b>"בַּיּוֹם</b> הַשְּׁמִינִי<b>"</b> (במדבר כט,לה) – בלי וי"ו החיבור, ולא "וביום" כבשאר הימים<b>, ללמדך שהוא רגל בפני עצמו</b> – ואינו המשך של הימים הקודמים לו, שלא כמו שבעת ימי חג הסוכות שכל יום הוא המשך של הימים הקודמים לו<b>.</b>
<br><b>פייס -</b> יש להציע סיוע ממשנה: <b>אמר רבי יוסה: מתניתא אמרה כן:</b> – המשנה (המקור התנאי, והוא המשנה סוכה ה,ו) אומרת כך: <b>בשמיני חזרו לפייס כרגלים</b> – ביום השמיני של סוכות חזרו כל המשמרות לפייס כמו בשאר הרגלים. מכאן ששמיני - פייס בפני עצמו<b>.</b>
<br><b>ברכה - אמר</b> רבי <b>אילא</b> (רבי אלעאי, אמורא ארץ ישראלי בדור השלישי)<b>: זמן</b> – ברכת הזמן ("ברוך... שהגיענו לזמן הזה"). ואילו היה היום השמיני המשך של הימים הקודמים לו, לא היתה בו ברכת הזמן<b>.</b>
<br><b>קרבן -</b> במוסף של שמיני עצרת כתוב: <b>"</b>וְהִקְרַבְתֶּם עֹלָה אִשֵּׁה רֵיחַ נִיחֹחַ לה' <b>פַּר אֶחָד</b>, <b>אַיִל אֶחָד</b>, כְּבָשִׂים בְּנֵי שָׁנָה שִׁבְעָה<b>"</b> (במדבר כט,לו) – מכאן ששמיני - קורבן בפני עצמו<b>.</b><br><br><small>עד כאן המקבילה בירושלמי חגיגה.<br><br>ב<b>תוספתא סוכה</b> ד,טו שנו: כל המשמרות שונות ומשלשות בפרים, חוץ משתיים האחרונות ששונות ולא משלשות.<br>ו<b>שם</b> ד,יז שנו: יום טוב האחרון של חג - פייס לעצמו, זמן (ברכת הזמן) לעצמו, רגל לעצמו, קורבן לעצמו, שיר (על הקורבן) לעצמו, ברכה לעצמה (לעניין הנוסח של הזכרת היום בתפילה ובברכת המזון), שנאמר: "ביום" (ולא נאמר "וביום" כמו בכל ימי חג הסוכות. מכאן שהוא יום טוב לעצמו לעניין כל הדברים שנשנו לעיל).<br><br>ב<b>בבלי סוכה</b> מז,א-מח,א אמרו: אמר רבי יוחנן: אומרים זמן (ברכת הזמן) בשמיני של החג...<br>אמר רבי לוי בר לחמא ואיתימא רבי חמא ברבי חנינא: תדע (שהיום השמיני של החג הוא רגל בפני עצמו), שהרי חלוק (משבעת ימי חג הסוכות) בשלושה דברים: בסוכה (שאין יושבים בו), ובלולב (שאין נוטלים בו), ובניסוך המים (שאין מנסכים בו). ולרבי יהודה דאמר: בלוג היה מנסך כל שמונה - הרי חלוק בשני דברים.<br>רב פפא אמר: הכא (בשמיני עצרת) כתיב: "פר", התם (בשבעת ימי חג הסוכות) כתיב: "פרים" / כולהו כתיב בהו "פרים", האי כתיב ביה "פר".<br>רב נחמן בר יצחק אמר: הכא כתיב: "ביום", התם כתיב: "וביום" / כולהו כתיב בהו "וביום", האי כתיב ביה "ביום".<br>רב נחמן אמר: אומרים זמן בשמיני של החג. ורב ששת אמר: אין אומרים זמן בשמיני של החג.<br>תניא כוותיה דרב נחמן: שמיני - סימן פז"ר קש"ב (שישה דברים שסימנם כך) - פייס בפני עצמו, זמן בפני עצמו, רגל בפני עצמו, קורבן בפני עצמו, שיר בפני עצמו, ברכה בפני עצמה.<br><br>לפי הבבלי אמר רבי יוחנן רק ששמיני - זמן בפני עצמו, והביאו ברייתא שיש בשמיני שישה דברים בפני עצמם. ולפי הירושלמי אמר רבי יוחנן ושנו בברייתא כן שיש בשמיני ארבעה דברים בפני עצמם.<br>דברי רב נחמן בר יצחק בבבלי הם דברי רבי אבין בשם רבי אחא בירושלמי המסביר ששמיני - רגל בפני עצמו. דברי רב פפא בבבלי הם דברי סתם הירושלמי המסביר ששמיני - קורבן בפני עצמו.<br><br>ב<b>פסיקתא דרב כהנא</b> כח,ו וב<b>פסיקתא רבתי</b> הוספה א פסקה ד נאמר: אמר רבי יוחנן: שמיני - רגל בפני עצמו, פייס בפני עצמו, קורבן בפני עצמו, ברכה בפני עצמה. - רגל בפני עצמו - אמר רבי בון: בכולם כתוב: "וביום", וכאן כתוב: "ביום", מכאן שהוא רגל בפני עצמו. פייס בפני עצמו - דתנינן: בשמיני חזרו לפייס ברגלים. קורבן בפני עצמו - "פר אחד איל אחד". ברכה בפני עצמה - אמר רבי אילא: מכאן שהוא טעון זמן.<br><br>בירושלמי ובפסיקתות, שלא מנו זמן, פירשו "ברכה" - ברכת הזמן. ברם בתוספתא ובבבלי אין לפרש כן, שהרי מנו זמן בפירוש.<br><br>לפי מסכת סופרים יח,יא, המזמור של היום השמיני של סוכות הוא "למנצח בנגינות על השמינית" (תהילים פרק ו). מזמור זה היה בשימוש בארץ ישראל הקדומה כשיר של שמיני עצרת. ההנחה היא שהלוויים היו אומרים במועדים בבית המקדש מזמורים הנזכרים במסכת סופרים.<br>בני ארץ ישראל הזכירו בתפילה את שם החג של סוכות בלשון "חג הסוכות הזה" ואת שם החג של שמיני עצרת בלשון "יום השמיני עצרת הזה".</small><br>• • •

Halakhah 8

<big><strong>משנה</strong></big><br><b>בשלשה פרקים בשנה</b> – היינו בשלושת הרגלים, <b>היו כל המשמרות</b> – של הכוהנים, <b>שוין באימורי</b> (חלקי הקורבנות שהקריבו על המזבח) <b>הרגלים</b> – בהקרבת קורבנות הבאים מחמת הרגל, כגון מוספי הרגלים, <b>ובחילוק לחם הפנים</b> – שאם חל הרגל בשבת, קיבלו כוהני כל המשמרות חלק בלחם הפנים הישן שסולק מעל השולחן שבהיכל בשבת, אף על פי שלחם הפנים אינו בא מחמת הרגל (וכן היו כל המשמרות שווים בעור העולה של קורבן המוסף ובשר שעירי החטאת. - אבל בכל שבת קיבלו חלק בלחם הפנים הכוהנים של המשמר היוצא מהעבודה באותה שבת ושל המשמר הנכנס לעבודה באותה שבת)<b>.</b> <br><b>בעצרת</b> – בחג השבועות שחל בשבת, שהיו מחלקים לכוהני כל המשמרות את חלות לחם הפנים של השבת שהן מצה וגם את שתי חלות הלחם הבאות בעצרת מהתבואה החדשה שהן חמץ, <b>אומרים לו</b> – לכל כוהן, כשנותנים לו חלקו ממנחות אלו<b>: הי</b> (הא, הרי) <b>לך מצה</b> – מלחם הפנים<b>, הי לך חמץ</b> – משתי הלחם. ואין נותנים לאחד מצה ולאחד חמץ, אלא כל אחד מקבל חלק משניהם (בכתבי היד של המשנה נכפל 'הילך מצה, הילך חמץ')<b>.</b> <br><b>משמר שזמנו קבוע</b> – לעבוד בשבוע שחל בו הרגל<b>, הוא מקריב תמידין</b> – של השחר ושל בין הערביים<b>, נדרים ונדבות</b> – קורבנות שנדרו ושנדבו אותם כל השנה והביאו אותם ברגל למקדש, <b>וכל קרבנות הציבור</b> – כגון מוספי שבת וכיוצא בהם, מפני שאין כל הקורבנות האלה באים מחמת הרגל (בכתב יד אחד של המשנה נוסף 'הוא מקריב על הכל')<b>.</b> <br><b>בזמן שהוא יום טוב סמוך לשבת, בין מלפניה</b> – שחל יום טוב האחרון של הרגל ביום שישי, ואין כוהני כל המשמרות שעובדים ברגל יכולים לחזור מירושלים לבתיהם אלא לאחר השבת, <b>בין מלאחריה</b> – שחל יום טוב הראשון של הרגל ביום ראשון, וצריכים כוהני כל המשמרות שעובדים ברגל להקדים ולעלות לירושלים לפני השבת<b>, היו כל המשמרות שוין בחילוק לחם הפנים</b> – כוהני כל המשמרות קיבלו חלק בלחם הפנים בשבת זו שסמוך לה יום טוב, כמו ביום טוב שחל בשבת<b>.</b><br><br><small>ב<b>תוספתא סוכה</b> ד,יט-כב שנו: התמידים והנדרים והנדבות והבכורות (שניתנים לאנשי המשמר, ולא לכל כוהן שירצה) והמעשרות ומוספי שבת וחטאות הציבור (פר העלם דבר ושעירי עבודה זרה) ועולותיהם (פר העלם עבודה זרה) ועולת חובה של יחיד (עולת נזיר ומצורע, והוא הדין חטאת יחיד ואשמו) - עבודתם (של כל הדברים) ואכילתם (של הדברים שיש בהם אכילה, נדרים ונדבות ובכורות ומעשרות) במשמר הקבוע.<br>שתי הלחם - עבודתן ואכילתן בכל המשמרות, מפני שהן באות חובת הרגל (חובת העצרת). <br>לחם הפנים - עבודתו במשמר הקבוע ואכילתו בכל המשמרות. <br>כיצד הוא עושה? נותן חצי חלה לכל משמר ומשמר, והם מחלקים ביניהם.</small><br><br><big><strong>משנה</strong></big><br>משנה זו היא המשך המשנה הקודמת והיא מוסיפה לדון בחילוק לחם הפנים. <b>חל יום אחד להפסיק בינתים</b> – בין יום טוב לשבת, שחל יום טוב הראשון של הרגל ביום שני, והמשמר היוצא מתעכב לרגל ואינו יכול לחזור לביתו ביום ראשון ושוהה בירושלים עד לאחר הרגל, <b>- משמר שזמנו קבוע</b> – לעבוד במקדש באותו שבוע, היינו המשמר היוצא והמשמר הנכנס, <b>הוא נוטל עשר חלות</b> – מתוך שתים עשרה החלות של לחם הפנים, והיו מחלקים אותן בין המשמר הנכנס ובין המשמר היוצא שווה בשווה, כדרך כל שבתות השנה, כמבואר להלן<b>, והמתעכב</b> – המשמר היוצא שמתעכב, <b>נוטל שתים</b> – עוד שתי חלות, נוסף על מה שהוא נוטל שווה בשווה בעשר החלות עם המשמר הנכנס. נמצא שהמשמר הנכנס נוטל חמש חלות, והמשמר היוצא נוטל שבע חלות (רבנו חננאל)<b>. ובשאר כל ימות השנה - הנכנס</b> – המשמר הנכנס, <b>נוטל שש</b> – חלות<b>, והיוצא</b> – המשמר היוצא, <b>נוטל שש</b> – חלות, שהיו מחלקים את לחם הפנים בין שני המשמרות המתחלפים בשבת שווה בשווה<b>. רבי יהודה</b> (בר אלעאי, מגדולי התנאים בדור הרביעי) <b>אומר: הנכנס נוטל שבע, והיוצא נוטל חמש</b> – המשמר הנכנס נוטל שתי חלות יותר מהמשמר היוצא, בשכר נעילת הדלתות בערב, שפתח אותן המשמר היוצא בשחר<b>.</b> <b>הנכנסין</b> – הכוהנים של המשמר הנכנס, <b>חולקין בצפון</b> – חולקים ביניהם את לחם הפנים בצפון העזרה<b>, והיוצאין</b> – הכוהנים של המשמר היוצא, <b>בדרום</b> – חולקים ביניהם את לחם הפנים בדרום העזרה<b>. בִּלְגָּה</b> – משמר כוהנים ששמו בלגה (דברי הימים א כד,יד), <b>לעולם חולקת בדרום</b> – קנס הוא שקנסו חכמים משמר זה, שיהא שונה משאר המשמרות, שאף כשהוא נכנס לעבודה הוא חולק את לחם הפנים בדרום, ולא בצפון ככל המשמרות הנכנסים<b>, וטבעתה קבועה</b> – עשרים וארבע טבעות היו קבועות ברצפת בית המטבחיים לצפונו של המזבח, טבעת אחת לכל משמר, שבהן היו מכניסים את צוואר הבהמה בשעת שחיטתה (משנה מידות ג,ה), וטבעתה של בלגה היתה קבועה, ולא היו יכולים להשתמש בה, והיה בזה משום גנאי לאותו משמר, <b>וחלונה סתומה</b> – בלשכת החלפות היו עשרים וארבעה חלונות, חלון אחד לכל משמר, שבהם היו המשמרות גונזים את סכיניהם (משנה מידות ד,ז), וחלונה של בלגה היתה סתומה, ולא היו יכולים להשתמש בו<b>.</b>
<big><strong>תלמוד</strong></big><br>במשנה שנינו: "בשלשה פרקים בשנה היו כל המשמרות שוין באימורי הרגלים ובחילוק לחם הפנים". <br>ב<b>דברים</b> יח,ו-ח נאמר בעניין סדר עבודת הכוהנים בבית ה': "וְכִי יָבֹא הַלֵּוִי מֵאַחַד שְׁעָרֶיךָ מִכָּל יִשְׂרָאֵל אֲשֶׁר הוּא גָּר שָׁם, וּבָא בְּכָל אַוַּת נַפְשׁוֹ אֶל הַמָּקוֹם אֲשֶׁר  יִבְחַר ה'. וְשֵׁרֵת בְּשֵׁם ה' אֱלֹהָיו, כְּכָל אֶחָיו הַלְוִיִּם הָעֹמְדִים שָׁם לִפְנֵי ה'. חֵלֶק כְּחֵלֶק יֹאכֵלוּ, לְבַד מִמְכָּרָיו עַל הָאָבוֹת". <br>בספרי דברים (ראה להלן) מבואר, שהפרשה הזו מדברת בכוהנים העולים לרגל עם כל ישראל, שזכאים לשרת עם כוהני המשמר, וגם לחלוק עימהם באכילה. <br>מביאים מדרש: <b>כתיב:</b> – כתוב: <b>"חֵלֶק כְּחֵלֶק יֹאכֵלוּ"</b> (דברים יח,ח) – יחלקו שווה בשווה, חלק כנגד חלק, עם שאר הכוהנים את המגיע להם מקודשי המקדש; ודורשים מכתוב זה שבשלושת הרגלים כל המשמרות שווים בחילוק לחם הפנים, שיש חלק שווה לכל הכוהנים בני המשמרת המשרתים באותו שבוע ובני שאר המשמרות, <b>- יכול</b> (קיצור של הצירוף: "יכול אתה לומר") <b>אף בשאר כל ימות השנה כן!</b> – אולי יעלה על דעתך שגם שלא בשלושת הרגלים כל המשמרות שווים! <b>- תלמוד לומר</b> (הכתוב מלמד לומר)<b>:</b> – לְמד את הדבר (התשובה על שאלתך) מן הכתוב: <b>"לְבַד מִמְכָּרָיו עַל הָאָבוֹת"</b> (דברים יח,ח) <b>- חוץ ממה שמכרו אבות לבנים</b> – הדרשה צמודה ללשון הכתוב: "לבד מ-" - חוץ ממה, "מכריו" - שמכרו, "על האבות" - אבות<b>, את</b> (אתה) <b>שבתך ואני שבתי</b> – חוץ ממה שמגיע לכוהני המשמרת העובדים במקדש מכוח הממכר של אבותיהם, שבעת ייסוד משמרות הכהונה מכרו אבות הכוהנים זה לזה את חלקם כדי שכל אחת מהמשמרות תעבוד שבת אחת (שבוע אחד) במהלך עשרים וארבע שבתות (לשון "אבות" משמשת בהקשר של משמרות הכהונה בתיאור חלוקת עשרים וארבעה מחלקות הכוהנים בדברי הימים א כד,ד: "וַיַּחְלְקוּם לִבְנֵי אֶלְעָזָר רָאשִׁים לְבֵית אָבוֹת שִׁשָּׁה עָשָׂר וְלִבְנֵי אִיתָמָר לְבֵית אֲבוֹתָם שְׁמוֹנָה")<b>.</b><br><br><small>ב<b>ספרי דברים</b> פסקה קסח נאמר: מניין אתה אומר: כל המשמרות שווים בקורבנות הרגל הבאים מחמת הרגל (בעבודה ובאכילה של קורבנות הרגל שיש בהם אכילה לכוהנים)? - תלמוד לומר: "ובא בכל אוות נפשו". - יכול לעולם! - תלמוד לומר: "מאחד שעריך" - בשעה שישראל מכונסים בשער אחד, בשלוש רגלים.<br>ו<b>שם</b> פסקה קסט נאמר: מניין אתה אומר: כל המשמרות שווים באימורי הרגלים (בעבודה של קורבנות הרגל שאין בהם אכילה לכוהנים) ובחילוק לחם הפנים? - תלמוד לומר: "חלק כחלק יאכלו" - חלק לאכול, חלק לעבוד (יחלוק עם אחיו באכילה של לחם הפנים, ויחלוק עימהם בעבודה בקורבנות הבאים מחמת הרגל). - יכול כל המשמרות שווים בקורבנות הרגל הבאים שלא מחמת הרגל! - תלמוד לומר: "לבד ממכריו על האבות" - מה מכרו אבות זה לזה, אתה שבתך ואני שבתי.<br><br>ב<b>בבלי סוכה</b> נה,ב-נו,א אמרו: תנו רבנן: מניין שכל המשמרות שוות באימורי הרגלים? - תלמוד לומר: "ובא בכל אוות נפשו... ושירת... ככל אחיו הלוויים...". - יכול אף בשאר ימות השנה כן (יהיו כל המשמרות שווים בעבודה)! - תלמוד לומר: "וכי יבוא הלווי מאחד שעריך..." - לא אמרתי (שהכל שווים) אלא בשעה / בזמן שכל ישראל נכנסים בשער אחד (שכל ישראל באים יחד, והוא בשעת הרגל).<br>תנו רבנן: מניין שכל המשמרות שוות בחילוק לחם הפנים? - תלמוד לומר: "חלק כחלק יאכלו" - כחלק עבודה כך חלק אכילה (שכל הכוהנים מתחלקים גם באכילה). - יכול אף בחובות הבאות שלא מחמת הרגל ברגל (יהיו כל המשמרות שווים)! - תלמוד לומר: "לבד ממכריו על האבות" - מה מכרו אבות (ראשי המשמרות הראשונים) זה לזה, אני בשבתי ואתה בשבתך.<br><br>גם בספרי וגם בבבלי שני מדרשים הדומים זה לזה במבנה ובתוכן, מדרש אחד על הכתוב בדברים יח,ו: "וְכִי יָבֹא הַלֵּוִי מֵאַחַד שְׁעָרֶיךָ... וּבָא בְּכָל אַוַּת נַפְשׁוֹ...", ומדרש שני על הכתוב בדברים יח,ח: "חֵלֶק כְּחֵלֶק יֹאכֵלוּ, לְבַד מִמְכָּרָיו עַל הָאָבוֹת". יש הבדל בין הספרי והבבלי בשאלות הפתיחה של שני המדרשים. בבבלי שינו את נוסח השאלות והתאימו אותו לאמור במשנתנו ("כל המשמרות שווים באימורי הרגלים ובחילוק לחם הפנים"), ובשל כך דרשת הכתוב השני על חלוקה באכילה וחלוקה בעבודה אינה מתאימה לשאלה של המדרש השני על אכילת לחם הפנים בלבד.<br>לעומת זאת, בירושלמי רק מדרש אחד על הכתוב בדברים יח,ח. מהשוואת המדרש שבירושלמי עם המדרשים שבספרי ובבבלי עולה, שבמדרש שבירושלמי חסרה תחילתו של המדרש השני שבספרי ובבבלי: "מניין אתה אומר: כל המשמרות שווים... תלמוד לומר:", וחסרה דרשת הכתוב "חלק כחלק יאכלו", וכן שהשאלה שבמדרש שבירושלמי "יכול אף בשאר כל ימות השנה כן!" לקוחה מהמדרש הראשון שבספרי ובבבלי. נראה שבירושלמי במקורו היו שני מדרשים כמו בספרי ובבבלי, אך בשל דמיונם נשתבשו המדרשים ונוצר מדרש אחד קטוע ומורכב משני המדרשים.</small><br>• • •
במשנה שנינו: <b>"ובעצרת אומרים: הילך מצה, הילך חמץ".</b> <br>כאן התחלת מקבילה בירושלמי לעיל ה,א. <br>מציעים גרסה חלופית עלומת שם של המשנה: <b>אית תניי תני:</b> – יש תנא (ש)שונה: בעצרת אומרים לו: <b>הילך חמץ</b> – משתי הלחם<b>, הילך מצה</b> – מלחם הפנים. לדברי תנא זה מחלקים לכל כוהן משתי הלחם תחילה ואחר כך מלחם הפנים, שלא כדברי המשנה<b>.</b> <br>ומציעים הסבר למקורות הסותרים: <b>מאן דאמר:</b> – מי שאומר: <b>הי לך מצה</b> – שמחלקים לכל כוהן מלחם הפנים תחילה, <b>-</b> מפני <b>שהוא חביב</b> (צריך לומר: '<b>תדיר</b>') – שחלוקת לחם הפנים נוהגת כל שבת, ויש להקדים את התדיר<b>. מאן דאמר:</b> – (ו)מי שאומר: <b>הי לך חמץ</b> – שמחלקים לכל כוהן משתי הלחם תחילה, <b>-</b> מפני <b>שהוא תדיר</b> (צריך לומר: '<b>חביב</b>') – שהוא לקיצים (לעיתים), ולפיכך הוא חביב, ויש להקדים את החביב (גם ב"פני משה" וב"שערי תורת ארץ ישראל" הגיהו כך)<b>.</b><br><br><small>עד כאן המקבילה בירושלמי לעיל.<br><br>ב<b>תוספתא זבחים</b> י,ה-ו שנו: לחם הפנים קודם לשתי הלחם (בעצרת שחל להיות בשבת). כשהוא מחלקם בעצרת (שחל להיות בשבת), אומר: הילך מצה, הילך חמץ, הילך מצה, הילך חמץ. - אבא שאול אומר: שתי הלחם קודמות ללחם הפנים. כשהוא מחלקם בעצרת, אומר: הילך חמץ, הילך מצה, הילך חמץ, הילך מצה, מפני ששתי הלחם חביבות.<br><br>התנא שאומר: "הילך חמץ, הילך מצה" הוא אבא שאול, וטעמו הוא שיש להקדים את החביב, כמפורש בתוספתא, וכמו שהוגה בירושלמי.<br><br>ב<b>בבלי סוכה</b> נו,א אמרו: תניא: הילך מצה, הילך חמץ. - אבא שאול אומר: הילך חמץ, הילך מצה.</small>
<big><strong>תלמוד</strong></big><br><b>אמר רבי לוי</b> (אמורא ארץ ישראלי בדור השלישי)<b>: כל המשמרות היו נתונות בדרום</b> – בשלושת הרגלים, כשהיו מחלקים את לחם הפנים לכל המשמרות, היו כל המשמרות נמצאות בדרום העזרה, כדי להראות שבשלושת הרגלים כל המשמרות שוות בחילוק לחם הפנים, ואינו מתחלק רק למשמר היוצא ולמשמר הנכנס שעבדו בלחם הפנים<b>.</b> <br>ומציעים סיוע ממשנה לקביעה האמוראית: <b>אמר רבי יוסה</b> (מגדולי אמוראי ארץ ישראל בדור הרביעי)<b>: מתניתא אמרה כן:</b> – המשנה (המקור התנאי, והוא המשנה סוכה ה,ח) אומרת כך: <b>חל יום אחד להפסיק בנתיים</b>... ובשאר כל ימות השנה - הנכנס נוטל שש, והיוצא נוטל שש... הנכנסין חולקין בצפון, והיוצאין בדרום (הירושלמי הביא את תחילת המשנה וכוונתו להמשכה) – מן המשנה משמע, שבשאר כל ימות השנה, כשהיו מחלקים את לחם הפנים רק למשמר היוצא ולמשמר הנכנס, היו הנכנסים נתונים בצפון והיוצאים בדרום, אבל  בשלושת הרגלים, כשהיו מחלקים את לחם הפנים לכל המשמרות, היו כל המשמרות נתונים במקום אחד<b>.</b><br> <br>במשנה שנינו: "רבי יהודה אומר: הנכנס נוטל שבע, והיוצא נוטל חמש". <br>מציעים סיוע מפסוק לדעה הנתונה במחלוקת: <b>רבי יודה בן טיטס</b> (אמורא ארץ ישראלי בדור הרביעי) אמר <b>בשם רבי אחא</b> (אמורא ארץ ישראלי בדור הרביעי)<b>: קרייא מסייע להן תנייא:</b> – הפסוק מסייע לתנא הזה (לרבי יהודה): נאמר (בנדודי דוד): <b>"</b>וַיָּבֹא דָוִד נֹבֶה (לעיר נוב, שבה נמצא המשכן) אֶל אֲחִימֶלֶךְ הַכֹּהֵן... וַיֹּאמֶר דָּוִד לַאֲחִימֶלֶךְ הַכֹּהֵן:... <b>וְעַתָּה מַה יֵּשׁ תַּחַת יָדְךָ</b>? <b>חֲמִשָּׁה לֶחֶם תְּנָה בְיָדִי</b>, <b>אוֹ הַנִּמְצָא</b> (מה יש ברשותך? אם יש לך חמש כיכרות לחם, תן לי, או תן לי כל אוכל אחר שנמצא בידך. - אפשר שיש לקרוא כך: "[דוד:] וְעַתָּה מַה יֵּשׁ תַּחַת יָדְךָ? [אחימלך:] חֲמִשָּׁה לֶחֶם. [דוד:] תְּנָה בְיָדִי [אותם], אוֹ [לפחות] הַנִּמְצָא [מה שמצוי בידך מתוכם לתת לי]")... וַיִּתֶּן לוֹ הַכֹּהֵן קֹדֶשׁ (לחם הפנים), כִּי לֹא הָיָה שָׁם לֶחֶם כִּי אִם לֶחֶם הַפָּנִים הַמּוּסָרִים מִלִּפְנֵי ה' (חלות לחם הפנים שהוסרו מעל השולחן שלפני ה' באוהל מועד)<b>"</b> (שמואל א כא,ב-ז) – דוד ביקש מאחימלך לחם, ואחימלך נתן לו מלחם הפנים<b>, ואחימלך מן המשמר היוצא היה</b> – שנוטל חמש חלות של לחם הפנים, ולכן היו בידו של אחימלך חמש כיכרות לחם (אחימלך היה ראש המשמר היוצא, והיה בידו כל החלק של המשמר לפני חלוקתו). מכאן סיוע לדעת רבי יהודה שהמשמר היוצא נוטל חמש חלות של לחם הפנים<b>.</b><br><br><small>יש שהקשו על דברי הירושלמי "ואחימלך מן המשמר היוצא היה", שהרי אחימלך היה כוהן גדול והיה נוטל חמש חלות מלחם הפנים (ראה תוספתא יומא א,ה ובבלי יומא יז,ב).<br>יש להעיר, שהמקור היחיד שבו נאמר שאחימלך היה כוהן גדול הוא מדרש תנחומא פרשת 'מצורע' סימן א, ואילו שאר המקורות לא הזכירו דבר זה. לכן אולי הירושלמי סבור שאחימלך לא היה כוהן גדול.<br>ברם, אף אם נאמר שאחימלך היה כוהן גדול והיה נוטל חמש חלות מלחם הפנים, עדיין הפסוק מסייע לרבי יהודה כפי שאמרו בירושלמי כאן, שכן הדין הוא שכוהן גדול נוטל מחצה ושאר הכוהנים נוטלים מחצה (ראה "תוספתא כפשוטה", מועד ב, עמוד 727, שלשיטת הירושלמי יומא א,ב הכל מודים שבקורבן ציבור כוהן גדול נוטל מחצה), ולכן לדעת תנא קמא שהמשמר הנכנס נוטל שש והמשמר היוצא נוטל שש, כוהן גדול נוטל שש (שלוש מכל משמר), ולדעת רבי יהודה שהמשמר הנכנס נוטל שבע והמשמר היוצא נוטל חמש, כוהן גדול נוטל חמש (שתיים וחצי מכל משמר), שכן המשמר הנכנס נוטל שתיים בשכר הגפת דלתות, ונשארו עשר חלות, ונוטל כוהן גדול חמש שהן מחצה. נמצא שרק לדעת רבי יהודה כוהן גדול נוטל חמש, ולכן יש סיוע מהפסוק לרבי יהודה.<br><br>ב<b>ירושלמי יומא</b> ח,ו אמרו: רבי חונה אמר: עשרים וארבעה עשרונות (שתים עשרה חלות של לחם הפנים שנתן אחימלך לדוד) שאכל דוד - ברעבון אכלן (שאחזו בולמוס והיה מסוכן והותר לו לאוכלן).<br><br>דוד כשאמר "חמישה לחם" רמז לאחימלך שהוא מסוכן ומותר לו לאכול קודש, ולא אמר לו חמישה אלא משום שסבור היה שאין לאחימלך אלא חמישה. אחימלך, שהיה לו כל לחם הפנים בשעת הסרתו, נתן לדוד הכל, משום שאם מסוכן הוא, ודאי שיצטרך יותר ממה שביקש, ובאמת אכל דוד את הכל. ואין סתירה בין הירושלמי יומא ובין הירושלמי סוכה, שבסוכה על תחילת הדברים של דוד מוסב הירושלמי, וביומא על סוף העניין מוסבים הדברים שנתן לו אחימלך לחם קודש ("לפירוש הירושלמי סוף סוכה וסוף יומא", "סיני" סג, עמוד קצו).</small><br>• • •
במשנה שנינו: <b>"הנכנסין חולקין בצפון, ויוצאין בדרום".</b> <br>מנמקים את טעם ההלכה: <b>אמר רבי חנניה</b> (אמורא ארץ ישראלי בדור החמישי) <b>בריה ד-</b> – בנו של <b>רבי הלל: כדי לחלוק כבוד</b> (לתת כבוד, לכבד) <b>לנכנסין</b> – שכן צד צפון מקודש יותר, שבו שוחטים קודשי קודשים<b>.</b> <br>ונותנים טעם אחר: <b>אמר רבי יוסי בירבי בון</b> (מגדולי אמוראי ארץ ישראל בדור החמישי)<b>: לא מטעם זה</b> – של רבי חנניה בנו של רבי הלל<b>, אלא בגין דתנינן:</b> – בשביל ששנינו (משנה מידות ב,ב): <b>כל הנכנסין להר הבית</b> – באיזה שער שהוא, <b>נכנסין דרך ימין ומקיפין ויוצאין דרך שמאל</b> – כגון הנכנסים בשער המזרח, הולכים לצד צפון, ומקיפים לצד מערב, ויוצאים בשערי הדרום. הרי שצפון הוא הצד שדרכו נכנסים להר הבית, ודרום הוא הצד שדרכו יוצאים מהר הבית. כמו כן, צפון הוא הצד שדרכו נכנסים לעבודה בעזרה, ודרום הוא הצד שדרכו יוצאים מעבודה בעזרה. משום כך תיקנו כאן, שהנכנסים חולקים בצפון, כדי שייראו שהם נכנסים לעבודה, והיוצאים חולקים בדרום, כדי שייראו שהם יוצאים מהעבודה<b>.</b><br><br><small>ב<b>תוספתא סוכה</b> ד,כה שנו: מפני מה משמר הנכנס חולק בצפון? - מפני שהוא (הצפון) קרוב לעבודה.<br><br>ב<b>בבלי סוכה</b> נו,ב אמרו: תנו רבנן: הנכנסים חולקים בצפון - כדי שייראו שהם נכנסים, והיוצאים חולקים בדרום - כדי שייראו שהם יוצאים.<br><br>כנראה שאף בתוספתא הכוונה כמו בירושלמי (הטעם השני) ובבבלי ("תוספתא כפשוטה").</small><br>• • •
במשנה שנינו: <b>"בלגה לעולם חולקת בדרום".</b> <br>מפני מה קנסו את משמר בלגה? - <br>מביאים ברייתא: <b>מפני מרים בת בלגה</b> – אחת מבנות הכוהנים של אותו משמר<b>, שנשתמדה</b> (המירה את דתה היהודית) <b>והלכה ונישאת לסרדיוט</b> (חייל (מילה שמקורה ביוונית)) – שר צבא, <b>אחד משל מלכות בית יון, ובאה וטפחה</b> (היכתה, חבטה) <b>על גגו של</b> ה<b>מזבח</b> – והוא עונש של ביזיון<b>, אמרה לו: לוקוס, לוקוס</b> (זאב, זאב (מילה שמקורה ביוונית)) – שהמזבח נמשל לזאב, שכמו שהזאב חוטף את הטרף, כך היה המזבח חוטף את הקורבנות<b>, אתה החרבתה נכסיהן</b> (רכושם) <b>של ישראל</b> – שישראל הקריבו על המזבח קורבנות רבים מממונם, <b>ולא עמדת להן</b> (לא הגנת עליהם) <b>בשעת דוחקן</b> (מחסורם) – ומשום מעשה זה קנסו את אותו משמר<b>.</b> <br><b>ויש אומרים:</b> מפני מה קנסו את משמר בלגה? - <b>על ידי שהגיע זמנה לעלות</b> – לבוא לעבודתם במקדש, <b>ולא עלת</b> (עלתה) – והראו לכול שאין העבודה חביבה עליהם<b>, ונכנס יֶשֶׁבְאָב</b> – משמר ששמו כך (דברי הימים א כד,יג), והוא משמש לפני המשמר של בלגה, <b>ושימש תחתיה בכהונה גדולה</b> (שתי המילים האחרונות יתירות ואינן בתוספתא ובבבלי, והן אשגרה ממקומות אחרים שבהם נאמר: 'ונכנס פלוני ושימש תחתיו בכהונה גדולה')<b>. לפיכך בלגה לעולם ביוצא</b> – חולקת בדרום, כמו היוצאים, כדי שייראו כיוצאים אף בכניסתם, <b>וישבאב בנכנס</b> – חולקת בצפון, כמו הנכנסים, כדי שייראו כנכנסים אף ביציאתם<b>.</b><br> <br>ומקשים: <b>ויעקרו אותה ממקומה!</b> – מדוע לא קנסו את משמר בלגה בשינוי מקומו של המשמר בסדר המשמרות? <br>ומציעים תירוץ לקושיה: <b>לית יכיל</b> – אין אתה יכול (אין אתה רשאי לשנות את סדר המשמרות ולהקדים את המשמר המאוחר ולאחר את המשמר המוקדם)<b>,</b> ויש להציע מקור כיסוד לדחיית הטענה שהועלתה בקושיה: <b>דאמר רבי סימון</b> (רבי שמעון בן פזי, אמורא ארץ ישראלי בדור השני והשלישי) <b>בשם רבי יהושע בן לוי</b> (אמורא ארץ ישראלי בדור הראשון)<b>: קשה לפני המקום</b> (כינוי לאלוהים) <b>לעקור שלשלת יוחסין</b> (הסתעפות משפחה לדורותיה) <b>ממקומן</b> – מכיוון שסדר המשמרות הוא לפי שלשלת היוחסים, ואם יעקרו את בלגה ממקומה בסדר המשמרות, יש לעקור אותה גם ממקומה בשלשלת היוחסים, וקשה היא שלשלת יוחסים לפני הקב"ה לעקור אותה ממקומה<b>.</b> <br>כאן התחלת מקבילה בירושלמי תעניות ד,ב. <br>ומקשים: <b>ויעשו אותן עשרים ושלש!</b> – מדוע לא קנסו את משמר בלגה בהכללת המשמר במשמר שלפניו או במשמר שלאחריו (ובכך לא תיעקר שלשלת יוחסים ממקומה) ועשיית המשמרות עשרים ושלושה במקום עשרים וארבעה? <br>ומציעים תירוץ לקושיה: <b>לית יכיל</b> – אין אתה יכול (אין אתה רשאי לעשות את המשמרות עשרים ושלושה, אלא יש להשאירם עשרים וארבעה)<b>,</b> ויש להציע פסוק כיסוד לדחיית הטענה שהועלתה בקושיה: <b>דכתיב:</b> (מילה זו נוספה במסירה שלפנינו על ידי מגיה) – שכתוב (בעניין משמרות הלוויים השוערים, והוא אמור גם לעניין חלוקת הכהונה והלווייה למחלקות בימי דויד): <b>"הֵמָּה יִסַּד דָּוִיד וּשְׁמוּאֵל הָרֹאֶה בֶּאֱמוּנָתָם"</b> (דברי הימים א ט,כב) – דויד ושמואל הנביא קבעו ותיקנו את חלוקת המשמרות שמילאו את תפקידם בנאמנות; ויש לדרוש את המילה 'באמונתם' כאילו נכתב: <b>- באומנותם</b> – דויד ושמואל הנביא התקינו את המשמרות במעשה אומנות, כמבואר להלן<b>. אומנות גדולה היתה שם</b> – מלאכת מחשבת גדולה (חישוב חשבונות רבים) היתה שם כשהעמידו דויד ושמואל את מספר המשמרות על עשרים וארבעה<b>, שאין משמר נוטל ושונה בשדה אחוזה עד שיטול חבירו</b> – אם הקדיש אדם את שדה אחוזתו (שדהו שבאה לו בירושה) וגאלה (פדה את השדה מיד ההקדש) איש אחר, השדה יוצאת מידי הפודה ביובל ומתחלקת לכוהנים שבמשמר העובד בראש השנה (תוספתא מנחות יג,יז, או ביום הכיפורים) של שנת היובל, שהיובל נכנס בתוך משמרם, וכן אם לא נגאלה השדה מידי ההקדש לא על ידי הבעלים ולא על ידי אחר, השדה יוצאת מידי ההקדש ביובל לכוהנים. וכשהתקינו דויד ושמואל את משמרות הכהונה, חישבו על פי חשבון מולדות הלבנה ותקופות החמה את השנים הרגילות והמעוברות שיבואו, וחישבו על פי מספר המשמרות את סדר המשמרות שישמשו כל שבוע במקדש באותן שנים שיבואו, ומצאו שאם יחלקו את משמרות הכוהנים לעשרים וארבעה (ולא לכל מספר אחר), הרי שבכל אחד מראשי השנים של היובלות שיבואו ישמש משמר כהונה אחר מעשרים וארבעה המשמרות, ונמצא שבכל יובל ייטול משמר כהונה אחר את שדות האחוזה שיוקדשו וייצאו ביובל לכוהנים, ולא יהא משמר אחד נוטל פעם אחת שדות אחוזה שייצאו ביובל אחד וחוזר ונוטל פעם שנייה שדות אחוזה שייצאו ביובל אחר, עד שייטלו כל שאר המשמרות שדות אחוזה שייצאו ביובלות. ולכן אין לעשות את המשמרות מספר אחר, משום שבאופן זה יהא משמר נוטל פעם אחת שדה אחוזה וחוזר ונוטל פעם שנייה שדה אחוזה לפני שמשמר חבירו נוטל פעם אחת שדה אחוזה<b>.</b> <br><b>אמר רבי אבהו</b> (אמורא ארץ ישראלי בדור השלישי)<b>: (ה)[ח]ישבתים</b> – חישבתי את אותן החשבונות שחישבו דויד ושמואל כשהתקינו את משמרות הכהונה, ומצאתי, <b>שאין משמר נוטל ושונה בשדה אחוזה עד שיטול חבירו.</b><br><br><small>עד כאן המקבילה בירושלמי תעניות.<br><br>ב<b>תוספתא סוכה</b> ד,כח שנו: בלגה לעולם חולקת בדרום, וטבעתה קבועה, וחלונה סתומה, מפני מרים בת בלגה שנשתמדה והלכה ונישאת לסרדיוט אחד ממלכי יוון, וכשנכנסו גויים / יוונים להיכל באתה וטפחה על גגו של המזבח, אמרה לו: לוקוס, לוקוס, אתה החרבת ממונם / נכסיהם של ישראל ולא עמדת להם בעת צרתם / בשעת צערם. - ויש אומרים: מפני עיכוב משמרות, ונכנס ישבאב ושימש תחתיו, לפיכך בלגה נראית יוצאה לעולם, וישבאב נראית נכנסת לעולם. כל השכנים הרעים לא קיבלו שכר, חוץ מישבאב שהיה שכינו של בלגה וקיבל שכר.<br><br>ב<b>בבלי סוכה</b> נו,ב אמרו: תנו רבנן: מעשה במרים בת בילגה, שנשתמדה והלכה ונישאת לסרדיוט אחד ממלכי יוונים. כשנכנסו יוונים להיכל, היתה מבעטת / הלכה וטפחה בסנדלה על גבי המזבח ואמרה: לוקוס, לוקוס, עד מתיי אתה מכלה ממונם של ישראל ואי אתה עומד עליהם בשעת דוחקם! וכששמעו חכמים בדבר, קבעו את טבעתה (של משמר בלגה) וסתמו את חלונה. - ויש אומרים: משמרתה שהתה לבוא (בני המשמר התעצלו ולא הגיעו), ונכנס ישבב אחיו ושימש תחתיו. אף על פי שכל שכיני הרשעים לא נשתכרו (הרוויחו), שכיני בילגה נשתכרו, שבילגה לעולם חולקת בדרום וישבב אחיו בצפון.<br><br>במסכת <b>אבות דרבי נתן</b> נוסח א פרק א נאמר: טיטוס הרשע היה מורה בידו והיה מכה על גבי המזבח ואומר: לוקוס, לוקוס, אתה מלך ואני מלך, בוא ועשה עימי מלחמה. כמה שוורים נשחטו עליך? כמה עופות נמלקו עליך? כמה יינות נסכו עליך? כמה בשמים קיטרו עליך? אתה הוא שמחריב את כל העולם כולו.<br><br>מה שסיפרו על טיטוס קרוב למעשה המסופר על מרים בת בלגה.<br><br><b>נשתמדה</b><br>נראה שהלשון 'משומד', שהשתמשו בו לא כלפי עבריין סתם, אלא ככינוי למי שבכלל התנהגותו סטה ממסורת ודרכי ישראל, נטבעה בראשונה בימי המתיוונים ("ספרא דבי רב" א, עמוד 195).<br><br><b>אמרה לו: לוקוס, לוקוס</b><br>ב<b>בראשית רבה</b> צט,ג נאמר: "בנימין זאב יטרף" - רבי פינחס פתר קרייא במזבח (חלק מהמזבח היה בנחלתו של בנימין): מה הזאב הזה חוטף (את הטרף), כך היה המזבח חוטף את הקורבנות, "בבוקר יאכל עד" - "את הכבש אחד תעשה בבוקר" (במדבר כח,ד), "ולערב יחלק שלל" - "ואת הכבש השני תעשה בין הערביים" (שם).<br><br><b>אמר רבי סימון בשם רבי יהושע בן לוי: קשה לפני המקום לעקור שלשלת יוחסין ממקומן</b><br>ב<b>בראשית רבה</b> פב,יא נאמר: אמר רבי סימון: קשה לפני הקב"ה לעקור שלשלת יוחסים ממקומם.<br>וב<b>שיר השירים רבה</b> ה [ה] א נאמר: אמר רבי סימון: קשה היא שלשלת יוחסים לפני הקב"ה להיעקר ממקומה.<br><br><b>חישבתים</b><br>ב<b>מדרש תהילים</b> עח,כא נאמר: "וַיִּרְעֵם (דויד) כְּתֹם לְבָבוֹ וּבִתְבוּנוֹת כַּפָּיו יַנְחֵם" - רבי אבהו בשם רבי יוחנן אמר: ישב (דויד) וחישב לו שלא יהיה משמר נוטל עם חבירו בשדה אחוזה ('בתבונות כפיו' פירושו: בחשבונות שחישב דויד באצבעות ידיו. המילה 'תבונות' רומזת, שהיה דויד בקי בחישוב תקופות החמה ומולדות הלבנה והיה יודע לקבוע ולעבר שנים וחודשים, כמו שדרשו חכמינו את המילים "כי היא חכמתכם ובינתכם" ואת המילים "יודעי בינה לעיתים").<br><br>לפי המדרש, אמר רבי אבהו בשם רבי יוחנן, שדויד חישב. ולפי הירושלמי, אמר רבי אבהו, שהוא חישב (כמו בירושלמי תרומות י,ח: "אמר רבי אבהו: חשבית יתה קרוב למאתים". ובירושלמי תרומות ה,ג: "אמר רבי אבהו: כל ימינו היינו טועין בה כמקל הזה של סומא עד שלמדנוה מן חשבון גימטריא...". - הרי שמדע החשבון סייע לרבי אבהו לפתור בעיות הלכתיות).<br><br>וב<b>מדרש תהילים</b> מט,ג נאמר: "פִּי יְדַבֵּר חָכְמוֹת וְהָגוּת לִבִּי תְבוּנוֹת" - כמה שנאמר: "כי היא חוכמתכם ובינתכם" (דברים ד,ו). "אֶפְתַּח בְּכִנּוֹר חִידָתִי" - במשמרות של בית המקדש (דויד פתר את חידת קביעת משמרות הכהונה בחוכמות ובתבונות שהיו לו).</small><br>• • •
במשנה שנינו: <b>"וטבעתה קבועה".</b> <br><b>רבי בא</b> (רבי אבא, אמורא בדור השלישי) אמר <b>בשם רב יהודה</b> (מגדולי אמוראי בבל בדור השני)<b>: טבעות עשו</b> (צריך לומר כמו בירושלמי מעשר שני וסוטה: '<b>עשה</b>') <b>להן</b> – יוחנן כוהן גדול התקין לשוחטי הקודשים במקדש טבעות מתכת מיוחדות, להכניס בהן את צוואר הבהמה כשהיא עומדת להישחט<b>, רחבות מלמעלן וצרות מלמטן</b> (צריך לומר כמו בירושלמי מעשר שני וסוטה: '<b>רחבות מלמטן וצרות מלמעלן</b>') – שהיו מכניסים את ראש הבהמה בטבעת מלמטה בצד הרחב, וכשהיו הופכים את הבהמה לשוחטה, היו הופכים גם את הטבעת, וצווארה נכנס לצד הצר, ולא היתה יכולה הבהמה להזיז את הראש לצדדים, ונשחטה בלי חשש שתתנבל ("תוספתא כפשוטה")<b>.</b><br><br><small>ב<b>משנה מעשר שני</b> ה,טו ו<b>סוטה</b> ט,י שנינו: יוחנן כוהן גדול... ביטל את הנוקפים.<br>וב<b>ירושלמי מעשר שני</b> ה,טו ו<b>סוטה</b> ט,י אמרו: "את הנוקפים". - אותן שהיו מכין על גבי העגל (לקורבן) בין קרניו (כדי להפילו לארץ, ויהא נוח לכפות ולשחוט אותו). אמר להן יוחנן כהן גדול: עד מתי אתם מאכילין את המזבח טריפות (שמא ניקב קרום של מוח) / (במסירה שלפנינו בסוטה:) נבילות (שפעמים שהבהמה מתה לפני שמספיקים לשחוט אותה)? ועמד ועשה להן טבעות. - רבי בא בשם רב יהודה: טבעות עשה להן, רחבות מלמטן וצרות מלמעלן.<br><br>טבעתה של בלגה היתה קבועה ברצפה ולא היתה מתהפכת ("תוספתא כפשוטה" על פי רש"י).</small><br>• • •
במשנה שנינו: <b>"וחלונה סתומה".</b> <br>מפרשים: <b>שלא העמידו אותה על סכיניהן</b> – משמר בלגה לא יכלו להשתמש בחלון בשביל להניח בו את סכיניהם<b>.</b> <br>ומציעים סיוע ממשנה לאמור לפני כן: <b>כהיא דתנינן תמן:</b> – כמו (המשנה) ההיא ששנינו שם (מידות ד,ז): <b>הוא היה נקרא בית החילפות</b> (כך בכתב יד אחד של המשנה. ובכתב יד שני: 'החֲלָפוֹת') – בכל אחד משני צידי האולם בצפונו ובדרומו היתה לשכה שנקראה כך<b>, ששם היו גונזין את הסכינין</b> – היו שם חלונות, שבהם היו הכוהנים מצניעים את הסכינים לשחיטת הקורבנות הנקראות "חלפות" (כמו שמצינו בעזרא א,ט: "מַחֲלָפִים תִּשְׁעָה וְעֶשְׂרִים")<b>.</b><br>• • •