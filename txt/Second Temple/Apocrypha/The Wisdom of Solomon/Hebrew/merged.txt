The Wisdom of Solomon
חכמת שלמה
merged
https://www.sefaria.org/The_Wisdom_of_Solomon
This file contains merged sections from the following text versions:
-Chokhmat Shlomo, Warsaw 1885
-https://www.nli.org.il/he/books/NNL01

חכמת שלמה



Chapter 1

שֹׁפְטֵי אֶרֶץ אֶהֱבוּ צֶדֶק. חִשְׁבוּ טוֹב עַל יְיָ בַּקְּשׁוּהוּ בְּתֹם לֵבָב:
כִּי יִמָּצֵא לְלֹא נִסּוּהוּ. יִתְוַדַּע לַמַּאֲמִינִים בּוֹ:
וּמַחְשְׁבוֹת אָוֶן מַבְדִּילִים מֵיְיָ. וּבְיוֹם נָקָם תִּוָּדַע אִוֶּלֶת הָאֱוִילִים:
כִּי לֹא תָבֹא חָכְמָה בְּלֵב רָע. וְלֹא תָנוּחַ בְּנֶפֶשׁ הַחֹטֵאת:
כִּי רוּחַ דַּעַת תִּשְׂנָא תַּהְפּוּכוֹת וְתִרְחַק מִמַּחְשֶׁבֶת אִוֶּלֶת. וְהֶעָוֹן יַמְרֶה בָּהּ:
טוֹבָה הִיא רוּחַ חָכְמָה. אֶת הַמְּחָרֵף בִּשְׂפָתָיו לֹא תְמַלֵּט כִּי יְיָ עֵד עַל מַחְשְׁבוֹתָיו. דּוֹרֵשׁ הֵיטֵב אֶת לְבָבוֹ וְשׁוֹמֵעַ אֶת לְשׁוֹנוֹ:
כִּי כְבוֹד יְיָ מָלֵא כָל הָאָרֶץ. וְהַמְּכַלְכֵּל הַכֹּל מֵבִין כָּל דָּבָר:
עַל כֵּן לֹא יִסָּתֵר מִפָּנָיו אוֹהֵב עֲלִילוֹת רֶשַׁע. מִמִּשְׁפָּט וּמִמּוּסָר לֹא יִנָּקֶה:
כִּי דִּבְרֵי רְשָׁעִים דָּרֹשׁ יִדָּרֵשׁוּ. וְקוֹל דִּבְרֵיהֶם עַד יְיָ יָבֹא לַהֲשִׁיבָם מִפִּשְׁעֵיהֶם:
אָזְנוֹ בְּזַעַם תַּאֲזִין דָּבָר. וְקוֹל תְּלוּנוֹת לֹא נֶעְלַם מִמֶּנָּה:
לָכֵן הִשָּׁמְרוּ וְאַל תִּלּוֹנוּ כִּי אֵין בָּהּ מוֹעִיל וּלְשׁוֹנְכֶם תִּצְּרוּ מְדַבֵּר רָע. אֲשֶׁר תִּתְלַחֲשׁוּ לֹא יִפּוֹל אָרְצָה לְשׁוֹן שֶׁקֶר תָּמִית נָפֶשׁ:
אַל תְּבַקְּשׁוּ מָוֶת בְּעִקְּשׁוּת דַּרְכֵיכֶם. וְאַל תָּבִיאוּ אֲבַדֹּן בְּפֹעַל כַּפֵּיכֶם:
כִּי יְיָ לֹא בָחַר בַּמָּוֶת. וְלֹא חָפֵץ בְּאָבְדַן הַחַיִּים:
לְהַעֲמִידָם לָעַד בְּרָאָם וּשְׁלוֹם עַמֵּי אֶרֶץ בְּיָדָם הוּא. חֲמַת אֲבַדּוֹן אֵין בֵּינוֹתָם וּשְׁאוֹל אֵין עַל עָפָר מֶמְשַׁלְתּוֹ:
כִּי צְדָקָה לֹא תָמוּת. וּתְבוּאַת רִשְׁעָה מָוֶת:
אֲשֶׁר הֵבִיאוּ רְשָׁעִים בְּדִבְרֵיהֶם וּבְמַעַלְלֵיהֶם. כְּעַל רֵע בָּטְחוּ בוֹ וַיָסוּפוּ וַיִתַּמּוּ מִמֶּנּוּ. עִמּוֹ הָיוּ בַקּוֹשְׁרִים וַעֲתִידִים הֵם לִהְיוֹת אֶצְלוֹ:

Chapter 2

כִּי אָמְרוּ בְלִבָּם וּבִלְשׁוֹנָם הֶחְלִיקוּ לְדַבֵּר. יְמֵי חַיֵּינוּ קְצָרִים וּשְׂבֵעִים עָמָל. מִמָּוֶת לֹא יִמָּלֵט גֶּבֶר וְאִישׁ לֹא נוֹדָע אֲשֶׁר שָׁב מִנִּי שְׁאוֹל:
בְּמִקְרֶה נוֹלַדְנוּ וַנְּהִי כְּלֹא הָיִינוּ. כִּי רוּחַ אַפֵּינוּ עָשָׁן וּמִדְבָּרֵנוּ כְּנִיצוֹץ עוֹלֶה מִלְּבָבֵנוּ:
כִּי יִכְבֶּה. הַבָּשָׂר אֶל עָפָר יָשׁוּב. וְהַנֶּפֶשׁ תֵּחָלֵק כְּרוּחַ קַל:
לְיָמִים יָבֹאוּ יִשָּׁכַח שְׁמֵנוּ וּמַעֲשֵׂינוּ לֹא יִזָּכְרוּ עוֹד. כַּעֲנַן הוֹלֵךְ חַיֵּינוּ יַחֲלֹפוּ וּכְהִמֵּס עֲרָפֶל מֵאוֹר שֶׁמֶשׁ וְנָמוֹג מֵחַמָּתוֹ כֵּן יִגְוָעוּ:
יָמֵינוּ כְּצֵל עוֹבֵר. כְּתֻמָּם לֹא תָשָׁב רָגֶל. חָתוּם הוּא אֵין יוֹצֵא מִמֶּנּוּ:
וְעַתָּה בֹּאוּ וְנִשְׂמְחָה בְּכָל הַטּוֹב אֲשֶׁר לָנוּ. נָחִישָׁה בִּנְעוּרֵינוּ לָלֶכֶת בְּדַרְכֵי לִבֵּנוּ:
נְמַלֵּא בִטְנֵנוּ יַיִן טוֹב וָשָׁמֶן. לֹא נוֹחֵר מוֹעֵד הַנִּצָּנִים:
בִּצְרוֹרֵי שׁוֹשַׁנִּים נַעֲטִירָה טֶרֶם יִבֹּלוּ:
מְמָאֵן לַעֲשׂוֹת כָּמוֹנוּ לֹא יֵשֵׁב אִתָּנוּ. נָשִׂימָה אוֹתוֹתֵינוּ בְּכָל הַמְּקוֹמוֹת אֲשֶׁר שָׂמַחְנוּ כִּי זֶה חֶלְקֵנוּ וְגוֹרַל נַחֲלָתֵנוּ:
נִרְמְסָה אֶבְיוֹן וְצַדִּיק עַל אַלְמָנָה לֹא נַחְמֹל. שֵׂיבַת זְקֵנִים לֹא נֶהְדָּר וְאִם חָיוּ יָמִים רַבִּים:
יָדֵנוּ תּוֹרַת צֶדֶק תִּהְיֶה. כִּי הֶחָלָשׁ מַה הוּא:
נִטְמְנָה פַחִים לִתְפּוֹשׂ צַדִּיק. לְמַשָּׂא הוּא עָלֵינוּ וְעַל מַעֲשֵׂינוּ בְּעָבְרֵנוּ עַל הַתּוֹרָה יוֹכִיחֵנוּ וְעַל רוֹעַ דְּרָכֵינוּ יַכְלִימֵנוּ:
יִתְפָּאֵר כִּי יָדַע אֶת יְיָ. וְיֹאמַר מִבְּנֵי הָאֱלֹהִים אָנִי:
וְאוֹתִי צִוָּה לְהוֹכִיחַ אֶתְכֶם עַל פְּנֵיכֶם:
לִרְאוֹת פָּנָיו הָיָה עָלֵינוּ לָטֹרַח. כִּי לֹא כְמִנְהָגֵי אָדָם מִנְהָגָיו וּמִדַּרְכֵי זוּלָתוֹ דְּרָכָיו נִבְדָּלוּ:
כַּכֶּסֶף נִמְאָס נֶחְשַׁבְנוּ לוֹ. מֵאָרְחוֹתֵינוּ יִרְחַק כְּמִפְּנֵי תּוֹעֵבָה. אַחֲרִית צַדִּיקִים יְאַשֵּׁר וְיִתְהַלֵּל כִּי יְיָ יִהְיֶה לָהֶם לְאָב:
וְעַתָּה נִרְאֶה אִם דְּבָרָיו נְכֹחִים. נִבְחֲנָה מַה יִהְיֶה בּוֹ:
אִם מִבְּנֵי אֱלֹהִים הוּא יָרִיב לוֹ. וְיַצִּילֵהוּ מִידֵי אוֹיְבָיו:
בְּאָלוֹת וּבִשְׁפָטִים נֶחְקְרֵהוּ. לְמַעַן יִוָּדַע טוּבוֹ וְתֵרָאֶה תוֹחַלְתּוֹ:
כְּמוֹת נָבָל יוּמָת. וְאִם כֵּנִים דְּבָרָיו אֲשֶׁר דִּבֵּר יִוָּשֵׁע:
כַּדְּבָרִים הָאֵלֶּה דִּבְּרוּ וַיִתְעוּ. כִּי רָעָתָם עִוְּרָה אוֹתָם:
וְהֵם לֹא יָדְעוּ אֶת מִשְׁפַּט יְיָ וְלֹא חִכּוּ אֶל גְּמוּל כָּל קֹדֶשׁ. וְלֹא הִשְׁכִּילוּ כִּי יֵשׁ שָׂכָר לַנְּפָשׁוֹת הַזַּכּוֹת:
כִּי יְיָ בָּרָא אֶת הָאָדָם לְהַחֲיוֹתוֹ חַיֵּי עוֹלָם. וְיַעַשׂ אוֹתוֹ בְּצַלְמוֹ כִּדְמוּתוֹ:
וּבְקִנְאַת הַשָּׁטָן עָלָה מָוֶת בְּתֵבֵל. וַאֲשֶׁר בְּגוֹרָלוֹ יִתְמְכוּ בוֹ:

Chapter 3

וּנְפָשׁוֹת צַדִּיקִים בְּיַד יְיָ הֵמָּה. וְנֶגַע לֹא יִקְרַב אֲלֵיהֶם:
לְמַרְאֶה עֵינֵי כְסִילִים מֵתוּ. וְצֵאתָם נֶחְשַׁב לְפָחַד:
וְנָסְעָם מֵאִתָּנוּ אַבְדָּן. וְהֵמָּה בְּשָׁלוֹם:
וְאִם לְעֵינֵי אָדָם נַעֲנוּ. נְעִימַת נֶצַח תִּקְוָתָם:
וְאִם יִוָּסְרוּ מְעַט רַב טוּב יַשִּׂיגוּ. כִּי יְיָ צְרָפָם וַיַּרְא כִּי לוֹ הֵמָּה:
כַּזָּהָב בַּכּוּר בְּחָנָם וַיִקָּחֵם כְּקָרְבַּן כָּלִיל. יָשִׂים עֵינוֹ עֲלֵיהֶם לְטוֹבָה בְּבוֹא הַיּוֹם:
יַזְהִירוּ וְיָעוּפוּ בְּכָל מָקוֹם. כְּנִיצוֹצִים עַל פְּנֵי קָשׁ:
יִשְׁפְּטוּ עַמִּים וְיִמְשְׁלוּ עַל גּוֹיִם. וַיְיָ אֱלֹהֵיהֶם יִמְלוֹךְ לְעוֹלָם וָעֶד:
הַבּוֹטְחִים בּוֹ יָבִינוּ אֱמֶת וֶאֱמוּנִים יוֹסִיפוּ לְאַהֲבָה אוֹתוֹ. כִּי חֶסֶד וְרַחֲמִים עַל קְדֹשָׁיו וְעֵינוֹ עַל בְּחִירָיו:
וְהָרְשָׁעִים בַּל חָשְׁבוּ צֶדֶק. וַאֲשֶׁר מָרְדוּ בַּיְיָ כַּעֲלִילוֹתֵיהֶם יִשָּׁפֵטוּ:
כִּי הוֹי בּוֹזֵי חָכְמָה וּמוּסָר. תִּקְוָתָם הֶבֶל מַעֲשֵׂיהֶם לֹא יוֹעִילוּ לָמוֹ וּפְעֻלָּתָם אָפֶס:
נְשֵׁיהֶם פְּתַיּוֹת. וְזַרְעָם מְרֵעִים:
אֲרוּרָה מִשְׁפַּחְתָּם. עַל כֵּן אַשְׁרֵי עֲקָרָה לֹא נִטְמְאָה בַּל יָדְעָה מִשְׁכַּב עָוֹן. הִיא תִשָּׂא פֶרִי לַיוֹם תְּבֻקַּרְנָה הַנְּפָשׁוֹת:
וְהַסָּרִיס לֹא הִכְעִיס בְּפֹעַל כַּפָּיו וְלֹא יָעַץ בְּלִיַּעַל עַל יְיָ. בְּתֻמָּתוֹ יוּחַן וְיַד וָשֵׁם בְּמִקְדַּשׁ יְיָ יִנָּתֶן לוֹ:
כִּי פְרִי כִשְׁרוֹן מַעֲשִׂים לְזֵכֶר טוֹב. וְשֹׁרֶשׁ הַחָכְמָה לֹא יִיבַשׁ לְעוֹלָם:
וּבְנֵי מְנָאֲפִים אַךְ לְמַחְסוֹר. וְזֶרַע מִשְׁכַּב הַטֻּמְאָה יִשָּׁמֵד:
וְלוּ שָׁנִים הַרְבֵּה יִחְיוּ לָרִיק יֵחָשֵׁבוּ. וְאַחֲרִית שֵׂיבָתָם לְלֹא כָבוֹד:
וְאִם מְהֵרָה יָמוּתוּ. גַּם תִּקְוָה גַּם נֶחָמָה אֵין לָהֶם לְיוֹם הַמִּשְׁפָּט:
כִּי אַחֲרִית יַלְדֵי פֶשַׁע לִמְחִתָּה:

Chapter 4

טוֹב הוֹלֵךְ עֲרִירִי וְרוֹדֵף צְדָקָה. כִּי לְזֵכֶר עוֹלָם הִיא יַעַן אֲהוּבָה לַיְיָ וְלָאָדָם:
כִּי תָבֹא יֶאֱהָבֶנָּה וְאֵינֶנָּה יֶחְפְּצֶנָּה. כִּי תְעַטְּרֵהוּ תִּמְשֹׁל לָעַד. מֵאָז גָּבְרָה בְמִלְחַמְתָּהּ לְתִפְאֶרֶת וְאֵין מַכְלִים:
וַהֲמוֹן רְשָׁעִים רַבִּים וּמִשְׁפְּחוֹתֵיהֶם כִּי רַבּוּ לֹא יוֹסִיפוּ לָמוֹ. וְנִטְעֵי זְנוּנִים לֹא יַעֲמִיקוּ שָׁרְשָׁם וְלֹא יְחַזְּקוּ גִּזְעָם:
וְאִם עַד עֵת יְשַׁלְּחוּ עֲנָפִים לֹא יִבְטְחוּ עַל שָׁרְשָׁם. כִּי בָרוּחַ יִרְעָשׁוּ וּבַסוּפָה יְשֹׁרָשׁוּ:
טֶרֶם יִגְדָּלוּ יִשָּׁבְרוּ דָּלִיּוֹתֵיהֶם וּפִרְיָם אַל יֵחָשֵׁב. כִּי בֹסֶר הֵם לֹא יֵאָכֵלוּ וְלֹא יוֹעִילוּ לְכָל דָּבָר:
כִּי הַבָּנִים הַנּוֹלָדִים מִמִּשְׁכַּב נִאוּפִים. עֵדִים יִהְיוּ עַל חַטֹּאת אֲבִיהֶם וְאִמָּם לְיוֹם יִשָּׁאֵלוּ:
וְצַדִּיק מֵת בִּנְעוּרָיו בֹּא יָבוֹא אֶל הַמְּנוּחָה:
כִּי לֹא רוֹב יָמִים הֲדַר שֵׁיבָה. וְלֹא מִסְפָּר שָׁנִים רַבּוֹת:
חָכְמָה תֵּחָשֵׁב גַּם הִיא שֵׂיבַת אָדָם. וְלֶכֶת בְּדֶרֶךְ טוֹבִים בּוֹאוֹ בַיָּמִים:
אֲשֶׁר לְפָנִים הִתְהַלֵּךְ אֶת הָאֱלֹהִים מָצָא חֵן. וּבַעֲבוּר שָׁכַן בֵּין רְשָׁעִים לֻקַּח מֵאֶרֶץ לַשָּׁמָיִם:
לֻקַּח לְבַל תְּשֻׁנֶּה דַּעְתּוֹ בְּרָע. וְלֹא תִמְשׁוֹל מִרְמָה בְּנַפְשׁוֹ:
כִּי כִשּׁוּפֵי רִשְׁעָה יַאֲפִילוּ נֹגַהּ צְדָקָה. וַיֵּצֶר הֲפַכְפַּךְ יְהַפֵּךְ תְּבוּנַת סָר מֵרָע:
מִהֵר לִהְיוֹת תָּמִים. גַּם יָמִים רַבִּים מִלֵּא:
וְיַעַן יָקְרָה נַפְשׁוֹ בְּעֵינֵי יְיָ. מִהַר לְקַחְתּוֹ מִבֵּין רְשָׁעִים:
וְהָעַמִּים רוֹאִים וְלֹא יָבִינוּ זֹאת. וְלֹא יָשִׂימוּ עַל לֵב לָדַעַת כִּי חֶסֶד וְרַחֲמִים עַל קְדֹשָׁיו וְעֵינוֹ עַל בְּחִירָיו:
וְצַדִּיק מֵת יָבוֹז רְשָׁעִים חַיִּים. וְנַעַר תַּם נֶאֱסַף אֶת אֹרֶךְ יְמֵי פוֹשְׁעִים:
כִּי יִרְאוּ אַחֲרִית חָכָם. וְאֵינָם יוֹדְעִים עַל מֶה עָשָׂה יְיָ כָּכָה וְלָמָּה לְקָחוֹ:
הֵמָּה רָאוּ וַיִלְעָגוּ. וַיְיָ יִשְׁחַק לָמוֹ:
וְהָיָה אַחֲרֵי כֵן יִפְּלוּ לְמַשּׁוּאוֹת. וְהָיוּ דֵּרָאוֹן בְּתוֹךְ יוֹרְדֵי בוֹר:
יַשְׁלִיכֵם אֶל תַּחְתִּיּוֹת אֶרֶץ יִמְחַץ רֹאשָׁם וְיֶאֱלָמוּ. יְעַר יְסוֹדָם שַׁמָּה וּשְׁמָמָה יִהְיוּ וְיִמַּח כָּל זֵכֶר לָמוֹ:
יִזְכְּרוּ עֲוֹנוֹתָם וְיִבָּהֵלוּ. וְהָלַךְ לִפְנֵיהֶם פִּשְׁעָם לְהַאֲלוֹתָם:

Chapter 5

אָז יָקוּם צַדִּיק לָבֶטַח. לְעֵינֵי צָרָיו וּבוֹזֵי מַעֲשָׂיו:
וְהֵם יִרְאוּהוּ תֹּאחֲזֵמוֹ רָעַד. יֵחַתּוּ מְאֹד לִרְאוֹתוֹ נוֹשָׁע הֵפֶךְ מֵאֲשֶׁר זָמָמוּ:
אָז יֵבוֹשׁוּ מִמַּחְשְׁבוֹתֵיהֶם וּמִשֶּׁבֶר רוּחַ יְיֵלִילוּ. אִישׁ אֶל אָחִיו יֹאמְרוּ הֲלֹא זֶה הוּא אֲשֶׁר לְפָנִים הָיָה לִצְחוֹק בְּעֵינֵינוּ וַאֲשֶׁר הָיָה לָנוּ לְמָשָׁל:
נוֹאַלְנוּ מְאֹד. כִּי חָשַׁבְנוּ חַיָּיו שִׁגָּעוֹן וּמוֹתוֹ נְבָלָה:
וְעַתָּה נֶחְשָׁב עִם בְּנֵי אֱלֹהִים. וְחֶלְקוֹ בֵּין קְדוֹשִׁים:
תָּעִינוּ מִדֶּרֶךְ אֱמֶת. אוֹר מִשְׁפָּט לֹא הֵאִיר לָנוּ וְשֶׁמֶשׁ צְדָקָה לֹא זָרְחָה עָלֵינוּ:
הָיִינוּ בְּדַרְכֵי עָוֹן וַאֲבַדּוֹן. הָלַכְנוּ אֳרָחוֹת עֲקַלְקַלּוֹת וְלֹא יָדַעְנוּ דֶּרֶךְ יְיָ:
הַגָּאוֹן מֶה הוֹעִיל. וְהָעֹשֶׁר וְהַכָּבוֹד מֶה הוֹסִיפוּ לָנוּ עַתָּה:
כָּל אֵלֶּה עָבְרוּ כַצֵּל. וְכָרָץ יָרוּץ אֹרַח:
כָּאֳנִיָּה תֵּלֵךְ בֵּין גַּלֵּי יָם וְעִקְבוֹתֶיהָ לֹא נוֹדָעוֹ. וּבְמַיִם שֹׁטְפִים אֵין נָתִיב אַחֲרֵי עָבְרָהּ:
כָּעוֹף יְעוֹפֵף עַל פְּנֵי רָקִיעַ וּמַעֲגָּלָיו לֹא נִכָּרוּ. כִּי בִכְנָפָיו יְרַחֵף וּבְכֹחוֹ יַבְדִּיל אֶת הָרוּחַ וְאוֹתוֹתָיו לֹא תִּשָּׁאַרְנָה בּוֹ:
כְּחֵץ יִיָּרֶה לַמַּטָּרָה. הָרוּחַ יֵחָלֵק וּכְרֶגַע יָשׁוּב לְאֵיתָנוֹ וְלֹא יֵרָאֶה בּוֹ אָן עָבָר:
כֵּן אֲנַחְנוּ מֵעֵת הָיִינוּ חָדַלְנוּ לְהֵטִיב וּצְדָקָה רָחֲקָה מֶנּוּ. אַךְ בְּעוֹנוֹתֵינוּ גָּוַעְנוּ:
כִּי תִּקְוַת רְשָׁעִים כֶּעָפָר יִשָּׂאֶנּוּ רוּחַ וּכְמוֹץ קַל יִסָּעֵר כֹּה וָכֹה מִסּוּפָה וְכֶעָשָׁן יִדְּפֶנּוּ רוּחַ. וְנִשְׁכָּחָה כְּזֵכֶר אוֹרֵחַ לֹא גָּר בָּעִיר רַק יוֹם אֶחָד:
וְצַדִּיקִים יִחְיוּ לָעַד. תְּשׁוּעָתָם בַּיְיָ וְעֶלְיוֹן מָגֵן בַּעֲדָם:
לָכֵן מַמְלֶכֶת כָּבוֹד יִהְיֶה לָהֶם וַעֲטֶרֶת תִּפְאֶרֶת מִיַּד יְיָ. בִּימִינוֹ יָגֵן עֲלֵיהֶם וּבִזְרוֹעוֹ יִלָּחֵם לָהֶם כְּעִם צִנָּה:
יַחֲגֹר קִנְאָתוֹ כִּכְלֵי קְרָב. יֵחָלְצוּ כָּל יְצוּרָיו לְהִנָּקֵם מֵאוֹיְבָיו:
יִלְבַּשׁ צְדָקָה כַּשִּׁרְיָן. וּמִשְׁפַּט אֱמֶת כַּכּוֹבָע:
אֶת קָדְשׁוֹ יִשָּׂא. כְּמָגֵן עֹז:
יְשַׁנֵּן חֲרוֹן אַפּוֹ כַּחֶרֶב. תֵּבֵל וּמְלֹאָהּ יֵלְכוּ עִמּוֹ לִצְבּוֹא עַל רְשָׁעִים:
יַרְעֵם עֲלֵיהֶם רְעָמִים חִצָּיו יִפְגְּעוּ בָם. יֵלְכוּ מֵעֲנָנָיו כְּמִקֶּשֶׁת דְּרוּכָה בַּכֹּחַ לִירוֹת לְמַטָּרָה:
יַמְטֵר עֲלֵיהֶם בָּרָד רַב כְּמִן הַקַּלָּע אֲשֶׁר בְּיַד אִישׁ חֵמוֹת. וּמֵי הַיָּם בְּזַעְפּוֹ יִשָּׁפְכוּ עֲלֵיהֶם וּנְהָרוֹת בְּגַאֲוָתָם יִשְׁטֹפוּם:
רוּחַ עַזָּה מִנֶּגְדָּם תַּעֲמוֹד וְסוּפָתָה תְפִיצֵם. עַד עַוְלָתָה אֶרֶץ לְמִדְבַּר תָּשִׂים וְהָרִשְׁעָה תַּשְׁמִיד כִּסְאוֹת גִּבּוֹרִים:

Chapter 6

וְעַתָּה מְלָכִים שִׁמְעוּ וְהָבִינוּ:
הַשּׁוֹפְטִים עַד קַצְוֵי אֶרֶץ לְמֹדוּ:
הַטּוּ אָזְנֵיכֶם הַמּוֹשְׁלִים בָּעַמִּים. הַמִּתְנַשְּׂאִים עַל גּוֹיִם רַבִּים:
מֵאֵת הָאֱלֹהִים נִתַּן לָכֶם הַכֹּחַ וּמֵיְיָ הַמֶּמְשָׁלָה. וְהוּא יִשְׁפּוֹט עַל דַּרְכֵיכֶם וְהוּא יַחֲקֹר מְזִמּוֹתֵיכֶם:
יַעַן פְּקִידֵי מַלְכוּתוֹ אַתֶּם וְלֹא שְׁפַטְתֶּם מֵישָׁרִים. לֹא שְׁמַרְתֶּם חֻקָּיו וּבַעֲצָתוֹ לֹא הֲלַכְתֶּם:
פִּתְאוֹם תֵּחַתּוּ בְּהֵרָאוֹתוֹ. כִּי יָבוֹא בְמִשְׁפָּט עִם רָאשֵׁי עָם:
אֶת הַשְּׁפָלִים יְרַחֵם. וְהַנִּשָּׂאִים בְּחֵמָה יִשָּׁפֵטוּ:
כִּי אֱלֹהֵי עוֹלָם לֹא יִשָּׂא פְנֵי גָּבֶר וּמִכָּל רָם לֹא יִירָא. הַיּוֹצֵר יַחַד קָטָן וְגָדוֹל וּמַשְׁגִּיחַ עַל כֻּלָּם:
אַךְ לְמַעַן אַדִּירִים. יְכוֹנֵן לַמִּשְׁפָּט כִּסְאוֹ:
עַל כֵּן אֲלֵיכֶם מְלָכִים אֲדַבֵּרָה. לְמַעַן תִּלְמְדוּ חָכְמָה וְלֹא תִפְרָעוּ:
כִּי הַשּׁוֹמְרִים בֶּאֱמוּנָה דִּבְרֵי קֹדֶשׁ קְדוֹשִׁים יִקָּרֵאוּ. וְלוֹמְדֵיהֶם יִמְצְאוּ מַחֲסֶה:
וְעַתָּה קְחוּ אֶת דְּבָרָי. בַּקְּשׁוּ אוֹתָם וְיוֹרוּ לָכֶם:
הַחָכְמָה בָּרָה וְלֹא תִבּוֹל לָעַד. נָקֵל לָהּ לְהִגָּלוֹת לְאוֹהֲבֶיהָ וּלְהִמָּצֵא לִמְבַקְּשֶׁיהָ:
תְּשַׁחֵר פְּנֵי כָל חָפֵץ בָּהּ. תֵּרָאֶה רִאשׁוֹנָה מֵהֶם:
מַשְׁכִּים קוּם לְמַעֲנָהּ לֹא יִיגָע. כִּי יִמְצָאָהּ יוֹשֶׁבֶת עַל דְּלָתָיו:
רֵאשִׁית חׇכְמָה קְנֹה חׇכְמָה. וְשׁוֹקֵד עַל דַּלְתוֹתֶיהָ חִישׁ יֶחְדַּל מִדְּאוֹג אֵלֶיהָ:
כִּי שָׁבָה אֶל כָּל רוּחַ לְבַקֵּשׁ אֲנָשֶׁיהָ. בִּנְתִיבוֹת תֵּרָאֶה אֲלֵיהֶם וְהוֹלֶכֶת לִפְנֵיהֶם בְּכָל מַחְשְׁבוֹתֵיהֶם:
תְּחִלַּת חָכְמָה לַחְפֹּץ חָכְמָה. אִם יַחְפְּצֶנָּה יֶאֱהָבֶנָּה:
כִּי יֶאֱהָבֶנָּה יִשְׁמוֹר מִצְוֹתֶיהָ. וְשׁוֹמֵר מִצְוֹתֶיהָ יִחְיֶה לְעוֹלָם:
וְהַחַי לְעוֹלָם קָרוֹב יְיָ אֵלָיו:
לָכֵן אִישׁ חָפֵץ חָכְמָה יִצְלַח לִמְלוּכָה:
וְעַתָּה מַלְכֵי הַגּוֹיִם אִם חֲפַצְתֶּם כִּסֵּא וָשָׁבֶט. אֶהֱבוּ חָכְמָה לְמַעַן תִּמְשְׁלוּ לְעוֹלָם:
אַגִּידָה לָכֶם הַחָכְמָה מַה הִיא וּמֵאַיִן תָּבֹא. לֹא אַעֲלִים מִכֶּם סוֹדָהּ אֶדְרוֹשׁ מוֹצָאָה וְרֵאשִׁית מְקוֹרָהּ וַאֲשִׂימֶנָּה חֲשׂוּפָה וּגְלוּיָה וְלֹא אֲכַחֵד דִּבְרֵי אֱמֶת:
כִּי דַּל בָּשָׂר מִקִּנְאָה רָעָה דַּרְכּוֹ בְעֵינָי. לֹא לוֹ נַחְלָה בַּחָכְמָה:
בִּרְבוֹת חֲכָמִים תְּשׁוּעַת אָרֶץ. וּמֶלֶךְ חָכָם מִבְטַח עַמּוֹ:
עַל כֵּן הַאֲזִינוּ דְּבָרָי וְיֵיטִיבוּ לָכֶם:

Chapter 7

גַּם אָנֹכִי אֱנוֹשׁ יָמוּת. כְּמוֹת כָּל אָדָם מִיְּלִידֵי אָדָם הָרִאשׁוֹן הַנּוֹצָר מִן הָאֲדָמָה:
רֻקַּמְתִּי בַּבָּשָׂר תֵּשַׁע יְרָחִים. בְּבֶטֶן אִמִּי נִקְפֵּאתִי בְּדַם זֶרַע אָדָם מֵחֶמְדַּת הַמִּשְׁכָּב:
אַחֲרֵי הִוָּלְדִי שָׁאַפְתִּי רוּחַ שֶׁהִיא לְכֻלָּנוּ. נָפַלְתִּי עַל הָאָרֶץ נוֹשֵׂאת הַיִּלֹּדִים כֻּלָּם. הֲרִימוֹתִי קוֹלִי הָרִאשׁוֹן בִּבְכִי כְּכָל הַנּוֹלָדִים:
אֹמַנְתִּי בַּסָּדִינִים בִּדְאָגָה רַבָּה:
כִּי אֵין בְּלֶדֶת מֶלֶךְ עִנְיַן אַחֵר:
אֲבָל עִנְיַן אֶחָד לַכֹּל לָבוֹא בָאָרֶץ. וְעִנְיַן אֶחָד לָהֶם לָצֵאת מִמֶּנָּה:
לָכֵן הִתְפַּלַּלְתִּי וַתִּנָּתֶן לִי מַדָּע. קָרָאתִי וְרוּחַ חָכְמָה בָּאָה אֶל קִרְבִּי:
וַתִּיקַר בְּעֵינַי מִשֵּׁבֶט וָכִסֵּא. וְהוֹן לֹא עָרַכְתִּי לָהּ:
אַבְנֵי חֵפֶץ לֹא דִּמִּיתִי לָהּ. כִּי כָל זְהַב אֶרֶץ כִּמְעַט חוֹל בְּעֶרְכָּהּ וְהַכֶּסֶף לְנֶגְדָּהּ כְּדֹמֶן יֵחָשֵׁב:
אֲהַבְתִּיהָ מִיּוֹפִי וּמִבְּרִיאוּת בָּשָׂר. אָמַרְתִּי תִּהְיֶה נֵרִי כִּי אוֹרָה לֹא יִכְבֶּה:
וְאָמְנָם כָּל טוּב בָּא אֵלַי לְרַגְלָהּ. וְעֹשֶׁר לֹא יִסָּפֵר מִיָּדֶיהָ:
וּבְכָל הַדְּבָרִים הָיִיתִי שָׂמֵחַ כִּי תוֹרֵם הַחָכְמָה. וְאָנֹכִי לֹא יָדַעְתִּי כִּי הִיא אֵם כָּל הַדְּבָרִים הָאֵלֶּה:
בְּתֹם לֵב לָמַדְתִּי אוֹתָהּ. בְּלִי קִנְאָה אַלַּמְּדֶנָּה לֹא אַעֲלִים אֶת עָשְׁרָהּ:
כִּי הוֹן עָתָק הִיא לִבְנֵי אָדָם בְּלֶכְתָּם בָּהּ אֲהוּבֵי עֶלְיוֹן יִהְיוּ וְיֵרָצוּ לְפָנָיו. כִּי לְהוֹרוֹתָם בַּדֶּרֶךְ נִתְּנָהּ לָהֶם:
יְיָ עָשָׂה עִמָּדִי חֶסֶד וַיִתֶּן לִי לְשׁוֹן לִמּוּדִים לְדַבֵּר דִּבְרֵי חֵפֶץ וּלְהָשִׁיב אֲמָרִים עַל פִּי הַדְּבָרִים הַנּוֹדָעִים לִי. כִּי הוּא מוֹלִיךְ אֶל הַחָכְמָה וְנוֹהֵג אֶת הַחֲכָמִים:
כִּי בְיָדוֹ אֲנַחְנוּ וּדְבָרֵינוּ. גַּם הַתְּבוּנָה וְכָל מְלֶאכֶת מַחֲשָׁבֶת:
וַיְחָנֵּנִי דַּעַת אֱמֶת בְּכָל הַמַּעֲשִׂים. יָדַעְתִּי תְּכוּנַת הָעוֹלָם וְכֹחַ הַיְּסוֹדוֹת:
רֵאשִׁית אַחֲרִית וּמַחֲצִית כָּל מוֹעֵד. נְלִיזַת הַמְּסִלּוֹת (<small>נ"א</small> מַעַגְלוֹת הַנְּלוֹזִים) וּתְמוּרַת הַיָּמִים:
תְּקוּפַת הַשָּׁנִים וְהַכּוֹכָבִים לְמַחְלְקוֹתֵיהֶם:
הָעִנְיָן אֲשֶׁר לַבְּהֵמוֹת וַחֲמַת הַחַיּוֹת הָרָעוֹת סַעֲרַת הָרוּחוֹת וְדִבְרַת בְּנֵי אָדָם. הַנְּטָעִים לְמִינֵיהֶם וְכֹחוֹת הַשָּׁרָשִׁים:
אֶת הַכֹּל אֲנִי יוֹדֵעַ הַנִּסְתָּרוֹת וְהַנִּגְלוֹת. כִּי יוֹצֵר כָּל הַמַּעֲשִׂים הוֹרַנִי עַל פִּי הַחָכְמָה:
כִּי יֶשׁ בָּהּ רוּחַ מֵבִין וְקָדוֹשׁ. אֶחָד וְרַב עִנְיָנִים צַח וְאַמִּיץ:
בַּר וְטָהוֹר מָהִיר לֹא יֵרַע אִישׁ. אוֹהֵב טוֹב שָׁנוּן וְאֵין דָּבָר יַעַצְרֵהוּ מֵעֲשׂוֹת טוֹב:
נָדִיב בָּטוּחַ וְנֶאֱמָן בְּלִי עֶצֶב. יוּכַל כֹּל רוֹאֶה כֹל עוֹבֵר בֵּין כָּל רוּחוֹת בָּרוֹת מַשְׁכִּילוֹת וְזַכּוֹת:
כִּי הַחָכְמָה מְהִירָה יוֹתֵר מִכֹּל. וּבְטַהֲרָתָהּ מַגַּעַת וְעוֹבֶרֶת בַּכֹּל:
הִיא רוּחַ פִּי עֶלְיוֹן וְנֹגַהּ כְּבוֹד אֵל. עַל כֵּן כָּל טֻמְאָה לֹא תִקְרַב אֵלֶיהָ:
הִיא זֹהַר אוֹר עוֹלָם וּרְאִי זַךְ. אֶל צִדְקַת יְיָ וּדְמוּת טוּבוֹ:
לְבַדָּהּ הִיא וְתוּכַל כֹּל בְּעֵינָהּ תַּעֲמֹד וּתְחַדֵּשׁ כָּל דָּבָר. וּלְעֵת תָּבֹא בִנְפָשׁוֹת יְקָרוֹת תַּעַשׂ אֲהוּבֵי אֵל וּנְבִיאִים:
כִּי אֵין יְיָ אוֹהֵב אֶת הָאָדָם אִם לֹא יִשְׁקוֹד עַל הַחָכְמָה:
בָּרָה הִיא מִן הַשֶּׁמֶשׁ וְעֶלְיוֹנָה מִמַּעֲלוֹת הַכּוֹכָבִים. וְיִתְרוֹן לָהּ עַל הָאוֹר אִם תִּדָּמֶה אֵלָיו:
כִּי אַחֲרֵי אוֹר יָבוֹא לָיְלָה. וְהָרִשְׁעָה לֹא תַעַל עַל הַחָכְמָה:

Chapter 8

מַגִּיעָה בְעֻזָּהּ מִן הַקָּצֶה אֶל הַקָּצֶה. וְנוֹהֶגֶת כָּל הַמַּעֲשִׂים כְּמִשְׁפָּטָם:
אֲהַבְתִּיהָ חִפַּשְׂתִּיהָ מִנְּעוּרָי. שָׁאַלְתִּי לְקַחְתָּהּ לְכַלָּה חוֹלֶה אַהֲבָה הָיִיתִי בְּיָפְיָה:
מְקוֹר הוֹדָהּ רָם מְאֹד. כִּי הִיא מְשַׂחֶקֶת לִפְנֵי יְיָ וַאֲדוֹן כָּל הַמַּעֲשִׂים אֲהֵבָהּ:
הִיא רֵאשִׁית דַּרְכֵי אֵל. וְהַמַּבְדֶּלֶת בֵּין דָּבָר לַדָּבָר:
אִם הוֹן וְעֹשֶׁר מַאֲוַיֵּי הַחַיִּים. מִי גָּדוֹל מֵחָכְמָה הַמְּבִיאָה אֶת הַכֹּל:
וְאִם לְהַצְלִיחַ בְּתַחְבֻּלוֹת. מִי אָמָן טוֹב מִמֶּנָּה בְּכֹל אֲשֶׁר תַּחַת הַשָּׁמֶשׁ:
מִי אוֹהֵב צֶדֶק הִנֵּה כָל מַעֲשֶׂיהָ מֵישָׁרִים. כִּי הִיא מְלַמֶּדֶת עֵצָה וְתוּשִׁיָּה בִּינָהּ וּגְבוּרָה הַטּוֹבִים לַחַיִּים יוֹתֵר מִכָּל הַדְּבָרִים:
מִי חָפֵץ לָדַעַת דְּבָרִים רַבִּים הִיא יוֹדַעַת מַה שֶׁהָיָה וְתִשְׁפּוֹט מַה שֶׁיִּהְיֶה. תָּבִין לְשׁוֹן עֲרוּמִים וְתַבִּיעַ חִידוֹת. תֶּחְזֶה הָאוֹתוֹת וְהַמּוֹפְתִים טֶרֶם תָּבֹאנָה וְיַלְדֵי הַיָּמִים וְקֹרוֹת הָעִתִּים אֲשֶׁר תִּקְרֶאנָה:
אָמַרְתִּי תֵּשֵׁב עִמָּדִי וְנִחְיֶה יַחְדָּו. יָדַעְתִּי כִּי לְטוֹב לִי תְּיָעֵצֵנִי וְתִהְיֶה נֶחָמָתִי בִיגוֹנִי וּבַעֲמָלִי:
בְּמַקְהֵלִים יְכַבְּדוּנִי לְמַעֲנָהּ. וּזְקֵנִים יְהַלְּלוּ אוֹתִי אַף כִּי נַעַר אָנֹכִי:
בַּמִּשְׁפָּט נָבָר יִמְצָאוּנְנִי. וּמִגְּבוּרָתִי גִּבּוֹרִים יִתְמָהוּ:
אִם אַחֲרִישׁ יִדְּמוּ לִי וַאֲדַבְּרָה יַאֲזִינוּ לִי. אִם אוֹסֵף דַּבֵּר יַד לְפֶה יָשִׂימוּ:
בַּעֲבוּרָהּ שְׁמִי לְעוֹלָם יִהְיֶה. וְזִכְרִי לְדוֹר דּוֹר לַבָּאִים אַחֲרָי:
בָּעַמִּים אֶמְשֹׁלָהּ. וּלְאֻמִּים תַּחַת רַגְלַי יִהְיוּ:
מְלָכִים אַדִּירִים יִשְׁמְעוּן אֶת שִׁמְעִי וְחָלוּ מִפָּנַי. בִּקְהַל עָם אִישׁ טוֹב אֶהְיֶה וְאִישׁ חַיִל בַּמִּלְחָמָה:
אֶתְהַלֵּךְ בְּקֶרֶב בֵּיתִי בָּהּ אֶמְצָא מְנוּחָתִי. כִּי אֵין צַר לִשְׁכֵנָהּ וְאֵין תּוּגָה לְרֵעָהּ רַק רְוָחָה וְשִׁמְחָה:
אֶת כָּל זֹאת רָאִיתִי וְנָתַתִּי אֶל לִבִּי. אֲשֶׁר אוֹהֲבֵי חָכְמָה יִחְיוּ לְנָצַח:
וְרֵעֶיהָ שָׂשׂוֹן וְשִׁמְחָה יַשִּׂיגוּ. עֹשֶׁר וְהוֹן רַב תָּבִיא בַּעֲמַל יָדֶיהָ דַּעַת בְּמוֹעֲצוֹתֶיהָ וְשֵׁם טוֹב לְשֵׁמַע דְּבָרֶיהָ. וָאֲחַפֵּשׁ אוֹתָהּ לַהֲבִיאָהּ אֵלַי:
נַעַר חֶמֶד הָיִיתִי. וְנֶפֶשׁ יְקָרָה נִתְּנָה בִּי:
הָלַכְתִּי גָּדֵל וָטוֹב. וְאֶת בְּשָׂרִי לֹא הֶחֱטֵאתִי:
וַיְהִי כַּאֲשֶׁר בִּינוֹתִי כִּי נִשְׂגָּבָה הִיא לֹא אוּכַל לָהּ זוּלָתִי אִם יִתְּנֶנָּהּ לִי הָאֱלֹהִים. וְגַם בָּזֹאת חָכְמָתִי עָמְדָה לִי לָדַעַת מֵאַיִן תָּבֹא. וָאֵלֵךְ לִדְרֹשׁ אֶת יְיָ וָאֶתְפַּלֵּל בְּכָל לִבִּי וָאֹמַר:

Chapter 9

אָנָּא אֱלֹהֵי אֲבוֹתַי אֵל רַחוּם. אֲשֶׁר בִּדְבָרְךָ עָשִׂיתָ אֶת כָּל הַמַּעֲשִׂים:
וְאֶת הָאָדָם כּוֹנַנְתָּ בְּחָכְמָתֶךָ. לִמְשׁוֹל בְּכָל נֶפֶשׁ חַיָּה אֲשֶׁר עָשִׂיתָ:
לִשְׁפֹּט תֵּבֵל בְּצֶדֶק. וְלָדוֹן בְּיִשְׁרַת לֵבָב:
תֶּן לִי חָכְמָה הַיּוֹשֶׁבֶת לִפְנֵי כִּסְאֶךָ. וְאַל תַּבְדִּילֵנִי מִמִּסְפַּר בָּנֶיךָ:
כִּי אֲנִי עַבְדֶּךָ בֶּן אֲמָתֶךָ. אִישׁ רַךְ וּקְצַר יָמִים. וַחֲסַר תְּבוּנוֹת בַּתּוֹרָה וּבַמִּשְׁפָּט:
וְגַם אִם אִישׁ בּוֹ יִתַּמָּם. אִם אֵין חָכְמָתְךָ בוֹ מַה הוּא:
אַתָּה בָּחַרְתָּ בִּי לְמֶלֶךְ עַל עַמֶּךָ. וּלְשׁוֹפֵט אֶת בָּנֶיךָ וּבְנוֹתֶיךָ:
וַתֹּאמֶר אֵלַי לִבְנוֹת מִקְדָּשׁ בְּהַר קָדְשֶׁךָ וּמִזְבֵּחַ בִּמְקוֹם שִׁבְתֶּךָ. כְּתַבְנִית מִשְׁכַּן כְּבוֹדֶךָ אֲשֶׁר הֲכִינוֹת מֵאָז:
וְעִמְּךָ הַחָכְמָה הַיּוֹדַעַת מַעֲשֶׂיךָ כִּי הָיְתָה אֶצְלְךָ אָמוֹן כַּאֲשֶׁר יָסַדְתָּ תֵּבֵל. אֶת הַטּוֹב בְּעֵינֶיךָ וְהַיָּשָׁר כְּמִצְוֹתֶיךָ תַּעֲשֶׂה:
שְׁלַח אוֹתָהּ מִשְּׁמֵי קָדְשֶׁךָ וּמִכִּסֵּא כְּבוֹדֶךָ. תִּהְיֶה עִמָּדִי בִּמְלַאכְתִּי וְאֵדַע אֶת אֲשֶׁר יִיטַב בְּעֵינֶיךָ:
כִּי הִיא יוֹדַעַת וּמְבִינָה אֶת כָּל הַדְּבָרִים. תּוֹרֵנִי בְּכָל מִפְעֲלוֹתַי בְּהַשְׂכֵּל וְתִשְׁמְרֵנִי בְהוֹדָהּ:
לְמַעַן יֵרָצוּ בְעֵינֶיךָ מַעֲשָׂי. וְאֶמְלוֹךְ בְּצֶדֶק עַל עַמֶּךָ וְאֶכּוֹן לְפָנֶיךָ לָשֶׁבֶת עַל כִּסֵּא אָבִי:
כִּי מִי יָבִין עֲצַת יְיָ. וּמִי יֵדַע אֶת אֲשֶׁר חָפֵץ אֱלֹהִים:
הֲלֹא מַחְשְׁבוֹת בְּנֵי תְּמוּתָה לֹא נֶאֱמָנוּ. וְתַחְבּוּלוֹתֵינוּ תְּרוֹפַפְנָה:
כִּי הַבָּשָׂר הַמֵּת יִכְבַּד עַל הַנָּפֶשׁ. וְאֹהֶל הָאֲדָמָה יָרִיב עִם הַדַּעַת לְהַעֲצִיבָהּ:
בְּלִי עָמָל לֹא נַשִּׂיג אֶת אֲשֶׁר בָּאָרֶץ וּבְלִי טֹרַח לֹא נִמְצָא אֶת אֲשֶׁר עוֹמֵד עִמָּנוּ. וּמִי יָבִין מִקָּצֶה וְעַד קָצֶה הַדְּבָרִים אֲשֶׁר בַּשָּׁמַיִם:
מִי הֵבִין עֲצָתְךָ טֶרֶם נָתַתָּ לוֹ חָכְמָה. וְעַד לֹא שָׁלַחְתָּ אֵלָיו רוּחַ קָדְשְׁךָ מִמְּרוֹמִים:
כִּי בָהּ יִכּוֹנוּ אָרְחוֹת יֹשְׁבֵי תֵּבֵל. וְיִלְמְדוּ בְּנֵי אָדָם לַעֲשׂוֹת הַטּוֹב בְּעֵינֶיךָ וְיִהְיוּ נוֹשָׁעִים בַּחָכְמָה:

Chapter 10

הִיא שָׁמְרָה אֶת אֲבִי כָל בְּנֵי תֵבֵל הָרִאשׁוֹן בְּהִבָּרְאוֹ לְבַדּוֹ מֵאָז. וַתְּקִימֵהוּ מִמַּפַּלְתּוֹ:
וַתִּתֶּן לוֹ עוֹז לִמְשׁוֹל בְּכָל הַמַּעֲשִׂים:
וְהַחוֹטֵא אִישׁ חֵמוֹת סָר מִמֶּנָּה וְיֹאבַד. כִּי הֱסִיתוֹ יִצְרוֹ לְרַצֵּחַ אֶת אָחִיו:
וּבְהִשָּׁחֵת הָאָרֶץ לְמַעֲנוֹ מִמֵּי הַמַּבּוּל הִמְלִיטָהּ הַחָכְמָה. וַתְּנַהֵג אִישׁ צַדִּיק עַל עֵץ קַל:
וּלְעֵת נָפוֹצוּ הַגּוֹיִם אֲשֶׁר יָזְמוּ לִקְשׁוֹר קָשֶׁר וַתֵּדַע צַדִּיק יְשַׁר לֵב וַתַּעֲמִידֵהוּ לִפְנֵי יְיָ וַתַּחְגְּרֵהוּ עוֹז וּבִטְחָה כִּי אֲהֵבַתְהוּ כִּבְנָהּ:
וּבְיוֹם אֲבוֹד רְשָׁעִים וַתַּצֵּל צַדִּיק בְּנוּסוּ מִפְּנֵי הָאֵשׁ אֲשֶׁר תֵּרֵד עַל חֲמֵשֶׁת הֶעָרִים:
לְעֵדָה עַל פִּשְׁעֵיהֶם הָאָרֶץ הַהֲפוּכָה תֶּעֱשַׁן לְעוֹלָם וְעֵצֶיהָ עֲצֵי מַאֲכָל לֹא יַבְשִׁילוּ פְרִיהֶם. וּנְצִיב מֶלַח נִצָּב מַצֶּבֶת נֶפֶשׁ לָא אֵמוּן בָּהּ:
כִּי אֵין דַּי לְבוֹזֵי חָכְמָה בָּרָעָה אֲשֶׁר לְהֵטִיב לֹא יָדָעוּ. אֲבָל גַּם מַזְכֶּרֶת אִוַּלְתָּם יַנִּיחוּ לַבָּאִים אַחֲרֵיהֶם לְבַל יִכָּשְׁלוּ גַּם אֵלֶּה כָמוֹהֶם:
וְהַחָכְמָה הוֹשִׁיעָה אֶת מְכַבְּדֶיהָ מֵעָנְיָם:
הִיא הוֹלִיכָה בְדֶרֶךְ יָשָׁר אִישׁ צַדִּיק בְּבָרְחוֹ מִפְּנֵי חֲמַת אָחִיו. וַתַּרְאֵהוּ אֵת מַמְלֶכֶת יְיָ וַתּוֹפַע עָלָיו דַּעַת קְדוֹשִׁים וַתַּעֲשִׁירֵהוּ בַעֲמָלוֹ וַתַּרְוִיחֵהוּ בִיגִיעַ כַּפּוֹ:
וַתִּהְיֶה עִמּוֹ וַתַּצְלִיחֵהוּ. לְעֵינֵי רָעֵי עַיִן אֲשֶׁר הֵתַלּוּ בוֹ:
וַתִּצְּרֵהוּ מֵאוֹיְבָיו וַתַּבְטִיחֵהוּ מֵאֲשֶׁר אָרְבוּ לוֹ. וַתָּשִׁיר אוֹתוֹ בַמִּלְחָמָה קָשָׁה וַיֵּדַע כִּי יִרְאַת יְיָ תָּעוֹז מִכֹּל:
לֹא עָזְבָה צַדִּיק לְעֵת נִמְכַּר. וַתַּחְשׂוֹךְ אוֹתוֹ מֵחֲטוֹא וַתֵּרֵד עִמּוֹ אֶל הַסֹּהַר:
לֹא נְטָשַׁתְהוּ בַּבּוֹר עַד הֵבִיאָה לוֹ שֵׁבֶט מַלְכוּת וּמֶמְשָׁלָה בָרוֹדִים בּוֹ. וַתִּתֶּן מְחַרְפָיו לִמְפִיחֵי שֶׁקֶר וַתַּעַשׂ לוֹ שֵׁם עוֹלָם:
וַתּוֹצִיא גַּם הִיא עַם קָדוֹשׁ וְזֶרַע אֱמֶת. מִן הַגּוֹי אֲשֶׁר עָבְדוּ בָהֶם:
וַתָּבֹא בְנֶפֶשׁ עֶבֶד יְיָ. וַיָּקָם לִפְנֵי מְלָכִים אַדִּירִים בְּאוֹתוֹת וּבְמוֹפְתִים:
עֲמַל קְדוֹשִׁים גָּמָלָה וַתַּפְלִיא לַנְּחֹתָם בַּדָּרֶךְ. וַתְּהִי לָהֶם יוֹמָם מַחְסֶה וְלַיְלָה אוֹר כְּאוֹר הַכּוֹכָבִים:
וַתַּעֲבִירֵם בְּיַם סוּף. וַתַּנְחֵם בְּמַיִם אַדִּירִים:
אֶת אוֹיְבֵיהֶם טִבְּעָה בַיָּם. וְאוֹתָם הֶעֱלְתָה מִמְּצוּלוֹת עֲמֻקוֹת:
וַיָבֹזּוּ יְשָׁרִים אֶת רְשָׁעִים וַיָּשִׁירוּ לְשֵׁם קָדְשְׁךָ יְיָ. וַיְהַלְּלוּ יַחְדָּו אֶת יָדְךָ הַגְּדוֹלָה:
כִּי הַחָכְמָה פָּתְחָה פִי אִלְּמִים. וּלְשׁוֹן יְלָדִים לִמְּדָה לְדַבֵּר צָחוֹת:

Chapter 11

וַתַּצְלִיחַ אֶת דַּרְכֵיהֶם בְּיַד נָבִיא:
וַיֵלְכוּ בַּמִּדְבָּר אֵין יוֹשֵׁב. וַיִטְּעוּ אָהֳלֵיהֶם בִּמְקוֹמוֹת לֹא עָבַר בָּם אִישׁ:
וַיָקוּמוּ נֶגֶד אוֹיְבֵיהֶם. וַיִנָּקְמוּ מִצָּרֵיהֶם:
וַיִצְמְאוּ וַיִתְפַּלְּלוּ אֵלֶיךָ. וַיֻתַּן לָהֶם מַיִם מִן הַצּוּר. וּרְוָיָה לִצְמָאָם מִן הַחַלָּמִישׁ:
בַּדָּבָר נִשְׁפְּטוּ בוֹ צָרֵיהֶם. הוֹשַׁעְתָּ אֵלֶּה בַּצַּר לָהֶם:
כִּי נִבְהֲלוּ אוֹיְבֵיהֶם לִרְאוֹת דַּם נִבְאַשׁ תַּחַת מֵי נְהָרִים נוֹזְלִים. לְהַכְלִים אוֹתָם עַל מִצְוֹתָם אֲשֶׁר צִוּוּ לְהָמִית כָּל הַבֵּן הַיִּלּוֹד:
וּלְאֵלֶּה נָתַתָּ מַיִם רַבִּים. לֹא הוֹחִילוּ לָמוֹ:
וּבִצְמָאָם אֲשֶׁר צָמְאוּ. הוֹדַעְתָּ לָהֶם מַחֲלַת צָרֵיהֶם מֶה הָיָתָה:
וְכֵן כְּפַעַם בַּפַּעַם בַּהֲצִירְךָ לָהֶם לְנַסּוֹתָם בְּרַחֲמֶיךָ. הִכִּירוּ דְוֵי הַמַּחֲלָה אֲשֶׁר שַׂמְתָּ בַּמּוֹרְדִים הַנִּשְׁפָּטִים בְּאַפֶּךָ:
כִּי אֶת אֵלֶּה נִסִּיתָ כָאָב לְלַמְּדָם דָּעַת וְאֵלֶּה שָׁפַטְתָּ כְמֶלֶךְ עַז וַתַּאֲשִׁימֵם:
גַּם הָרְחוֹקִים נִוָּסֵּרוּ כְּמוֹ הַקְּרוֹבִים:
לִסְפּוֹת עַל צָרָתָם כִּי עַתָּה נָהָמוּ. וַיִזְכְּרוּ אֶת אֲשֶׁר עָבַר עֲלֵיהֶם:
בְּשָׁמְעָם כִּי הֵטִיב עִם אֵלֶּה. בַּדָּבָר הֵרַע לָהֶם בּוֹ יָדְעוּ אֶת יְיָ:
וּבְהַשְׂכִּילָם מַה נַעֲשֶׂה הִשְׁתָּאוּ. כִּי הַמַּפְלֶה בֵּין צְמָאָם לְצִמְאוֹן צַדִּיקִים לְפָנִים עַד שַׁעֲרֵי מָוֶת הִגִּיעַ וַיְהִי בְעֵינֵיהֶם לָבוּז:
אַחֲרֵי כֵן הֱשִׁיבוֹתָ לָהֶם גְּמוּל עַל מַחְשְׁבוֹת יֵצֶר לְבָבָם הָרָע. שֶׁהֵמָּה הִדִּיחוּם לַעֲבֹד לְזוֹחֲלֵי עָפָר וּלְכָל חַיּוֹת רָעוֹת אֵין דַּעַת בָּם וְתַשְׁלִיחַ בָּם עָרֹב רַב אֵין דַּעַת בָּם לְהִנָּקֵם מֵהֶם:
לְמַעַן יָבִינוּ כִּי פֹעַל אָדָם יְשֻׁלַּם לוֹ. בַּדָּבָר אֲשֶׁר זָדָה בּוֹ:
כִּי יָדְךָ הַיְכֹלָה כֹל אֲשֶׁר בָּרְאָה תֵבֵל מֵאָיִן. לֹא יִפָּלֵא מִמֶּנָּה לְהַשְׁלִיחַ בָּם דֻּבִּים רַבִּים וַאֲרָיוֹת גֵּאִים:
אוֹ יִבָּרְאוּן עַתָּה חַיּוֹת רָעוֹת מְלֵאוֹת חֵמָה לֹא הָיוּ כְמוֹהֶם מֵאָז. יַטִּילוּ תַרְעֵלָה בוֹעֶרֶת כָּאֵשׁ וּלְהָבִים מַחֲרִידִים מֵעֵינֵיהֶם:
וּמִלְּבַד כִּי מֵרוֹב כֹּחָם יַחְדָּו יִשָּׁמֵדוּ. גַּם מִפַּחַד מַרְאֵיהֶם יֹאבֵדוּ:
וְאִם גַּם אֵין זֹאת הֲלֹא אִם תִּשּׁוֹף בָּם יִיבָשׁוּ כִּי תִרְדְּפֵם בְּנִקְמָתְךָ תְּכַלֵּם בְּרוּחֲךָ הַקָּשָׁה. אַךְ אַתָּה הֱכִינוֹתָ אֶת כָּל הַמַּעֲשִׂים בְּמִדָּה בְּמִסְפָּר וּבַמִּשְׁקָל:
כִּי בְכֹחֲךָ כָּל עֵת לְהַפְלִיא בִגְבוּרָתְךָ נִפְלָאוֹת בַּכֹּל וְעִם כֹּל. וּמִי יַעֲמוֹד לִפְנֵי זְרוֹעַ עֻזֶךָ:
הִנֵּה תֵבֵל כֻּלָּהּ לְפָנֶיךָ כַּשַּׁחַק מֹאזְנָיִם. וּכְטִפַּת טַל הַנּוֹפֶלֶת בַּבֹּקֶר עַל הָאָרֶץ:
אַךְ אַתָּה מְרַחֵם עַל כֹּל בַּעֲבוּר כִּי תוּכַל כֹּל. דָּמִיתָ כְּאֵינְךָ רוֹאֶה אֶת חַטֹּאת בְּנֵי אָדָם לְמַעַן יִנָּחֲמוּ עֲלֵיהֶן:
כִּי אַתָּה אוֹהֵב אֶת כָּל הַמַּעֲשִׂים וְלֹא תִמְאַס דָּבָר מִכָּל אֲשֶׁר עָשִׂיתָ. לוּ מְאַסְתָּם מֵאָז לֹא יְצַרְתָּם:
וְאֵיךְ יָקוּם דָּבָר לֹא תַחְפּוֹץ בּוֹ. וְאֵיךְ דָּבָר לֹא צִוִּיתָ לִהְיוֹת יֶהִי:
אֲבָל אַתָּה מְרַחֵם עַל כֹּל. בַּעֲבוּר כִּי לְךָ הֵמָּה יְיָ הָאוֹהֵב כָּל נָפֶשׁ:

Chapter 12

כִּי רוּחֲךָ הַמְּחַיֶּה כֹּל. בַּכֹּל הוּא:
עַל כֵּן מְעַט מְעַט תּוֹכִיחַ אֶת הַנִּכְשָׁלִים. וְאֶת אָזְנָם תְּגַלֶּה לְהַזְכִּירָם עֲוֹנוֹתֵיהֶם לְמַעַן יַעַזְבוּ פִּשְׁעֵיהֶם וְיֶחֱסוּ בְּךָ יְיָ:
וְכַאֲשֶׁר שָׂנֵאתָ אֶת הַיּוֹשְׁבִים הָרִאשׁוֹנִים. אֲשֶׁר יָשְׁבוּ בְּאַרְצְךָ הַטּוֹבָה:
עַל דְּבַר אֲשֶׁר הִטַמָּאוּ בְּכִשּׁוּפֵיהֶם. גַּם זָבְחוּ זִבְחֵי מֵתִים:
מְמִיתִים אֶת בְּנֵיהֶם בְּאַכְזְרִיּוּת רָב. וַיֹאכְלוּ בְחַגֵּיהֶם אֶת הַחֲלָבִים מִבְּשַׂר הָאָדָם וְאֶת הַדָּם זָרְקוּ לְגִלּוּלֵיהֶם בְּיַד כֹּהֲנֵיהֶם הַשִּׁכּוֹרִים:
וְהָאָבוֹת מְרַצְּחִים אֵלֶּה הַנְּפָשׁוֹת הָעֲשׁוּקוֹת וְאֵין עוֹזֵר לָהֶם. וַתָּקָץ בָּם בַּעֲבוּר תּוֹעֲבוֹתֵיהֶם וַתֹּאמֶר לְהַשְׁמִידָם בְּיַד אֲבוֹתֵינוּ:
לְמַעַן הָאָרֶץ הַזֹּאת אֲשֶׁר אָהַבְתָּ מִכָּל הָאֲרָצוֹת. תִּהְיֶה נַחֲלַת צְבִי לִבְנֵי אֱלֹהִים:
וּבְכָל זֹאת חַסְתָּ עֲלֵיהֶם כְּאִלּוּ אָדָם הֵם. וֲתִּשְׁלַח אֶת הַצִּרְעָה וַתָּרָץ לִפְנֵי צִבְאוֹתֶיךָ לְכַלּוֹתָם מְעַט מְעָט:
לֹא מִבְּלִי יָכָלְתָּ לַהַדוֹךְ רְשָׁעִים תַּחַת צַדִּיקִים בַּמִּלְחָמָה. אוֹ לְשַׁכְּלָם בְּחַיָּה רָעָה אוֹ בְדָבָר אַחֵר לְהַשְׁחִיתָם עַד כַּלֵּה:
אַךְ בְּהַכּוֹתְךָ אוֹתָם מְעַט מְעַט נָתַתָּ לָהֶם יָד לְהִתְנֶחָם. וְאִם לֹא נֶעְלָם מִמְּךָ כִּי הֵם זֶרַע מְרֵעִים וְרָעָתָם בְּקָרְבָּם שֹׁרָשָׁה וְלֹא יֵהָפֵךְ לְבָבָם לְעוֹלָם:
כִּי אָרוּר זַרְעָם מֵרֵאשִׁית. וְלֹא מִפְּנֵי כִּי יָרֵאתָ מִדָּבָר הֱנִיחוֹתָ לָהֶם בְּפִשְׁעֵיהֶם:
כִּי מִי יִשְׁאָלְךָ מֶה עָשִׂיתָ וּמִי זֶה יַרְשִׁיעַ מִשְׁפָּטֶיךָ. מִי יָרִיב עִמְּךָ כִּי תַשְׁמִיד גּוֹיִם יָצַרְתָּ וּמִי יִתְיַצֵּב לְפָנֶיךָ לִנְקֹם נִקְמַת אֲנָשִׁים רְשָׁעִים:
הֲלֹא אֵין אֱלוֹהַּ מִבִּלְעָדֶיךָ הַמַּשְׁגִּיחַ עַל כֹּל. אֲבָל הֶרְאִיתָנוּ כִּי אֵין עָוֶל בְּמִשְׁפָּטֶיךָ:
אֵין מֶלֶךְ וְאֵין מוֹשֵׁל יָרִים פָּנָיו אֵלֶיךָ. מִפְּנֵי מִשְׁפָּטֶיךָ עִם אֵלֶּה:
יַעַן כִּי צַדִּיק אַתָּה תִּמְלֹךְ בְּצֶדֶק עַל כָּל הַמַּעֲשִׂים. עַל דַּעְתְּךָ לֹא נָאוָה לְהוֹדְךָ לְהַרְשִׁיעַ אֶת אֲשֶׁר אֵינֶנּוּ רָשָׁע לָמוּת:
כִּי גְּבוּרוֹתֶיךָ בִּנְתִיבוֹת מִשְׁפָּט. וּבַעֲבוּר שָׁאַתָּה מוֹשֵׁל בַּכֹּל תַּחְמוֹל עַל כֻּלָּם:
אֶת זְרוֹעַ עֻזְּךָ תַּחְשׂוֹף אִם לֹא יַאֲמִינוּ כִּי לִגְבוּרָתְךָ אֵין תִּכְלָה. וְאַתָּה מְשַׁלֵּם גַּאֲוַת מִתְחַכְּמִים:
וְאִם תָּמִיד הָעֹז כֻּלּוֹ בְּיָדֶךָ. תִּשְׁפּוֹט אוֹתָנוּ בְּפֶלֶס וּתְנַהֲלֵנוּ בְּרַחֲמִים רַבִּים כִּי אִם תַּחְפּוֹץ תּוּכָל:
וּבְפָעֳלֶיךָ אֵלֶּה לִמַּדְתָּ אֶת עַמֶּךָ כִּי יְפַלֵּס צַדִּיק אָרְחוֹתָיו. וּבְתִתְּךָ לָהֶם יַד לָשׁוּב מֵעֲוֹנוֹתֵיהֶם מִלֵּאתָ אֶת בָּנֶיךָ תִּקְוָה טוֹבָה:
כִּי אִם אֶת שׂוֹנְאֵי בָנֶיךָ אֲשֶׁר הָיָה בָהֶם מִשְׁפַּט מָוֶת בְּחַטֹּאתָם שָׁפַטְתָּ בְחֶמְלָה רַבָּה. לָתֵת לָהֶם יַד וּמוֹעֵד לְרַפֵּא מְשׁוּבָתָם:
מַה יִגְדַּל חַסְדְּךָ כִּי תָבִיא בַמִּשְׁפָּט אֶת בָּנֶיךָ. אֲשֶׁר הֲקִימוֹת עִם אֲבוֹתֵיהֶם אֶת הַבְּרִית וְאֶת הַשְּׁבוּעָה אֲשֶׁר דִּבַּרְתָּ אֲלֵיהֶם:
לָכֵן אִם אוֹתָנוּ תִּשְׁפּוֹט שָׁפוֹט אֶלֶף פְּעָמִים כָּכָה תַּכֶּה אֶת אוֹיְבֵינוּ בְּכָל מַכּוֹתֶיךָ. כִּי אִם תִּשְׁפְּטֵנוּ זֵכֶר רַב טוּבְךָ נִזְכּוֹר וְאַחֲרֵי נִשְׁפַּטְנוּ נְיַחֵל לְרַחֲמִים:
וְלָכֵן גַּם רְשָׁעִים אֵלֶּה אֲשֶׁר הָלְכוּ אַחֲרֵי הַהֶבֶל. שָׁפַטְתָּ בְּיַד תּוֹעֲבוֹתֵיהֶם:
כִּי בַעֲקַלְקַלּוֹת אָרְחוֹתֵיהֶם הִרְחִיקוּ לָלֶכֶת. וְגַם בְּהֵמוֹת מָאֲסוּ בָם צָרֵיהֶם עָשׂוּ לָהֶם לֵאלֹהִים. וַיְפֻתּוּ כְמוֹ נְעָרִים קְטַנִּים אֵין תְּבוּנָה בָּם:
וּלְמַעַן תִּתְעַלֵּל בָּהֶם וַתַּעַשׂ גַּם אַתָּה עִמָּהֶם בְּמִשְׁפָּטֶיךָ. כְּעִם נְעָרִים קְטַנִּים חִסְרֵי לֵב:
וְכַאֲשֶׁר לֹא שָׁעוּ לְדִבְרֵי תַעֲלוּלִים אֲשֶׁר הִתְעַלַּלְתָּ בָּהֶם לְהַזְהִיר אֶתְהֶם. נוֹדַע לָהֶם מִשְׁפַּט אֱלֹהִים:
בְּהִוָּסְרָם בְּיַד אֵלֶּה אֲשֶׁר אָמְרוּ אֱלֹהִים הֵמָּה. עַל אַפָּם וְעַל חֲמָתָם הוֹדוּ בְלִבָּם לַאֲשֶׁר כִּחֲשׁוּ בוֹ לְפָנִים:
וַיַאֲמִינוּ כִּי הוּא אֵל אֱמֶת. וְכִי לְמַעַן זֹאת כִּלָּיוֹן חָרוּץ נִתַּךְ עֲלֵיהֶם:

Chapter 13

אָמְנָם כֵּן הוּא. אַךְ לַהֶבֶל דָּמוּ בְנֵי אָדָם אֲשֶׁר אֵין בָּם דַּעַת אֱלֹהִים. כִּי אֵינָם יוֹדְעִים אֶת יְיָ וְטוּבוֹ לְנֶגֶד עֵינֵיהֶם לֹא הִכִּירוּ אֶת הַיֹּצֵר וְאִם הִבִּיטוּ אֶל מַעֲשָׂיו:
וַיְהִי לְהֵפֶךְ. כִּי אָמְרוּ אֵשׁ אוֹ רוּחַ אוֹ סַעַר אוֹ חוּג הַכּוֹכָבִים אוֹ מַיִם שֹׁטְפִים אוֹ מְאוֹרוֹת הַשָּׁמַיִם הֵם הָאֱלֹהִים הַמֹּשְׁלִים בָּאָרֶץ:
וְאִם תִּפְאֶרֶת דְּבָרִים אֵלֶּה הִשִּׁיאָם לְהַאֲמִין כִּי אֱלֹהִים הֵם. אֵיךְ לֹא הֵבִינוּ מָה רָם אֲשֶׁר מִמַּעַל לָהֶם אֲדוֹן הַתִּפְאֶרֶת אֲשֶׁר עָשָׂם:
וְאִם עַל כֹּחָם וּגְבוּרָתָם תָּמָהוּ. מַדּוּעַ לֹא הִשְׂכִּילוּ מָה רַב כֹּחַ יוֹצְרָם:
כִּי בְּהִתְמַשֵּׁל הַיּוֹצֵר אֶל מַעֲשָׂיו. מִכֹּחַ כֻּלָּם וּמִתִּפְאַרְתָּם יֵרָאֶה דְּמוּת כְּבוֹדוֹ:
וּפֶן תֹּאמַר לֹא יֶאְשְׁמוּ עַל זֹאת. כִּי אֶת יְיָ בִּקְשׁוּ וְלָבֹא עַד תְּכוּנָתוֹ חָפְצוּ וַיִכָּשֵׁלוּ:
כִּי עוֹדָם תָּרִים בְּמִפְעֲלוֹתָיו נִלְכְּדוּ לְמַרְאֵה עֵינֵיהֶם. כִּי טוֹבִים הָיוּ כָּל הַדְּבָרִים אֲשֶׁר רָאוּ:
לֹא כֵן הוּא. וְלֹא יְכֻפַּר לָהֶם הַדָּבָר הַזֶּה:
כִּי אִם יָסְפוּ דַּעַת וַיָבִינוּ מוֹסְדוֹת הָאָרֶץ. עַל מֶה לֹא הִשִּׂיגוּ חִישׁ מַהֵר אֶת אָדוֹן כָּל הַמַּעֲשִׂים הָאֵל:
וְאֵלֶּה נִבְזִים כֻּלָּם אֲשֶׁר קָרְאוּ בְּשֵׁם אֱלֹהִים לְכָל מַעֲשֵׂה יְדֵי אָדָם. זָהָב וָכֶסֶף הֶעָשׂוּי בְּכָל מְלֶאכֶת מַעֲשֶׂה. תַּבְנִית כָּל חַיָּה וְאֶבֶן דּוּמָם אֲשֶׁר פָּסְלוּ קַדְמוֹנִים וַיָשִׂימוּ כִסְלָם בִּדְבָרִים מֵתִים:
וּכְמוֹ כֵן חָרָשׁ עֵצִים יִכְרָת לוֹ עֵץ רַעֲנָן וִיפַצְּלֵהוּ מִסָּבִיב לוֹ. וְיַעַשׂ מֵחֶצְיוֹ כָּל כֶּלִי לְצָרְכֵי בֵיתוֹ:
וְעַל חֶצְיוֹ יְבַשֵּׁל בְּשַׂר אֲרוּחָתוֹ לִשְׂבֹּעַ:
וּשְׁאֵרִיתוֹ אֲשֶׁר לֹא יִצְלַח לַכֹּל מְעֻקָּל וְרָקָב בּוֹ. כְּכַלֹּתוֹ אֶת מְלַאכְתּוֹ יַקְצִיעֵהוּ וִיתָאֲרֵהוּ כְּחָכְמָתוֹ וְיַעֲשֵׂהוּ כְּתַבְנִית אִישׁ:
אוֹ יַעֲשֵׂהוּ כְּתַבְנִית חַיָּה רָעָה. בַּשָּׁנִי יְיַפֵּהוּ וּבַצְּבָעִים יְכַסֶּה אֶת כְּתָמָיו:
יַעֲשֶׂה בַּיִת לִכְבוֹדוֹ. וְיוֹשִׁיבֵהוּ אֶל הַחוֹמָה וִיחַזְּקֵהוּ בַּבַּרְזֶל:
הֵטִיב לִרְאוֹת לְהָכִין פִּסְלוֹ בַּל יִמּוֹט. יָדַע כִּי לֹא יוּכַל מַלֵּט נַפְשׁוֹ כִּי פֶסֶל הוּא וְעַל זוּלָתוֹ יִשָּׁעֵן:
וְלֹא יִכָּלֵם לְהִתְפַּלֵּל אֵלָיו בְּעַד קִנְיָנָיו בְּעַד אִשְׁתּוֹ וּבְעַד בָּנָיו. וּלְדַבֵּר לְדָבָר אֲשֶׁר כָּל רוּחַ אֵין בּוֹ:
יִתְחַנֵּן אַל הֶחָלָשׁ לֵאמֹר רְפָאֵנִי. יֶעְתַּר לַמֵּת הַחַיֵינִי יְבַקֵּשׁ עֶזְרָה מִלֹּא יָדַע עַד מָה:
יִשְׁאַל עַל דַּרְכּוֹ מֵאֲשֶׁר לֹא יָמִישׁ מִמְּקוֹמוֹ. וּמֵאֲשֶׁר לֹא יְמַשֵּׁשׁ יִשְׁאַל כֹּחַ לַעֲשׂוֹת חָיִל לַעֲבֹד עֲבוֹדָה וְלִהְיוֹת אָמָן:

Chapter 14

וְיֵשׁ יָכִין אֳנִיָּה לַעֲבוֹר יַמִּים בֵּין גַּלִּים. וְיִצְעַק לָעֵץ בָּזוּי מְאֹד מִן הָאֳנִיָּה הַנּוֹשֵׂאת אוֹתוֹ:
אַהֲבַת הַהוֹן הִשְׁכִּילָה לַעֲשׂוֹת אֳנִיָּה. וּבְחָכְמַת הֶחָרָשׁ נִבְנָתָה:
אֲבִי־כֹל הֲלֹא פְקֻדָּתְךָ תוֹלִיכֶנָּה. כִּי אַתָּה נָתַתָּ בַּיָּם דֶּרֶךְ וְנָתִיב בָּטוּחַ בְּתוֹךְ גַּלָּיו:
לְהוֹדִיעַ כִּי תוֹשִׁיעַ בְּכָל מָקוֹם. וְלוּ יֵרֵד בּוֹ אִישׁ בְּלִי כְלִי מַעֲשֶׂה:
וְיַעַן לֹא חָפַצְתָּ שֶׁתִּהְיֶינָה מְפְעֲלוֹת חָכְמָתֶךָ לְתֹהוּ. עָשִׂיתָ זֹאת שֶׁיִּתְּנוּ בְנֵי אָדָם נַפְשָׁם בְּעֵץ קַל וְיַעַבְרוּ בָאֳנִיּוֹת בְּמַיִם אַדִּירִים וְיִנָּצְלוּ:
גַּם מִקֶּדֶם כַּאֲשֶׁר נִשְׁמְדוּ הַנְּפִילִים אַנְשֵׁי הַשֵּׁם הַנִּשְׁאָרִים אָז לְהַפְרוֹת תֵּבֵל. נִמְלְטוּ בְתֵבַת עֵץ נְהוּגָה בְיָדֶךָ לְהַשְׁאִיר זֶרַע עַל הָאָרֶץ:
כִּי הָעֵץ הֶעָשׂוּי לִפְעֻלַּת צֶדֶק בָּרוּךְ הוּא:
וְאָרוּר עֵץ מַעֲשֵׂה יְדֵי אָדָם כָּמוֹהוּ כֶחָרָשׁ עוֹשֵׂהוּ. זֶה עַל דְּבַר אֲשֶׁר עָשָׂהוּ וְזֶה כִּי אֶפֶס הוּא וַיִקָּרֵא בְשֵׁם אֱלֹהַּ:
כִּי הָרָשָׁע וְרִשְׁעוֹ. תּוֹעֲבַת יְיָ גַּם שְׁנֵיהֶם:
עַל כֵּן יַחְדָּו יִשָּׁמֵדוּ. הַמַּעֲשֶׂה וְעוֹשָׂיו:
כִּי הִנֵּה יוֹם בָּא לִשְׁפּוֹט אֶת כָּל אֱלִילֵי הַגּוֹיִם. עַל דְּבַר אֲשֶׁר הָפְכוּ אֶת מַעֲשֵׂי יְיָ לִקְלָלָה לְהַשְׁחִית בָּם נַפְשׁוֹת בְּנֵי הָאָדָם. וְשָׂמוּם כְּלֶכֶד לִלְכּוֹד בָּם רַגְלֵי הָאֱוִילִים:
כִּי תַּחְבּוּלַת אֱלִילִים מְקוֹרָהּ מֵרוּחַ זְנוּנִים וּמִדֶּרֶךְ מָשְׁחָת:
מֵעוֹלָם לֹא הָיוּ. וְעַד עוֹלָם לֹא יִהְיוּ:
רוּם עֵינֵי הָאָדָם הֱבִיאָם בָּאָרֶץ. וּבְיַעַן מְעַט יְמֵיהֶם עַל כֵּן יָזְמוּ לַעֲשׂוֹתָם:
כִּי הָאַב אֲשֶׁר הִתְעַצֵּב עַל בְּנוֹ כַּאֲשֶׁר מֵת פִּתְאוֹם בְּלֹא עִתּוֹ. כְּהָצֵר לוֹ עָשָׂה אֶת תַּבְנִיתוֹ וַיַּעַשׂ לֵאלֹהָיו אָדָם מֵת וַיְצַו לְאַנְשֵׁי בֵיתוֹ לִזְבֹּחַ לוֹ וּלְעָבְדוֹ:
וּבְרוֹב הַיָּמִים הִתְחַזֵּק הַמִּנְהָג הָרָע הַזֶּה וַיָּשִׂימוּ אוֹתוֹ הַמְּלָכִים לְחֹק. וַיְצַוּוּ לְכַבֵּד אֶת הַפְּסִילִים:
כִּי הָאֲנָשִׁים אֲשֶׁר גָּרוּ בְאֶרֶץ רְחוֹקָה וְלֹא יָכְלוּ לְכַבֵּד אֶת פְּנֵי הַמֶּלֶךְ. וַיַעֲשׂוּ פֶסֶל כְּתַבְנִית הַמֶּלֶךְ הַחַי אֲשֶׁר עָבָדוּ. לְהַחֲנִיפוֹ בְאַהֲבָתָם מֵרָחוֹק כְּמִקָּרוֹב:
וְגַם גַּאֲוַת הֶחָרָשׁ אִמְּצָה אֶת לְבַב הָאֱוִילִים. לַעֲבוֹד אֶת הָעֲבוֹדָה הַזֹּאת:
אוּלַי מְגַמַּת הֶחָרָשׁ הָיְתָה לִמְצוֹא חֵן בְּעֵינֵי הַמֶּלֶךְ. וַיִתְאַמֵּץ לַעֲשׂוֹת תֹּאַר הַתַּבְנִית שָׁלֵם כְּתָאֳרוֹ:
וּלְבַב דַּלַּת הָעָם אֲשֶׁר נִפְתֶּה מִיּוֹפִי הַמְּלָאכָה. נָתְנוּ הוֹד אֱלוֹהַּ לַאֲשֶׁר כִּבְּדוּ לְפָנִים כְּאָדָם:
וַיְהִי זֹאת כְּמוֹקֵשׁ לְרַגְלֵי בְנֵי אָדָם. כִּי מִכֹּבֶד עוֹל וּמֵאַכְזָרִיּוֹת הַמּוֹשְׁלִים בָּם קָרְאוּ בְשֵׁמוֹת לָעֵצִים וְלָאֲבָנִים לֹא יִקָּרֵא בָהֶם כָּל יְצוּר:
וַיְהִי נָקֵל בְּעֵינֵיהֶם כִּי חָדְלוּ לָדַעַת אֶת הָאֱלֹהִים. אֲבָל כַּאֲשֶׁר רָגְשׁוּ לָלֶכֶת בְּאִוַּלְתָּם קָרְאוּ לָרָעוֹת הַגְּדוֹלוֹת בְּשֵׁם הַשָּׁלוֹם:
כִּי כָּכָה יַעַבְדוּם. זוֹבְחִים אֶת בְּנֵיהֶם אוֹ יִטַּמָּאוּ לְגַלּוֹת עֶרְוָה אוֹ זוֹלְלִים וְסוֹבְאִים בְּהוֹלֵלוּת נָכְרִיָּה:
לֹא שָׁמְרוּ דֶּרֶךְ הַחַיִּים וְלֹא נָשְׂאוּ לָהֶם נָשִׁים כַּמִּשְׁפָּט. אַךְ זֶה מְרַצֵּחַ רֵעֵהוּ בְּעָרְמָה וְזֶה יִנְאַף אֶת אֵשֶׁת עֲמִיתוֹ לְהַאֲדִיב נַפְשׁוֹ:
הַכֹּל חֻבָּר יַחְדָּו בְּאִוַּלְתָּם. דַּם וְרֶצַח גֶּזֶל וּמִרְמָה מָשְׁחַת וּמֶרֶד מְהוּמָה וְאָלָה וְלִצְרוֹר לַאֲנָשִׁים טוֹבִים:
נְבָלָה וְהַכְאֵב לֵב תּוֹעֲבַת קָדֵשׁ גַּם לָקַחַת הַנָּשִׁים בְּחָזְקָה. גַּם נִאוּף גַּם זְנוּת כָּל אֵלֶּה נָהֲגוּ בֵּינֵיהֶם:
כִּי עֲבוֹדַת הָאֱלִילִים יִמָּחוּ שְׁמוֹתָם. רֵאשִׁית סִבַּת וְתַכְלִית כָּל רָע:
בְּחַגֵּיהֶם מִשְׁתַּכְּרִים מִתְנַבְּאִים סָרָה. נוֹהֲגִים בְּדֶרֶךְ רָע וְנִשְׁבָּעִים לַשָּׁקֶר:
כִּי בַעֲבוּר יַאֲמִינוּ בָאֱלִילִים אֲשֶׁר אֵין בָּהֶם רוּחַ חַיִּים. לֹא יָגוּרוּ מֵרַע בְּהִשָּׁבְעָם בָּם לַשָּׁקֶר:
וְעַל שְׁתֵּיהֶן יִשָּׁפְטוּ בְצֶדֶק. עַל חָשְׁבָם רַע עַל יְיָ וְעַל הִשָּׁבְעָם בְּמִרְמָה לַשָּׁקֶר לְהַבְזוֹת כָּל קֹדֶשׁ:
לֹא בְכֹחַ אֵלֶּה אֲשֶׁר יִשָּׁבְעוּ בָּם. אֲבָל נִקְמַת צֶדֶק הַמִּתְנַקֶּמֶת בְּיוֹם מִשְׁפָּט מֵרְשָׁעִים תַּעֲשֶׂה זֹאת:

Chapter 15

וְאַתָּה אֱלֹהֵינוּ בָּרוּךְ נֶאֱמָן אֶרֶךְ אַפַּיִם. וְאַתָּה מְנַהֵג כָּל יְצוּר בְּרַחֲמֶיךָ:
וְאַף אִם נֶחֱטָא לְךָ אֲנַחְנוּ כִּי יָדַעְנוּ אֶת כֹּחֶךָ. וּבַעֲבוּר יָדַעְנוּ כִּי לְךָ אֲנַחְנוּ לֹא נֶחֱטָא:
כִּי דַּעַת אוֹתְךָ צְדָקָה. וְהַשְׂכֵּל בַּאֲמִתְּךָ שֹׁרֶשׁ הַחַיִּים:
וְתַחְבּוּלוֹת בְּנֵי אָדָם הָרָעוֹת לָא רִמּוּנוּ. וְלֹא הַבְלֵי מְלֶאכֶת הַצּוֹבְעִים תַּבְנִית צָבוּעַ בִּצְבָעִים שׁוֹנִים:
מַרְאֵהוּ יָעִיר חֵפֶץ אֱוִילִים. הַחֲפֵצִים בְּצֶלֶם דּוּמָם אֵין רוּחַ בְּקִרְבּוֹ:
הָאוֹהֲבִים מְלֶאכֶת אָוֶן תִּקְוָתָם כָּמוֹהֶם תִּהְיֶה. עוֹשֵׂיהֶם מְבַקְּשֵׁיהֶם וְעוֹבְדֵיהֶם:
כִּי יוֹצֵר חֶרֶשׂ יִיגַע לָלוּשׁ חֹמֶר רַךְ לַעֲשׂוֹת מִמֶּנּוּ כָּל כְּלִי מַעֲשֶׂה. מִקְצָתוֹ יַעֲשֶׂה כֵּלִים נִכְבָּדִים וּמִקְצָתוֹ יַעֲשֶׂה כֵלִים נִקְלִים וְכַטּוֹב בְּעֵינֵי הַיּוֹצֵר כֵּן יַעֲשֶׂה:
אַחֲרֵי כֵן יְבַלֶּה בְרָעָה יוֹמוֹ לַעֲשׂוֹת אֱלִיל מִשְּׁאֵרִית הָרְגָבִים. וְהוּא מְעַט לְפָנִים נוֹצָר מֵעָפָר וּבְהִפָּקֵד עַל רוּחוֹ אֲשֶׁר הָפְקַד אִתּוֹ פִּתְאוֹם יָשׁוּב אֵלָיו כִּי מִמֶּנּוּ לֻקָּח:
וְלֹא יָחוּס עַל יְגִיעוֹ וְלֹא עַל יָמָיו הַמְּעַטִּים. אַךְ מְגַמָּתוֹ לְהִתְגַּדֵּל עַל צוֹרֵף הַזָּהָב וּלְהִדַּמּוֹת לְעוֹשֶׂה בַכֶּסֶף וּבַנְּחֹשֶׁת וּלְהִתְפָּאֵר בְּמַעֲשֵׂה שָׁוְא וּמַדּוּחִים:
לְבָבוֹ כְּאָבָק תִּקְוָתוֹ שְׁפָלָה מִן הָאָרֶץ. וְדֹמֶן נִכְבָּד מֵחַיָּתוֹ:
כִּי שָׁכַח יוֹצֵר יְצָרוֹ. אֲשֶׁר עָשָׂה לוֹ נֶפֶשׁ רַבַּת פְּעָלִים וַיִפַּח בְּאַפּוֹ נִשְׁמַת חַיִּים:
בְּעֵינֵי הָאֲנָשִׁים הָאֵלֶּה חַיֵּינוּ צְחוֹק וּמֵרוּץ הַחַיִּים כְּעִיר מַרְכֹּלֶת לֶאֱסֹף הוֹן. וְיֹאמְרוּ אִם טוֹב אִם רָע נַעֲשֶׂה רַק אִם בֶּצַע יִהְיֶה לָנוּ:
אִישׁ כָּזֶה יוֹדֵעַ פִּשְׁעוֹ יוֹתֵר מִן הָאֲחֵרִים. כִּי עוֹשֶׂה מֵעָפָר אֶחָד כֵּלִים מִתְפּוֹצְצִים וּצְלָמִים:
גַּם כָּל אוֹיְבֵי עַמְּךָ הַלּוֹחֲצִים אוֹתָם בִּזְרוֹעָם. נִבְעָרִים מִדַּעַת וּבְזוּיִם מִטִּפְּשֵׁי לֵב:
כִּי בְּעֵינֵיהֶם כָּל אֱלִילֵי הַגּוֹיִם אֱלֹהִים הֵם. אַף כִּי עֵינַיִם לָהֶם וְלֹא יִרְאוּ אַף לָהֶם וְלֹא יְרִיחוּן אׇזְנַיִם לָהֶם וְלֹא יִשְׁמָעוּ יָדַיִם לָהֶם וְלֹא יְמִישׁוּן רַגְלַיִם לָהֶם וְלֹא יְהַלֵּכוּ:
כִּי עוֹשָׂם אָדָם הוּא וְרוּחַ עוֹשָׂם מִזּוּלָתוֹ הָפְקַד אִתּוֹ. וְאֵיךְ יַעֲשֶׂה אָדָם לוֹ אֱלֹהִים יִדְמֶה אֵלָיו:
הוּא אֱנוֹשׁ יָמוּת גַּם יָדָיו הַחַטָּאוֹת תַּעֲשֶׂינָה דְּבָרִים מֵתִים. וְהוּא נִכְבָּד מִמַּעֲשָׂיו אֲשֶׁר יִירָא כִּי הוּא חַי וְהֵם עַד נֵצַח לֹא יִחְיוּ:
וְאַף גַּם זֹאת כִּי יַעַבְדוּ אֶת הַבְּהֵמוֹת הָאוֹיְבוֹת אוֹתָם. וּבְהִתְמַשְּׁלָם לְיֶתֶר בְּהֵמוֹת הֵם רָעוֹת מִכֻּלָּן כִּי אֵין בָּם דַּעַת:
גַּם הָדָר אֵין לָהֶם כַּהֲדַר בְּהֵמוֹת הַטּוֹבוֹת. אַךְ נֶעֱדָרוֹת מִמַּהֲלָל וּמִבִּרְכַּת יְיָ:

Chapter 16

לָכֵן בְּמֵישָׁרִים נִשְׁפְּטוּ בְחַיּוֹת כָּאֵלֶּה. וַיִוָּסְרוּ בַבְּהֵמוֹת רַבּוֹת:
וּלְעֻמַּת מוּסָר זֶה עָשִׂיתָ חֶסֶד עִם עַמֶּךָ. וַתְּמַן לָהֶם בְּשַׂר מַטְעַמִּים חֲדָשִׁים אֶת הַשְּׂלָו לְמַלֹּאת שֶׁאֱלָתָם:
לְמַעַן אֵלֶּה כִּי רָעֵבוּ כָּל אֹכֶל לְהָשִׁיב נֶפֶשׁ יְתָעֵבוּ. בַּעֲבוּר הַמִּשְׁלַחַת הִשְׁלַחְתָּ בָּם וּמִמַּרְאֵה עֵינֵיהֶם כִּי רָאוּ זָרוֹת. וְאֵלֶּה אֲשֶׁר הֵחֵלּוּ לַחְסֹר גַּם מַטְעַמִּים חֲדָשִׁים בָּא לָהֶם:
כִּי זֶה מִשְׁפַּט הָאַכְזָרִים לְבַל יַעַצְרוּ כֹחַ בְּמַחְסוֹרָם. וּלְהוֹדִיעַ אֶת אֵלֶּה אֵיךְ יִסַּרְתָּ שׂוֹנְאֵיהֶם:
וַיהִי גַּם זֹאת בִּפְגוֹשׁ בָּם חֲמַת שֵׁן בְּהֵמוֹת. וַיְנַשְּׁכוּ אוֹתָם הַנְּחָשִׁים הַשְּׂרָפִים וַיָמוּתוּ:
לֹא מָשַׁכְתָּ אַפְּךָ עֲלֵיהֶם עַד כַּלֵּה אַךְ לַמִּצְעָר נִבְהָלוּ לְמַעַן יִוָּסֵרוּ. וַתַּרְאֵם אוֹת יְשׁוּעָה לְהַזְכִּירָם חֻקַּת תּוֹרָתֶךָ:
כִּי אֲשֶׁר רָאָה אוֹתוֹ וָחָי. לֹא חַי בַּעֲבוּר הִבִּיט אֵלָיו אַךְ בְּךָ מוֹשִׁיעַ כֹּל:
וְאֶת אוֹיְבֵינוּ הוֹדַעְתָּ בָזֹאת. כִּי אַתָּה פּוֹדֶה מִכָּל רָע:
הֵן הֵמָּה מֵתוּ מִנֶּשֶׁךְ אַרְבֶּה וּזְבוּב וּרְפוּאַת תְּעָלָה לֹא הָיְתָה לְחַיּוֹתָם. יַעַן כַּעֲלִילוֹתָם שְׁפַטְתָּם בִּכְמוֹ אֵלֶּה:
וּלְבָנֶיךָ גַּם שִׁנֵּי זוֹחֲלֵי עָפָר לֹא הֵרֵעוּ. כִּי בְרַחֲמֶיךָ עֲזַרְתָּם וַתִּרְפָּאֵם:
וַיִהְיוּ כְּנִגָּפִים בַּקּוֹץ וּכְרֶגַע נִרְפָּאוּ. לְמַעַן יִזְכְּרוּ דְּבָרֶיךָ כִּי אָמַרְתָּ אִם יוֹסִיפוּ לִשְׁכֹּחַ לֹא תּוֹשִׁיעֵם נִדְבָתְךָ עוֹד:
כִּי לֹא עֵשֶׂב וְלֹא מָזוֹר רְפָאָם. וְאוּלָם דְּבָרְךָ יְיָ הַנּוֹתֵן מַרְפֵּא לְכָל דָּבָר:
כִּי עִמְּךָ עֹז לְהָמִית וּלְהַחֲיוֹת. תּוֹרִיד אֶל שַׁעֲרֵי שְׁאוֹל וְתַעַל:
וְאִם אָמְנָם בְּיַד הָאָדָם לְרַצֵחַ בְּרִשְׁעָתוֹ לֹא יָשִׁיב לוֹ הַנֶּפֶשׁ הַיּוֹצֵאת. כִּי אֵין שַׁלִּיט בַּנֶּפֶשׁ הַנֶּאֱסֶפֶת לַהֲשִׁיבָהּ אֶל קִרְבּוֹ:
גַּם לִבְרֹחַ מִפָּנֶיךָ מִי יוּכַל עֲשֹׂהוּ:
כִּי הַמּוֹרְדִים אֲשֶׁר אָמְרוּ לֹא יְדַעְנוּךָ הֻכּוּ בִּזְרוֹעַ עֻזֶּךָ. נִרְדְּפוּ מִמָּטָר זָר מִבָּרָד וּמִסַּעַר וְאֵין מַצִּיל מִיָּדָם וְאַחֲרֵי כֵן הָיוּ לְמַאֲכֹלֶת אֵשׁ:
וְהָאֵשׁ גָּדְלָה עַד לְהַפְלִיא וַתִּתְגַּבֵּר בְּתוֹךְ הַמַּיִם הַמְּכַבִּים. כִּי אֶרֶץ תִּתְקוֹמֵם לְיֶשַׁע צַדִּיקִים:
פְּעָמִים הִתְאַפְּקוּ לֶהָבוֹת לְבַל תֹּאֲכַלְנָה כָּל בֶּהֱמַת מִשְׁלַחַת אֲשֶׁר שֻׁלְּחוּ בַּמּוֹרְדִים. וּלְהַרְאוֹתָם גָּלוּי לְעֵינֵיהֶם כִּי מַלְאַךְ יְיָ רוֹדְפָם:
הִתְלַקְּחָה פְעָמִים בְּתוֹךְ הַמַּיִם רַב מְאֹד מִכֹּחַ הָאֵשׁ. לְהַשְׁמִיד שָׁרָשִׁים מִתָּחַת בַּמַּמְלָכָה הַחֲטָאָה:
וְתַחַת זֹאת הֶאֱכַלְתָּ אֶת עַמְּךָ דְּגַן שָׁמַיִם וַתַּמְטֵר לָהֶם מִשְּׁחָקִים מַן לֶאֱכֹל לֹא עָמְלוּ בּוֹ. אֲשֶׁר בְּקִרְבּוֹ כֹחַ כָּל הַמַּטְעַמִּים וַיִטְעַם לְכָל אִישׁ כְּמַטְעַמָּיו אֲשֶׁר אָהֵב:
כִּי מֵאִתְּךָ בָאָה הַמִּחְיָה הַזֹּאת לְהוֹדִיעַ רוֹב טוּבְךָ לְבָנֶיךָ. עַל כֵּן כְּתַאֲוַת לוֹקְטָהּ כֵּן טָעַם בָּהּ:
וְעוֹד זֹאת הַשֶּׁלֶג וְהַקֶּרַח קָמוּ בִּפְנֵי הָאֵשׁ וְהִמֵּס לֹא נָמַסּוּ. לְמַעַן יֵדְעוּ כִּי הָאֵשׁ אִם בָּעֲרָה בְתוֹךְ הַגֶּשֶׁם וְהִתְלַקְּחָה בְּתוֹךְ הַבָּרָד לְכַלּוֹת יְבוּל אוֹיְבִים:
נֶהֶפְכָה גַּם הִיא וַתֹּאבַד כֹּחָהּ. לְהַחְיוֹת יְשָׁרִים:
כִּי כָל יְצוּר יָצַרְתָּ בְּעָמְדוֹ לְשָׁרְתֶךָ. פַּעַם כֹּחַ עַל כֹּחוֹ תּוֹסִיף לְהַכּוֹת בּוֹ רְשָׁעִים וּפַעַם תִּגְרַע מֶנּוּ לְהֵיטִיב עִם הַבּוֹטְחִים בָּךְ:
וְלָכֵן הִתְהַפֵּךְ לְכָל הַמַּטְעַמִּים. לְשָׁרֵת אֶת נְדִיבָתֶךָ הַמַּשְׁבִּיעָה כָל חַי וּתְמַלֵּא מִשְׁאֲלוֹת כָּל שׁוֹאֵל:
לְמַעַן בָּנֶיךָ אֲשֶׁר אָהַבְתָּ יְיָ יִלְמָדוּ. כִּי לֹא תְּבוּאַת פְּרִי כֹל לְבַדָּנָה תְּחַיֶינָה אֶת הָאָדָם כִּי מוֹצָא פִיךָ מָגֵן לְמַאֲמִינִים בָּךְ:
וַאֲשֶׁר לֹא הֵמַסּוֹ הָאֵשׁ. וְחַם אוֹר הַשֶּׁמֶשׁ מְעַט וְנָמֵס:
לְהוֹדִיעָם כִּי טוֹב לְהוֹדוֹת לְךָ לִפְנֵי שָׁמֶשׁ. וּלְבָרֶכְךָ עִם אוֹר הַבֹּקֶר:
וְתִקְוַת נָבָל נָמֵס כְּקֶרַח הַחֹרֶף. וְנִגָּר כַּמַּיִם הַנִּשְׁפָּכִים אָרְצָה:

Chapter 17

כִּי מִשְׁפָּטֶיךָ גְּדוֹלִים וְאֵין סְפוּרוֹת לָמוֹ. עַל כֵּן הִשְׁתּוֹלְלוּ אֲנָשִׁים לֹא לָמְדוּם הֵיטֵב:
כִּי רְשָׁעִים אֲשֶׁר יָזְמוּ לְהַחֲזִיק בְּעַם קָדוֹשׁ אֻסְּרוּ בַאֲסוּרֵי אֲפֵלָה וַיִכָּלְאוּ בְּאֹרֶךְ לָיְלָה. הִתְחַבְּאוּ בְּבָתֵּיהֶם כְּנָסִים וּכְמִסְתַּתְּרִים מֵעֵינֵי יְיָ:
וַיֹאמְרוּ לְהִסָּתֵר עִם אֲגוּדוֹת פִּשְׁעֵיהֶם וּלְהִשָּׁכַח תַּחַת מָסָךְ הַחֹשֶׁךְ. וַיִשֹּׁמוּ וַיִבָּהֵלוּ מְאֹד וְיֶחֱרָדוּ מִתְּמוּנוֹת זָרוֹת:
כִּי הַמַּחְבֵּא אֲשֶׁר נֶחְבְּאוּ בוֹ לֹא שְׁמָרַתָם לָבֶטַח. אַךְ קוֹלוֹת שׁוֹנוֹת הָמוּ סְבִיבוֹתֵיהֶם לְהַפְחִידָם וּמַלְאָכִים רָעִים זוֹעֲפֵי פָּנִים נִרְאוּ לָמוֹ:
הָאֵשׁ לָא עָצְרָה כֹחַ לְהָאִיר לָהֶם. וְנֹגַהּ כָּל כּוֹכְבֵי אוֹר לֹא יָהֵלּוּ מְשׁוֹאַת לֵיל זֶה:
אֲבָל לֶהָבוֹת מְלֵאֵי פַחַד עָלוּ וַיֵרָאוּ לָהֶם. וַיֵחַתּוּ מִמַּרְאוֹת אֵלֶּה אֲשֶׁר לֹא רָאוּ עַד מָה. וַיִהְיוּ עוֹד רָעִים בְּעֵינֵיהֶם מֵאֲשֶׁר הֵם:
אָז יָרְדָה תַּעְתּוּעֵי לַהֲטֵיהֶם. וְגַאֲוַת חָכְמָתָם נִכְלָמָה:
כִּי אֲשֶׁר הִתְפָּאֲרוּ לְהָסִיר מִנְּכֵה רוּחַ מְחִתָּה וָפַחַד. חַתּוּ גַּם הֵמָּה מִפַּחַד תַּעֲלוּלִים:
וּמִלְּבַד כִּי פָחֲדוּ מִבַּלָּהוֹת אֵלֶּה. חָרְדוּ לִרְגָעִים מִפְּגוֹשׁ חַיּוֹת וּמִקּוֹל פְּתָנִים וּמִפַּחַד גָּוָעוּ:
בְּאָמְרָם גַּם אוֹר הַיּוֹם חָדַלְנוּ לִרְאוֹת. אֲשֶׁר לֹא יִשְׁבּוֹת לְעוֹלָם:
כִּי הָרִשְׁעָה מְבַעֶתֶת אֶת בְּעָלֶיהָ וּפִיהָ יַרְשִׁיעֶנָּה. וַאֲשֶׁר רוּחוֹ תְּצִיקֶנּוּ יִדְרוֹשׁ רָעָה לְנַפְשׁוֹ:
כִּי הַפַּחַד אֵין דָּבָר. כִּי אִם קֶשֶׁר מַחֲשָׁבוֹת הַמִּתְפָּרְצִים עַל הַדָּעַת:
וּכְפִי אֲשֶׁר יִמְעַט נֹחַם בְּקִרְבּוֹ כֵּן יִרְבֶּה. וּבְאַחֲרִית לֹא יָבִין בְּעָלָיו מָה הִגְדִּיל מְצוּקָתוֹ:
וְכֵן אֵלֶּה הַיְּגֵעִים מִתַּרְדֵּמַת לַיְלָה כָּבֵד מְאֹד אֲשֶׁר יָצָא מִיַּרְכְּתֵי שְׁאוֹל. לֹא יָכְלוּ שְׂאֵתוֹ:
נִבְהָלִים מִמַּרְאוֹת שְׂעִירִים וּמִתְעַלְּפִים מִמְּצוּקַת רוּחָם הַקּוֹשֶׁרֶת עֲלֵיהֶם קָשֶׁר. כִּי פַחַד פִּתְאוֹם וְשׁוֹאָה לֹא יָדְעוּ אֲחָזָתַם:
לָכֵן כָּל הַנִּלְכַּד בּוֹ הוּשָׁב בַּמִּשְׁמָר וְאֻסָּר בַּסֹּהַר. וּבַרְזֶל אָיִן:
כִּי אִם הָיָה חוֹרֵשׁ אוֹ רוֹעֶה אוֹ עוֹבֵד הַשָּׂדֶה בִּיגִיעַ כַּפּוֹ וַתְּמִישֵׁהוּ זֹאת. יָשַׁב תַּחְתָּיו וְלֹא מָשׁ מִמְּקוֹמוֹ:
כִּי הָיוּ כֻּלָּם כָּאֲסוּרִים בְּחַבְלֵי אֲפֵלָה. אִם נָשְׁבָה רוּחַ אִם צִפֳּרִים מְצַפְצְפִים נָתְנוּ קוֹל בֵּין עֲצֵי עָבוֹת אוֹ הָמוּ שֶׁטֶף מַיִם נוֹזְלִים:
אוֹ רָעֲשׁוּ אֲבָנִים נוֹפְלִים אוֹ יְרוּצוּן בְּהֵמוֹת צוֹהֲלוֹת וְלֹא רָאוּם. אוֹ שָׁאֲגוּ חַיּוֹת רָעוֹת וְקָשׁוֹת אוֹ שָׁאוֹן יָצָא מִבֵּין הֶהָרִים. מִפַּחַד כָּל אֵלֶּה הִתְעַלָּפוּ:
כִּי מֵאוֹר זוֹרֵחַ הֵאִירָה הָאָרֶץ כֻּלָּהּ. וּמְלֵאָה אָדָם עוֹשִׂים מְלַאכְתָּם וְאֵין מַעֲצוֹר:
וְלֹא הָיוּ כִּי אִם אֵלֶּה הַנּוֹשְׂאִים כֹּבֶד לַיְלָה הַנָּטוּי עֲלֵיהֶם. אֲשֶׁר הָיָה לוֹ תַבְנִית אֹפֶל וַיִהְיוּ הֵם יוֹתֵר לְמַשָּׂא עֲלֵיהֶם מֵאֲשֶׁר הִכְבִּיד עֲלֵיהֶם הָאֹפֶל:

Chapter 18

וּלְכָל קְדוֹשֶׁיךָ הָיָה אוֹר גָּדוֹל וְהֵם שָׁמְעוּ אֶת קוֹלָם וּפְנֵיהֶם לֹא רָאוּ. וַיִהְיוּ מְאֻשָּׁרִים בְּעֵינֵיהֶם כִּי נִמְלְטוּ מִצָּרָה זֹאת:
וַיְבָרְכוּ אוֹתָם כִּי לֹא הֵרֵעוּ עִמָּהֶם לִגְמֹל הַלַּחַץ אֲשֶׁר לָחְצוּ אוֹתָם. וַיִשְׁאֲלוּ מֵהֶם לָשֵׂאת אֶת הָרָעָה אֲשֶׁר עָשׂוּ לָהֶם:
וְתַחַת זֹאת נָתַתָּ לָהֶם עַמּוּד אֵשׁ לְהוֹרוֹתָם בַּדֶּרֶךְ לֹא יָדָעוּ. וּדְמוּת שֶׁמֶשׁ לֹא יַכֵּם לְפָאֵר אֶת מַסָּעָם:
כִּי הָיָה מִשְׁפָּט אֵלֶּה אֲשֶׁר יִמָּנַע מֵהֶם אוֹר וְיֵאָסְרוּ בָאֲפֵלָה. יַעַן כָּלְאוּ אֶת בָּנֶיךָ שֶׁעַל יָדָם אוֹר תּוֹרַת חַיִּים יִנָּתֵן בָּאָרֶץ:
וְהֵם הִתְחַכְּמוּ לְהָמִית בְּנֵי קְדוֹשִׁים הַיִּלּוּדִים וַיִמָּלֵט מֵהֶם אֶחָד מִשַּׁעֲרֵי מָוֶת לִרְדוֹת בָּם. וַתִּקַּח מֵהֶם גַּם אַתָּה בָּנִים רַבִּים וְיַחְדָּו אִבַּדְתָּם בְּמַיִם אַדִּירִים:
הַלַּיְלָה הַזֶּה בֻּשַּׂר לַאֲבֹתֵינוּ טֶרֶם בּוֹאוֹ. לְמַעַן יֶאֱמַץ לְבָבָם לָדַעַת מָה הִיא הַשְּׁבוּעָה אֲשֶׁר הֶאֱמִינוּ בָהּ:
אָז רָאוּ עַמְּךָ שְׁלוֹם צַדִּיקִים וְאָבְדַּן צָרִים:
כִּי כַאֲשֶׁר שָׁפַטְתָּ צָרֶיךָ. רוֹמַמְתָּנוּ וַתִּקְרָא אוֹתָנוּ אֵלֶיךָ:
כִּי בְחִירֵי בָנִים קְדוֹשִׁים זָבְחוּ בַסֵּתֶר בְּלֵב שָׁלֵם. וַיַעֲשׂוּ יַחַד כֻּלָּם מִצְוַת הָאֱלֹהִים וַיִוָּעֲצוּ יַחְדָּו לְקַבֵּל אֶת הַטּוֹב וְאֶת הָרַע. וְהָאָבוֹת הֵחֵלּוּ לְשׁוֹרֵר תְּהִלּוֹת קְדוֹשׁוֹת:
וּבָעֵת הַהִיא הָיְתָה צְעָקָה גְדוֹלָה בְּקֶרֶב הָאוֹיְבִים. וִילָלָה רַבָּה הִשְׁמִיעוּ הַמַּבְכִּים אֶת הַבָּנִים:
כִּי הָעֶבֶד נִשְׁפַּט כַּאֲדוֹנָיו. וְדַלַּת הָעָם נֶעֶצְבוּ כְּמַלְכָּם:
וַיְהִי לְכֻלָּמוֹ בְּמַכַּת מָוֶת אַחַת אֲנָשִׁים מֵתִים בְּלִי מִסְפָּר וְלֹא יָכְלוּ הַמְּלַוִּים לִקְבֹּר אוֹתָם. כִּי מִבְחַר מִשְׁפְּחוֹתֵיהֶם נִשְׁמַד כְּרָגַע:
וְאֵלֶּה אֲשֶׁר עַד כֹּה לֹא אָבוּ שְׁמוֹעַ מִפְּנֵי כִשּׁוּפֵיהֶם. בְּמוֹת כָּל בְּכוֹר הוֹדוּ גַּם הֵם כִּי עַם זוּ בְּנֵי אֱלֹהִים הֵם:
כִּי כַאֲשֶׁר דָּמוּ כֻּלָּם וְהַלַּיְלָה בְחֶצְיוֹ הָיָה. וַיֵּרֶד דְּבָרְךָ אֲשֶׁר כֹּל יוּכַל מִן הַשָּׁמַיִם מִכִּסֵּא מַלְכוּתֶךָ כְּגִבּוֹר מִלְחָמָה אֶל טַבּוּר אֶרֶץ הָרָשַׁע:
וַיָּבִיא דָּתְךָ עִמּוֹ שְׁנוּנָה כְּחֶרֶב חַדָּה. וַיִתְיַצֵּב וַיְמַלֵּא אוֹתָהּ פְּגָרִים בְּלֶכְתּוֹ עַל הָאָרֶץ רֹאשׁוֹ מַגִּיעַ הַשָּׁמָיְמָה:
וַתִּפָּעֶם רוּחָם פִּתְאוֹם. כִּי בַחֲלוֹמוֹת רָאוּ נוֹרָאוֹת וּפַחַד בַּל יָדְעוּ נָפַל עֲלֵיהֶם:
אָז נָפְלוּ אֵלֶּה מִכֹּה וְאֵלֶּה מִכֹּה נִגָּפִים וַחֲצִי מֵתִים. מְסַפְּרִים יַעַן מֶה הֵם מֵתִים:
כִּי אֶת כָּל זֹאת רָאוּ תְחִלָּה בַחֲלוֹמוֹת אֲשֶׁר הֶחִתּוּם. לְבַל יֹאבְדוּ טֶרֶם יָבִינוּ עַל מֶה הֵם מֵתִים:
וְאִם אָמְנָם גַּם בַּצַּדִּיקִים הֵחֵל הַנֶּגֶף לְנַסּוֹתָם וַיְהִי בַמִּדְבָּר מַגֵּפָה רַבָּה. לֹא הֶאֱרִיךְ הַקֶּצֶף מוֹעֵד רָב:
כִּי מִהַר אִישׁ נָבָר וַיַעַצְרֵהוּ. וַיִקַּח אֶת כְּלִי עֲבוֹדָתוֹ אֶת הַקְּטֹרֶת וְאֶת הָרִנָּה לְכַפֵּר וַיִתְיַצֵּב לִפְנֵי הָאַף וַיָשֶׂם קֵץ לַצָּרָה וַיַרְאֶה כִּי הוּא מְשָׁרְתֶךָ:
כִּי לֹא גָּבַר עַל הַמַּשְׁחִית בִּזְרוֹעוֹ וְלֹא בִכְלֵי קְרָב. אֲבָל בְּתַחֲנוּנָיו הִכְנִיעַ אֶת הַנּוֹגֵף בְּזָכְרוֹ אֶת הַבְּרִית וְאֶת הַשְּׁבוּעָה עִם אֲבוֹתֵינוּ:
וְהַמֵּתִים נָפְלוּ צְבָרִים אֵלֶּה עַל אֵלֶּה. וַיַעֲמוֹד בֵּינֵיהֶם וַיִגְדֹּר בְּעַד נְתִיבַת הָאַף וַיַעַצְרֵהוּ מִבּוֹא אֶל הַחַיִּים:
כִּי הָיָה לוֹ כְלִיל תִּפְאֶרֶת מִמַּעַל לַאֲפוּדָתוֹ. וַהֲדַר הָאָבוֹת עַל אַרְבָּעָה טוּרִים אַבְנֵי חֵפֶץ וְהוֹדְךָ עַל נֵזֶר רֹאשׁוֹ:
וַיִּרֶף הַמַּשְׁחִית מִפְּנֵיהֶם וַיִירָאֵם. כִּי לֹא יָצָא הַקֶּצֶף רַק לְבַעֲבוּר נַסּוֹת אוֹתָם:

Chapter 19

וְעַל הָרְשָׁעִים נִתַּךְ חָרוֹן בְּלִי חֶמְלָה עַד כַּלֵּה. כִּי רָאָה אֶת אֲשֶׁר יַעֲשׂוּ אַחֲרֵי כֵן:
כִּי בְשַׁלְּחָם אֶת הָעָם הִתְחַנְּנוּ לָהֶם לָלֶכֶת בְּחִפָּזוֹן. וַיֵהָפֵךְ לְבָבָם לִרְדּוֹף אַחֲרֵיהֶם:
עוֹדָם סוֹפְדִים וּמִתְאַבְּלִים עַל קִבְרֵי הַמֵּתִים נוֹעֲצוּ עֲצַת אִוֶּלֶת. לִרְדּוֹף אַחֲרֵי אֵלֶּה אֲשֶׁר שִׁלְּחוּ בְתַחֲנוּנִים כְּמוֹ אַחֲרֵי בוֹרְחִים:
כִּי אֶת אֲשֶׁר נִגְזַר עֲלֵיהֶם שָׁת בַּחֲלָקוֹת לָמוֹ. לְהַשְׁכִּיחַ מֵהֶם כָּל הַקּוֹרוֹת אֲשֶׁר מְצָאוּם לְמַעַן הֵבִיא עֲלֵיהֶם אֶת כׇּל הָרָעָה הָעֲתִידָה לָהֶם:
וּלְמַעַן יֵלְכוּ עַמְּךָ בַדֶּרֶךְ לֹא יִחֵלּוּ. וְהֵם יִצָּמְתוּ בִּצְמִיתוּת זָרָה:
כִּי הִתְהַפְּכוּ הָאֵיתָנִים וַיְהִי לְכָל אֶחָד תַּבְנִית חָדָשׁ לַעֲמוֹד לְמִשְׁפָּטֶיךָ. וְלִשְׁמוֹר אֶת בָּנֶיךָ מִכָּל רָע:
הֶעָנָן הֶאֱפִיל אֶת הַשָּׂדֶה וְהָאֲדָמָה הֶחָרָבָה נִשֵּׂאת מִבֵּין הַמָּיִם. וַיִגָּלוּ תְהוֹמוֹת מְכוּסוֹת וַתְּהִי דֶּרֶךְ סְלוּלָה בְיַם סוּף וְהַמְּצוּלוֹת הָעֲמֻקוֹת הָיוּ כְשָׂדֶה מָלֵא עֵשֶׂב:
וַיַעַבְרוּ בָהּ כָּל הָעָם חוֹסִים בְּיָדֶךָ. וַיֶחֱזוּ תְמוּנוֹת נִפְלָאוֹת:
וַיִצְהֲלוּ כַסּוּסִים וַיְדַלְּגוּ כָאַיָּלִים. וַיְהַלְלוּךָ יְיָ אֲשֶׁר גְּאַלְתָּם:
כִּי זָכְרוּ עוֹד אֵת אֲשֶׁר עָשִׂיתָ בָּאָרֶץ אֲשֶׁר גָּרוּ בָהּ. אֵיךְ תַּחַת הַבְּהֵמָה הוֹצִיאָה הָאָרֶץ כִּנִּים וְהַנָּהָר שָׁרַץ צְפַרְדְּעִים רַבִּים תַּחַת דָּגִים:
אַחֲרֵי כֵן רָאוּ עוֹף חָדָשׁ. כִּי הִתְאַוּוּ וַיִשְׁאֲלוּ בְּשַׂר מַטְעַמִּים:
וּלְמַלֹּאת תַּאֲוָתָם וַתַּעַל לָהֶם אֶת הַשְּׂלָו מִן הַיָּם. וְהַמִּשְׁפָּט עַל רְשָׁעִים הִתְחוֹלֵל לֹא מִבְּלִי רְעָמִים גְּדוֹלִים אֲשֶׁר קִדְּמוּ לוֹ לָשֵׂאת עוֹל גְּמוּל פִּשְׁעֵיהֶם כִּי עָשׂוּ רָעוֹת גְּדוֹלוֹת עִם הַגֵּרִים:
יֵשׁ לֹא נָשָׂא פָּנִים לַאֲשֶׁר הָיוּ בֵּינֵיהֶם בְּלִי מַכִּיר. וְיֵשׁ הִכְבִּידוּ בָּעֲבוֹדָה אֶת הַגֵּרִים אֲשֶׁר עָשׂוּ עִמָּהֶם טוֹבָה:
וּמִלְּבַד כָּל זֹאת רָעָה עֵינָם בָּאִישׁ הַמְּרַחֵם עֲלֵיהֶם. כִּי לֹא נָתְנוּ לַגֵּרִים חֲנִינָה:
וְיֵשׁ עָשׂוּ לָהֶם מִשְׁתֶּה בְּבוֹאָם וַיִקְחוּ אוֹתָם אַחֲרֵי כֵן בְּחָזְקָה לַעֲבוֹדָתָם. אַף כִּי הָיוּ אֶזְרַח וְתוֹשָׁב כְּמוֹהֶם:
לָכֵן הֻכּוּ בָּאֲפֵלָה. כְּמוֹ לְפָנִים אֲנָשִׁים נָסַבּוּ עַל פֶּתַח צַדִּיק אֲשֶׁר הֻכּוּ בַסַּנְוֵרִים וַיְבַקֵּשׁ כָּל אֶחָד דֶּרֶךְ לְבֵיתוֹ:
כִּי הָיוּ מוֹסְדוֹת אֶרֶץ לַאֲחָדִים בְּתַהְפּוּכוֹת אֵלֶּה כְּמֵיתְרֵי כְלֵי שִׁיר אֲשֶׁר לְכָל אֶחָד בְּשֵׁם יִקָּרֵא וְיַחְדָּו יֵיטִיבוּ נַגֵּן. כֵּן נִתְבּוֹנֵן רֶגַע יֵרָאֶה זֹאת בַּדְּבָרִים אֲשֶׁר נַעֲשׂוּ:
בֶּהֱמַת הָאָרֶץ בָּאוּ בַּמָּיִם. וְהַנִּבְרָאִים לָשׁוּט בַמַּיִם יָצְאוּ עַל הָאָרֶץ:
הָאֵשׁ הֵעֵזָּה לְהִתְגַּבֵּר בַּמַּיִם וַתֶחְדַּל כֹּחָהּ. וְהַמַּיִם רָפָה כֹּחָם לְכַבּוֹת:
וִיהִי גַּם לְהֵפֶךְ לֶהָבוֹת לֹא שָׂרְפוּ פִּגְרֵי חַיּוֹת נֶאֱכָלוֹת וְאִם הָלְכוּ בֵינֵיהֶן. וְלֹא הֵמַסּוּ לַאֲשֶׁר עֵינוֹ כְּעֵין הַקֶּרַח וְהוּא דָּבָר נִגָּר וְהוּא לֶחֶם אַבִּירִים:
כִּי אַתָּה יְיָ בְּכָל הַמַּעֲשִׂים כִּבַּדְתָּ וְגִדַּלְתָּ אֶת עַמֶּךָ וְלֹא בְזִיתָם מֵהוֹשִׁיעָם בְּכָל עֵת וּבְכָל מָקוֹם: