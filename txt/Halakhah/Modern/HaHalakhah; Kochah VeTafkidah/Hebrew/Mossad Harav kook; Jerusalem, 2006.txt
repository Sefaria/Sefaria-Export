HaHalakhah; Kochah VeTafkidah
ההלכה כוחה ותפקידה
Mossad Harav kook; Jerusalem, 2006
https://www.nli.org.il/he/books/NNL_ALEPH990025710960205171/NLI

ההלכה כוחה ותפקידה

דברי פתיחה

אבי זצ"ל, הרב פרופ' אליעזר ברקוביץ (להלן א"ב), עודד אותי ללמוד ולהעמיק בכתבי מרן הראי"ה. בשנות השישים והשבעים של המאה הקודמת היה העיסוק בכתבי הראי"ה ובהגותו בגדר תופעה כמעט ייחודית בעולמה הרוחני של האורתודוקסיה האמריקנית. הזיקה למפעל הציוני ולעשיית הציונית, ועל אחת כמה וכמה לתורת התחייה והגאולה של מרן הראי"ה, הייתה עמומה מאוד. בתקופת לימודיי בישיבה אוניברסיטה, למשל, הייתה קבוצה שעסקה בעיון בכתבי הראי"ה; אך קבוצה זו מעולם לא מנתה יותר מעשרה חברים בשעה שבמוסד זה למדו מאות תלמידים.
א"ב הזדהה עמוקות עם כמה יסודות במשנת הראי"ה, ובעיקר עם ההכרה בתחייתו המחודשת של עם ישראל בארץ ישראל לאחר מה שהוא כינה בשם "חורבן הגלות" בשואת יהודי אירופה. בספריו ובמאמריו הרבים העוסקים בתחומי ההלכה והאמונה, הגה בתורת גאולת ישראל, ובעיקר, באותה "שאלה בוערת" של תחיית הקודש בכלים של חולין. במרכז הגותו עומדת הקריאה לתחייה ולחידוש של כוח היצירה של התורה שבעל פה, במיוחד בכל הקשור לשימוש בהלכה, כבימי קדם, לשם עיצוב התקון המוסרי של חיי הפרט והכלל.
בשנת תשמ"א הוציא לאור "מוסד הרב קוק" את ספרו "ההלכה, כוחה ותפקידה" לראשונה, (בשנת תשמ"ז – הדפסה שניה) וכעת מוציאו במהדורה חדשה, לכאורה שם הספר תמוה׃ איזה צורך יש, אלף ושבע מאות שנה אחרי חתימת המשנה, לברר את שאלת תפקודה של ההלכה – אחרי שלאורך כל אותם דורות התבררה מרכזיותה של ההלכה בחיי הפרט, ובכל קהילות ישראל? ברור איפוא שלא על רקע סמכותה השתיתית של ההלכה, ומקומה כמעגן את חייו של היהודי, כתב א"ב על "כוחה של ההלכה". הצורך שהרגיש לחבר ספר זה נבע מאותה שאלת כבדת משקל של 'תחיית הקודש בכלים של חול', שעליה כתב גם הרב קוק.
בהקדמתו לספר מתמצת את שאלת היסוד שהעסיקה אותו כל חייו, בזה הלשון׃
<span class="poetry indentAll">ההלכה היא הכוח הרוחני – יחיד במינו בהיסטוריה של האנושות – שבמשך כל חיי עמנו הורה לנו את הדרך לפתרון הבעיות ולשמור על ערכי הנצח בתוך המציאות המשתנה. הגשר הוא ההלכה, עליו עוברת התורה מעולמה שבכתב לעולם המעשה של היחיד והעם, וכך היא נעשית לתורת חיים של כל דור ודור. על־ידה המציאות, שמעצם טבעה היא חול, הופכת ליסוד בניינו של הקודש...</span>
<span class="poetry indentAll">נדמה שמזמן חורבן הבית וגלות ישראל מארצו לא היה הדור שבשבילו נשתנו הזמנים ועמודי המציאות כמו בשביל דורנו. לא רק מיליונים של אחינו נהרגו, אלא כל הקהילות המפוארות עם תורתן, מנהגיהן והמסורת של דורי דורות, תרבות תורנית מלאה וחיה, נשמדו בחורבן יהדות אירופה...</span>
<span class="poetry indentAll">מצד שני, אחרי השואה גם זכינו לנחמה מסוג שלא נפל בחלקנו במשך הגלות הארוכה והמרה. ראינו את הקמת מדינת ישראל, ועמה קיבלו חיינו צורה חדשה, בניגוד למציאות היהודית בתפוצות. במדינה כוללת המציאות את כל ענפי החיים – החומריים, המדיניים והרוחניים – של עם בריבונות מדינתו. פה אנחנו אחראים בעד החיים בשלמותם. מימי חורבן הבית השני לא הייתה לנו הזדמנות לבצע את מגמת התורה בכל ענפי החיים כמו במדינת ישראל של ימינו...". (ההלכה כוחה ותפקידה, עמ' 11-12).</span>
כמו הרב קוק לפניו, גם א"ב ראה במפעל הציוני תהליך של השגחה א־לוהית לגאולת ישראל, המשקף משהו ראשוני ביותר ביסוד ההוויה כולה, ובמרכזו עומד "גילוי הקודש". אלא בניגוד למרן הראי"ה הוא האמין שגילוי הקודש נובע בעיקר מהתמודדותם של בני האדם עם השאלות המוסריות העולות מהמציאות הבלתי־שלמה של העולם הזה, המלא פרטים ופירוד.
טענתו של א"ב היא, שדווקא תחיית כוח היצירה שבשפת התלמוד וההלכה לדורותיה היא שתביא את תחיית הקודש במערכות החול בארץ ישראל. הוא מבסס טענה זו על שלוש הנחות׃
• הקב"ה ברא את העולם הזה כמציאות הנתונה בהשתנות מתמדת. התורה ניתנה לעם שלם בתוך ההיסטוריה כד שיפעל באמצעותה פעולה אנושית תמידית של קידוש החול המשתנה תדיר. כתוצאה מכך נתון גם הקודש בתהליך הדינמי של גילוי יסודותיו, ביישומם בתוך המציאות המשתנה. זהו עיצומו של גילוי הקודש.
• תהליך זה מגיע לשיאו במדינה יהודית ריבונית מודרנית, שבה הופך היהודי להיות ריבוני ואחראי לחיים המעשיים והיצירתיים בממדים חסרי תקדם.
• הכל לגילוי הקודש, ביישומו בחיים המשתנים, הוא כוח היצירה והחידוש שבלב לבה של התורה שבעל פה. על כן עיקר האחריות המוטלת על תלמידי החכמים קידוש החול הוא להבין, איך יכולה ההלכה להיות כוח מעצב ומתקן מבחינה חברתית מוסרית.
מהדורה חדשה זו רואה אור לאחר עריכה מחודשת בתיקוני לשון, שינויי סגנון והשלמת מראי־מקומות. כך שניתן להגדיר אותה׃ "יין ישן בקנקן חדש".
בשם משפחתנו ברצוני להודות למר חיים Howard גילברט על עזרתו החשובה להוצאתו המחודשת של הספר. להנהלת "מוסד הרב קוק" בירושלים הרב יוסף מובשוביץ רבה של קרית משה, הרב נתן שפירא והרב יהודה רפאל, על הרצון הטוב, העצות הנבונות והחכמה שהושקעו בכל שלבי הכנת ועריכת הספר לדפוס, לעורך הלשוני מר מאיר בן שחר על עבודתו המסורה.
הרב <b>דוב ברקוביץ'</b>
בנו של המחבר

הקדמה

נצחיותו של עם ישראל מושרשת בברית בינו ובין הקב"ה. אמרו חז"ל, שהברית נכרתה 'על פי הדברים האלה', דהיינו על תורה שבעל פה. אם כך, הרי שאחת הכוונות של מאמר זה הינה שיסוד נצחיותו של עמנו זו ההלכה. תמציתה של תורה שבעל פה זו ההלכה, התורה שאינה מוחלפת, הדורשת מימוש עצמי בתוך החיים המשתנים מדור לדור. זהו עימות בין הנצחי והזמני. ממנו נובעות בעיות חמורות לאופן מימושו של הנצחי בתוך הזמן. ההלכה היא הכוח הרוחני, כוח יחיד במינו בהיסטוריה של האנושות, שבמשך כל חיי עמנו הורה לנו את הדרך לפתרון הבעיות ולשמירת ערכי הנצח בתוך המציאות המשתנה. ההלכה היא הגשר עליו עוברת התורה מעולמה, עולם שבכתב, לעולם המעשה של היחיד והעם, וכך היא נעשית לתורת חיים של כל דור ודור. על ידי המציאות, שמעצם טבעה היא חול, הופכת ההלכה ליסוד בניינו של הקודש. בכוח ההלכה נעשית המציאות חומר לתיקון עולמנו במלכות שדי.
נדמה שמאז חורבן הבית וגלות ישראל מארצו לא היה דור שנשתנו בו הזמנים ועמודי המציאות כמו בדורנו. לא רק מיליונים מאחינו נהרגו, אלא כל הקהילות המפוארות עם תורתן, מנהגיהן ומסורת של דורי דורות – תרבות תורנית מלאה וחיה, נשמדו בחורבן יהדות אירופה. הן בשביל שרידי הפליטה והן בשביל עם ישראל כולו בתפוצות, נסיבות החיים הינן חדשות ביסודן. השינויים מעמידים בפני יהדות התפוצות, ובעיקר זו שבארצות המערב, אתגרים לקיומה של התורה בתנאים שעמנו עדיין לא נוסה בהם.
מצד שני, לאחר השואה זכינו גם לנחמה מסוג שלא נפל בחלקנו במשך שנות הגלות הארוכה והמרה. בעינינו ראינו את הקמת מדינת ישראל, ועמה קיבלו חיינו צורה חדשה, העומדת בניגוד למציאות היהודית בתפוצות. מציאות של מדינה כוללת את כל ענפי החיים – החומריים, המדיניים והרוחניים – של עם ריבון במדינתו. כאן אנחנו אחראים על החיים בשלמותם. מימי חורבן בית שני לא היתה לנו הזדמנות לממש את מגמת התורה בכל ענפי החיים כמו במדינת ישראל של ימינו. משום כך, הבעיות שהזמן גרמן הן חמורות הרבה יותר מאלו שבתפוצות. במדינה נקבע גורל עמנו לדורי דורות.
בגלל המציאות החדשה ביסודה, בין זו שבמדינה ובין זו שבתפוצות, חיי עמנו זקוקים לקול ההלכה לפתרון בעיות ולהורות את הדרך, כיצד לטהר ולקדש את המציאות החילונית שתמצא את מקומה בתוך מערכת הקודש, איך להשלים בין הזמני והנצחי ועל ידי זה להבטיח את קיום עמנו ומימוש ערכיו בהמשך הדורות לנצח נצחים.
בעבודתנו זו כוונתנו לתרום את חלקנו להבנת מהותה ואופן פעולתה של ההלכה בדורנו, אשר בחביון לבו, ביודעים ובלא יודעים, מבקש הוא לשמוע את צו האמת והנצח.
אליעזר ברקוביץ'

פרק א; כוחה של הסברא

<big><strong>הסברא והמקרא</strong></big>
כלל גדול הוא בתלמוד שכוחה של הסברא, היינו של השכל האנושי הישר לקבוע הלכה, כמוהו ככוחה של התורה עצמה. החיוב שהסברא יוצרת הינו דינא דאורייתא לכל דבר ועניין. כלל זה תקף בכל תחומי התורה, בדיני ממונות כבדיני נפשות, ובדיני אישות לא פחות מאשר בענייני איסור והיתר. כאשר אחד מהאמוראים מעוניין לבסס את הדין על פסוק מהתורה, שואלת הגמרא פעמים רבות: "למה לי קרא סברא היא" – אם ניתן ללמוד את הדין מן הסברא הרי שאין צורך בפסוק ואם כך הרי הוא מיותר, וכיוון שאין דבר מיותר בתורה, על כרחך הפסוק בא להורות לנו משהו שונה מהדין שעליו מורה הסברא. לדוגמא, אחד העיקרים היסודיים בדיני ממונות הוא: המוציא מחבירו עליו הראיה. בתחילה מנסה אחד האמוראים לדרוש את הפסוק "מי בעל דברים יגש אליהם – מי בעל דברים יגיש ראיה אליהם"<sup class="footnote-marker">1</sup><i class="footnote">בבא קמא מו ע"ב.</i>, כמקור הדין. אולם רב אשי מקשה על כך: "הא למה לי קרא סברא היא. דכאיב ליה כאיבא אזיל לבי אסיא (מי שכואב לו הולך לרופא)".
ר' יוחנן וריש לקיש נחלקו ביחס לאופן הקניין במטלטלין. ריש לקיש סבור שמשיכה קונה, ואולם ר' יוחנן אומר "דבר תורה מעות קונות"<sup class="footnote-marker">2</sup><i class="footnote">שם מז ע"ב.</i>. במרוצת הסוגיא, ריש לקיש מביא ראיה לשיטתו מפסוק. אבל ר' יוחנן אינו מביא שום ראיה לשיטתו והגמרא אף איננה דורשת את טעמו. הנמוקי יוסף מפרש את טעמו כך: "לאו מקרא יליף, אלא מסברא בעלמא דבדין הוא שיהיו קונות כיון שרוב הקניינים נעשים בכסף"<sup class="footnote-marker">3</sup><i class="footnote">נימוקי יוסף כח ע"ב מדפי הרי"ף. ראה גם בשטמ"ק למסכת ב"ק מז ע"ב על טעמו של ר' יוחנן וז"ל: "...מסברא קאמר לפי שרוב הקנינים נעשים בכסף. והיינו דלא אמרינן הכא מ"ט דר' יוחנן, כדאמרינן מ"ט דר"ל, משום דר"י לא ק"ו ולא קרא דריש, אלא סתם קניין במעות קאמר. הרמב"ן והרשב"א והר"ן".</i>. חשוב לשים לב לאופן שבו ר' יוחנן מנסח את דבריו, על אף שמקור שיטתו הוא מסברא הוא מדגיש ואומר: "דבר תורה מעות קונות". החיוב שהסברא יוצרת – הוא הוא דברה של תורה.
וכך, הסברא מהווה את המקור להלכות יסוד שיש להם השלכות בכל מרחבי ההלכה, והיא היא דברה של תורה. המשנה קובעת: "אשת איש הייתי וגרושה אני – נאמנת, שהפה שאסר הוא הפה שהתיר"<sup class="footnote-marker">4</sup><i class="footnote">משנה כתובות פ"ב ה.</i>, וכן אם אמרה נשביתי וטהורה אני, גם כן נאמנת מטעם זה. על נימוק זה אומרת הגמרא: "מניין להפה שאסר הוא הפה שהתיר מהתורה, שנאמר 'את בתי נתתי לאיש הזה'<sup class="footnote-marker">5</sup><i class="footnote">כתובות כב ע"א.</i> – 'לאיש' – אסרה, 'הזה' – התירה. מקשה על כך הסתמא דגמרא: "למה לי קרא, סברא היא. הוא אסרה והוא שרי לה". אין זה מענייננו לנתח כאן את ההגדרות למושג 'הפה שאסר הוא הפה שהתיר', עניין זה נדון בפירוט אצל הראשונים והאחרונים. לענייננו די לנו בהכרה שהמושג שאנו דנים עליו נחשב 'דאורייתא', והגם שכל כולו נובע משיקול הדעת האנושי, ענפיו מסתעפים ומשתרגים בכל מרחבי ההלכה. ביחס לעדות קובעת המשנה: "העדים שאמרו כתב ידינו הוא זה אבל אנוסים היינו, קטנים היינו, פסולי עדות היינו – הרי אלו נאמנים"<sup class="footnote-marker">6</sup><i class="footnote">משנה כתובות פ"ב ג.</i>. ומפרש רש"י: "הרי אלו נאמנים – כיון דאין כתב ידם ניכר אלא על פיהם – הפה שאסר הוא הפה שהתיר, כי היכי דמהימנת להו אהא הימנינהו אהא"<sup class="footnote-marker">7</sup><i class="footnote">כתובות יח ע"ב.</i>. וכן באיסורים, עיקרון זה הוא שקובע את מעמד הפירות בסוריא, כפי שאומרת המשנה: "המוכר פירות בסוריא ואמר משל ארץ ישראל הן – חייב לעשר. מעושרין הן – נאמן, שהפה שאסר הוא הפה שהתיר"<sup class="footnote-marker">8</sup><i class="footnote">משנה דמאי פ"ו יא; כתובות פ"ו א; בבלי בכורות לו ע"א.</i>. ככלל אין מפרישין דמאי מפירות סוריא, אולם פירות ארץ ישראל שהובאו לסוריא חייבין במעשרות. והרי אילולא דברי בעל הפירות לא היינו יודעים כלל שפירות אלו חייבים במעשרות, ובגין כך דבריו נאמנים גם כאשר הוא מתיר את הפירות.
כלל גדול הוא בדיני שליחות, שמי שאינו שייך בדבר אינו יכול להיעשות שליח. התלמוד מעוניין ללמוד את הכלל הזה בצורה מוגבלת מהריבוי שבפסוק: "'כן תרימו גם אתם' – ואלא אתם גם אתם למה לי? מיבעי ליה לכדרבי ינאי, דא"ר ינאי: גם אתם – מה אתם בני ברית, אף שלוחכם בני ברית"<sup class="footnote-marker">9</sup><i class="footnote">קידושין מא ע"ב.</i>. ומקשים על כך: "הא למה לי קרא? מדרבי חייא בר אבא א"ר יוחנן נפקא, דא"ר חייא בר אבא א"ר יוחנן: אין העבד נעשה שליח לקבל גט מיד בעלה של אשה, לפי שאינו בתורת גיטין וקידושין". את כוונת הקושיא מגלה רש"י: "אלמא לא בעי קרא, דמסברא אית לן למימר דמידי דלא שייך ביה לא מתעביד עליה שליח". ההבדל בין המדרש לבין הסברא נוגע להבנת מהותה של השליחות. על פי המדרש היינו מוציאים רק את הגוי מתורת שליחות, ואולם הסברא מוציאה את כל מי שאינו שייך לשליחות, בין שהוא בן ברית או שאינו בן ברית. המדרש מבחין רק בין יהודי לאינו יהודי, ואילו הסברא חודרת למשמעותה של עצם השליחות.
כוחה של הסברא בולט באופן מפתיע דווקא בדיני נפשות. שפיכות דמים היא אחד משלושת הדברים שעליהם נמנו וגמרו בעליית בית נתזה שהם בגדר ייהרג ובל יעבור. את הדין ביחס לשניים האחרים – עבודה זרה וגילוי עריות – לומדים מפסוקים, אבל ביחס לשפיכות דמים קובעת הגמרא שאין צורך בפסוק אלא זוהי סברא ברורה: "דההוא דאתא לקמיה דרבה, ואמר ליה: אמר לי מרי דוראי זיל קטליה לפלניא, ואי לא – קטלינא לך. – אמר ליה: לקטלוך ולא תיקטול. מי יימר דדמא דידך סומק טפי, דילמא דמא דההוא גברא סומק טפי"<sup class="footnote-marker">10</sup><i class="footnote">סנהדרין עד ע"א.</i>. הרמב"ם מסביר זאת כך: "דבר שהדעת נוטה לו הוא שאין מאבדין נפש מפני נפש"<sup class="footnote-marker">11</sup><i class="footnote">הלכות יסודי התורה פ"ה ה"י.</i>. ובניסוחו של רש"י: "מאי חזית דדמא דידך סומק טפי – מי יודע שיהא דמך חביב ונאה ליוצרך יותר מדם חברך"<sup class="footnote-marker">12</sup><i class="footnote">רש"י סנהדרין עד ע"א.</i>. חשוב לשים לב שסברא זו מצויה גם בפסוק המהווה את המקור לדין זה בגילוי עריות: "כי כאשר יקום איש על רעהו ורצחו נפש כן הדבר הזה"<sup class="footnote-marker">13</sup><i class="footnote">דברים כב כו.</i>. ומסבירה הגמרא: "מה רוצח יהרג ואל יעבור, אף נערה המאורסה תהרג ובל תעבור"<sup class="footnote-marker">14</sup><i class="footnote">סנהדרין עד ע"א.</i>. היינו התורה הסיקה את דין נערה המאורסה מדיני רוצח, ואולם דינו של רוצח אינו מפורש בשום מקום אלא הוא ידוע אך ורק מתוך הסברא. במילים אחרות, התורה עצמה עושה שימוש בסברא שאינה מפורשת בה, אך היא מתייחסת אליה כאילו היא כתובה בתורה.
עד היכן הדברים מגיעים ניתן לראות בדוגמאות הבאות: ביחס לעונש סקילה נאמר בתורה "יד העדים תהיה בו בראשונה"<sup class="footnote-marker">15</sup><i class="footnote">דברים יז ז.</i>, היינו שהעדים צריכים להרוג את הנאשם. על אף האמור בתורה, יש מי שסובר בגמרא שאפילו אם אין לעדים יד – הנאשם נותר חייב. מקשים על כך התוספות בשם רבי שמעון: "ואמאי לא אמרינן כיון דכתיב 'יד העדים' דבעינן ראוי ליד העדים"<sup class="footnote-marker">16</sup><i class="footnote">יבמות קד ע"ב, תוד"ה דאמר ר' זירא.</i>, כדאמרינן דכל שאין ראוי לבילה בילה מעכבתה. לאחר שהם נדחקים בתירוץ הקושיא הם מסכמים ואומרים: "אין סברא לומר שיפטר משום שאין לעדים יד". היינו, הסברא דוחה את הכלל המקובל בכל מקום הדומה לענייננו.
גדולה מזו אנו מוצאים בדין מחזיר גרושתו. ר' יוסי וחכמים נחלקים ביחס למחזיר גרושתו מן האירוסין, כלומר שהלכה ונתארסה לאחר והלה גירשה או מת: "דתניא, ר' יוסי בן כיפר אומר משום ר' אלעזר, המחזיר גרושתו מן הנישואין (אחרי שנישאת לשני ונבעלה) אסורה, מן האירוסין מותרת, משום שנאמר 'אחרי אשר הוטמאה'. וחכמים אומרים, אחת זו ואחת זו אסורה, אלא מה אני מקיים 'אחרי הוטמאה' (הרי באירוסין טרם נבעלה לשני) – לרבות סוטה שנסתרה"<sup class="footnote-marker">17</sup><i class="footnote">יבמות יא ע"ב.</i>. והנה קשה להלום את דברי החכמים – הפסוק הרי עוסק במחזיר גרושתו ואין בו שמץ של זכר לעניין סוטה. וכך אכן מקשים התוספות: "וא"ת היכי מפקי רבנן קרא מפשטיה? דפשטיה דקרא במחזיר גרושתו כתיב"<sup class="footnote-marker">18</sup><i class="footnote">שם, תוד"ה לרבות סוטה.</i>. ומתרצים: "וי"ל דלא מסתבר להו למיקרי טומאה לנישואי גרושה, כיון דבעילתה היתר היא". אין ספק שזהו חידוש גדול, שרק מפני שפשט הפסוק אינו מתקבל על הדעת דוחים אותו לגמרי ומעמידים אותו בדבר השונה לגמרי מפשוטו<sup class="footnote-marker">19</sup><i class="footnote">בדומה לזה כתב הרשב"א במסכת גיטין (עד ע"ב, ד"ה חסורי מחסרא) שבמקומות שצריכים להסביר איזושהי משנה על ידי חסורי מחסרא וישנן שתי אפשרויות, אחת דחוקה ואחת שאינה דחוקה, עדיף להסביר בדרך הדחוקה אם יש טעם וסברא לדבר.</i>.
בנושא זה כדאי להוסיף עוד את העניין הבא. הגמרא במסכת קידושין מלמדת שחיוב נשים במצוות עשה שלא הזמן גרמא נלמד ממצות מורא, היינו מהחובה לירא מאביו ואמו, על פי הפסוק "'איש אמו ואביו תיראו' – מה מורא נשים חייבות, אף כל מצות עשה שלא הזמן גרמא נשים חייבות"<sup class="footnote-marker">20</sup><i class="footnote">קידושין לד ע"ב.</i>. מקשה על כך הסתמא דגמרא: "ונילף מתלמוד תורה". כלומר, הואיל ונשים פטורות מתלמוד תורה הרי שמכאן שתהיינה פטורות מכל מצוות עשה שלא הזמן גרמן. התוספות מקשים על קושיית הגמרא: "ואם תאמר, אדרבא אית לן למילף ממורא לחיוב, דהא אמר בפ"ק דיבמות כל היכא דאיכא לאקושי לקולא ולחומרא, לחומרא מקשינן"<sup class="footnote-marker">21</sup><i class="footnote">שם, תוד"ה ונילף.</i>. התוספות מתרצים זאת בשם הר"ם בשלושה אופנים ותמיד בנימוק שישנה סברא ללמוד לקולא. אחד מהתירוצים הוא: "דמסברא דמת"ת איכא טפי למילף, כיון דאשכחן דנשים פטורות ממצוה יקרה וחביבה כת"ת, דין הוא שיהיו פטורים בכל השאר שלא הזמן גרמא". ובדומה לזה שאר התירוצים הם על דרך הסברא. נמצאנו למדים, שעל אף שכל אימת שניתן להקיש לקולא ולחומרא, מקשינן לחומרא, הרי שהיכן שיש טעם וסברא להקיש לקולא עלינו ללמוד מהקולא<sup class="footnote-marker">22</sup><i class="footnote">ישנם מקומות רבים בש"ס שטעמו של דין מתפרש גם מסברא וגם מקרא, באומרם: "אי בעית אימא סברא ואי בעית אימא קרא". ויש להבין אי סברא למה לי קרא, הרי במקומות אחרים מצויה השאלה "למה לי קרא סברא היא". ואכן במסכת שבועות כב ע"ב מקשים כן התוספות בד"ה איבעית אימא קרא, ותשובתם: "דיש דברים שאין הסברא פשוטה כל כך וצריך הפסוק להשמיענו הסברא". הגם שאין בכך למצות את הדיון אין זה המקום להאריך.</i>.
<big><strong>הסברא וכללי הפסק </strong></big>
<b>א</b><br>הגם שיש לנו כללי פסיקה במחלוקות תנאים ואמוראים, הרי שבכמה מקומות בש"ס ההלכה חורגת מן הכללים הללו. תופעה זו בולטת בעיקר ביחס למחלוקות בין יחיד לרבים, שעל אף הכלל שהלכה כרבים, ישנם מקרים שבהם נפסקה הלכה כדעת היחיד. במסכת ברכות מסופר על ר' עקיבא שבירך ברכה מעין שלוש לאחר שאכל פרי משבעת המינים. מעשה זה עמד בניגוד לעמדת רבן גמליאל שהורה שצריך לברך שלוש ברכות לאחר אכילת פרי משבעת המינים. על תוכחתו של רבן גמליאל ענה ר' עקיבא: "אע"פ שאתה אומר כן וחבריך אומרים כן, למדתנו רבינו: יחיד ורבים – הלכה כרבים"<sup class="footnote-marker">23</sup><i class="footnote">ברכות לז ע"א.</i>. עולה השאלה, כיצד זה רבן גמליאל פעל בניגוד לכלל עקרוני זה? אמנם את עמדתו שלו ניתן להסביר בכך, שכך הוא קיבל מרבותיו, אולם כיצד הוא דורש מר' עקיבא לציית לשיטתו. מדבריו משמע שהוא ציפה שגם ר' עקיבא יציית לדעת רבו שלו, אע"פ שזו דעת יחיד ולא להתחשב בדעתם של הרבים.
נציין כאן רק דוגמאות אחדות שבהן ההלכה היא כדעת היחיד נגד הרבים. חכמים ור' יהודה בין בתירה נחלקו בשאלה האם קטנה שהשיאוה אמה ואחיה ולא מיאנה ואח"כ הלכה ונישאה לאיש אחר, האם נישואיה הם בגדר מיאון או לא. לדעת רב יהודה בשם שמואל, הלכה כריב"ב שנישואיה הן הן מיאוניה<sup class="footnote-marker">24</sup><i class="footnote">יבמות קח ע"א.</i>. במקום אחר מצאנו שנקבע שהלכה כר' מאיר שמצווה לקיים את דברי המת, על אף שהוא יחיד החלוק על הרבים<sup class="footnote-marker">25</sup><i class="footnote">גיטין טו ע"א.</i>. בשאלה איך שמין את פרנסת היתומה שאמה השיאה אותה, חולקים ר' יהודה וחכמים. לפי ר' יהודה שמין באב, דהיינו אומדין אותו על פי טיבו, כמה היה נותן אילו היה חי. ואילו על פי חכמים שמין בנכסים, כלומר לפי כמות הנכסים שנותרו. והנה לא זו בלבד שההלכה נקבעת כשיטת ר' יהודה, אלא שאחד האמוראים אף מתגאה בפסק זה: "א"ל רבא לרב חסדא, דרשינן משמך הלכה כר' יהודה. יהא רעוא כל כי הני מילי מעלייתא תדרשו משמאי"<sup class="footnote-marker">26</sup><i class="footnote">כתובות סח ע"א.</i>. בעניין מקדש את האשה מהיום ועד שלושים יום, מסתפק רב, האם קידושין כאלו הם קידושי תנאי, או שמא סוף דבריו "ועד שלושים יום", מהווים חזרה ממה שאמר "מהיום". בשל דילמה זו רב פוסק בהתאם לשיטת חכמים, שהיא 'מקודשת ואינה מקודשת' לעולם. שמואל לעומת זאת הולך בשיטתו של רבי שסגנון שכזה מהווה תנאי ואינו מהווה חזרה, ועל כן היא 'מקודשת ואינה מקודשת' רק עד שלושים יום ולאחר מכן חלים עליה הקידושין הראשונים. והנה שמואל פוסק כיחיד נגד דעת הרבים<sup class="footnote-marker">27</sup><i class="footnote">קידושין נט ע"ב. ראה להלן שנוכיח כי שמואל סבר שהלכה כרבי מחבירו אבל לא מחביריו. ואם כן א"א לפרש כאן את פסקו כיחיד על יסוד זה.</i>. במסכת חולין אנו מוצאים שבאותו עניין פעם הורה רבי כר' מאיר ופעם כחכמים<sup class="footnote-marker">28</sup><i class="footnote">חולין פו ע"ב.</i>. ומסקנת הגמרא היא שהוראתו האחרונה היתה כעמדת ר' מאיר, ומכאן משמע שהוא לא השגיח בכלל שיחיד ורבים הלכה כרבים.
גם הראשונים פוסקים לפעמים בניגוד לכללי הפסיקה המקובלים. נביא שתי דוגמאות מהרי"ף. במשנה הראשונה של פרק מציאת האשה במסכת כתובות ישנה מחלוקת בין ר' יהודה בן בתירה וחכמים בעניין בושת ופגם של אשה נשואה. חכמים סוברים שהם שייכים לאשה, ואילו על פי ריב"ב, לעיתים חלק אחד ולעיתים שני חלקים שייכים לבעל. הרי"ף מצטט את דברי רב האי גאון: "כך העלו בישיבה: אע"ג דרבים ויחיד הלכה כרבים, בזו הלכה כריב"ב, מדקא מקשו רבנן ומפרקי אליבא דריב"ב ש"מ הלכתא כוותיה"<sup class="footnote-marker">29</sup><i class="footnote">דפי הרי"ף, כתובות כח ע"ב.</i>. אין לנו עניין להיכנס בניתוח הסברו של הטעם שניתן<sup class="footnote-marker">30</sup><i class="footnote">עיין שם בגליון להרי"ף שמביא את תמיהת הרא"ש וקושיית הגר"א על טעמים אלו ודו"ק.</i>. לענייננו חשוב עצם הדבר, שעל פי רב האי גאון, השקלא והטריא של הגמרא, אוחזת בדברי היחיד נגד דברי הרבים. באופן דומה לכך בפרק שני ממסכת פסחים, בדין לישתה של עיסת מצה בשמן ודבש<sup class="footnote-marker">31</sup><i class="footnote">פסחים לו ע"א.</i>, כתב הרי"ף: "ואי לאו דעבד ר' יהושע בן לוי דהוא אמורא עובדא כר' עקיבא הוה אמרינן הלכתא כרבנן דאסרי בין בלישה בין בקיטוף, כדקי"ל בכל דוכתא דלא איפסיקא בה הלכתא בהדיא, ויחיד ורבים הלכה כרבים, אלא השתא כיוון דאשכחן דריב"ל דהוא בתרא עבד עובדא כר"ע, שמע מינה דהלכה כר"ע"<sup class="footnote-marker">32</sup><i class="footnote">דפי הרי"ף, פסחים י ע"א.</i>. הרי"ף אמנם פסק כבתראי, אך כיצד זה פסק ריב"ל כנגד הכלל של אחרי רבים להטות? אם על אף הכלל שיחיד ורבים וכו' ישנה אפשרות לפסוק בהדיא נגד כלל זה, אזי עלינו לברר שתי שאלות. ראשית, האם ישנו עיקרון כלשהוא על פיו ניתן להחליט מתי הכלל תקף ומתי ניתן להתעלם ממנו? שנית, אם אין לכלל זה תוקף לכלול את כל העניינים השנויים במחלוקת, אזי מה מובנו ומהו הגיונו?
<b>ב</b><br>נראה לנו שעל פי סוגיות שונות בש"ס ניתן להסיק אימתי הכלל של יחיד ורבים וכו' חל, ומתי אינו חל. בדין סנדל המסומר סברי חכמים שהגם שאסור לצאת בו בשבת "מטלטלין אותו לכסות בו את הכלי ולסמוך בו את כרעי המיטה"<sup class="footnote-marker">33</sup><i class="footnote">שבת ס ע"ב.</i>. ר' אלעזר בר' שמעון חולק על כך ואוסר. הגמרא מסיקה על פי דברי רב מתנה שאין הלכה כר"א בר' שמעון. על מסקנה זו מקשה הגמרא: "פשיטא, יחיד ורבים הלכה כרבים". כלומר, מה צורך ראה רב מתנה להדגיש שאין הלכה כראב"ש, הרי הדבר מובן מאליו שכן הוא יחיד מול רבים. תשובת הגמרא היא: "מהו דתימא מסתברא טעמא דר' אלעזר בר' שמעון בהא, קמ"ל". ופירש רש"י: "מסתבר טעמא – דאסור לטלטל שמא ינעלנו". כלומר, יש צורך לפסוק בפירוש דלא כראב"ש משום שבלי זה היינו מקבלים את דעתו כנגד הרבים מפני 'שמסתברא טעמא'. נמצאנו למדים, שבמקום שדעתו של היחיד מסתמכת על סברא שמתקבלת על הדעת, יש לפסוק כמותו ואפי' כיחיד.
עיקרון זה בא לידי ביטוי גם משילובם של שני עניינים יחד, ואשר בהם דעת היחיד היא דעתו של ר' יוסי. במסכת גיטין ישנה מחלוקת בשאלה האם מילי ממסרן לשליח או לא. ומצאנו בגמרא: "אמר שמואל אמר רבי, הלכה כרבי יוסי דאמר מילי לא ממסרן לשליח"<sup class="footnote-marker">34</sup><i class="footnote">גיטין סז ע"א.</i>. והגמרא ממשיכה, "אמר לפני ר' שמעון ברבי, מאחר שר' מאיר ור' חנינא איש אונו חולקין על ר' יוסי, מה ראה רבי לומר הלכה כרבי יוסי. אמר לי, שתוק בני שתוק. לא ראית את ר' יוסי, אלמלי ראיתו נימוקו עמו". בשני מקומות מפרש רש"י את הניב "נימוקו עמו". בענייננו במס' גיטין הוא כותב: "פירושו עמו – לתת טעם לכל דבריו שהיה מיישב את דבריו". ובמסכת עירובין כותב רש"י: "נימוקו עמו – נים וקו דבר ישר כקו המשקולת"<sup class="footnote-marker">35</sup><i class="footnote">עירובין נא ע"א.</i>. שני הפירושים אחד הם: שיטתו היא ישרה ומתקבלת על השכל. אם נשתמש בלשונו של התלמוד שהבאנו לעיל נוכל לומר שמסתברא טעמיה דר' יוסי. אמנם במס' בכורות אין פוסקים כר' יוסי, אך ישנו עיקרון דומה. במשנה בפרק כל פסולי המוקדשין בדין בכור שנפל בו מום קבוע, סוברים חכמים שמכיוון שאין שום ספק במום מותר לשחטו על פי ג' בני הכנסת (רש"י: שאינם חכמים). ר' יוסי חולק ואומר: "אפילו יש שם כ"ג אינו נשחט אלא על פי מומחה"<sup class="footnote-marker">36</sup><i class="footnote">בכורות לו ע"ב.</i>. על זה אומרת הגמרא: "אמר רב חננאל אמר רב, אין הלכה כר' יוסי"<sup class="footnote-marker">37</sup><i class="footnote">שם לז ע"א.</i>. הגמרא מקשה: "פשיטא", מה צורך יש בפסק כזה? "יחיד ורבים הלכה כרבים". והתירוץ דומה למה שמצאנו במס' שבת בדין סנדל המסומר: "מהו דתימא נימוקו עמו, קמ"ל". כלומר, מכיוון שבדרך כלל 'מסתברא טעמא' דר' יוסי, אילו לא היינו פוסקים בפירוש שלא כדעתו משמע שהיינו מקבלים את שיטתו להלכה כנגד הרבים. על יסוד הנ"ל אפשר להגדיר את העיקרון בענייננו ולומר: במקום שדעתו של היחיד נסמכת על סברא ישרה ומשכנעת, ההלכה היא כיחיד נגד הרבים. אמנם, יש וסברתו של היחיד הנוטה אל הקו של שיקול הדעת, אינה חזקה להתגבר על הכלל של יחיד ורבים וכו', אלא שבמקרה זה הכרחי הוא שהתלמוד יקבע בפירוש שלמרות שמסתברא טעמו של היחיד אין הלכה כמותו.
לפעמים נמצא שיש פלוגתא בתלמוד האם סברת היחיד מספיקה בכדי להכריע הלכה נגד דעת הרבים. במסכת ביצה נחלקו חכמים ור' יהושע. חכמים אוסרים למלוח את החלבים ולהפך בהם ביום טוב, הגם שיסריחו, משום שיש בכך משום עיבוד החלבים. אבל ר' יהושע אומר: "שוטחן ברוח על גבי יתדות"<sup class="footnote-marker">38</sup><i class="footnote">ביצה יא ע"א.</i>. ר' יהושע מתיר לעשות את הנחוץ בכדי שלא יסריחו, ולא חייש לעיבוד שיש בחלבים על ידי זה. הגמרא מביאה שתי לשונות משמו של רב מתנה. על פי לשון ראשון הלכה כר' יהושע, ואילו על פי לשון שני ההלכה כחכמים. מקשה הגמרא: "בשלמא למ"ד הלכה כר' יהושע אצטריך, סד"א יחיד ורבים הלכה כרבים קמ"ל הלכה כיחיד, אלא למ"ד אין הלכה פשיטא – יחיד ורבים הלכה כרבים". פעם נוספת מופיעה הקושיא, שאין צורך בפסק הלכה שלא כיחיד, הרי הדבר מובן מאליו. ופעם נוספת מופיע אותו התירוץ המוכר לנו מדין סנדל המסומר: "מהו דתימא מסתברא טעמיה דר' יהושע דאי לא שרית ליה ממנע ולא שחיט, קא משמע לן". סברת ר' יהושע היא, שמכיוון שהעיבוד אינו אלא שבות ולא מלאכה האסורה מדאורייתא יש להתירו משום שמחת יו"ט – דאי לא שרית ליה, לא ישחוט ולא יהיה לו בשר לסעודת יו"ט. הנקודה המעניינת פה היא שסברתו של ר' יהושע אינה מתקבלת באופן שווה על דעותיהם של שני המדברים משמו של רב מתנה. על פי לשון ראשון כח הסברא מספיק בכדי להכריע כר' יהושע, אך לפי הלשון השני כח הסברא רק מביא לכך שיש צורך להדגיש בפירוש שאין הלכה כיחיד, מפני שלולי זה היינו מקבלים את דעתו כנגד הרבים משום שמסתבר טעמיה. ממאמר זה ניתן ללמוד דבר נוסף. הגמרא נותנת טעם מה צורך יש לפסוק בפירוש כרבים נגד היחיד. אכן, בלשון הראשון כאשר פוסקים כשיטת היחיד אין מובא הטעם מדוע במקרה זה הלכה כיחיד ולא כרבים. לא נכון לומר שכיוון שלפי האיכא דאמרי בפירוש הצורך לפסוק כרבים מופיע טעמו של ר' יהושע, הרי בזה כבר ניתן הטעם מדוע על פי הלשון הראשון, פוסקים כיחיד ולא כרבים. הרי במקומות אחרים אנו מוצאים שכאשר מדגישים את הצורך לפסוק כיחיד, הטעם לכך שפוסקים כיחיד אינו מובא. בפרק הגוזל עצים הגמרא מספרת: "יתיב ר' יוסף אחורי דר' אבא קמיה דרב הונא ויתיב רב הונא וקאמר הלכה כר' יהושע בן קרחה והלכה כר' יהודה. אהדרינהו רב יוסף לאפיה, אמר: כשלמא ר' יהושע בן קרחה אצטריך, סלקא דעתך אמינא יחיד ורבים הלכה כרבים, קמ"ל הלכה כיחיד"<sup class="footnote-marker">39</sup><i class="footnote">ב"ק קב ע"א.</i>. לא נאמר בפירוש מדוע פוסקים כיחיד, אך מתוך מהלך הסוגיה ניתן לראות ש'מסתברא טעמיה' דר' יהושע בן קרחה. לפי דברי החכמים שבמשנה הראשונה במס' עבודה זרה, אין נפרעין מן העכו"ם שום חוב שיש לישראל עליו ג' ימים לפני חגיהם, משום שאזי הגוי ילך ויודה לעבודה זרה שהצליח לשלם את חובו. אמנם ריב"ק אומר: "מלווה בשטר אין נפרעין מהן, מלווה על פה נפרעין מהן מפני שהוא כמציל מידם"<sup class="footnote-marker">40</sup><i class="footnote">ע"ז ו ע"ב.</i>. כלומר, מלווה על פה קל לכחש בו ומשום כך במידה וניתן לגבות מהעכו"ם יש לעשות זאת, אם ריב"ק נותן טעם לדבריו. מתוך השקלא וטריא אפשר להבין שבגין טעמו ההלכה כמותו נגד הרבים, אך דבר זה אינו נאמר במפורש. אבל כאשר טעמו של היחיד לכאורה מסתבר ולמרות זה אין מקבלים את שיטתו להלכה, אזי בא בדרך כלל ההסבר: הגם שהיחיד נותן טעם טוב לדבריו סברתו אינה משכנעת וההלכה נפסקת על פי הכלל של יחיד ורבים.
עד היכן מגיע כוחה של הסברא ניתן ללמוד מתיובתא אחת במסכת ברכות. את השאלה האם מותר לאדם להניח את תפיליו תחת מראשותיו, פתר שמואל באמרו: "מותר אפילו אשתו עימו"<sup class="footnote-marker">41</sup><i class="footnote">ברכות כג ע"ב.</i>. אולם מקשים על שמואל מברייתא: "לא יניח אדם תפיליו תחת מרגלותיו מפני שנוהג בהם דרך ביזיון, אבל מניחן תחת מראשותיו, ואם היתה אשתו עימו אסור". ומסיים התלמוד: "תיובתא דשמואל תיובתא". אולם אין זה סוף העניין. הסוגיה מסתיימת בדברי רבא שאמר: "אע"ג דתניא תיובתא דשמואל, הלכתא כוותיה. מאי טעמא – כל לנטורינהו טפי עדיף". מפרש רש"י: "טפי עדיף להו (=לתפילין) מבזיוני. כמה שהוא מוזהר על שמירתם מהעכברים והגנבים, טפי עדיף להו מבזיוני"<sup class="footnote-marker">42</sup><i class="footnote">רש"י ברכות כד ע"א ד"ה כל לנטורינהו.</i>. במקום הזה שמואל האמורא מעמיד את דעתו האישית כנגד סתמא דברייתא שהיא דעת הרבים, ורבא האמורא, שני דורות אחריו, לא רק שמאשר את דבריו, אלא שאף קובע את ההלכה כנגד התיובתא שבתלמוד.
<b>ג</b><br>העיקרון שעל פיו במקום שהיחיד נותן טעם מסתבר לדבריו אזי ההלכה כמותו, מקובל גם על הראשונים – מפרשי התלמוד ופוסקי דיניו. בפרק אלמנה ניזונית מובאות שתי נוסחאות על מעשה שאירע עם רבי ואשר נסוב על שומה מוטעית של הדיינים. על פי רב דימי, רבי נהג על פי דברי חכמים במשנה שקבעו "שום הדיינין שפיחתו שתות או הוסיפו שתות – מכרן בטל"<sup class="footnote-marker">43</sup><i class="footnote">משנה כתובות פי"א ה.</i>. בגמרא מסופר שפרטא בנו של ר' אלעזר אמר לפני רבי: "אם כן מה כח בית דין יפה? והחזיר רבי את המעשה"<sup class="footnote-marker">44</sup><i class="footnote">כתובות ק ע"א.</i>. אולם הטענה "א"כ מה כח בית דין יפה" נאמרת במשנה על ידי רשב"ג החולק על חכמים והסובר שקביעת הדיינין אינה בטלה. אולם רב ספרא מביא סיפור שונה: "מעשה וביקש רבי לעשות כדברי חכמים. אמר לפניו פרטא בנו ר' אלעזר" וכו', ואזי מופיעה פעם נוספת הקושיה: "אם כן מה כח בית דין יפה". וסופו של הסיפור הוא: "לא עשה רבי את המעשה". הגמרא מנסה לפרש את המחלוקת בין רב דימי לרב ספרא כמחלוקת בשאלה האם טועה בדבר משנה חוזר או אינו חוזר. רב דימי סבר שחוזר, ועל כן על אף שרבי טעה בדבר משנה, הדין חוזר ומה שעשה אינו עשוי. רב ספרא לעומתו סבור שטועה בדבר משנה אינו חוזר, ועל כן אילו עשה רבי מעשה לא היה יכול לחזור בו. נשאלת השאלה, מהו אותו דבר משנה שרבי טעה בו, הרי רבי עצמו פסק כחכמים כשיטת הרוב במשנה. מסביר זאת רש"י: "והאי נמי דבר משנה הוא, שאף על פי שנחלקו חכמים על ר' שמעון, הרי נתן טעם לדבריו"<sup class="footnote-marker">45</sup><i class="footnote">שם, רש"י ד"ה לימא בהא פליגי.</i>. חידוש גדול הוא זה. על אף שבמשנה חולקים הרבים על היחיד, כיוון שהיחיד נותן טעם לדבריו, לא זו בלבד שהלכה כמותו, אלא אף מי שאינו פוסק כמותו הרי הוא כטועה בדבר משנה.
מדברי רש"י אפשר גם להסיק את הרעיון שהסברנו בסעיף הקודם. במהלך השקלא וטריא לא נאמר במפורש שמסתבר טעמיה דרשב"ג, אלא שממהלכה של הסוגיה עולה שטעמו של רשב"ג מסתבר ועל כן מכריעים כמותו. זו אף גישתם של ראשונים נוספים. ביחס לדין חליצה נאמר: "אמר רבא אמר רב נחמן, הלכה חליצה בשלושה, הואיל וסתם לן תנא כוותיה"<sup class="footnote-marker">46</sup><i class="footnote">יבמות קא ע"ב.</i>. על כך מעירים התוספות: "אבל משום דיחיד ורבים הלכה כרבים אין לפסוק כוותיה, דמסתבר טעמא דיחיד"<sup class="footnote-marker">47</sup><i class="footnote">תוס' שם, ד"ה הואיל.</i>. גם כאן לא נאמר בתלמוד שמסתבר טעמיה דיחיד, אך התוספות העלו זו מתוך הבנת השקלא וטריא. כך אנו מוצאים בתוספות בפרק מי שמתו, על מסקנת התלמוד שם: "והלכתא, המזכה לעובר לא קנה"<sup class="footnote-marker">48</sup><i class="footnote">בבא בתרא קמב ע"ב.</i>. התוספות מביאים על כך את פירוש הריב"ם: "דבירושה הבא מאיליה יכול להיות דהלכה כר' יוסי"<sup class="footnote-marker">49</sup><i class="footnote">תוס'׳ שם, ד"ה הלכתא המזכה לעובר, ועיין גם יבמות סז ע"א.</i>. במסכת יבמות, בפ' אלמנה לכהן גדול, נחלקו ר' יוסי וחכמים בעניין זה וחכמים הודו לו דמסתבר טעמיה<sup class="footnote-marker">50</sup><i class="footnote">יבמות סז ע"א.</i>, אך עם זאת לא קיבלו את דעתו ביחס למזכה לעובר. על יסוד זה אומר הריב"ם: "אע"פ שלא חזרו בהם נראה דהלכתא כוותיה (כר' יוסי) כיוון דמסתבר טעמיה"<sup class="footnote-marker">51</sup><i class="footnote">לעיל הע' 49.</i>. יש בדברי הריב"ם חידוש נפלא. אע"פ שחכמים לא קיבלו את שיטתו של ר' יוסי, אך הודו שיש טעם בדבריו, כיוון שכך פוסק הריב"ם כנגדם משום שמסתבר טעמיה דר' יוסי.
הרמב"ם בהלכות תרומות, בדין כהן פצוע דכה שקידש בת כהן, פוסק כדברי ר' הושעיא משום ר' מאיר, שאינה אוכלת בתרומה מפני שהיא משתמרת לביאה פסולה. על זה מעיר הרדב"ז שם וזה לשונו: "ואע"ג דפליגי עליה ר"א ור"ש הלכתא כוותיה דמסתבר טעמיה, ותו דסתמא דמתניתין כוותיה"<sup class="footnote-marker">52</sup><i class="footnote">רמב"ם הל' תרומות פ"ז״ הל׳ יד.</i>. נדמה לנו ששני הטעמים אחד הם. אפילו אם נאמר שהרמב"ם נסמך על סתמא דמתניתין, הרי אז הסתמא דמתניתין פסק כיחיד נגד הרבים, ומאי טעמא? על כרחך משום דמסתבר טעמיה דר"מ.
כך הם גם דבריו של הרשב"א בתשובה, שאע"ג דיחיד ורבים הלכה כרבים, היכא דמסתבר טעמא דיחיד הלכה כמותו, אלא אם הגמרא בעצמה פוסקת בפירוש כרבים<sup class="footnote-marker">53</sup><i class="footnote">תשובות הרשב"א, ח"א סי'׳ מד. אולם ראייתו מפרק המפלת (נדה ל ע"ב) אינה משכנעת לגמרי, שהרי שם נאמר: "מסתבר טעמא דר' ישמעאל דקמסייע ליה קראי" (ובדומה לכך יש בכמה מקומות בש"ס: יבמות מז ע"א: "מהו דתימא מסתבר טעמא דר' יהודה דקמסייע ליה קראי"; יומא לו ע"ב: ״מהו דתימא מסתבר טעמא דר' מאיר דקמסייע ליה קרא דמשה"; וכן בנדה מט ע"א בעניין אחר ג"כ: "מהו דתימא מסתבר טעמא דר"מ דקמסייע ליה קראי קמ"ל"). אפשר לומר שדווקא כאשר דעתו של היחיד מבוססת על פסוק מהתורה אזי הלכה כמותו, אבל לא כאשר הטעם קשור בסברא (משום כך לא השתמשנו בדיונינו לעיל בדוגמאות אלה שבש"ס). מכל מקום הגדרתו של הרשב"א במקומה עומדת. נראה שהרשב"א נסמך בעיקר על הניסוח שבתלמוד "מסתברא טעמיה", שמשמעותו היא שדעתו של היחיד מסתברת, ואין זה משמעותי האם משום שמסייע ליה, או משום שהסברא עצמה מתקבלת על הדעת. ועוד שהרי הפסוק ידוע הן ליחיד והן לרבים, והללו אינם מתעלמים מהפסוק, אלא מפרשים אותו אחרת, או שיש להם איזה טעם מדוע לא סומכין עליו. כלומר, סוף סוף אף ההתעלמות מהפסוק תלויה בסברא.</i>.
<b>ד</b><br>נראה לנו שדברינו ביחס לכלל "יחיד ורבים" וכו' חלה גם על שאר כללי הפסק שבתלמוד. על הני כללי המצויים במס' עירובין כתב הריטב"א בחידושיו: "ומיהו אנן כיוון דקיימא לן דרב ור' יוחנן הלכה כר' יוחנן, סמכינן אהני כללי כל היכא דלא פסוק בתראי הלכתא דלאו כוותייהו"<sup class="footnote-marker">54</sup><i class="footnote">חידושי הריטב"א למסכת עירובין, מז ע"ב ד"ה הכי קאמר וכו' דרב לית ליה הני כללי.</i>. וכן סוברים גם הרי"ף והרא"ש שם, היינו שישנם מקרים שחורגים מהכללים, אך את כולם אפשר לפרש לפי העיקרון שקבענו לעיל.
הכלל המקובל הוא שהלכה כרבי מחבירו ולא מחביריו (הגם שישנם מקומות בש"ס שמהם לכאורה משמע שהיו גם כאלה שהסתפקו בזה. והדבר צריך ביאור<sup class="footnote-marker">55</sup><i class="footnote">עיין ב"ב קכד ע"ב, בדין שבח שהשביחו נכסים לאחר מיתת האב, ועיין שם בתוס' ד"ה מספקא ליה; וכן בכתובות כא ע"א אמר רב יהודה אמר שמואל וכו'.</i>). גם אין ספק ששמואל סבר שאכן הלכה כרבי מחבירו ולא מחביריו<sup class="footnote-marker">56</sup><i class="footnote">ראה למשל כתובות כא ע"א: "בההוא שטרא דיתמי הוה, וחש שמואל לב"ד טועין".</i>, ומכל מקום בפרק כל שעה בתנור שהסיקו בקליפי ערלה וכו' אם אפה בו את הפת, פסק שהפת אסורה, היינו שפסק כרבי ואפילו כנגד חביריו<sup class="footnote-marker">57</sup><i class="footnote">פסחים כז ע"א.</i>. גם כאן ההלכה חורגת מהכלל משום שמסתבר טעמיה דרבי, כמו שפירש רש"י שם שהפת אסורה משום שיש בה שבח עצים.
לפי רש"י הביטוי 'משנת ר' אליעזר בן יעקב קב ונקי' פירושו: "שהלכה כמותו לעולם"<sup class="footnote-marker">58</sup><i class="footnote">רש"י גיטין סז ע"א ד"ה קב ונקי; ובעירובין סב ע"ב ד"ה קיימא לן כתב רש"י שהלכה כמותו בכל מקום.</i>. מכל מקום אנחנו מוצאים במס' עירובין ובמס' יבמות שיש צורך לפסוק בפירוש כראב"י. כבר נתפרש דבר זה על ידי התוספות במס' בכורות שכתבו: "אע"פ שיש מקומות שפוסק הלכה כראב"י כדאשכחן בריש הדר עם הנכרי, ורב גופיה בפרק הבא על יבמתו, יש דלא מסתבר כוותיה, לפיכך הוצרך לפסוק הלכה"<sup class="footnote-marker">59</sup><i class="footnote">בכורות כג ע"ב תוד"ה משנת ראב"י.</i>. פירוש זה זהה לחלוטין לפירוש שהתלמוד נותן לאותם המקרים שבפלוגתא בין יחיד ורבים יש צורך לפסוק בפירוש כרבים. במצבים אלו התלמוד מתרץ זאת כך: "מהו דתימא מסתבר טעמא דיחיד...". אם מסתבר טעמא דיחיד כמובן שלא מסתבר טעמא דרבים, ומכל מקום הלכה כמותם, אם דבר זה נאמר בפירוש. וכן הוא ביחס לכלל "משנת ראב"י קב ונקי" – היכא דלא מסתבר טעמיה, על כרחך מסתבר טעמיה דבעל פלוגתיה, ואם למרות זה ההלכה כראב"י, נחוץ להדגיש בפירוש שהלכה כדבריו.
וכמו שלעניין הכלל ד"יחיד ורבים", שלפעמים אין הלכה כרבים, לפי שלא מסתבר טעמם, כן גם לעניין הכלל ד"משנת ראב"י", לפעמים אין הלכה כמותו, כמו שמוצאים בדין אפוטרופוס שמינהו אבי היתומים, אמר רב חנן בר אמי אמר שמואל הלכתא כאבא שאול שלא יישבע, ולא כראב"י שאמר בין שמינוהו בית דין ובין שמינהו אבי יתומים ישבע<sup class="footnote-marker">60</sup><i class="footnote">גיטין נב ע"ב.</i>. המעיין שם יראה שהמחלוקת תלויה לגמרי בסברא, ומסתברא טעמיה דאבא שאול.
בדין אפרוחים שלא נפתחו עיניהם סבר ראב"י שהם אסורים, ויליף לה מהריבוי של "כל השרץ השורץ". רבנן סברי דכיוון שיצא לאוויר העולם שרי, הרי"ף פסק כרבנן ולא כראב"י. הר"ן מפרש את פסקו של הרי"ף ואומר שהגם שמשנת ראב"י קב ונקי, הרי"ף פוסק כרבנן משום דבמס' ביצה קאי ר' יוחנן בשיטתם של רבנן<sup class="footnote-marker">61</sup><i class="footnote">בדפי הרי"ף לחולין דף כב ע"ב והר"ן שם. הרא"ש במס' ביצה (ו ע"ב) מצטט את פסקו של הרי"ף בעניין בלשון זה: "והרב אלפס ז"ל פסק כת"ק בפרק אלו טריפות, דיחיד ורבים הלכה כרבים". אולם הטעם שהוא פוסק כרבנן משום דיחיד ורבים וכו' לא נמצא ברי"ף, וכנראה שהרא"ש הוסיף את זה מדעתיה דנפשיה. דברי הרא"ש וודאי שלא נעלמו מהר"ן, ופירושו מוכיח שלא הסכים עם דעת הרא"ש בהבנת פסקו של הרי"ף. אולם בפרק אלו טריפות, ששם מביא הרא"ש את שיטת הרי"ף, כמו שהם המצויים במקורם, אינו מזכיר את הטעם של יחיד ורבים. משמע אם כן שחזר בו ממה שכתב במס' ביצה וקיבל את פסקו של הרי"ף ופירש באופן דומה לפירוש הר"ן.</i>, ומשמע שר' יוחנן פסק כרבנן משום שמסתבר טעמם<sup class="footnote-marker">62</sup><i class="footnote">וכן בהא דאין אדם מקנה דבר שלא בא לעולם (קידושין סב ע"ב), פסקו התוספות ד"ה ואמר ר' חנינא, דלית הלכתא כוותיה דראב"י, משום דפליגי בה רב נחמן ורב הונא במס' בבא מציעא (סו ע"ב) במוכר פירות דקל לחבירו, "דר' נחמן אמר אפילו באו לעולם יכול לחזור בו דאין אדם מקנה דבר שלא בא לעולם וזה מכרן קודם שבאו לעולם. והלכה כרב נחמן בדיני", ואם כן אין הלכה כראב"י, אמנם ראה שם רש"י ד"ה כמאן אי כרבה, שכתב: "וכדברי ראב"י קיימא לן דמשנתו קב ונקי". הרי"ד חולק על שיטת רש"י (תשובות הרי"ד הוצאת הרב וורטהיימר, מכון התלמוד הישראלי השלם ירושלים, ס' א) וסובר שלא נאמר במשנת ראב"י קב ונקי אלא לקילוס "שקילסו את משנתו, ואע"ג דפי' רש"י ז"ל בשילהי פרק החולץ הכי, כלומר...קב ונקי שבכל מקום הלכה כמותו אינו נ"ל פתרון משמעות כך". ראייתו מהא דבפ' הבא על יבמתו שרב הונא ורב גידל משמיה דרב איצטריכי לפסוק כראב"י (זוהי אותה המימרה שעליה העירו התוספות במס' בכורות עם המימרא הדומה לה בפ' הדר עם הנכרי בעירובין ופירשוהו כדלעיל). ועיין בחידושי הריטב"א לעירובין פח ע"ב שכתב בד"ה ואקשינן ומאי דוחקיה דר' זירא לאוקומי רישא כראב"י: "וא"ת ומאי קושיא דהא אמרינן משנת ראב"י קב ונקי. ויש למדין מכאן דההיא לאו כללא היא. תדע דהא ר' יוחנן ורב יהודה סבירא להו הכין וכו' שנאמר הלכה כראב"י. אבל הגאונים ז"ל כתבו דההוא ככללא דווקא הוא וסומכין עליו בכל מקום שאין סוגיית התלמוד כנגדו. ותדע שהרי אמר אביי בריש פרק הדר, והשתא דאמר שמואל הלכה כראב"י דקי"ל משנת ראב"י קב ונקי, דאלמא כללא דווקא הוא. ומיהו לא נאמרו הכללות אלא על הרוב, ולפיכך זימנין שהלכה כיחיד במקום רבים והוצרכו ג"כ לפעמים לפסוק הלכה כרבים משום דהוה מסתבר טעמא דיחידאה דפליג עלייהו. וכיוצא בזה פעמים שאומר התלמוד שאין הלכה כראב"י ופעמים שהוצרכו לפסוק הלכה כמותו, כדפסק שמואל בפרק הדר וכדפסקינן במס' נדרים (מו ע"ב) ובמקומות אחרים. והא דהכא להכי קשיא לן מאי דמוקים לה כראב"י, משום דכיוון דסיפא ראב"י צריכין לדחוקה ולמימר דחסורי מחסרא וכו'". והנה זה בדיוק אשר מצאנו לעיל, אותו העיקרון שקובע את היחס בין הסברא ובין הכלל של יחיד ורבים, חל גם על הכלל הזה של משנת ראב"י וגם על שאר הכללים – וכמו שהוכחנו ומטעמים שביארנו. ניתן גם להוכיח שהכלל של משנת ראב"י הוא כפי שתיארנו מהשקלא וטריא במס' בכורות (כג ע"ב), על הא דאמר רב הלכתא בכוליה פרקין בר מבפלוגתא מקשה רב ששת: "אמינא כי ניים ושכיב רב אמר להא שמעתא אהייא? אילימא ארישא מפליגי ר' ישמעאל ור' עקיבא, אלא אדראב"י, משנת ראב"י קב ונקי?!". על כרחך הקושיא היא כמו שמפרש רש"י שמכיוון שהלכה כמותו בכל מקום לא איצטריך לרב לאשמועינן. ואי הא דמשנת ראב"י אינו כלל דווקא, אלא קילוס שקילסו את משנתו מה הקושיא על רב ואיך העיז רב ששת לומר: "אמינא כי ניים ושכיב רב אמר להא שמעתא". אלא ודאי כתוספות ורש"י והגאונים, מוכח.</i>.
לכאורה ישנו כלל אחד החורג מהעקרון שקבענו והוא: "אמר רבה בר בר חנה א"ר יוחנן, בכל מקום ששנה רשב"ג במשנתנו הלכה כמותו, חוץ מערב וצידן וראיה אחרונה"<sup class="footnote-marker">63</sup><i class="footnote">ב"ב קעד ע"א; כתובות עז ע"א.</i>. הרשב"א נשאל על הא דאמר רב יהודה משמיה דשמואל בדין עורות לבובין שאסורים משום זבחי מתים שהלכה כרשב"ג<sup class="footnote-marker">64</sup><i class="footnote">ע"ז לב ע"ב.</i> למה לי, הלא הלכה כרשב"ג בכל מקום חוץ מערב וכו', וזו היא תשובתו: "אין למדין מן הכללות ואפי' במקום שנאמר בהן חוץ. ואף על כלל הזה דרשב"ג, אין סומכין בו לפסוק כמותו, אלא במקום שיש ראיה או דמסתבר טעמיה. ובפרק המדיר (כתובות עז ע"א) תנן: "רשב"ג אומר במומים קטנים, אבל במומין גדולים כופין אותו להוציא". (כלומר, האיש שנולדו בו מומין גדולים, כופין אותו להוציא את אשתו אם היא אומרת שאינה יכולה לסבול אותו). ואיתמר עלה בגמ', אמר ר' יוחנן הלכה כרשב"ג, ורבא אמר רב נחמן הלכה כחכמים, והלכתא כרב נחמן דקי"ל כוותיה בדיני. ובפ' הכותב (כתובות פג ע"א) תנן: 'רשב"ג אומר אם מתה יירשנה' (דהיינו בעל שכתב לאשתו: 'דין ודברים אין לי בנכסייך ובפירותיהן וכו' בחייך ובמותך', – רבנן סברי שאם מתה אינו יורשה), ולא קי"ל כוותיה דבדבר שבממון תנאו קיים"<sup class="footnote-marker">65</sup><i class="footnote">שו"ת הרשב"א ח"א, סי' מ.</i>. (כלומר, טעמו של רשב"ג הוא שהבעל התנה על מה שכתוב בתורה, שהרי לפי דין תורה הבעל יורש את אשתו. אולם, ההלכה שנקבעה בדין זה ובשאר מקומות בתלמוד היא שבתנאי שבממון כל אחד יכול למחול על שלו, ועל כן לא שייך לכאן העקרון של 'מתנה על מה שכתוב בתורה').
גם הרי"ף דוחה את שיטתו של רשב"ג בפרק גט פשוט כמעט באותן המילים שהרשב"א משתמש בהן. אחרי שהביא הרי"ף את המאמר שכל משום ששנה רשב"ג במשנתנו הלכה כמותו וכו' הוא כותב: "והדין כללא לאו דוקא הוא. דלא אמרינן הלכה כרשב"ג עד דאיכא טעמא"<sup class="footnote-marker">66</sup><i class="footnote">בבא בתרא פא ע"א בדפי הרי"ף.</i>. ועל פי זה פסק הרי"ף בפרק מי שאחזו<sup class="footnote-marker">67</sup><i class="footnote">גיטין עה ע"ב ובדפי הרי"ף לז ע"א.</i>, בדין האומר לאשתו 'הרי זה גיטיך ע"מ שתשמשי את אבא'. רשב"ג סבר שאם מת האב הרי זה גט מפני שהעכבה אינה מצד האשה. אולם הרי"ף לא פסק כרשב"ג, ולכאורה קשה מאי שנא האי כללא משאר הכללים, ואמאי לא נאמר כמו ביחס ליחיד ורבים, שכל היכא שמסתבר טעמיה דבעל פלוגתיה דרשב"ג שאין הלכה כמותו, וכל היכא שהלכה כמותו, הגם שטעמו לא מסתבר לגמרי, יש צורך להורות בפירוש שהלכה כרשב"ג. והנה יש להביא ראיה שלכאורה כלל זה הוא בדווקא. על הא דאמר ר' אבא בר יעקב אמר ר' יוחנן שהלכה כרשב"ג בדין מומין גדולין שנולדו באיש, מקשין בגמרא: "ומי אמר ר' יוחנן הכי, והא אמר רבה בר בר חנה אמר ר' יוחנן, בכל מקום ששנה רשב"ג במשנתנו הלכה כמותו" וכו'<sup class="footnote-marker">68</sup><i class="footnote">כתובות עז ע"א.</i>. כלומר, למה היה צריך לפסוק פה במיוחד כרשב"ג, הלא "בכל מקום ששנה קאמר"<sup class="footnote-marker">69</sup><i class="footnote">רש"י שם.</i>. והנה לשיטת הרי"ף והרשב"א שסברו שאין אומרים הלכה כרשב"ג עד דאיכא טעמא כוותיה, מה קושיית הגמרא? הרי ר' יוחנן בא להשמיענו שבמומין גדולים יש טעם לפסוק כרשב"ג<sup class="footnote-marker">70</sup><i class="footnote">ראה מה שכתבנו לעיל בהע' 62 בענין הראיה לשיטת רש"י והגאונים מהסוגיא במסכת בכורות שמשנת ראב"י קב ונקי, דאכן כללא בדווקא הוא. ואותו הדבר גם כאן.</i>. אכן, שונה הכלל הזה משאר הכללים הדומים לו. על קושיית הגמרא הנ"ל "ומי אמר ר' יוחנן הכי והא אמר ר' יוחנן בכל מקום ששנה רשב"ג במשנתנו" וכו', משיב התלמוד שהיה צורך לומר במפורש שכאן הלכה כרשב"ג משום 'דאמוראי נינהו ואליבא דרשב"ג'. היינו, האמורא שגורס 'כל מקום ששנה רשב"ג' וכו', אינו בא להשמיענו שכאן במיוחד הלכה כרשב"ג, שהרי אין צורך בזה. ואולם האמורא שכן משמיע לנו כאן בשם ר' יוחנן שהלכה כרשב"ג לא סבר את הכלל אליבא דר' יוחנן, ועל כן הוא מוכרח להורות פה בפירוש שהלכה כרשב"ג. נראה לי לומר שכיוון שהאמוראים נחלקו בשיטת ר' יוחנן, האחד סבר שיש כלל בעניין זה והאחר סבר שאין כלל, משום כך לא ניתן לסמוך על הכלל, אלא היכא דאיכא טעמא<sup class="footnote-marker">71</sup><i class="footnote">אמנם עיין בית יוסף, חו"מ סי' רלא בדין הסיטון. הב"י מקשה על הרמב"ם שפסק כת"ק ולא כרשב"ג והוא תמה הכיצד פסק כנגד רשב"ג, הרי כל מקום ששנה רשב"ג במשנתנו הלכה כמותו. ומתרץ הב"י את הקושיא באומרו דאפשר דשאני הכא דמסתבר טעמיה דת"ק. משמע שהב"י לא קיבל את שיטתם של הרי"ף והרשב"א וסבר שגם הכלל הזה הוא כשאר הכללים. גם השלטי גיבורים בגליון על הרי"ף בפרק מי שאחזו (לז ע"א) כותב שרבינו תם ור"י פוסקים בכל מקום כהדא פסקא דר' יוחנן דפסק הלכה כרשב"ג במשנתנו. כן משמע גם מהתוס' בפרק אין מעמידים (ע"ז לב ע"ב, ד"ה הלכה כרשב"ג), בדין עורות לבובין. רב יוסף בשם רב יהודה בשם שמואל אמר שהלכה כרשב"ג, ונתקשו התוספות באותה הקושיא שנשאלה לפני הרשב"א כהנ"ל. והנה בעוד שהרשב"א השיב שאין לסמוך על הכלל של ר' יוחנן פירשו התוספות את העניין בזה"ל: "להני אמוראי לית להו כללא דבכל מקום ששנה רשב"ג במשנתנו הלכה כמותו, מדאיצטריך למפסק כוותיה". דבר זה הינו על פי מה שנמצא בפ' המדיר (כדלעיל), שאמוראי נינהו אליבא דר"י. אמנם, מוכח מדברי התוספות שהם סוברים כמו שמובא בשלטי גיבורים שכללו של ר' יוחנן בדווקא הוא, והלכה כרשב"ג בכל מקום חוץ מערב וכו'. ואם יש מישהו שלמרות הכלל פוסק בדינים מסויימים במפורש כרשב"ג, היינו טעמא שהוא לא סבר כאותו האמורא אליבא דר"י. אבל מאן דסבר את כללו של ר' יוחנן כוונתו שהכלל דוקא הוא.</i>.
<b>ה</b><br>בחלק זה של דיוננו בדבר היחס בין הסברא לכללי הפסיקה, שמנו לעצמנו למטרה למצוא את העיקרון אימתי הכלל חל ואימתי אינו חל. אכן, עמדנו על עוד בעיה נוספת והיא במידה וישנו עיקרון – כוחו של הטעם המסתבר – שלפעמים מבטל את הכלל, מהו בעצם מהותו של הכלל ובמה כוחו<sup class="footnote-marker">72</sup><i class="footnote">ראה לעיל סוף סעיף א.</i>. נעיין תחילה בכלל של יחיד ורבים הלכה כרבים. נראה לי לומר שאם כאשר מסתבר טעמו של היחיד הלכה כיחיד, אזי הכרחי לומר: יחיד ורבים הלכה כרבים, דווקא כאשר שיטותיהם של היחיד ושל הרבים שוות בערכן. כלומר, דווקא כשאין טעם להעדיף את השיטה של צד אחד על הצד השני, אזי ההלכה כרבים. כלומר, אין כאן שום הוכחה שהאמת היא עם הרבים, ודווקא משום שאין הוכחה מכרעת לא לצד הרבים ולא לצד היחיד, אנו מכריעים כרבים. הטעם? משום שהם רבים. אין ראיה אובייקטיבית, ואפשר שהרבים הגם שהם רבים – טועים. מצד ההגיון לא ניתן אפילו לומר, שמכיוון שהם רבים ייתכן שהם צודקים – הרוב עשוי לטעות לא פחות מן היחיד. אמנם, מכיוון שמוכרחים לקבוע הלכה, היושר דורש שבמקרה כזה תתקבל דעת הרבים. פסק ההלכה לא אומר דבר על אמיתותן האובייקטיבית של השיטות, ומנקודת ראיה זו שתי השיטות תלויות ועומדות. ואפילו אם נאמר שעל פי הנסיון, במחלוקות בין מומחים לדבר, ייתכן שהרוב צודק לעיתים יותר קרובות מן המיעוט, הרי שאמיתות השיטות כשלעצמן מוטלת בספק. כיוון שכך, כאשר טעמו של המיעוט או של היחיד מסתבר – ההלכה כמותם.
על פי הנ"ל מתפרשת שיטת הרמב"ם בסוף פ"א מהל' ממרים, שכתב וז"ל: "שני חכמים או שני בתי דינים שנחלקו שלא בזמן הסנהדרין, או עד שלא היה הדבר ברור להם, בין בזמן אחד בין בזה אחר זה. אחד מטהר ואחד מטמא, אחד אוסר ואחד מתיר. אם אינך יודע להיכן הדין נוטה – בשל תורה הלך אחר המחמיר, בשל סופרים הלך אחר המקל". יסוד ההלכה במס' עבודה זרה<sup class="footnote-marker">73</sup><i class="footnote">ע"ז ז ע"א.</i> בדין שני תלמידי חכמים או שני בתי דינין שחולקים זה עם זה. ת"ק סבר שאם אחד מהם גדול בחכמה ובמניין הלך אחריו, ואם הם שקולים הלך אחר המחמיר. ר' יהושע בן קרחה חולק ואומר: "בשל תורה הלך אחר המחמיר, ובשל סופרים הלך אחר המקל". מסקנת הגמרא היא שההלכה כריב"ק. והנה בעוד שת"ק מבדיל בין שאחד מהם גדול בחכמה ובמניין לבין שהם שווים, ריב"ק אינו מבדיל ביניהם. משום זה כתב הכס"מ בפירושו על הרמב"ם: "ומדת"ק מפליג בין גדול בחכמה ובמניין לאינו גדול, משמע דריב"ק אפי' אחד גדול מחבירו בחכמה ובמניין, בשל תורה הלך אחר המחמיר וכו' ולכך סתם רבינו ולא חילק". הגם שכן משמע מפשטות דבריו של הרמב"ם, הדבר צריך ביאור. לכאורה צודק הלחם משנה בהערותיו, והוא מתקשה בפסקו של הרמב"ם משני טעמים. אחד, מניין לו לרמב"ם 'לאפושי במחלוקות'. כלומר, להרחיב את המחלוקת בין ת"ק ובין ריב"ק – מדוע שלא נאמר שדווקא כאשר שניהם שווים בחכמה ובמניין חולק הוא על ת"ק וסובר שבשל תורה הולכים אחר המחמיר ובשל רבנן אחר המיקל. שנית, כותב הוא: "דמילתא דסברא היא דאם אחד גדול בחכמה ובמנין דעדיף טפי, ולא הוצרך ריב"ק להזכירו משום דסמיך את"ק" וכו'.
נראה לנו שעל פי דרכנו שיטתו של הרמב"ם מתפרשת על נכונה. אכן, כן הוא הדבר דאם אחד גדול בחכמה ובמניין דעדיף טפי, אבל מה שהוא עדיף טפי אינה הוכחה שהוא צודק. אפילו במחלוקת בין קטן וגדול לא בהכרח שהגדול צודק והקטן טועה. וכאשר: "אין אנו יודעים להיכן הדין נוטה" – על פי דברי הרמב"ם – העניין נשאר בספק, וכיוון שכך ההלכה נפסקת על פי הכלל: ספיקא דאורייתא לחומרא, ספיקא דרבנן לקולא. כן ההלכה על פי הרמב"ם, בין שמדובר בשני תלמידי חכמים ואחד מהם גדול מחבירו בחכמה, או בין שני בתי דינים ואחד מהם גדול בחכמה או במניין. והא דפסקינן דיחיד ורבים הלכה כרבים, היינו דווקא בבית דין שדנו בדין ועמדו על המניין, אבל לא בשני בתי דינים שאינם יושבים ביחד וחולקים זה עם זה, ולא 'מסתבר טעמו' של האחד יותר מהשני. במקרה זה הדין הוא כמו בכל ספק, בדאורייתא לחומרא ובדרבנן לקולא. כן מוכח גם מההקשר של דברי הרמב"ם בהלכות ממרים. בפרק א הל' ד, כתב הרמב"ם שבזמן שבי"ד הגדול היה קיים לא היתה מחלוקת בישראל, ובכל מקרה שבתי הדין בדרגים הנמוכים יותר היו מסופקים בדין כלשהו, השאלה הועברה לבית הדין הגדול שבלשכת הגזית ואזי: "אם היה הדבר שנולד בו הספק לכל ידוע אצל בית הדין הגדול וכו' אומרים בו מיד. אם לא היה הדבר ברור וכו' דנין בו בשעתן ונושאין ונותנין בדבר עד שיסכימו כולן או יעמדו למניין וילכו אחר הרוב ויאמרו לכל השואלים כך הלכה והולכין להן. משבטל ב"ד הגדול רבתה מחלוקת". אחר הדברים האלה מביא הרמב"ם את הדין הנ"ל בעניין שני חכמים ושני בתי דינין שנחלקו, שלא בזמן הסנהדרין, ואינך יודע להיכן הדין נוטה. ברור אם כן שדעתו של הרמב"ם היא שדווקא בזמן שישנו בית דין גדול ששאר בתי הדינים כפופים לו, אזי עומדים על המניין וחותכים את ההלכה לפי הכלל של יחיד ורבים. אמנם בזמן שאין לנו בית דין גדול, אזי כל בית דין פוסק לפי דעתו, והעובדה שבית דין גדול מחבירו בחכמה ובמניין אינה מחייבת שתיפסק ההלכה כרבים באופן אוטומטי. אחרי רבים להטות פירושו: בית דין שיש להם הסמכות להורות במקומם שישבו ביחד ודנו בעניין ביחד ולא הסכימו לדעה אחת ועמדו למניין, אזי ההלכה כרבים. אולם אם זה אינו המצב ואין שום הוכחה להיכן הדין נוטה, הדבר נותר בספק<sup class="footnote-marker">74</sup><i class="footnote">עיין בהערתו של הש"ך על הרמב"ם, שו"ע יו"ד סי' רמב בסופו.</i>.
בנקודה חשובה מאד שונים כללי הפסיקה ביחס ליחידים, כגון משנת ראב"י קב ונקי או ר' יוסי – נימוקו עמו וכו', מהכלל של יחיד ורבים – הלכה כרבים. ביחס ליחידים ההתייחסות היא לאיכות לימודם ולתוכן שיטתם, שהם עדיפים על של אלו החולקים עליהם. ההלכה כמותם משום שמדמים שיטה לשיטה ודין לדין ובוחרים בשיטותיהם של ראב"י או של ר' יוסי, ומשום כך גם אין הבחנה בין דאורייתא לרבנן. אולם במקרים של רבים מול יחיד, ההליכה אחרי הרבים אינה מתוך הערכת שיטתם ואמיתות דעותיהם, אלא עקרון פרגמטי, שהרי סוף כל סוף הכרחי הוא לפסוק את הדין. הסדר הסוציאלי הישר דורש שכאשר אין הדעת נוטה לא לכאן ולא לכאן, יש לפסוק על פי הרוב. אכן עקרון זה שייך דווקא בבית דין הגדול או בדומה לו שדנים בכח סמכותם ועומדים למניין ופוסקים. אבל במקום שאין בי"ד שעומד למניין, הדין הוא עם ריב"ק שבדאורייתא לך אחר המחמיר, ובדרבנן אחר המיקל. אמנם, כדאי להזכיר פה מה שהעלינו לעיל גם ביחס לפסקיהם של ראב"י ור' יוסי, שהיינו שאם מסתבר טעמם של החולקים עליהם, אין הלכה כמותם, או שלפעמים יש צורך להדגיש בפירוש שהלכה כמותם באיזה דין מסויים שלא מסתבר טעמם הם, ומכל מקום פוסקים כמותם ולא מטעמיהם – כנראה.
<b>ו</b><br>כשם שהיכא דמסתבר טעמא דיחיד אזי פסקינן כוותיה נגד הרבים, כך בשעת הדחק אפשר לסמוך על היחיד. במסכת גיטין מובא מעשה באדם "דאמר להו לעשרה כתבו גט לאשתי, חתום בי תרי מינייהו ביומיה ואינך מכאן ועד עשרה ימים"<sup class="footnote-marker">75</sup><i class="footnote">גיטין יח ע"ב – יט ע"א.</i> – ואזי זהו גט מוקדם ולפי תנא קמא הגט פסול. אולם ר' שמעון סבר שמכיוון שנתן בה את עיניו לגרשה היא גובה כתובתה משעת כתיבה והגט כשר – "אתא לקמיה דריב"ל, אמר ליה כדאי הוא ר' שמעון לסמוך עליו בשעת הדחק". דהיינו, שנותן הגט כבר הלך לדרכו או שהאשה ניסת כבר בגט זה (על פי רש"י). המחלוקת כאן היא בין הת"ק שזהו הרבים לבין ר' שמעון היחיד. כמו בכל הפלוגתות שבין יחיד ורבים כשאין סברא להעדיף שיטה אחת על חברתה, אין ברבים במה שהם רבים להוכיח את אמיתת שיטתם. ומכיוון שאין שום הוכחה שהרבים צודקים נגד היחיד, בשעת הדחק כדאי הוא ר' שמעון לסמוך עליו. עקרון זה מופיע אף ביתר בהירות במס' נדה. במשנה שם פליגי רבנן ור' אליעזר באשה שעברו עליה שלוש עונות ולא ראתה, שרבנן סבורים שטמאה מעת לעת ור' אליעזר סבור שדיה שעתה<sup class="footnote-marker">76</sup><i class="footnote">משנה נדה פ"ז ב.</i>. בברייתא בגמרא מובא מעשה שעשה רבי כר' אליעזר "ולאחר שנזכר אמר כדאי הוא ר"א לסמוך עליו בשעת הדחק"<sup class="footnote-marker">77</sup><i class="footnote">נדה ט ע"ב.</i>. מובנן של המילים "לאחר שנזכר" אינו ברור, והגמרא שואלת: "מאי לאחר שנזכר? אילימא לאחר שנזכר דאין הלכה כר"א אלא כרבנן, בשעת הדחק היכי עביד כוותיה?", ומסקינן: "אלא דלא איתמר הלכתא לא כמר ולא כמר. ומאי לאחר שנזכר – לאחר שנזכר דלאו יחיד פליג עליה, אלא רבים פליגי עליה, אמר הוא כדאי הוא ר"א לסמוך עליו בשעת הדחק". נלמד מכאן שני דברים: האחד, אילו היתה נפסקת ההלכה כרבנן לא היה לו לרבי לפסוק כר"א נגד הפסק ואפילו לא בשעת הדחק. שנית, המצב של יחיד מול רבים כשהוא לכשעצמו אין בזה משום פסק הלכה, ומ"מ מן הראוי למיעבד כרבים ומשום הכי התחיל רבי להתחרט, עד שהחליט שכדאי הוא ר"א לסמוך עליו במקרה שלפניו. על פי זה יש הבדל יסודי בין פסק הלכה בפלוגתא מסויימת, ובין הכלל של יחיד ורבים הלכה כרבים. אילו היה קיים פסק הלכה במחלוקתם של רבנן ור"א יסודו לא היה יכול להיות הכלל של יחיד ורבים, שהרי את זה קורא רבי: "לא איתמר הלכתא לא כמר ולא כמר", אלא רק אילו היה 'מסתבר טעמיה' כחכמים היתה נפסקת ההלכה כמותם. כלומר שטעמם של החכמים היה יותר מתקבל על הדעת מטעמו של ר' אליעזר. או אז רבי לא היה יכול לפסוק כר"א (אלא) בשעת הדחק, שכן פסק הלכה כזה הוא פסק אובייקטיבי. אבל פסק שמקורו בכלל של יחיד ורבים הלכה כרבים, זהו פסק פרגמטי, שהרי רק למען הסדר אנו מוכרחים להגיע לאיזו שהיא הלכה למעשה. מכיוון שכך, לפי האמת ההלכתית־עיונית אפשר שהיחיד צודק, ומשום זה אפשר לסמוך עליו בשעת הדחק.
אמנם הרשב"א בתשובותיו הביא את המעשה שבא לפני רבי ופסק שאין לפסוק כיחיד נגד הרבים, אלא בשעת הדחק והפסד מרובה<sup class="footnote-marker">78</sup><i class="footnote">שו"ת הרשב"א ח"א סי׳ רנג</i>. הש"ך מצטט את דברי הב"ח שתמה על הרשב"א על שלא התיר לפסוק כיחיד בשעת הדחק אלא אם כן יש גם הפסד מרובה<sup class="footnote-marker">79</sup><i class="footnote">ש"ך, שו"ע יו"ד סוף סי' רמב.</i>. נכונים הם דברי הש"ך שכך אכן מפורש בתשובת הרשב"א, ודלא כהתוספות, אך כזה עדיין לא יצאנו ידי חובת ביאור. לכאורה קושיית התוס' במס' נדה על רש"י ועל פירוש הרשב"א, הינה עצומה<sup class="footnote-marker">80</sup><i class="footnote">נדה ו ע"ב, ד"ה בשעת הדחק.</i>. בפירוש המושג 'שעת הדחק' מצטט הרשב"א את דברי הגמרא במסכת נדה: "מאי שעת הדחק? איכא דאמרי שני בצורת הוו. איכא דאמרי טהרות אפיש לעבידא וחשו רבנן להפסד דטהרות"<sup class="footnote-marker">81</sup><i class="footnote">נדה ט ע"ב.</i>. אכן כל זה מצוי בגמרא שם, אך לא בקשר למעשה שהובא לפני רבי, אלא בהקשר לברייתא הבאה: "תניא א"ל ר' אליעזר לחכמים, מעשה בריבה אחת בהיתלו שהפסיקה ג' עונות ובא מעשה לפני חכמים ואמרו דיה שעתה". ואכן דבריו של ר"א נדחקים: "אמרו לו אין שעת הדחק ראיה", ועל זה בא ההסבר: "מאי שעת הדחק? איכא דאמרי שני בצורת הוו. איכא דאמרי טהרות אפיש לעבידא וחשו רבנן להפסד דטהרות". מוכח אם כן כדברי התוספות שאי אפשר לפרש את שעת הדחק שבמעשה שלפני רבי כשעת הדחק של הפסד מרובה. שהרי כשיש הפסד מרובה גם החכמים מודים, ועל כן דוחים את דברי ר"א שרצה להביא ראיה משם. ובאמת, קשה להלום את דברי הרשב"א, ולא עוד אלא שיש לנו מעשים אחרים בתלמוד שסומכין על היחיד בשעת הדחק ואפילו בלא הפסד מרובה. כהאי מעשה הנ"ל של "ההוא דאמר להו לעשרה כתבו גט לאשתי. חתום בי תרי מינייהו ביומיה" וכו', דר' יהושע בן לוי סמך על ר' שמעון משום שעת הדחק ולא הוזכר הטעם של הפסד מרובה. וכן בפ' מאימתי בהאי מעשה דההוא זוגא דרבנן דאשתכור בהלולא דבריה דר' יהושע בן לוי ולא קראו קריאת שמע של ערבית, "אתו לקמיה דריב"ל – אמר כדאי הוא ר' שמעון לסמוך עליו בשעת הדחק"<sup class="footnote-marker">82</sup><i class="footnote">ברכות ט ע"א.</i>. ריב"ל פסק להם שהם יכולים לצאת במצוות קריאת שמע של ערבית, על ידי הקריאה קודם הנץ החמה, ובזו של יום לאחר הנץ החמה. אין ספק ששום הפסד ממון לא שייך כאן, וסמכו על היחיד נגד הרבים משום שעת הדחק גרידא.
עוד הביא הש"ך שם<sup class="footnote-marker">83</sup><i class="footnote">לעיל הע' 79.</i> שהב"ח הבין את דברי הרשב"א, דהא דמתיר הרשב"א בהפסד מרובה ביחיד נגד רבים, היינו אפילו באיסורא דאורייתא. ותמה הוא עליו: "והיאך אפשר לעקור דבר תורה בהפסד מרובה, והלא כך הוא גזירת המקום לילך אחר הרבים. ומה בכך שהוא הפסד מרובה. ועוד, שהרי הורגין נפשות ומחרימין ומפקירין ומאבדין ביד על פי הרוב, ועיר הנדחת נדונין על פי הרוב, והרי אין לך הפסד מרובה גדול מזה". נלע"ד שאין כאן עקירת דבר מן התורה. כבר ראינו בהאי מעשה, שפסק בו רבי כר' אליעזר משום שעת הדחק, שיש הבדל בין היכא דאיפסיק הלכתא באיזו פלוגתא ובין היכא דלא איפסיק, וראוי למיעבד כרבים משום דאזלינן בתר רובא. וכן אין לדמות את הכלל של "יחיד ורבים – הלכה כרבים", לדין של "אחרי רבים להטות" שלפיו פסקינן הלכתא בבית דין. הא דהורגין נפשות ומחרימין וכו', וכן בעיר הנדחת, היינו שישבו הסנהדרין בדיני לשם כך, לפסוק הלכה בעניין מסוים. זהו דין התורה שכך מכריעים בדין. הבית דין מעיינין בדבר שלפניהם מכל הצדדים ומבינים לטיב העניין והמעשה ופוסקים. אבל "יחיד ורבים הלכה כרבים", איננו פסק הלכה מעין זה. אין בית דין יושבין על הדין ואינם מבחינים במעשה ואינם מכריעים לפי הבנתם את הענין שלפניהם. אלא הכלל של "יחיד ורבים הלכה כרבים", פירושו שכיוון שאין טעם וסברא לבחור בדעה אחת ולא בשנית הולכים אחר הרוב. ואמנם מכיון שאין פסק הלכה על ידי בית דין בעניין, ההחלטה עדיין פתוחה במובן מה, כלומר תמיד יש אפשרות שהיחיד צודק. משום זה כשמסתבר טעמא דיחיד הלכה כמותו, וכן בשעת הדחק יש טעם וסברא לסמוך על היחיד.
לפי הגדרתנו נדמה לנו שאין חילוק בין אם האיסור הוא מדרבנן או מדאורייתא. מאותה סיבה שיש לסמוך על היחיד בשעת הדחק באיסור דרבנן, יש לסמוך עליו גם באיסור דאורייתא. והנה, דברי הש"ך שרק באיסורי דרבנן שייך להקל בשעת הדחק והפסד מרובה משום 'הם אמרו והם אמרו', גם כן דחוקים. לפי דבריו, מה צורך יש בטעם שכדאי הוא אותו היחיד לסמוך עליו, הלא מעיקרא אין כאן איסור 'שהם אמרו והם אמרו'. ולולי דמסתפינא הייתי אומר שמהאי מעשה בזוגא דרבנן דאשתכור שהבאנו לעיל מוכח לכאורה, שאפילו בדאורייתא יש לסמוך על היחיד בשעת הדחק. הרי קריאת שמע וזמניה הם מדאורייתא וסמכו על ר' שמעון. הגם שיש לחלק בין מצוות קריאת שמע לאיסורים, סוף סוף מה צורך יש בחילוקים רק לשם פלפול?
גדולה מזו אנו מוצאים בתוספתא המובאת בפירושו של הראב"ד על המשנה בפרק א' דעדויות. המשנה שם מלמדת: "ולמה מזכירין דברי היחיד בין המרובים, הואיל ואין הלכה אלא כדברי המרובין, שאם יראה בית דין את דברי היחיד ויסמוך עליו. שאין ב"ד יכול לבטל דברי ב"ד חבירו עד שיהיה גדול ממנו בחכמה ובמניין"<sup class="footnote-marker">84</sup><i class="footnote">משנה עדויות פ"א ה.</i>. בתחילת דבריו בפירוש המשנה כתב הראב"ד: "ולשון התוספתא: תצטרך להם שעה ויסמכו עליהם". והוא מסביר את זה ואומר: "דומה לזה הלשון שאין ב"ד אחרון יכול לסמוך על דברי היחיד, אלא בשעת הדחק". אמנם בסוף דבריו הוא קובע, וכן משמע לפי פשטות העניין, "ואפשר כמו כן לומר כי הטעם האמור בתוספתא טעם בפני עצמו הוא, וטעם האמור במשנה טעם אחר הוא. לומר שאם יראה לב"ד האחרון שהלכה כדברי היחיד הראשון – יסמוך עליו, כלומר יקבע הלכה כמותו. כמו שמצינו באמוראים האחרונים, שהן קובעים הלכה כיחידים הראשונים בכמה מקומות ואע"פ שהמרובים חולקים עליהם, ואם לא שמצאו דברי היחיד הראשון לא היו אחרונים יכולין לדחות דברי הראשונים מדעת עצמן לפי שאין יכול לבטול וכו'. זהו טעם משנתנו ולשון התוספתא טעם אחר כמו שפירשנו למעלה, וזה עיקר". הרי לנו שני מקורות לפסוק כיחיד, כאשר 'מסתבר טעמיה' לפי המשנה, ולפסוק כיחיד בשעת הדחק לפי התוספתא. אמנם הדבר עדיין צריך ביאור. הלא מצאנו במעשה שלפני רבי שפסק כר' אליעזר נגד הרבים, דוקא משום שלא איפסיק הלכתא שלא כוותיה, ואילו היה קיים פסק הלכה שלא כר"א, רבי לא היה מעז לפסוק כר"א ואפילו בשעת חדחק. אבל מן התוספתא משמע שאפילו אם כבר נפסקה ההלכה בבית דין, אפשר לסמוך על היחיד בשעת הדחק. אלא שבתוספתא מדובר על ביטול דברי ב"ד אחד על ידי ב"ד אחר, ורבי שסמך על ר"א היה לבדו ולא עם בית דינו. ואפילו אם היה יחד עם בית דינו, הא דאיתא בתוספתא אין פירושו שהב"ד האחרון מחייב לפסוק כיחיד בשעת הדחק, אלא הכל תלוי במידת הדחק. יש שעת הדחק ויש שעת הדחק, והכל תלוי בשיקול דעתם של הב"ד, אם הדחק די רציני בכדי לבטל את דברי ב"ד חבירו או לא.
באותו המעשה רבי ובית דינו לא היו מבטלין פסק הלכה של ב"ד שלפניהם. אמנם מכיוון שפסק כזה לא היה קיים ולא איתמר הלכתא לא כמר ולא כמר, החליטו לסמוך על ר' אליעזר ולא סמכו על הכלל – יחיד ורבים הלכה כרבים. וכן הוא הדבר לפי המשנה בעניין אם לסמוך על היחיד כאשר 'מסתבר טעמיה'<sup class="footnote-marker">85</sup><i class="footnote">עיין גם ברמב"ם שבהקדמה לסדר זרעים מפרש את המשנה כמו הראב"ד, הגם שפירושו על המשנה במקומה שונה קצת ממה שנמצא בהקדמתו. אמנם, דבריו בהקדמה נכללים במה שכתוב בפירוש המשנה.</i>. אם יש כבר פסק הלכה מב"ד ראשון, אזי ב"ד אחר ודווקא ב"ד יכולים לבטל את דבריהם, כאשר בעיניהם מסתבר טעמיה דיחיד. ואם פסק ההלכה של יחיד ורבים הלכה כרבים, איננו מוכרח כאשר מסתבר טעמיה דיחיד, אזי הכלל של יחיד ורבים הלכה כרבים, הוא עקרון פרגמטי שלפיו פוסקים את הדין, כאשר מכח הסברא "אין אנו יודעים להיכן הדין נוטה". אבל אין בכלל הזה שום בירור לאמיתותן האובייקטיבית של הדעות. משום זה כאשר סברתו של היחיד היא פשוטה, או שיש טעם לקבל את דעתו משום שעת הדחק, סומכין על היחיד נגד הרבים.
<b>ז</b><br>נעיין בעוד בעיות אחדות בהבנת "הא מילתא דאמרו רבנן זיל בתר רובא". למרות הכלל של 'זיל בתר רובא' המשנה הראשונה בפרק המניח ועוד כמה משניות מתפרשות על היסוד שאין הולכין בממון אחר הרוב<sup class="footnote-marker">86</sup><i class="footnote">ב"ק כז ע"ב; שם מו ע"ב; ב"ב צב ע"ב.</i>. הנה כבר טרחו התוספות ליישב ולהסביר את העניין. הם מקשין על טעם החריגה הזו מן הכלל, ולמה לא נילף בקל וחומר מדיני נפשות. הרי מצינו בפ"ק דסנהדרין שר' יאשיה "מייתי ליה בק"ו מדיני נפשות. ומה דיני נפשות דחמירי אמר רחמנא זיל בתר רובא – דיני ממונות לא כל שכן"<sup class="footnote-marker">87</sup><i class="footnote">תוספות ב"ק כז ע"ב, ד"ה קמשמע לן דאין הולכין בממון אחר הרוב.</i>. וכן משמע גם מסוגיא דבפרק בן סורר ומורה דאפילו ברובא דליתא קמן אזלינן בדיני נפשות בתר רובא. ובאופן דומה לזה מקשין הם בריש מס' סנהדרין על שיטתו של שמואל בדין המוכר שור לחבירו ונמצא נגחן, שמואל חולק על רב בעניין זה וסובר שאין הולכין בממון אחר הרוב<sup class="footnote-marker">88</sup><i class="footnote">תוספות סנהדרין ג ע"ב, ד"ה דיני ממונות לא כל שכן.</i>. וכן קשה לכאורה משמואל אדשמואל, שהרי בפרק יום הכיפורים על מה דאיתא שם במשנה במפקחין את הגל "ואם רוב ישראל – ישראל", שואלת הגמרא אליביה: "למאי הלכתא", והתירוץ הוא: "להחזיר לו אבידתו"<sup class="footnote-marker">89</sup><i class="footnote">יומא פה ע"א, ראה שם התוספות ד"ה להחזיר לו אבידתו.</i>. לפי פירוש זה של התלמוד משמע לכאורה שאפילו שמואל מודה שהולכין בממון אחר הרוב. והנה בכל שלושת המקומות התוספות מפרשים הא דאין הולכין בממון אחר הרוב על ידי חילוקים שונים המתאימים לנדון במקומו, ואולם המתמיה הוא איך מופיע פתאום המשפט שאין הולכין בממון אחר הרוב, בלי שום טעם כאילו הדבר מובן מאליו, הרי בכל התורה כולה הדין הוא דאזלינן בתר רובא.
והנה הגדרנו דהא דיחיד ורבים הלכה כרבים איננו מטעם שהרבים הם הוכחה לאמיתת העניין, אלא שהוא מעין תקנה פרגמטית בכדי להגיע לפסק הלכה למעשה היכא דאין סברא שיטה אחת על השניה. לפי זה אנו יכולים להמשיך ולומר דהא דאזלינן בתר רובא איננו בירור של איזה מצב. שהרי הגם שאיזה דבר בעולם מופיע על פי רוב סטטיסטי, אין זה ראיה כלל שבמקרה המיוחד שאנו דנים עליו, אותו הדבר איננו מן המיעוט אלא מן הרוב. כלומר, 'רוב' אינו הוכחה אלא דין. הוא איננו בירור של טיב הדבר במציאות אלא אידיאה אקסיומטית שאושרה על ידי חז"ל כקו להבנת דעתו ורצונו של המחוקק. עכשיו נראה אם מצאנו דרך לפתרון הבעיות הנ"ל.
ראובן טוען שקנה משמעון חבית וראובן נתן לו כד. טענת שמעון היא: "היינו כד היינו חבית"<sup class="footnote-marker">90</sup><i class="footnote">ב"ק כז ע"א.</i>, והוא הבין שדעתו של ראובן היתה לקנות כד וזה מה שהוא מכר לו. אמת הוא שבאותו המקום "רובא קרו לה לכדא כדא ולחביתא חביתא", אמנם "איכא נמי דקרו לחביתא כדא ולכדא חביתא". השאלה פה היא שאלה במציאות – מה מכר ראובן לשמעון. משום הכי אין הולכין בממון אחר הרוב. על ידי רוב אי אפשר לברר את המציאות במקרה המיוחד הזה, ומשום זה המוציא מחבירו עליו הראיה. וכן בהא דמוכר שור לחבירו ונמצא נגחן, אף על פי ש"רובא דאינשי לרדיא הוא דזבני"<sup class="footnote-marker">91</sup><i class="footnote">ב"ק מו ע"ב.</i> סבר שמואל "יכול שיאמר לו לשחיטה מכרתיו לך". עוד פעם השאלה היא – מה מכר האחד לחבירו. את זה אי אפשר להכריע על יסוד הרוב. יפה מדייק שמואל ואומר: "כי אזלינן בתר רובא באיסורא אבל בממונא לא" וכו'. לכאורה הסגנון מוזר מאד. האם אמת היא שרק באיסורא אזלינן בתר רובא, הלא הכלל של 'רוב' הוא אחד מיסודות ההלכה בדיני אישות ודיני נפשות וכו' וכו'. האם אפשר לומר ששמואל חולק על כל זה?! אמנם, כוונתו לרוב שהוא כמו הרוב שעליו מדובר בהא דאין הולכין בממון אחר הרוב, דהיינו כאשר הבעיה היא בטיב המציאות. והנה בזה ענייני איסור והיתר דומים לממונות. למשל הא דתנן: "תשע חנויות, כולן מוכרין בשר שחוטה ואחת מוכרת בשר נבילה, ולקח מאחת מהן ואינו יודע וכו' ובנמצא הלך אחר הרוב"<sup class="footnote-marker">92</sup><i class="footnote">פסחים ט ע"ב, וכן השווה שאר הדוגמאות בסוגיא דבשר שנתעלם מן העין, חולין צה ע"א.</i>. פירש רש"י: "בשר הנמצא בקרקע בין החנויות הלך אחר הרוב, דכל דפריש מרובא פריש". וכן בדין ט' ציבורין של מצה ואחד של חמץ ואתא עכבר ושקל ולא ידעינן וכו', הדין הוא שאם פירשה פרוסה אחת מן הציבורין ואתא עכבר ושקליה והכניסה לבית הולכין אחר רוב הציבורין. הנה בדינים אלה ובכל הדומה להם הבעיה היא כמו בממונא – בעיה במציאות הדבר: אם הבשר הוא משל שחוטה או נבילה; אם הפרוסה היא חמץ או מצה. בדומה לזה בממון, אין הולכין בממון אחר הרוב, והמוציא מחבירו עליו הראיה. אבל באיסורא כן הולכין אחר הרוב. זוהי כוונת ניסוחו של שמואל.
לאור פירושנו יש להבין את העקביות בשיטתו של שמואל, שהרי בפרק יום הכיפורים "אמר רב יהודה אמר שמואל לא הלכו בפיקוח נפש אחר הרוב"<sup class="footnote-marker">93</sup><i class="footnote">יומא פד ע"ב.</i>. משום זה, אם נפל גל על אחד בחצר שרובה כותים ואפילו אם אין בין אלף בני אדם רק ישראל אחד, מפקחין את הגל בשבת ולא הולכים אחר הרוב. גם כאן, אילו היינו הולכים אחר הרוב היה זה בירור של מציאות, כמו במכר שור לחבירו ונמצא נגחן ששמענו את דברי שמואל שאין הולכים בממונות אחר הרוב, מפני שעל ידי הרוב אין לברר שאלות שבמציאות. אמנם שמואל גם כן אמר שבאיסורא אזלינן בתר רובא ואפילו במקרים שמקור הבעיה היא במציאות, והנה שאלת פיקוח הגל בשבת גם כן לעניין איסורא היא ולכאורה היינו צריכים ללכת אחר הרוב, משום זה צריך שמואל להדגיש שבפיקוח נפש אין דינו כשאר איסורים ואין הולכין בו אחר הרוב.
נעיין עכשיו בקושיית התוספות. הקושיא הראשונה היא מהא דאיתא בריש דיני ממונות שר' יאשיה מייתי בק"ו מדיני נפשות שגם בדיני ממונות צריכין בית דין נוטה. כלומר, שמספר הדיינים לא יהא שקול – ומה דיני נפשות דחמירי אמר רחמנא זיל בתר רובא – דיני ממונות לא כל שכן. פשוט הוא שלא מדובר פה על בירור איזה מצב, איך הוא במציאות, אלא מה טיבו של בית דין, לאיזה בית דין התכוונה התורה. וכן הוא גם בשאר הדוגמאות בפרק בן סורר ומורה שעליהן מיוסדות קושיות התוספות. הא דתנו "אחד אומר בשנים בחודש ואחד אומר בג' עדותן קיימת, שזה יודע בעיבורו של חודש וזה אינו יודע"<sup class="footnote-marker">94</sup><i class="footnote">סנהדרין סט ע"א.</i>, ואזלינן בתר רובא ולא חיישינן למיעוט אנשים שמדקדקים ויודעים בעיבורו של חודש והוה ליה עדות מוכחשת. עניין זה גם כן אינו שייך לבירור המציאות אלא להבנת המושג של עדות מוכחשת – מה היתה כוונת התורה כאשר קבעה שעל פי שנים עדים יקום דבר. האם הכוונה היתה להתחשב במיעוט או לסמוך על הרוב הרגיל. כלומר, השאלה היא: מהי עדות שבתורה? וכן לגבי הא דתנינן בת שלוש ויום אחד שקיבל אביה קידושין בעדה שהיא אשת איש. הדיון איננו האם במקרה מיוחד של קטנה זו צריכים לברר האם היא איילונית או לא. השאלה היא בדין – האם יש בכלל קידושין לקטנה על ידי אביה מן התורה? מכיוון שאכן יש, הרי מוכח דהא דאזלינן בתר רובא זה לא לבירור המציאות, אלא כיסוד לדין אישות בקטנה. לא שונה הוא העניין גם בהא דמקשין מבן סורר ומורה. ממה דאמר ר' כרוספדאי אמר ר' שבתאי ש"כל ימיו של בן סורר ומורה אינן אלא ג' חודשים"<sup class="footnote-marker">95</sup><i class="footnote">סנהדרין סט ע"א.</i>, התלמוד רוצה ללמוד שיולדת לשבעה אין עוברה ניכר לשליש ימיה, "דאי סלקא דעתך עוברה ניכר לשליש ימיה למה לי ג', בתרי ותילתא סגיא". כלומר, הבן סורר ומורה היה צריך להיות פטור שני חודשים ושליש לאחר שהביא שערות, מכיוון שראוי לקרותו אב. הגמרא דוחה את הראיה: "לעולם אימא לך עוברה ניכר לשליש ימיה", ומכל מקום איננו פטור עד שיעברו עליו ג' חודשים משום 'זיל בתר רובא'. כל המושג של בן סורר ומורה מקורו בדין תורה. וכן, הדין שמי שראוי לקרותו 'אב' אינו 'בן' אין לו שום יסוד במציאות, אלא לומדין את זה מן התורה. אם כן, עוד פעם אין זו בעיה של בירור המציאות, אלא למה התכוונה התורה כאשר קבע את המושג של 'מי שראוי לקרותו אב'. את זה אפשר לדעת רק על ידי יסוד כלל או סברא שגם כן מן התורה, דהיינו דאזלינן בתר רובא. גם פה הרוב איננו מברר את המציאות אלא קובע את הדין.
לפי הגדרתנו מתפרש בפשטות גם מה שנראה כסתירה בשיטתו של שמואל, שהרי הגם שהוא סובר שאין הולכין בממון אחר הרוב, בנפל עליו הגל פוסק הוא שברוב ישראל מחזירין לו את אבידתו משום שהולכין אחר הרוב. והנה השאלה איננה אם החפץ הזה של יהודי הוא או של עכו"ם. התורה ציוותה על החזרת אבידה, והשאלה היא האם יש כאן מצוות החזרת אבידה. מה הוא טיב המצוה – ואין להכריע בזה אלא רק על פי כללי התורה עצמה. ומכיוון שעל פי התורה אזלינן בתר רובא ברוב ישראל חייבים להחזיר את אבידתו ואין צורך לברר את המציאות עצמה. ואין להקשות מהא דפסק הרמב"ם בדין חולה שיש בו סכנה שאם "מקצת הרופאין אומרין צריך ומקצתן אומרין אינו צריך הולכין אחר הרוב"<sup class="footnote-marker">96</sup><i class="footnote">רמב"ם הל' שביתת עשור פ"ב ה"ח.</i>. דין זה לכאורה סותר מה שפסק הרמב"ם בפ"ב מהלכות שבת (הל' כ) בדין מפולת כשמואל, דאין הולכין בפיקוח נפש אחר הרוב ומפקחין את הגל בשבת ואפילו אם רוב כותים דרים באותו החצר. אמנם, הדין של חולה שונה מדין המפולת. השאלה במפקחין את הגל היא מציאותית, האם האדם שנפל עליו הגל הוא ישראל או לא, כמו שביארנו את העניין. אולם, את מצבו של החולה ביחס לדין פיקוח נפש בכלל אי אפשר לברר במציאות. הרי הדין הוא ספק נפשות להקל, ואם החולה לא יאכל ולא ימות אין בזה שום הוכחה שלא היה במצבו ספק של פיקוח נפש. הגם שלבסוף לא הורע מצבו, אפשר שעל פי הדין היה חייב לאכול משום ספק פיקוח נפש. פסק ההלכה תלוי כאן באומדנא של הרופאים. כבר העיר המגיד משנה בפירושו להלכות שביתת העשור (פ"ב הל' ח) שמצינו בדיני נפשות "שיש בהן אומד והולכין בהן אחר הרוב". זאת אומרת שבדברים הזקוקים לשיפוט לפי דעתם של בקיאין כן הולכין אחר רוב דעות, ואין זה סותר את הדין שבפיקוח נפש אין הולכין אחר הרוב לברר טיב מציאותו של איזה דבר. הדין של אומדנא שייך לסוג מיוחד משלו, וראייתנו מן הטור. הטור חולק על הרמב"ם במה שהוא פוסק שבדין החולה הולכין אחר רוב דעות. ופסק באו"ח וז"ל: "אם הוא ואחד עמו אומרים צריך או שנים אומרים צריך, אפילו מאה אומרים שאינו צריך ואפילו הוא אומר עמהם שאינו צריך – נותנין לו, שאין הולכין בסכנות נפשות אחר רוב דעות"<sup class="footnote-marker">97</sup><i class="footnote">טור או"ח סי' תריח.</i>. משמע מדבריו שאין כוונתו לומר שצריכים לכל הפחות שניים שאומרים צריך מטעם עדות, שהרי אם השניים הם מטעם עדים הא דנותנים לו אינו משום שאין הולכין בסכנות נפשות אחר הרוב, שמכיוון דתרי כמאה, אין כאן רוב כלל והוה ליה עדות של מחצה על מחצה ונותנים לו משום ספק. והנה הגם שהשניים אינם עדים, מכל מקום אחד אומר צריך ושניים אומרים אינו צריך אין נותנים לו.
לכאורה, אם בסכנות נפשות אין הולכין אחר הרוב אמאי לא מהני אחד נגד שניים שיתנו לו. הנה לנו שבאומדנא לפי הטור, הגם שאין הולכין אחר הרוב ואין הבקיאים בגדר עדים, שהרי באומדנא בכלל לא שייך עדות (וכן הוא מפורש שם בפרק יום הכיפורים בדין החולה שמאכילין אותו על פי בקיאין<sup class="footnote-marker">98</sup><i class="footnote">יומא פה ע"א.</i>), מכל מקום צריכים לכל הפחות שני בקיאים שאומרים צריך.

פרק ב; ההלכה והמציאות

<big><strong>לא ניתנה תורה למלאכי השרת </strong></big>
<b>א</b><br>לכאורה דבר פשוט הוא שהתורה ניתנה לבני אדם ולא למלאכי השרת. לפיכך, הכרח הוא לה להתחשב עם הטבע האנושי ולא לדרוש מן האדם את הבלתי אפשרי מכוח טבעו. על פי שיקול דעת זה הכריעו חז"ל כמה הלכות באמרם, 'לא ניתנה תורה למלאכי השרת'. היינו, השכל הישר גוזר כך. ההלכה הפשוטה ביותר בנושא זה היא דברי שמואל: "בונין בחול ואחר כך מקדישין"<sup class="footnote-marker">1</sup><i class="footnote">מעילה יד ע"א.</i>. כלומר, כאשר היו בונים בניינים לבדק הבית, היו קונים את צרכי הבנין ממעות של חולין. כשנגמר הבנין, הוא היה בנין של חול. אחר כך היו מביאים מעות של קודש ומחללים אותן על הבנין. על ידי זה היה הבנין נעשה מקודש, ואילו המעות היו יוצאות לחולין ומהן היו משלמים את שכר האומנין והפועלים. רב פפא פירש את דברי שמואל: "היינו טעמא דבונין בחול, לא ניתנה תורה למלאכי השרת, אמרי דלמא בעי למזגא – וזגא עלייהו (שקרוב הדבר שישבו הפועלים על הבנין ובצל הבנין), אי בנה בקודשא אשתכח דמעיל בקודשא"<sup class="footnote-marker">2</sup><i class="footnote">שם ע"ב.</i>. אם הבנין נבנה בקודש הרי הם מועלים בו בתשמישם. דין זה לא נועד אלא להימנע ממקרים שעשויה להיות בהם מעילה בקדשים.
כוחו של הכלל ש'לא ניתנה תורה למלאכי השרת' מופיעה ביתר שאת בדינים אחרים. במשנה בקידושין שנינו בשם ר' מאיר, שהמקדש את האשה בדברים של הקדש "במזיד קידש ובשוגג לא קידש"<sup class="footnote-marker">3</sup><i class="footnote">משנה קידושין פ"ב ח.</i>. על פניו נראה שהסברא היא שהמקדש במזיד מעל, ומכיוון שמעל ההקדש יצא לחולין והיה בו בכדי לקדש את האשה. אולם, בשוגג אין מעילה וההקדש נותר כמות שהיה, ואם כן האשה לא קיבלה כלום, ואין כאן קידושין. רב מפרש את דינו של ר' מאיר ואומר: "חזרנו על כל צדדים של ר' מאיר ולא מצינו הקדש בשוגג אין מתחלל, במזיד מתחלל"<sup class="footnote-marker">4</sup><i class="footnote">קידושין נד ע"א.</i>. אם כן אין הבדל בין שוגג למזיד אליבא דר"מ. על כן יש לפרש את משנת ר"מ בכותנות כהונה שלא בלו, ומכיוון שלא בלו בקדושתייהו קיימות, אך מכל מקום "ניתנו ליהנות בהן לפי שלא ניתנה תורה למלאכי השרת"<sup class="footnote-marker">5</sup><i class="footnote">שם.</i>. כלומר, הכהנים רק בני אדם הם ואינם יכולים להיות זריזים כמלאכים לפשוט את הכותנות תיכף בגמר העבודה ושלא להשהות אותן עליהם אפילו כהרף עין. לכן בשוגג האשה אינה מקודשת, שהרי מותר ליהנות מהכותנות ואין מועלין בהן, והן נשארו בקדושתן. אבל במזיד כשהוא מתכווין לחללן, הרי הן מחוללות ויוצאות לחולין, וכך חלים הקידושין. בעניין זה אין אומרים לאדם, שמכיוון שהוא רק בן אדם ואינו מלאך עליו להיזהר יותר כמו בדין הראשון, אלא מכיוון שהוא רק בן אדם הוא אינו יכול להיזהר. ועל כן אין זה מתקבל על הדעת שהתורה תאסור כל הנאה בכותנות כהונה אלו, והכרח הוא שמותר ליהנות מהן.
ואם האדם אינו מלאך בזהירותו, הרי מכל שכן שהוא רק בן אדם במבנה הגוף שלו. ההלכה לפעמים מתחשבת באנטומיה של האדם. למשל אסור לאדם לקרוא קריאת שמע כנגד הערווה. הוא חייב לכסות את ערוותו בשעת הקריאה. אמנם, העיקר הוא שליבו לא יראה את הערווה. ועל כן ההלכה היא: "היתה חגורה של בגד או עור או שק על מתניו, אע"פ ששאר גופו (כלומר החלק התחתון, כגון עקבו) ערום, מותר לו לקרוא קריאת שמע"<sup class="footnote-marker">6</sup><i class="footnote">רמב"ם, הלכות ק"ש פ"ג הל' יח.</i>. ההלכה נפסקה איפוא אליבא דרבא הסובר שעקבו הרואה את הערווה מותר משום "לא ניתנה תורה למלאכי השרת"<sup class="footnote-marker">7</sup><i class="footnote">ברכות כה ע"ב. ראה גם יומא ל ע"א, קושיית הגמרא על מאמרו של רב פפא 'צואה במקומה אסור לקרות קריאת שמע היכי דמי' וכו'.</i>. כמובן, האדם אינו יכול לקרוא ק"ש בטהרת הגוף כמלאכי השרת, ומפרש רש"י: "שאין להם ערווה. על כרחנו יש לנו ערווה ואין אנו יכולים להשמר מכל זה".
ההתחשבות עם תכונותיו הטבעיות של האדם יש לה סעיפים רבים בהלכה, הגם שהמשפט 'לא ניתנה תורה למלאכי השרת' אינו מוזכר בכל מקום. אחת המצוות שחכמי התלמוד כנראה לא יכלו לקבל כפשוטה, היא מה שציוותה התורה בדין 'אשת יפת תואר'. בספר דברים אנו קוראים:
כי תצא למלחמה על אויביך ונתנו ה' אלהיך בידיך ושבית שביו. וראית בשביה אשת יפת תואר וחשקת בה ולקחת לך לאשה. והבאתה אל תוך ביתך וגילחה את ראשה ועשתה את ציפורניה. והסירה את שמלת שביה מעליה וישבה בביתך ובכתה את אביה ואת אמה ירח ימים ואחר כן תבוא אליה ובעלתה והיתה לך לאשה. והיה אם לא חפצת בה ושלחתה לנפשה ומכור לא תמכרנה בכסף, לא תתעמר בה תחת אשר עניתה<sup class="footnote-marker">8</sup><i class="footnote">דברים כא י־יד.</i>.
כידוע, התנהגות החיילים במלחמה כלפי נשי אויביהם שנפלו בידם, נשארה עד היום הזה אכזרית ובלתי אנושית. מטרת התורה היתה להעניק יחס אנושי ולשפר את היחס של הצבא המנצח אל נשי האויב המנוצח. אין ספק שבמטרה זו היה, ולא רק בזמנה אלא עד ימינו, משום חידוש נפלא. המילים 'ולקחת לך לאשה' פירושן כמות שהן מבוארות בתלמוד: "ליקוחין יש לך בה"<sup class="footnote-marker">9</sup><i class="footnote">קידושין כב ע"א.</i>. זאת אומרת שהחייל מחויב להביא אותה לביתו כאשתו. כל הפרטים האחרים במצווה זו חוסמים בעד ההתנהגות המופקרת והפרועה כלפי השבויה, כפי שהיא ידועה לנו מההיסטוריה של המלחמות עד זמנינו. למרות כל זה, לחכמי התלמוד היה קשה להשלים עם עצם הרעיון שהתורה התירה לחייל לקחת אשת איש מבעלה, ממשפחתה ומארצה ולהביא אותה לביתו כנגד רצונה, ואפילו אם הוא מתייחס אליה כאל אשתו. הם חיפשו הסבר מפני שהדבר היה כל כך מוזר בעיניהם, וסוף סוף היו מוכרחים להודות: "יפת תואר – לא דיברה תורה אלא כנגד יצר הרע"<sup class="footnote-marker">10</sup><i class="footnote">שם כא ע"ב.</i>, כלומר: "מוטב שיאכלו ישראל בשר תמותות שחוטות ואל יאכלו בשר תמותות נבלות"<sup class="footnote-marker">11</sup><i class="footnote">שם.</i>. לכאורה מן הראוי היה לאסור עליהם לגמרי לנגוע בשבויות, אך לאור טבע האדם והתנהגותו בזמן מלחמה, אין זה מציאותי לצפות שיצייתו לצו כזה, ואם כן המצב הפראי יישאר כמות שהיה. משום כך טוב יותר לחנך את האינסטינקטים הבלתי מרוסנים שבאדם, להתיר את מה שאי אפשר לאסור, ולהתנות את ההיתר בתנאים שידריכו את האדם ליחסים בין־אנושיים מוסריים יותר ואנושיים יותר. ואכן גם כאן ניתן לומר שאשת יפת תואר הותרה בשעת שביה במלחמה בתנאים מסוימים, מפני שלא ניתנה תורה למלאכי השרת. מחמת תכונותיו האינסטינקטיביות של האדם לא היתה דרך אחרת להדריך אותו בהתנהגות יותר מוסרית ואנושית.
הרשב"א משתמש בסברא שלא דיברה תורה אלא כנגד יצר הרע בכדי ליישב קושיא חמורה. בפרק הכל שוחטין רב אשי רוצה להוכיח דאזלינן בתר רובא מדין שחיטה עצמו. "דאמר רחמנא שחוט ואכול. וליחוש שמא במקום נקב קא שחיט? אלא לאו משום דאמרינן זיל בתר רובא"<sup class="footnote-marker">12</sup><i class="footnote">חולין יא ע"ב.</i>. וברוב הבהמות אין נקב במקום השחיטה. ראייתו נדחית משום 'דילמא היכא דאפשר אפשר, היכא דלא אפשר לא אפשר'. כלומר, היכא דאפשר לבדוק בודקין את הבהמה מכל י"ח טריפות ולא סמכינן ארובא. ורק היכא דאי אפשר לבדוק סמכינן ארובא. הראייה היא משיטת ר' מאיר. שהרי ר' מאיר "חייש למיעוטא, הכי נמי דלא אכיל בישרא, וכי תימא הכי נמי, פסח וקדשים מאי איכא למימר?"<sup class="footnote-marker">13</sup><i class="footnote">שם.</i>, הרי מצוות התורה היא לאכול את בשר הקרבן. על המסקנה הזו הקשה הרשב"א בחידושיו, דאיך אפשר לומר שר"מ לא אכל בשר חולין, והא כתיב 'בכל אוות נפשך תאכל בשר'. הרי שהתורה התירה בפירוש, ואי חיישינן למיעוטא למה לא ניחוש לשמא במקום נקב קא שחיט. אלא ודאי היינו טעמא, משום דלא אפשר. ומתרץ הרשב"א: "דדילמא לא התירה תורה אלא בשר תאוה ולא דיברה תורה אלא כנגד יצר הרע, ומוטב שיאכלו בשר תמותות שחוטות ולא שיאכלו בשר תמותות נבלות. כמו שהתירה תורה יפת תואר כנגד יצר הרע מן הטעם הזה, כמו שאמרו בקידושין"<sup class="footnote-marker">14</sup><i class="footnote">חידושי הרשב"א לחולין יא ע"ב, ד"ה וכי תימא. מדברי הרשב"א אפשר להבין ש'דיברה תורה כנגד יצה"ר׳ הוא מעין ויתור לחולשת רצונו של האדם מול היצה"ר. אמנם ההיתר הוא 'זמני' בלבד, שהרי לפי הגמרא אפשר לומר שר' מאיר באמת לא אכל 'בשר תאוה', הגם שהתורה התירה, משום שההיתר היה ויתור ליצה"ר. וכן נאמר ביחס לאשת יפת תואר. ההיתר היה מעין ויתור בימים שבהם איסור גמור לא היה מתקבל. אמנם התקווה היא שיבוא יום ולא יהיה עוד צורך בוויתורים כאלו לכוחו של היצה"ר.</i>. הרשב"א מפרש את העניין אליבא דר"מ, שלפי האמת בשר תאוה היה צריך להיות אסור, משום דיש לחוש שמא במקום נקב קא שחיט, אלא שהתורה התירה משום חולשתו של האדם מול היצה"ר בענין זה.
במקום אחד בתלמוד אנו מוצאים שמן הראוי היה לאסור 'בשר תאוה', אמנם לא מחשש של 'ודילמא במקום נקב קא שחיט', אלא מטעם אחר לגמרי. כך אמר ר' ישמעאל בן אלישע: "מיום שחרב בית המקדש דין הוא שנגזור על עצמנו שלא לאכול בשר ולא לשתות יין (כלומר מטעמי אבלות), אלא אין גוזרין גזירה על הציבור אא"כ רוב ציבור יכולין לעמוד בה"<sup class="footnote-marker">15</sup><i class="footnote">בבא בתרא ס ע"ב.</i>. מקורו של כלל זה בדברי רשב"ג ור"א ברבי צדוק, "שהיו אומרים אין גוזרין גזירה על הציבור אלא אם כן רוב ציבור יכולין לעמוד בה"<sup class="footnote-marker">16</sup><i class="footnote">עבודה זרה לו ע"א.</i>. הטעם מתפרש על ידי רב אדא בר אהבה: "מאי קרא 'במארה אתם נארים ואותי אתם קובעים הגוי כולו' (מלאכי ג ט). אי איכא גוי כולו אין, אי לא לא". אפשר לומר שבמקרה של 'בשר תאוה', לא גזרו עליו לאחר החורבן, משום שמכוח התאווה לבשר ויין, לא יכול היה הציבור לקבל את הגזירה. ממש כמו שהרשב"א מתרץ את הקושיא מבשר תאוה שהתורה התירה, משום שדיברה תורה כנגד יצה"ר<sup class="footnote-marker">17</sup><i class="footnote">פשוט הוא שהרשב"א שם לא יכול היה להשתמש בכללם של רשב"ג ור"א ברבי צדוק, משום שמה שכתוב בתורה אין לפרשו על יסוד מושגים כמו גזירה, השייכים רק לגבי תקנותיהם של חז"ל.</i>. במקרה זה היה הכלל של חז"ל בענין גזירה זו דומה למצות התורה באשת יפת תואר. אמנם הכלל שאין גוזרין גזירה על הציבור וכו', הינו יותר רחב מהכלל שלא דיברה תורה אלא כנגד יצה"ר.
דברי רשב"ג ור"א ב"ר צדוק מובאים בכדי לפרש מעשה אחד של רבי ובית דינו, שהתירו 'שמנן' של גויים. השאלה היא כיצד הם העיזו לעשות דבר זה, ולבטל תקנה שהתקינו תלמידי שמאי והלל; הלא אין בי"ד יכול לבטל דברי בי"ד חבירו אלא אם כן גדול ממנו בחכמה ובמניין. תשובת הגמרא היא שלא פשט האיסור בכל ישראל. כלומר, הגזירה לא נתקבלה על ידי רוב ישראל<sup class="footnote-marker">18</sup><i class="footnote">עבודה זרה לו ע"א.</i>. קשה לומר שהא דרוב ישראל לא יכלו לעמוד בגזירת 'שמנן' היה מטעם תאות השמן בדומה ל'בשר תאוה' שדיברה בו התורה כנגד יצה"ר. הדחיפה לא לקבל את הגזירה לא באה מכוח איזה אינסטינקט שהיה קשה להתגבר עליו. השמן היה נחוץ, מטעמי תזונה או מטעמים אחרים, בשביל החיים היום־יומיים של הציבור, ועל כן לא נתקבל האיסור. האיסור לא היה מעשי. כן מוכח גם מאופן השימוש בכלל זה במקום אחר. על פי המשנה בפרק מרובה אין מגדלין בהמה דקה בארץ ישראל. טעם התקנה הוא באקולוגיה, היינו משום יישוב א"י. לפי שיטת הגידול באותם הימים היתה הבהמה הדקה מבערת את השדות, ועל זה מובא בגמרא: "תניא אידך... ואע"פ שאמרו אין מגדלין בהמה דקה, אבל מגדלין בהמה גסה. לפי שאין גוזרין גזירה על הציבור, אלא אם כן רוב ציבור יכולין לעמוד בה. בהמה דקה אפשר להביא מחוצה לארץ, בהמה גסה אי אפשר להביא מחוצה לארץ"<sup class="footnote-marker">19</sup><i class="footnote">בבא קמא עט ע"ב.</i>. הדבר צריך ביאור, מה היה הצורך החיוני בבהמה גסה שרוב הציבור לא היו יכולין לעמוד בגזירה על גידולה בא"י. רש"י מפרש כך: "בהמה גסה צריכה ביישוב למשאוי ולחרישה". משמע איפוא שכל היכא שיש לומר שדיברה תורה כנגד יצה"ר מדובר על עניינים שאילו נאסרו הציבור לא היה יכול לעמוד בהם, פשוטו כמשמעו, ועל כן לא נאסרו.
אבל לא כל גזירה שלא נגזרה משום ש'אין רוב הציבור יכולים לעמוד בה' טעמו משום שלא דיברה תורה אלא כנגד יצה"ר. כמו שראינו לפעמים מטעמים מעשיים־מציאותיים אין רוב הציבור יכולין לעמוד בה. דוגמא לכך היא מה שקרה בדין חמי טבריה. לפי הגמרא במס' שבת "בתחילה היו רוחצין בחמין שהוחמו מערב שבת. התחילו הבלנים להחם בשבת ואומרים מערב שבת הוחמו. אסרו את החמין (אפילו אם הוחמו מע"ש) והתירו את הזיעה. ועדיין היו רוחצים בחמין ואומרין מזיעין אנחנו. אסרו להן את הזיעה והתירו חמי טבריה. ועדיין רוחצין בחמי האור ואומרים בחמי טבריה רחצנו. אסרו להן חמי טבריה והתירו להן את הצונן. ראו שאין הדבר עומד להן (רש"י – שלא היו ציבור יכולין לקבל מתוך שאסרו להם את הכל), התירו להן חמי טבריה"<sup class="footnote-marker">20</sup><i class="footnote">שבת מ ע"א.</i>. גם זו היתה גזירה שאין הציבור יכול לעמוד בה. אמנם במקרה זה הציבור לא יכול היה לקבל על עצמו את הגזירה מפני שהגזירה לא היתה נוחה להם, שאסרו להם כל אפשרות של רחיצה בחמין בשבת. די היה בכך בכדי לבטל את הגזירה. משמע איפוא ש'אין יכולין לעמוד בה', פירושו שקשה להם לעמוד בה, או משום הצורך היום־יומי כמו ב'שמנן', שהותר על ידי רבי ובית דינו, וכמו בגידול בהמה גסה בא"י, או משום הטירדה או חוסר הנוחיות שהוטל על הציבור, כמו בגזירת חמי טבריא.
גם במסגרות אחרות הקלו חז"ל על הציבור מתוך התחשבות בטבע האדם. ישנם מספר דינים הנכנסים תחת הכלל 'התירו סופן משום תחילתן'. פירוש הדבר, שאילו לא התירו את סופן, העם לא היה מקבל על עצמו את תחילת המעשה. היינו, משום הצורך בתחילת המעשה, התירו גם את סופו, הגם שסוף המעשה כאשר הוא לבדו הרי הוא אסור. כך אומר עולא: "שלושה דברים התירו סופן משום תחילתן ואלו הן: עור לפני הדורסן ותריסי חנויות וחזרת רטיה במקדש"<sup class="footnote-marker">21</sup><i class="footnote">ביצה יא ע"ב.</i>. פירוש הדברים הוא:
א. כששוחטין בהמה ביום טוב לצורך יום טוב, התירו לשטוח את עור הבהמה לפני האנשים שידרסו עליו, ויש בזה עיבוד העור שהוא עבודה שלא לצורך יום טוב, ואסור. מכל מקום התירו, משום דאי לא יתירו לעם את זה הרי אלו לא ישחטו וייבטל עונג יום טוב.
ב. התריסין של חנויות מסלקין אותם בכדי להוציא מיני תבלין לצורך יום טוב. אמנם החזרת התריסין ביום טוב אסורה משום גזירה (לפי הטעם המפורש שם בתלמוד) והתירו, משום שאם לא יתירו לבעל החנות להחזירם ולסגור חנותו, לא יסלקן מעיקרא ותיבטל שמחת יום טוב.
ג. את חזרת הרטיה במקדש מפרש רש"י: "התירו לכהן שלקה בידו וצריך לעבוד עבודה וליטול רטיה מעל ידו שלא תהא חציצה בין ידו לעבודה. מחזיר הרטיה לאחר עבודה, דאי לא שרית ליה להחזירה, לא שקיל ליה מעיקרא". האיסור מצוי בפרק כלל גדול, שם אמרו: "הממרח רטיה בשבת חייב משום ממחק"<sup class="footnote-marker">22</sup><i class="footnote">שבת עה ע"ב.</i>. החזרת הרטיה אסור משום שמא ימרח<sup class="footnote-marker">23</sup><i class="footnote">הרמב"ם בהלכות שבת (פ' כא הל' כז), כתב שהחזרת הרטיה במקדש מותרת משום ש"אין אסור שבות במקדש". וזו תימה, שהרי גמרא מפורשת היא במקומה במסכת ביצה שעולא צריך לומר שהטעם הוא משום שהתירו סופו משום תחילתו. שהרי על יסוד המשנה בעירובין (קב ע"ב) הוה אמינא שטעם ההיתר הוא משום דאין שבות במקדש ואפי' כהן דלאו בר עבודה הוא, קמ"ל התירו סופן משום תחילתן: כהן דבר עבודה אין, דלאו בר עבודה לא. ועיין תוי"ט על המשנה בעירובין שם שעמד על זה והשאירו בלי תשובה. ועיין גם בחידושי הרשב"א על ביצה על הא דאין הטעם משום דאין שבות במקדש, דמקשה: "ואיכא למידק דאה"נ דאיכא טובא דשרי משום דאין שבות במקדש, וכדתנן התם בפרק בתרא דעירובין, כהן שלקה באצבעו כורך עליו גמי במקדש אבל לא במדינה, וכן חותכין יבלת במקדש אבל לא במדינה, וטובא נמי כדתנינן התם, דכולהו שרינן להו משום דאין שבות במקדש. וי"ל דאין השבותין שווים, דאיכא דהתירו ואיכא דגזרו, ולפי מה שיש לחוש ולגזור או שלא לחוש ולהתיר".</i>.
רחבא בשם ר' יהודה מוסיף על דברי עולא: "אף הפותח חביתו ומתחיל בעיסתו על גב הרגל ואליבא דר' יהודה דאמר יגמור". מדובר בחבר המוכר את יינו או לחמו לעולי רגל ברגל ומשמשים בה יד כולם, כלומר גם עמי הארץ. אמנם טומאת עם הארץ התירו כל ימות הרגל בכדי שלא לביישם, השאלה היא מה דינם של היין ושל העיסה שנשארו אחרי הרגל. חכמים סוברים שטומאת עם הארץ חלה למפרע ואסור לחבר למכור אותם עוד, אבל ר' עקיבא סבר שאין הטומאה חלה למפרע ומותר להמשיך ולמכור את הנותר אף אחרי הרגל. דהיינו, התירו לו לגמור משום תחילתם, כפי שהסביר רש"י׃ "דאי לא שרית ליה לא פתח ליה מעיקרא".
אפילו באיסור לאו דאורייתא התירו סופן של כמה דברים משום תחילתן. לפי המשנה במסכת ראש השנה, בראשונה כאשר עדי החודש הגיעו לבית יעזק בשבת בכדי להעיד על הלבנה שראו לא היו זזין משם כל היום. "התקין רבן גמליאל הזקן שיהו מהלכין אלפיים אמה לכל רוח. ולא אלו בלבד אלא אף חכמה הבאה ליילד והבא להציל מן הדליקה ומן הגייס ומן הנהר ומן המפולת, הרי אלו כאנשי העיר ויש להם אלפיים אמה לכל רוח"<sup class="footnote-marker">24</sup><i class="footnote">משנה ראש השנה ה. וראה דברי התוספות ר"ה כג ע"ב ד"ה שהיו מהלכין.</i>. פשוט הוא שכל אלו יוצאין ברשות. לכולם מותר לצאת חוץ לתחומם בכדי להעיד, ליילד או להציל. אמנם לכאורה לאחר גמר תפקידם הרי הם כמו כל אדם שיצא חוץ לתחום שאין לו אלא ד' אמות במקום שהוא נמצא. מכל מקום התקין רבן גמליאל הזקן שכל אלו הם כמו אנשי העיר ויש להם אלפיים אמה לכל רוח. והטעם, שאם יהיו להם רק ד' אמות כך שלא יוכלו לזוז ממקומן במשך כל יום השבת, מלכתחילה הם לא ייצאו מחוץ למקום מגוריהם<sup class="footnote-marker">25</sup><i class="footnote">אכן יש בזה חידוש גדול, שהתירו לאו דאורייתא אחרי שנגמר כל העניין שמחמתו התירו להם לצאת מעיקרא. המגיד משנה על הרמב"ם בהלכות שבת (פ' כז הל' טז), טרח ליישב את הדבר וכתב: "שכיוון שהלכו ברשות, הרי המקום שהגיעו לו, כאילו קנו בו שביתה בין השמשות", והוסיף הוא: ״ודבר ברור הוא". ראה גם את הר"ן במקומו שם במס'׳ ר"ה שמצטט את דברי הרב המגיד ומשמע שמסכים עימו. לפע"ד הדבר אינו ברור כל כך, שהרי על יסוד המשנה בעירובין (מד ע"ב) מביא שם הרמב"ם בהל' יז את דין מי שיצא ברשות ״ואמרו לו כבר נעשית המצווה... ואם היה מקצת תחום שיצא ממנו ברשות, מובלע בתוך אלפיים אמה שיש לו ממקומו, הרי זה חוזר למקומו וכאילו לא יצא". ואם לפי ה"ה מי שיצא ברשות כאילו קנה בו שביתה בין השמשות, הרי האדם הזה שיצא ברשות, קנה לו שבות במקום המעשה, והיאך חוזר הוא למקומו. אם לא שנאמר שהוא קונה רשות על תנאי, שאם יצא ממקומו ולא יוודע לו שכבר נעשית המצווה, רק אז קונה הוא את השביתה במקום שדעתו ללכת לשם. ובכן אנו מסתבכים בפלפולים בעניין הזה וסוף כל סוף הדבר רחוק מלהיות 'ברור'. ועוד קשה, לפי ה"ה משמע שמצד הדין יש ליוצא ברשות אלפיים אמה כאנשי העיר, וא"כ מה צורך היה שר"ג הזקן יתקין תקנה. מפשטות לשון המשנה משמע שזו אכן היתה תקנה, וכדברי התוספות שם, של סופן משום תחילתן.</i>.
כמו שהתירו סופן משום תחילתן, כך יש שהתירו תחילתן משום סופן. כך שנינו במשנה במס' שבת׃ "מי שהחשיך בדרך נותן כיסו לנכרי ואם...", כשהוא לעצמו אסור לומר לנכרי שיעשה מלאכה בשביל היהודי בשבת. ולמה התירו אמירה לנכרי במקרה כזה? התשובה היא משום: "קים להו לרבנן דאין אדם מעמיד עצמו על ממונו. אי לא שרית ליה אתי לאיתויי ד' אמות ברה"ר"<sup class="footnote-marker">26</sup><i class="footnote">שבת קנג ע"א.</i>. בכדי שלא יבוא האדם לידי איסור חמור דאורייתא, התירו לו לעבור על איסור דרבנן. וכן בדליקה שנפלה בשבת "התירו לומר כל המכבה אינו מפסיד"<sup class="footnote-marker">27</sup><i class="footnote">שבת קכא ע"א.</i>. שגם בזה יש מעין אמירה לנכרי והתירו לו משום שאדם בהול על ממונו, ואי לא שרית ליה אתי לכבויי. במשנה בפרק כל פסולי המוקדשין פליגי ר' יהודה ורבנן בבכור שאחזו דם והוא עשוי למות אם לא יקיזו את דמו. ר' יהודה סבר אין מקיזין, וחכמים סברו שיש להקיזו בלבד שלא יעשה בו מום. מהשקלא וטריא במסכת פסחים מוכח שמחלוקתם היא במשמעויותיה של הסברא 'אדם בהול על ממונו'. ר' יהודה סבר ש"מתוך שאדם בהול על ממונו (כלומר הכהן הזה חרד על חיי הבכור שלא ימות, ומשום חרדתו לא יכול להיזהר במה שהוא עושה) אמרינן אי שרית ליה במקום שאין עושין בו מום אתי למיעבד במקום שעושין בו מום. ורבנן: כל שכן דאי לא שרית ליה כלל אתי למיעבד"<sup class="footnote-marker">28</sup><i class="footnote">משנה בכורות ה ב; פסחים יא ע"א.</i>. מפרש רש"י: "הואיל ובהול הוא אי לא שרית ליה במקום שאינו עושה בו מום, עובר על דבריך ועושה. ושוב אין נזהר בין מקום מום לשלא במקום מום, דסבור שהכל שוה".
עוד כלל אחד שייך לענייננו ובו מופיעה התייחסותה של ההלכה לטבע האנושי בכל כוחה. הכלל הוא: 'הנח להם לישראל, מוטב שיהיו שוגגין ואל יהיו מזידין'. לפי המשנה: "לא מטפחין ולא מספקין ולא מרקדין"<sup class="footnote-marker">29</sup><i class="footnote">משנה ביצה ה ב.</i> ביום טוב, משום גזירה שמא יתקן כלי שיר<sup class="footnote-marker">30</sup><i class="footnote">וראה תוספות ביצה ל ע"א ד"ה תנן אין מטפחין, שכתבו דהיינו רק בזמן התלמוד, שהיו בקיאין לעשות כלי שיר, אבל בזמנינו אין אנו בקיאין בזה ולא שייך למיגזר.</i>. רבא בר רב חנין שאל ליה לאביי: "והאידנא דקא חזינן דעבדן הכי ולא אמרינן להו ולא מידי"<sup class="footnote-marker">31</sup><i class="footnote">ביצה ל ע"א.</i>, כלומר מדוע אנו שותקין שעה שאנו רואין את העם עובר על גזירת חז"ל? תשובתו של אביי היתה: "ולטעמיך הא אמר רבא לא ליתיב איניש אפומא דלחיא (כלומר, על יד הלחי שמתיר הוצאה והכנסה מהמבוי לחצר ומחצר לתוכו), דילמא מגנדר ליה החפץ ואתי לאתויי" (ד' אמות ברה"ר). ומנהג נשים היה לעבור על מימרא זו של רבא, "דשקלן חצבייהו ואזלו ויתבן אפומא דמבואה ולא אמרינן להו ולא מידי", ולא אמרינן להו מידי משום הנח להם לישראל, מוטב שיהיו שוגגין ואל יהיו מזידין, הכא נמי (בעניין שאלתו של רבא בר רב חנין) הנח להם<sup class="footnote-marker">32</sup><i class="footnote">ראה גם ב"ב ס ע"ב.</i>, כמובן שבשתי הדוגמאות מדובר על גזירות חכמים שהעם עבר עליהן, התלמוד מנסה לסכם הענין ואומר שהנ"מ בדרבנן, אבל בדאורייתא לא. אבל זו איננה מסקנת השקלא וטריא, אלא׃ "ולא היא. לא שנא בדאורייתא ולא שנא בדרבנן, לא אמרינן להו ולא מידי, דהא תוספתא יו"כ דאורייתא הוא ואכלי ושתו עד שחשכה ולא אמרינן להו ולא מידי". יש בזה חידוש גדול, שאפילו בדאורייתא נאמר הנח להם לישראל מוטב שיהיו שוגגין ואל יהיו מזידין. הדבר יתבאר על ידי מה שמובא בתוספות בביאור הרעיון של הנח להם לישראל. לפי דבריהם׃ "בדבר שאין ידוע אם יקבלו כשנמחה בהן אם לאו, צריך למחות וכו', אבל בדבר שאנו יודעים בבירור שלא יקבלו אמרינן מוטב שיהיו שוגגין וכו'<sup class="footnote-marker">33</sup><i class="footnote">עיין תוספות שם ד"ה מוטב; וכן ראה שבת נה ע"א תוד"ה אע"ג וכו'. מנהג של נשים הדומה לזה שמובא בתלמוד מובא בתוספות שבת סד ע"ב ד"ה רבי ענני ברבי ששון, נשים היו מתקשטות בטבעות ובתכשיטין ויוצאות בהן לרה"ר. אחרי כל השיקולים בעניין כותבים התוספות: "וסוף דבר אמרו הקדמונים דמותרות לצאת בהן, דמוטב יהו שוגגות ואל יהו מזידות".</i> וראייתם מהתלמוד עצמו ואפשר שזוהי כוונתו של ר' אילעא שאמר משום ר"א ב"ר שמעון׃ "כשם שמצוה על אדם לומר דבר הנשמע, כך מצוה על אדם שלא לומר דבר שאינו נשמע". מוסיף על דבריו ר' אבא ואומר ׃ "חובה! שנא' (משלי ט ח) אל תוכח לץ פן ישנאך, הוכח לחכם ויאהבך"<sup class="footnote-marker">34</sup><i class="footnote">ראה יבמות סה ע"ב. לפי רש"י, דעתו של ר"א ב"ר שמעון היא ש'הוכח תוכיח׳ פירושו ׳למי שמקבל ממנו'. ראה שם במקומו. דבריו אלה של ר"א ב"ר שמעון וגם ההוספה של ר' אבא חשובים מאד לאור שיטתו של הרשב"א. בשו"ת הרשב"א (ח"ג סי'׳ שן) נתקל השואל בסתירה בין הסוגיא ממסכת ביצה ובין הנמצא מאותה סוגיא עצמה במסכת שבת (קמח ע"ב). הסתירה היא שבפרק השואל נאמר דהא דאמרינן הנח להם לישראל וכו' היינו דווקא בדרבנן אבל לא בדאורייתא, בעוד שבפרק המביא במסכת ביצה כתוב בפירוש: ׳ולא היא', דהא תוספת עינוי דאורייתא היא ואמרינן הנח להם וכו'. בתשובתו לשואל, הרשב"א מחלק ואומר: ההוא דפרק השואל בדבר הידוע ומבואר שהוא דאורייתא, 'דהעובר רשע הוא ומחינן ליה וכו', אבל תוספת עינוי לא מתפרש בהדיא בקרא אלא דמדרשא נפיק לן 'מערב עד ערב׳ וכו׳ ובהא הוא דלא מחינן". משמע שבגירסתו של השואל וגם בזו של הרשב"א היה חסר קטע מתוך הגמרא בפרק השואל: "ולא היא. לא שנא בדאורייתא ולא שנא בדרבנן'׳ וכו'. דהא עניין תוספת יו"כ וכו' שנמצא במסכת ביצה נמצא גם מלה במלה בפרק השואל ממסכת שבת. אמנם, במחילת כבודם של השואל וגם של רבינו הרשב"א, אפילו אם הקטע הזה לא היה בגירסתם לכאורה אין כאן סתירה. אילו היה מדובר בפרק השואל על איזו מצווה הידועה ומבוארת שהיא מדאורייתא, ועליה היה נאמר שבדאורייתא לא אמרינן הנח להם וכו', אז באמת היה מקום לקושייתו של השואל. אבל הסוגיא בפרק השואל היא מלה במלה כמו הסוגיא שבמס' ביצה. הדוגמאות מדרבנן של ׳הנח להם' הן אותן הדוגמאות שבמס' ביצה, ואין שום זכר לאיזו שהיא מצוה דאורייתא, ועליהן נאמר 'הנ"מ בדרבנן אבל בדאורייתא לא'. הגם שבפ' השואל לא נמצאים הדברים: 'ולא היא' וכו', כמו במסכת ביצה, אלא הכל נאמר מסתמא דגמרא. על יסוד הנאמר במסכת ביצה היינו לכאורה צריכים לומר שמה שנמצא במס' שבת, דווקא משום שהוא נמצא בדיוק כמו שהוא מובא במס' ביצה, איננו מסקנת התלמוד, בפרט שיש בידינו את מאמרו של ר"א ב"ר שמעון בעניין המצוה שלא לומר דבר שאינו נשמע עם ההוספה של ר' אבא. על כן הכוונה היא כמו שמשמע מפשטות הגמרא, שאם אנו יודעים שהמחאה לא תתקבל ואפילו במילי דאורייתא, מוטב שיהיו שוגגין ואל יהיו מזידין.</i>.
<big><strong>תכונות פסיכולוגיות </strong></big>
עד כאן דנו בתכונות אנושיות ובצרכים אנושיים, שמחמתם הכריעו התורה וההלכה לצמצם את דרישותיהם כלפי האדם, ולפעמים אף להתיר את האסור בכדי להשיג מטרה חשובה יותר. במובן מה, היתה השפעת טבע האדם בנושאים הללו בכדי הגבלת רצונו של המחוקק. אולם תכונות האדם משמשות גם באופן שונה, דהיינו כיסוד להלכות חשובות במישורים רבים של ההלכה. לעיתים מדובר בתכונות אנוכיות לגמרי, כגון הכלל: 'שאין אדם טורח בסעודה ומפסידה'. כלומר, מטבע האדם הוא שאם הוא טורח בהכנת איזה דבר, הוא רוצה לראות בקיום תכלית טרחתו. לתכונה פסיכולוגית זו יש חשיבות בעיקר בדיני אישות, ועל כן לניב 'טורח בסעודה ומפסידה' יש מובן מילולי. בדין יתומה או קטנה שאמה או אחיה קיבלו עבורה את הקידושין ואשר יכולה למאן, חולקים בית שמאי ובית הלל. בית שמאי אומרים אין ממאנין אלא ארוסות, ובית הלל אומרים ארוסות ונשואות. אמוראים שונים בגמרא טורחים להסביר את שיטת בית שמאי, עד שרבא אמר: "היינו טעמא דב"ש, שאין אדם טורח בסעודה ומפסידה"<sup class="footnote-marker">35</sup><i class="footnote">יבמות קז ע"א.</i>. הסעודה היא סעודת נישואין. והנה, אם היא תמאן אחרי הנישואין אזי כל הסעודה היתה בכדי. בתנאים אלו היתומות לא ימצאו אנשים שיהיו להתחתן עמהן. ב"ה שחולקים על ב"ש אינם חולקים על עצם הכלל שאין אדם טורח בסעודה וכו', אלא שהם סוברים מטעמים אחרים: ש"תרווייהו ניחא להו, כדי דליפוק עלייהו קלא דאישות", ועל כן יסכימו לקבל על עצמם גם את האפשרות שנישואיהם יתבטלו.
נימוק זה מופיע גם בהקשר אחר. הבעל מקבל נאמנות בטענות לגבי אשתו. אלה הם דברי ר' נחמן בשם שמואל שאמר משום ר' שמעון בן אלעזר: "חכמים תיקנו להם לבנות ישראל לבתולה מאתים ולאלמנה מנה, והם האמינוהו שאם אמר פתח פתוח מצאתי – נאמן"<sup class="footnote-marker">36</sup><i class="footnote">כתובות י ע"א.</i> – ואין צריך לשלם מאתים שבכתובתה. נשאלת השאלה אם הוא יכול להפסידה מכתובתה, שהרי אם כן "מה הועילו חכמים בתקנתם". ועוד פעם רבא הוא שאמר: "חזקה אין אדם טורח בסעודה ומפסידה". ר"ל אין לחוש שהבעל יטען כך מתוך שנאה, שאם לא היה רוצה בה היה מגרשה מן הקידושין ולא היה טורח בנישואין. וזה מוכיח שטענתו אמת. במסכת קידושין מסופר על מעשה מעניין שקרה. "ההוא דאמר לקריבאי"<sup class="footnote-marker">37</sup><i class="footnote">קידושין מה ע"ב.</i>, כלומר הוא רצה להשיא את בתו הקטנה לקרובו. אבל אשתו לא הסכימה ואמרה 'לקרובה' – היינו שתינשא לקרוב שלה. לבסוף: "כפתיה (האשה לבעלה) עד דאמר לה תיהוי לקריבה. אדאכלי ושתי אתא קריביה באיגרא וקדשה". והשאלה היתה האם יש לחוש שאבי הבת היה מרוצה מקידושי קרובו. רבא אמר שאין לחוש שהקידושין נעשו ברצון האב: "חזקה אין אדם טורח בסעודה ומפסידה". מכיוון שהאב הכין את הסעודה לשם קידושי בתו לקרובה של אשתו, אין לחוש שנתרצה לקידושי קרובו וכל הטירחא תלך לאיבוד.
לפעמים יש ותכונות פסיכולוגיות באותו באדם מתנגדות זו לזו, והבעיה היא כיצד להכריע ביניהן. על פי המשנה בכתובות, אם הבעל מוצא באשתו מומין שלא יכול היה לדעת עליהם מקודם, אזי אם אשתו כבר עזבה את בית אביה ונכנסה לרשות הבעל "צריך להביא ראיה שעד שלא נתארסה היו בה מומין אלו והיה מקחו מקח טעות"<sup class="footnote-marker">38</sup><i class="footnote">משנה כתובות פ"ז ח.</i>. והלא יש לנו כלל 'כאן נמצא כאן היה', ואם כן אפילו אין לבעל עדים על המומין אלא משנתארסה אמאי לא נאמר 'כאן נמצא כאן היה' ואפילו קודם האירוסין, והוה מקחו מקח טעות. האמוראים שדנים בשאלה הם אביי ורבא. לקושייתו של אביי משיב רבא: "משנתארסה, משום דאיכא למימר חזקה אין אדם שותה בכוסו אא"כ בודקו, והאי ראה וניפייס הוא"<sup class="footnote-marker">39</sup><i class="footnote">כתובות עה ע"ב.</i>. אכן, אם כן למה לא נסמוך על החזקה הזו גם אם היו בה המומין – עד שלא נתארסה. על כורחך הטעם הוא משום חזקה אחרת: "אין אדם מיפייס במומין". ובכן, מה ההבדל בין המומין שהיו בה לפני אירוסיה או משנתארסה, הלא אין אדם מיפייס במומין. ועל יסוד חזקה זו הרי 'מקחו' בין כך ובין כך מקח טעות הוא. הבעיה היא אם כן, מהו בעצם ההבדל בין אם העדים מעידים שהיו בה המומין משנתארסה, או עד שלא נתארסה. מסקנת השקלא וטריא היא: "אלא משנתארסה משום דאיכא תרתי: חזקה העמד גוף על חזקתו (דהיינו אם העדות היא על הזמן שאחרי האירוסין, אזי בשעת האירוסין יש לאשה חזקת הגוף שהיתה בלי מומין), וחזקה אין אדם שותה בכוס אא"כ בודקו, והאי ראה וניפייס הוא. מאי אמרת חזקה אין אדם מיפייס במומין, הוי חדא במקום תרתי, וחדא במקום תרתי לא אמרינן. עד שלא תארס העמד הגוף על חזקתו לא איכא למימר (כלומר, חזקה זו אינה קיימת בשבילה, שהרי לפי העדות המומין היו בה בשעת האירוסין). מאי איכא חזקה דאין אדם שותה בכוס אלא אם כן בודקו, והאי ראה וניפייס הוא, אדרבא חזקה אין אדם מיפייס במומין, והעמד ממון על חזקתו"<sup class="footnote-marker">40</sup><i class="footnote">שם, עה ע"ב – עו ע"א.</i> (כלומר ממונו של הבעל). מן הדיון הזה משמע שכאשר שתי העמדות של "אין אדם שותה בכוס אא"כ בודקו", ו"אין אדם ניפייס במומין", עומדות זו לעומת זו, אזי יש ביניהן מעין שיווי משקל. ואזי חזקה שתומכת באחת מהן היא המכריעה ביניהן: או חזקת הגוף התומכת ב'אין אדם שותה' וכו', או חזקת ממון שעל יד 'אין אדם ניפייס במומין'.
אמנם מדברי הרמב"ם משמע שלפעמים יש עדיפות לחזקה ש'אין אדם שותה בכוס אא"כ בודקו' על פני החזקה ש'אין אדם ניפייס במומין', ודבר זה תלוי במצב ובנסיבות הנישואין. כך כותב הרמב"ם: "בא על אשתו ושהה כמה ימים וטען שמום זה לא נראה לי עד עתה, אפילו היה בתוך הקמטים או בכף הרגל, אין שומעין לו. חזקה שאין אדם שותה בכוס אא"כ בודקו יפה יפה, וחזקתו שידע ורצה"<sup class="footnote-marker">41</sup><i class="footnote">רמב"ם הלכות אישות פכ"ה הל' ו.</i>. ישנו שוני נוסף בין דין זה לבין דין המשנה שהבאנו לעיל. במשנה מדובר שהעדים מעידים שהמומין הופיעו אחרי האירוסין, ועל כן יש כאן חזקת הגוף התומכת בחזקה שאין אדם שותה וכו', אבל הרמב"ם לא הזכיר שום עדות. מכיוון שכך אין כאן חזקת הגוף והכל עומד בספק. מצד אחד אין אדם שותה בכוס וכו' ומצד שני אין אדם ניפייס במומין, ואזי הדין כמו בכל ספק שיש להעמיד ממון על חזקתו. חידושו של הרמב"ם הוא שהגם שאין כאן חזקת הגוף, הרי שאם הבעל שהה עם אשתו מספר ימים, סביר הוא שהבעל בדק ונתפייס. במקרה כזה, החזקה של 'אין אדם שותה' עולה על החזקה שכנגד ש'אין אדם ניפייס במומין'. כמובן שלפי זה הא דאיתא בתלמוד שרק עם חזקת הגוף יש לסמוך על החזקה ש'אין אדם שותה בכוס אא"כ בודקו', היינו דווקא אם בעל ולא שהה עמה, או שהה עמה ולא בעל<sup class="footnote-marker">42</sup><i class="footnote">הסבר זה הוא על פי פירושו של המגיד משנה בדינו של הרמב"ם, אך עיין גם בכסף משנה שם, ולכאורה אין מקום לקושייתו. ודו"ק.</i>. כלומר, מדברי הרמב"ם עולה שבחזקות של התנהגות אנושית יש לדון על פי המצב והתנאים.
ישנם מקרים שבהם היחסים עם הזולת קובעים את התנהגותו של האדם, ואזי משפיעה התנהגות זו על עיצובה של ההלכה. הלכה שכזו מצויה בדינו של רב המנונא: "אשה שאמרה לבעלה גירשתני, נאמנת. חזקה אין אשה מעיזה פניה בפני בעלה"<sup class="footnote-marker">43</sup><i class="footnote">יבמות קטז ע"א; ראה גם: כתובות כב ע"ב; נדרים צא ע"א; גיטין פט ע"ב.</i>. על יסוד 'חוק' פסיכולוגי זה מתירים אשת איש לעלמא. כמובן שאין זה 'חוק' אבסולוטי, כמו לגבי החזקה ש'אין אדם שותה בכוס אא"כ בודקו', גם כאן הכל תלוי במקום ובזמן. התוספות כבר העירו על דין זה במס' יבמות שהיא נאמנת רק אם טענתה מכוונת לענין האישות, אבל אם בכוונתה לתבוע את כתובתה – אינה נאמנת. גם כאן ישנו מפגש בין שתי תכונות פסיכולוגיות. מצד אחד האשה, בגין מצבה החברתי הנמוך, אינה מעיזה לשקר בפני בעלה, ומצד שני תאוות הממון משפיעה עליה עוז לעמוד כנגד בעלה. בהתנגשות זו החזקה ש'אין אשה מעיזה' וכו', מורעת ונחלשת ואין לסמוך עליה. באופן דומה אנו אומרים כי דווקא בפני בעלה אין לה האומץ לשקר בדבר הידוע לו, אולם שלא בפניו היא מעיזה ומעיזה. על כן אם ישנה עובדה מסוימת המסייעת לטענתה, כגון שהבעל שלח לה גט על ידי שליח והשליח מת ואיננו יודעים האם הספיק למסור לה את הגט אם לא, אזי עצם העובדה שהבעל שלח גט הרי זה מחזק את תחושתה של האשה שדבריה ייאמנו, ועל כן במקרה זה היא 'מעיזה ומעיזה', ומשום כך דווקא כאן אין לסמוך על אמירתה בלבד בכדי להתיר אשת איש<sup class="footnote-marker">44</sup><i class="footnote">גיטין סד ע"ב.</i>.
מהזווית הפסיכולוגית, מעמדו של הלווה מול המלוה דומה במידת מה לאשה מול בעלה בענין הגט. גם הלווה אינו מעז לשקר בפני המלווה, ואלו הם דברי רבה בנושא: "מפני מה אמרה תורה מודה מקצת הטענה ישבע – חזקה, אין אדם מעיז פניו בפני בעל חובו, והאי בכוליה בעי דנכפריה, והא דלא כפריה – משום דאין אדם מעיז פניו. והאי בכוליה בעי דלודי ליה, והאי דלא אודי – אשתמוטי הוא דקא מישתמט מיניה, סבר עד דהוו לי זוזי ופרענא ליה"<sup class="footnote-marker">45</sup><i class="footnote">בבא מציעא ג ע"א.</i>. זהו דין תורה שהמודה במקצת הטענה חייב שבועה, אבל הכופר בכל פטור משבועה. עצם העובדה שהוא כופר הכל בפני התובע יש בה משום הוכחה שאינו חייב לו, משום שחזקה היא שאין אדם מעיז פניו בפני בעל חובו. האמוראים מצאו לנכון להרחיב את דין התורה ולהוסיף עליו, שאף במקרה שישנה חזקה אחרת המתנגדת לחזקה ש'אין אדם מעיז פניו בפני בע"ח', עדיין עומדת חזקה זו בעינה. קודם עסקנו בחזקות העוסקות באישיות של האדם והמתנגדות זו לזו. כעת ההתנגשות היא בין שני אנשים העומדים זה לעומת זה כשהם שונים זה מזה במעמדם החברתי – האחד לווה והשני מלוה. על פי דין תורה הכופר בכל פטור משבועה, משום שאין אדם מעיז פניו בפני בעל חובו, אמנם על ידי כך אנו מאשימים את המלווה שהוא שקרן בתביעתו. עולה השאלה וכי אין התנהגות נורמטיבית במצבים אלו? מסתבר שהפתרון הוא באמצעות תקנה של רב נחמן שהכופר בכל: "משביעין אותו שבועת היסת. מאי טעמא? חזקה אין אדם תובע אלא אם כן יש לו עליו"<sup class="footnote-marker">46</sup><i class="footnote">שבועות מ ע"ב.</i>. כמובן שעל כך יש להקשות: "אדרבה, חזקה אין אדם מעיז פניו בפני בעל חובו. אשתמוטי הוא דקא משתמיט ליה, סבר עד דהוה לי ופרענא ליה". אין ספק שבכפירת הכל יש העזה יותר גדולה מאשר במי שמודה במקצת. מכל מקום אף במקרה של כופר הכל אנו מוכרחים לומר שהלווה יכול להקל על עצמו מהתעוזה שבדבריו לגבי המלווה, שכן סוף סוף יש בדעתו לשלם את חובו, ועל כן גם למלווה יש חזקה ש'אין אדם תובע אא"כ יש לו עליו'.
יש לשים לב שבכאן אנו עברנו מחזקות שמקורן בפסיכולוגיה האנושית לחזקות המיוסדות על המצפון ועל ערכים אנושיים. האשה אינה מעיזה ביחס לבעלה משום תחושת חוסר השוויון החברתי כלפי בעלה. משהו מעין זה ישנו גם בפסיכולוגיה של הלווה. אבל אין ספק שיחד עם זאת יש גם תחושה של הכרת הטוב של הלווה כלפי המלווה שעזר לו בהלוואתו, ועל כן אין הלווה מעז לכפור בכל. שאר החזקות שבהן דנו לעיל: 'אין אדם טורח בסעודה ומפסידה': 'אין אדם שותה בכוס אא"כ בודקו'; אין אדם ניפייס במומין', כולן מקורן בתכונות פסיכולוגיות. לעומת זאת חזקת המלווה ש'אין אדם תובע אא"כ יש לו עליו', מושרשת בעיקר במישור המוסרי. כך ישנן עוד 'חזקות מוסריות' שהשפיעו על פסיקת ההלכה. בהתנהגויות שמקורן בתכונות הפסיכולוגיות, האדם עומד לבדו, והוא מעוטף לגמרי בעצמו. על כן החזקות הפסיכולוגיות הן כולן אנוכיות: 'אין אדם טורח בסעודה...'; 'אין אדם שותה...': 'אין אדם ניפייס...'. אפילו האשה שאיננה מעיזה אינה פונה אל בעלה אלא עומדת בפני בעלה, הרי היא עומדת לבדה טרודה באינטרסים לגמרי אישיים.
מאידך, התנהגות הנובעת מחזקות שמקורן במצפון ובמוסר, היא כבר התנהגות שיש בה יחס הדדי. היחס יכול להיות בין אדם למקום ובין אדם לחבירו (כמובן, כמו תמיד ביהדות, מה שהוא בין אדם לחבירו הוא גם בין אדם למקום). לכל 'החזקות המוסריות' הללו ישנה השלכה בקביעת ההלכה. למשל במשנה בקידושין שנינו: "קידשתי את בתי ואיני יודע למי קידשתיה ובא אחד ואמר אני קידשתיה, נאמן"<sup class="footnote-marker">47</sup><i class="footnote">משנה קידושין פ"ג ז.</i>. רב מפרש את המשנה כך: "אמר רב: נאמן ליתן גט ואין נאמן לכנוס: נאמן ליתן גט, אין אדם חוטא ולא לו: ואין נאמן לכנוס, אימא יצרו תוקפו"<sup class="footnote-marker">48</sup><i class="footnote">קידושין סג ע"ב.</i>. הבעיה של המשנה היא שייתכן ולא הוא קידש את הבת, אלא מתוך תאוותו אליה אומר מה שאומר. והרי אם היא אכן נתקדשה למישהו אחר הריהי אשת איש. על כן סבור רב שאסור לו לכנוס, אבל נאמן ליתן לה גט ולהתירה להינשא לאחר. אין לחוש שמא אינו הבעל וגטו אינו אלא חספא בעלמא, ובמידה ומתירין לה להינשא הרי שמתירים אשת איש לעלמא. הטעם הוא ש'אין אדם חוטא ולא לו'. היינו, לשקר שהוא זה שקידש את הבת זהו חטא. כל אדם הוא רק אדם ועל כן הוא מסוגל לחטוא למען טובתו, ועל כן אין להאמין לו ולאפשר לו לכנסה. אבל כאשר הוא נותן גט וגורם שהיא תינשא לאחר, הגם שהיא אשת איש, אין לחוש שיהודי יעשה דבר של רשעות כזו שאין בו שום תועלת ממנו בשבילו, שהרי 'אין אדם חוטא ולא לו'. מטעם זה אמר רב הונא: "שכיב מרע שהקדיש כל נכסיו, ואמר מנה לפלוני בידי – נאמן, חזקה אין עושה קינוניא על הקדש"<sup class="footnote-marker">49</sup><i class="footnote">ערכין כג ע"א. וראה גם שבועות מב ע"ב.</i>. כלומר, לא חיישינן שהוא משקר רק משום שהוא רוצה להוציא מהנכסים שהוא הקדיש סכום מסוים, מפני שהתחרט על זה שהקדיש את הכל. על אף שיש פלוגתא בין התנאים האם ניתן לסמוך על החזקה שאין אדם עושה קנוניא על ההקדש, הרי שמהגמרא עולה שרב הונא אמר לשמעתיה אליבא דכולי עלמא: "שעד כאן לא פליגי אלא בבריא", כלומר בבריא ניתן לומר שהתחרט ורוצה לקחת בחזרה חלק מנכסיו, "אבל בשכיב מרע – דברי הכל אין אדם עושה קינוניא על ההקדש. מאי טעמא? אין אדם חוטא ולא לו".
בדוגמאות שהובאו לעיל, ההתנהגות מתוך חזקה מוסרית היא בעיקרה שלילית, כלומר היא קובעת כיצד לא להתנהג ומה לא נהוג לעשות. אכן, רובן של החזקות שמקורן במצפון הינן חיוביות והן מגדירות מעשים פוזיטיביים. נושא אחד שמוגבל לחלוטין ליחסים שבין האדם להקב"ה, הוא כללו של ר' מאיר שאין אדם מוציא את דבריו לבטלה בענייני הקדש: "המקדיש מעשה ידי אשתו, הרי זו עושה ואוכלת. המותר, רבי מאיר אומר הקדש, רבי יוחנן הסנדלר אומר חולין"<sup class="footnote-marker">50</sup><i class="footnote">משנה כתובות פ"ה ד.</i>. מכיוון שתיקנו מזונות תחת מעשה ידיה ומעשה ידיה הם התשלומין בעד המזונות, הרי שהיא יכולה לומר איני ניזונית ואיני אוכלת, ואין לבעלה רשות במעשה ידיה ואינו יכול לקדשם. אם הבעל הקדיש את 'המותר', הרי מה שהיא עושה לו יתר על מזונותיה (שמטעם תקנת חכמים המותר הוא של הבעל, בעד המעה כסף שחייבו אותו חכמים ליתן לה בכל שבוע, לצרכיה בנוסף על מזונותיה), הרי ר' מאיר טוען שזהו הקדש ור' יוחנן הסנדלר סבור שהוא חולין. את טעמו של ר' מאיר מפרש ריש לקיש. לכאורה אפשר לומר שמכיוון שטעמו של ר' יוחנן הסנדלר הוא דקסבר שאין אדם מקדיש דבר שלא בא לעולם (ומעשה ידיה עדיין אינם בעולם ואין הבעל יכול לקדשם), הרי שטעמו של ר' מאיר שחולק עליו עשוי להיות להיפך, שאדם כן יכול להקדיש דבר שלא בא לעולם, ומטעם זה המותר הוא הקדש. ריש לקיש דוחה פירוש זה. לדעתו גם ר' מאיר סבור שאין אדם מקדיש דבר שלא בא לעולם, "אלא טעמא דרבי מאיר, מתוך שיכול לכופה למעשה ידיה, נעשה כאומר לה יקדשו ידיך לעושיהם"<sup class="footnote-marker">51</sup><i class="footnote">כתובות נח ע"ב.</i>. שואלת הגמרא: "והא לא אמר לה הכי", אלא קידש את מעשה ידי אשתו ככתוב במשנה. אך מסביר ריש לקיש: "כיון דשמעינן ליה לר"מ דאמר: אין אדם מוציא דבריו לבטלה, נעשה כאומר לה יקדשו ידיך לעושיהם". פירוש הדברים, שמכיוון שאין אדם מקדיש דבר שלא בא לעולם, אם כן הרי בשעה שהוא מקדיש את מעשה ידי אשתו שעדיין אינם בעולם, הרי הוא מוציא את דבריו לבטלה, אולם בדברים של הקדש<sup class="footnote-marker">52</sup><i class="footnote">ראה רש"י גיטין לט ע"א, ד"ה הא מני ר' מאיר היא דאמר וכו'.</i> אדם נזהר שלא להוציא את דבריו לבטלה. אם כן וודאי כוונתו שיהא הקדש באופן שאפשר להקדיש אותם, דהיינו 'יקדשו ידיים לעושיהם'. ר' מאיר אמר את שמועתו גם במסכת ערכין: "ת"ר המעריך פחות מבן חודש – ר"מ אומר: נותן דמיו, וחכמים אומרים: לא אמר כלום"<sup class="footnote-marker">53</sup><i class="footnote">ערכין ה ע"א. עיין גם נזיר ט ע"א וגיטין לט ע"א; עג ע"א.</i>. הפלוגתא ביניהם מתפרשת באופן כזה: "ר"מ סבר: אין אדם מוציא דבריו לבטלה, יודע שאין ערכין לפחות מבן חודש וגמר ואמר לשם דמים; ורבנן סברי: אדם מוציא את דבריו לבטלה". ר' מאיר, לא רק שסובר שבדברים של הקדש אין אדם מוציא דבריו לבטלה, אלא הוא גם מניח שיש לציבור ידיעה בדיני התורה.
עיקר חשיבותן של חזקות המצפון הוא בתחום היחסים שבין אדם לחבירו. נביא כאן דוגמא מדיני אישות ודוגמא מדיני ממונות. המשנה העוסקת במי שגירש את אשתו ולן עימה בפונדק, מלמדת כי באנו כאן למחלוקת בית שמאי ובית הלל: "בית שמאי אומרים אינה צריכה הימנו גט שני, ובית הלל אומרים צריכה הימנו גט שני."<sup class="footnote-marker">54</sup><i class="footnote">משנה גיטין ח ט.</i> לפי מסקנת התלמוד הפלוגתא היא ב'ראוה שנבעלה'<sup class="footnote-marker">55</sup><i class="footnote">גיטין פא ע"א.</i>, והבעיה היא שכיוון שאשה מתקדשת בביאה, האם יש לומר שאדם זה קידש את גרושתו בביאה זו. בית שמאי סוברים ש'אדם עושה בעילתו בעילת זנות' ואין כאן קידושין מחדש, ואין צורך בגט שני. בית הלל סברי, אין אדם עושה בעילתו בעילת זנות וכוונתו היתה לשם קידושין, ועל ידי זה גרושתו נעשית עוד הפעם אשתו והיא צריכה הימנו גט שני. גם כאן זו חזקה, אמנם חזקה מוסרית לגמרי. זו התנהגות הנובעת מתחושת כבוד עצמי, מתוך אחריות לגבי הזולת, ומתוך תחושת אחריות של אדם בפני בוראו.
על יסוד חזקה זו, בעיה חשובה מאד בעניני אישות נפתרת אליבא דחד אמורא, שהלכה כמותו, במקרה שאדם קידש אשה על תנאי שאין עליה נדרים, אך הוא לא בדק האם יש עליה נדרים אם לאו, ונמצאו עליה נדרים. הדילמה היא, האם נאמר שהתנאי לא התקיים, הקידושין בטלין ואין היא אשתו, או שמא כיוון שכינסה סתם בלי לבדוק האם התנאי מתקיים או לא, הרי שהוא מחל על תנאו והקידושין חלים. נחלקו בכך רב ושמואל: "רב אמר: צריכה הימנו גט, ושמואל אמר: אינה צריכה הימנו גט."<sup class="footnote-marker">56</sup><i class="footnote">כתובות עב ע"ב.</i> לכאורה טעמו של רב הוא שמשום שתיקתו בזמן הנישואין הרי הוא כאילו אמר שמחל על תנאו, על כן מדגיש אביי: "לא תימא טעמיה דרב, כיון שכנסה סתם אחולי אחליה לתנאיה, אלא טעמא דרב, לפי שאין אדם עושה בעילתו בעילת זנות". פירוש הדברים הוא, שמכיוון שלא מחל על התנאי, אם גירשה אינו צריך לתת לה את כתובתה, שהרי לענין ממונא התנאי קיים. אכן, לענין אישות אנו אומרים, מטעם החזקה שאין אדם עושה את בעילתו בעילת זנות, שבעל לשם קידושין והרי היא אשתו וצריכה גט.
בדיני ממונות אנו נפגשים בהתנגשות בין שתי חזקות מוסריות בין שני בני אדם. בכל התורה כולה הדין הוא שאין אדם נשבע ונוטל. למרות זאת התקינו חכמים, שאם שכיר תובע את שכרו ובעל הבית אומר ששילם לו כבר, אזי על השכיר להישבע והרי הוא נוטל מיד את שכרו. הטעם לתקנה זו הוא שבעל הבית טרוד בפועליו וטועה בחשבו שכבר שילם לשכיר זה את שכרו. על כך שואלים בתלמוד: "אי הכי, אפילו עבר זמנו נמי, אלמה תנן: עבר זמנו אינו נשבע ונוטל! – חזקה אין בעל הבית עובר משום בל תלין"<sup class="footnote-marker">57</sup><i class="footnote">בבא מציעא קיב ע"ב.</i>. והקושיא היא: "והא אמרת בעל הבית טרוד בפועליו הוא". אם כן מאי נפקא מינה אם השכיר תובע את שכרו בגמר יום עבודתו או ממחרת. אחרי תירוץ קושיא זו מובאת עוד קושיא: "וכי שכיר עובר משום בל תגזול?". כלומר, למה יש לסמוך על החזקה שאין בעה"ב עובר משום בל תלין, וכי גרע ממנו השכיר, ואמאי נחשוד אותו שהוא עובר על בל תגזול? כלומר, ישנה כאן התנגשות בין שתי חזקות מוסריות. התירוץ הוא שלגבי בעה"ב ישנן שתי חזקות: חדא דאין בעה"ב עובר משום בל תלין, וחדא דאין שכיר משהה שכרו. ולגבי השכיר, ישנה רק חזקה אחת, שאין הוא עובר על בל תגזול. הרעיון שמופיע כאן הוא שיהודים בדרך כלל אינם עוברים על דיני תורה, ויש לדון בבעיות הלכתיות על יסוד הנחה זו.
עד כה היה ניסוחו של הרעיון שלילי: 'אין אדם עושה בעילתו בעילת זנות'; 'אין אדם עובר על בל תלין'; 'אין השכיר עובר על לא תגזול'. אכן במספר מקומות הרעיון קיבל גם ניסוח חיובי. כך שנינו במשנה בדין קרבן הפסח: "מי שהבטיחוהו להוציאו מבית האסורים, והחולה והזקן שהן יכולין לאכול כזית – שוחטין עליהן. על כולם אין שוחטין עליהן בפני עצמן"<sup class="footnote-marker">58</sup><i class="footnote">משנה פסחים, פ"ח ו.</i>, אלא רק בחבורת אחרים, מחשש "שמא יביאו הפסח לידי פסול". כלומר, הגם שהבטיחוהו שישחררו אותו מבית האסורים, אפשר שישנו את דעתם ולא יתנו לו לצאת, ואם ישחטו את הפסח עליו לבדו והוא לא יאכל ממנו, הרי הביאו את הפסח לידי פסול. רבה בר רב הונא בשם ר' יוחנן מפרש את המשנה: "לא שנו אלא בית האסורין דנכרים, אבל בית האסורין דישראל – שוחטין בפני עצמו, כיון דאבטחינהו – מפיק ליה, דכתיב (צפניה ג יג) 'שארית ישראל לא יעשו עוולה ולא ידברו כזב'"<sup class="footnote-marker">59</sup><i class="footnote">פסחים צא ע"א.</i>. מנהלי בתי אסורים דעכו"ם, אפשר שלא יקיימו את דבריהם, זה היה ניסיון דורו של ר' יוחנן ולאחריו. אבל יהודים לא יכזבו בדבריהם, ועל כן אפשר לסמוך לדינא על הבטחתם. אחרי רבה בר רב הונא השתמש אביי ב'חזקה' זו בכדי לפסוק הלכה. דבר זה קרה באותו המקרה שעליו כבר דנו לעיל, כאשר האב הסכים לתת את בתו הקטנה לאשה לקרובה של אשתו, ובמשך הסעודה בא קרובו וקידשה. השאלה היתה האם ניחוש לכך שהאב נתרצה לקידושיו. רבא, כזכור, פסק על סמך החזקה הפסיכולוגית שאין אדם טורח בסעודה ומפסידה, שאין לחוש לכך. גם אביי סבר שאין לחוש שהבעל היה מרוצה מקידושי קרובו, אבל טעמו הוא החזקה המוסרית: "כתיב 'שארית ישראל לא יעשו עוולה ולא ידברו כזב'"<sup class="footnote-marker">60</sup><i class="footnote">קידושין מה ע"ב. רב חסדא משתמש בפסוק זה במובן אחר בפרשו את טעמו של רשב"ג במשנה בבא מציעא קו ע"ב.</i>.
<big><strong>נשתנו הטבעים </strong></big>
נראה לי שהחזקות שאותן ביררנו לעיל, הפסיכולוגיות והמוסריות, תלויות לגמרי בזמן ובמקום. בהיותן קשורות בנימוסי החברה, בשינויים בהתנהגות הפסיכולוגית, ובכוח פעולתם של ערכים מוסריים בחברה, עשויות להשתנות גם ההשלכות ההלכתיות. לדוגמא, עולה השאלה האם במצב המוסרי הנוכחי ניתן עדיין להשתמש בחזקה ש'אין אדם עושה את בעילתו בעילת זנות'? או האם אפשר לסמוך על החזקה ש'אין בעה"ב עובר על בל תלין'? או שהשכיר בתובעו את משכורתו, אכן מדקדק בלאו של לא תגזול? האם בזמנינו פעיל אותו 'חוק' פסיכולוגי ש'אין אדם מעיז פניו בפני בעל חובו', או ש'אין מעיזה פניה בפני בעלה'? מתי אפשר לסמוך על הכלל ש'שארית ישראל לא יעשו עוולה ולא ידברו כזב'? אין ספק שבכל העניינים הללו יש להתחשב עם תנאי הזמן והמציאות הקיימת. גדולי הראשונים היו מודעים לכך שבהרבה עניינים המציאות הנוכחית שונה מהמציאות שהיתה מקובלת בתלמוד, לאור הסתירה ביניהן הם החליטו שנשתנו הטבעים, ואפילו הטבע הביולוגי. מחמת השינויים הללו גם הדין שונה. כך למשל מובא בשולחן ערוך אבן העזר, בעניני ייבום וחליצה, שמי שמת והניח את אשתו מעוברת והיא ילדה, אפילו אם הוולד מת מיד לאחר היוולדו, הרי היא פטורה מייבום. אלא שמדרבנן צריך להיות ברור ש"כלו לו חדשיו ונולד לט' חודשים גמורים"<sup class="footnote-marker">61</sup><i class="footnote">שו"ע אה"ע סי' קנו ד.</i>. בלי זה אין הוולד בר קיימא ואינו פוטר את אמו מן הייבום. עד כאן דברי המחבר. אולם מוסיף עליו הרמ"א: "אפילו לא נכנסה בחודש התשיעי רק יום אחד מלבד יום שנתעברה בו, הוי ולד קיימא. ואע"ג דאמרינן בגמרא יולדת לתשעה אינה יולדת למקוטעין, כבר תמהו על זה רבים שהחוש מכחיש זה, אלא שאנו צריכין לומר שעכשיו נשתנה הענין, וכן הוא בכמה דברים". מקור הדברים הללו מצוי בבית יוסף על אתר, שהביא זאת בשם הרשב"ץ.
והנה בזמננו אנו, דורות אחדים אחרי הב"י והרמ"א, השינוי רק הלך והתעצם, ויש לפסוק בדינים אלו לפי המידע הרפואי של ימינו. למשל, לשינויים כאלה ישנן השלכות גם בדיני מילה. על פי הגמרא: "בן שבעה מחללין עליו את השבת (למולו בזמנו, או לעשות לו כל הצריך בכדי להחזיקו בחיים), ובן שמונה אין מחללין עליו את השבת. ספק בן שבעה ספק בן שמונה – אין מחללין עליו את השבת. בן שמונה הרי הוא כאבן, ואסור לטלטלו"<sup class="footnote-marker">62</sup><i class="footnote">שבת קלה ע"א.</i>. והנה התוספות על אתר (בד"ה בן שמונה) העירו על כך: "נראה לר"י דעכשיו מותר לטלטל כל תינוקות, שאין אנו בקיאין וכולם כמו ספק בן ח' ספק בן ט', ופעמים שהאשה מתעברת סמוך לטבילתה ופעמים שאינה מתעברת, ומותר למולו בשבת... דמותר לטלטלו ולמולו בשבת אם אין ריעותא בשערו ובציפרניו, כדאמר בפרק הערל (יבמות פ ע"ב) דאמרינן האי בר שבעה הוא ואישתהויי אישתהי". אין ספק שהדינים הללו יסודם במידע רפואי־ביולוגי של זמנם. הגם שאפשר להשלים עם הפסק שאם הילד בתוך ט' למקוטעין ויש ריעותא בשערו ובציפורניו אין למולו בשבת, אבל בימינו אנו אסור לנו לחשוב שאיזה שהוא ולד שנולד והרי הוא חי, יש להתייחס אליו כאל אבן ואסור לטלטלו ולטפל בו בשבת. אדרבה, מכיוון שיש לנו האפשרות, המצוה היא לעשות את הכל בכדי להציל את חייו.
לשינוי הטבעים יש חשיבות גם בדין 'קטלנית'. אשה שמתו שני בעליה נקראת 'קטלנית' ואסור לה להינשא בפעם השלישית. כך נפסקה ההלכה על פי רבי<sup class="footnote-marker">63</sup><i class="footnote">יבמות סד ע"ב.</i>. הרא"ש פוסק שאם נישאת כופין את הבעל להוציאה. הרמב"ם סבור שלא תינשא, אבל אם נישאת לא תצא<sup class="footnote-marker">64</sup><i class="footnote">רמב"ם הלכות איסורי ביאה פ' כא הל' לא. טור אבן העזר סי' ט. וראה ב"י על אתר.</i>. למרות זה מביא הבית יוסף בשם הרמב"ן והריב"ש, שמעשים שבכל יום שחכמים גדולים ואנשי מעשה אינם מקפידים על דין קטלנית ואינם מוחים. בשם האור זרוע הוא מוסיף: "כתב הא דקבעינן הלכתא כר' לשלישי לא תינשא, לא לאוסרה ולא לוודאי חששא אלא לספק חששא"<sup class="footnote-marker">65</sup><i class="footnote">בית יוסף אבן העזר סי' ט.</i>. והוסיף על כך הב"י בכדי ליישב את דברי האור זרוע: "ולא חיישי לספק חששא כמו שאין אנו נזהרין מכמה מילי דאזהירו רבנן עלייהו משום חשש סכנה וגם מתוך שאנו מתי מעט וצריכין אנו לישא מאשר נמצא דשו בה רבים (עי' שבת קכט ע"ב) ושומר פתאים ה' (תהלים קטז ו)". בסוף דבריו הוא אומר: "לכאורה קשה הדבר לצדד כ"כ להתיר", אבל מ"מ הוא נכנע למנהג הזמן ומלמד עליו סניגוריא: "אבל נראה דנזקקין אנו לדקדק משום עיגונא דנשים ילדות דאיתרע בהו כי האי מילתא, אם היו אסורות להנשא היה לחוש שמא ח"ו תצאנה לתרבות רעה". תמצית הדברים היא שאיסור נישואי 'קטלנית' לא היה יכול להתקיים אל מול הלחץ מצד המציאות.
סברת הבית יוסף, שלגבי נשים צעירות, יש לחוש שאם הן תעגנה מטעם קטלנית, הרי שהן עלולות לצאת לתרבות רעה, מקורה בתשובת הרמב"ם. בהלכות איסורי ביאה פסק הרמב"ם שאסור לקטלנית להינשא, ואם נישאת לא תצא. אבל בתשובותיו הוא מרחיק לכת ומקל בענין זה. הוא דן בבעיה זו בשתי תשובות. באחת הוא דן באשה שהוחזקה שבעליה מתים ומישהו ביקש לישא אותה. בית הדין לא התירו לה להינשא מטעם דין 'קטלנית'. לפי השואל, אשה זו נותרה במצוקה, שכן לא יכלה להינשא לאיש שיזון אותה בפרוסת פת. תשובת הרמב"ם היתה: "התשובה, אם יקדשנה מישהו בפני שנים, תופסין הקידושין ויכתוב לה אח"כ כתובה בבית הדין ותינשא בבית הדין. וראוי להקל באלה העניינים ושיעמיד הדיין פני מתעלם מהם בגלוי, לפי שהדקדוק בזה הענין הקל מביא לעניינים חמורים מאד"<sup class="footnote-marker">66</sup><i class="footnote">שו"ת הרמב"ם סי' טו הוצאת מקיצי נרדמים, תשי"ח.</i>. בתשובה אחרת, הרמב"ם מביע את דעתו בנושא בדברים הרבה יותר ברורים. השאלה עסקה במי שמוחזקת כיבמה, האם מותר לה להתייבם בניגוד לאיסור נישואין ל'קטלנית'. היו מי שאסרו עליה את הייבום. בתחילת תשובתו הרמב"ם תמה "תמיהה גדולה על תלמידי חכמים יקרים עסוקים בתורה תמיד, שיסתפקו עליהם מדרגות האיסורים עד זאת המידה ולא יבדילו בין האסור מן התורה למה שהוא אסור מדבריהם ולמה שהוא מגונה בלבד ואין איסור בו"<sup class="footnote-marker">67</sup><i class="footnote">שו"ת הרמב"ם סי' ריח. תמצית התשובה מובאת בכ"מ הלכות איסורי ביאה פ' כא הל' לא.</i>. האוסרים דימו את האשה המוחזקת למה דאיתא בתלמוד שאשה שמלה את בנה הראשון ומת, את השני ומת, לא תמול את השלישי<sup class="footnote-marker">68</sup><i class="footnote">יבמות סד ע"ב.</i>. ועל כך כתב הרמב"ם בהמשך התשובה: "והיותר תימה בשאלה הוא השוואתכם ספק נפשות הבא בידים, שדוחה מילה, לספק נפשות, שחוששים לו על דרך הניחוש והכישוף והדמיונות והדימויים, אשר במקצת הזמנים יקבלו פעולתם הגופות חלושי הבנין". ואת דעתו הוא מביע בדברים אלה: "אלא דעתנו, שזאת המוחזקת מגונה שתינשא לשאר האנשים, אבל אין איסור בזה כלל, ואין הבדל בין אדם שישא מוחזקת או יאכל מכישא דאסר גנאה<sup class="footnote-marker">69</sup><i class="footnote">ראה שבת פא ע"ב – פב ע"א. במעשה דההוא מטרוניתא דאמרה לה לרב חסדא ולרבה בר רב הונא שאין כישופה שולט עליהם משום שהם "ולא שליף לכו ירקא ואכיל לכו מכישא דאסיר גינאה" (כלומר מהאגודה שאוגדין הגננים, אלא מתירין את האגודה תחילה).</i> (כלומר מהאגודה שאגדו הגננים ולא חוששין לכישוף) וכיוצא בזה". ומסיק הרמב"ם: "והלכה למעשה אצלנו בכל ארצות אנדלוס תמיד, (שאם) ימות לאשה בעל אחר בעל, מספר בעלים, היא לא תימנע מלהנשא, ביחוד כשהיא בשנות הבחרות, בגלל ההפסד שיש לחשוש בזה. וכבר מצינו, שחכמי התלמוד (גיטין לח ע"א) התירו לעבור על איסורי הנאה ושחררו אמתא, עד שלא נשאר מכשול לפריצים, ואיך נסכן אנו בבנות ישראל לצאת לתרבות רעה? ותכלית המהדרים אצלנו היא, שלא לקדש מוחזקת (כלומר, שהקידושין אינם נעשים בבי"ד או בנוכחות הרבנים), אלא לומר לה בפירוש אם תמצאי מי שיקדש אותך, הרי אנו לא נחייבו (כלומר את המקדש, לגרש אותך), אלא בך (הדבר תלוי). והיו האשה עם חתנה מערימים, שיקדשום שניים בעלמא (כלומר בפני שני עדים), ואחר כך היא באה לבית דין וכותבין לה כתובה ונכנסת לחופה ומברכים אותה בית דין שבע ברכות שלה, הואיל ונתקדשה. כך עשה בית דינו של רבינו יצחק הרב ז"ל בעל ההלכות, וכך בית דינו של רבינו יוסף הלוי תלמידו ז"ל, וכך עשה כל מי שנמשך אחריהם, וכך הורינו אנחנו ועשינו בארץ מצרים, מאז באנו אליה". כך הוא ראוי להתנהג בנישואין בעלמא. אמנם השאלה התייחסה ליבמה, ועל כן מסכם הרמב"ם: "וכל זה (כלומר 'המוחזקת') תידחה מצוה של תורה מפני חששא בעלמא (כלומר שלא תתייבם). זה דבר שלא שמענו מעולם כמותו, ולא חשבתי שיעלה כלל על דעת השלם (בשכלו). והלכה למעשה, שקידשו אותן לכתחילה ונתייבמו. ולא נראה מעולם מי שחשש לזה, וזה דבר שאין ראוי לפקפק בו בשום פנים". לאור דברי הרמב"ם הללו חשוב להזכיר, שהב"י בתוך דבריו שהבאנו לעיל גם מעיר: "דמעשים בכל יום שאנו רואים שנישאת לשלישי ומאריכים ימים ומולידים בנים ובנות".
מכיוון שהרמב"ם מדמה את דינה של הקטלנית ל'ניחוש כישוף ודמיונות והדימויים", נביא כאן גם את דברי המג"א על הא דאיתא באו"ה שבין בשר לדגים חובה ליטול משום דקשה לדבר אחר והמירא סכנתא מאיסורא, וכתב הוא: "ואפשר דבזמן הזה אין סכנה כל כך, דחזינן כמה דברים המוזכרים בגמרא שהם סכנה לרוח רעה ושאר דברים, והאידנא אינו מזיק דנשתנו הטבעיות וגם הכל טבע הארצות"<sup class="footnote-marker">70</sup><i class="footnote">מגן אברהם, שו"ע או"ח סי' קעג ס"ק א. באופן דומה לזה נמצא בתוספות מו"ק יא ע"א ד"ה כוורא: "ובזמן הזה תופסים סכנה למיכל סמוך לסירחון וגם משתי עלה אבוה דאמר בסמוך דמעלי, ושמא נשתנו כמו הרפואות שבש"ס שאינן טובות בזמן הזה". עיין בפ"ח יו"ד סי׳ קטז, שאסף הדינים מענייני גילוי וכל מיני סכנות אחרות הנמצאות שם, ולא נתקבלו אצלנו לחובה גם באלה, משום אותו הטעם שנשתנו הטבעיות או הטבעים.</i>.
בענין זה חשובים דברי התוספות במס' עבודה זרה. התלמוד מצטט את המשנה במסכת בכורות שפרה וחמור שילדו מבת ג' שנים ודאי לכהן, שהוולד ודאי בכור. וכתבו שם התוספות: "פירוש דקודם שלש ודאי לא ילדה. ויש לתמוה דהא מעשה בכל יום דפרה בת שתי שנים יולדת, וי"ל דודאי עתה נשתנה העת מכמו שהיה בדורות הראשונים, כמו בעינוניתא דוורדא דאמרי' פרק אלו טריפות (חולין מז ע"א ושם) כל חיויא ברייתא הכי אית להו אלמא גוייתא לית להו, ועתה היא בכל הבהמות שלנו"<sup class="footnote-marker">71</sup><i class="footnote">ע"ז כד ע"ב, תוד"ה פרה וחמור; ראה גם חולין מז ע"א והתוספות שם ד"ה כל הני עיזי.</i>.
ולא רק הטבעים ו'הטבעיות' נשתנו, אלא שהבנתנו את טבע המציאות התפתחה בעקבות ההתקדמות בכל ענפי מדעי הטבע והחברה. הלא כבר המג"א כתב: "האידנא אין מתענין כלל בשעת הדבר, דמנוסה הוא כשאינו אוכל ושותה קולט ח"ו שינוי האויר"<sup class="footnote-marker">72</sup><i class="footnote">מגן אברהם, שו"ע או"ח סי' תקעו ס"ק ב. ראה גם הרמ"א ביו"ד סי' שעד, בסוף הסימן.</i>, אע"ג דמדינא דגמרא חייב להתענות על דבר. אולם בדורו של המג"א כך היתה השפעתו של הנסיון, כך כל שכן בזמננו אנו ובכל רחבי המציאות שהבנת טיבה קשורה בטיב הידע הנמצא אצלנו.
<b>ב</b><br>'שלא ניתנה תורה למלאכי השרת'<sup class="footnote-marker">73</sup><i class="footnote">ברכות כה ע"ב; יומא ל ע"א; קידושין נד ע"א; מעילה יד ע"ב.</i> הוא אחד היסודות להבנת תפקידה של ההלכה. הכלל הזה פירושו שהתורה לא ניתנה בחלל ריק, אלא בכוונת הנותן לאדם דווקא. כל התורה כולה הופנתה אל האדם. משום זה ההלכה מתחשבת לא רק בתכונותיו של האדם, אלא גם עם תנאי הייו כיחיד וכחבר בחברה. לא ניתנה תורה למלאכי השרת – כלומר, אסור לה להלכה להתעלם מן המציאות הקיימת, המציאות היום־יומית והמציאות ההיסטורית של היחיד ושל העם. מהו איפוא היחס בין ההלכה למציאות? נבחן שאלה זו מנקודות מבט שונות.
<big><strong>היכא דאפשר אפשר, והיכא דלא אפשר לא אפשר </strong></big>
<b>א</b><br>יש והמציאות מבטלת את האפשרות לבצע הלכות מסוימות, על אף שהן מפורשות בתורה. כך שנינו במסכת סוטה: "משרבו הרוצחנין בטלה עגלה ערופה... משרבו המנאפים פסקו המים המרים"<sup class="footnote-marker">74</sup><i class="footnote">משנה סוטה פ"ט ט.</i>. אין ברצוננו לומר שהדין התבטל, שהרי מעיקר הדין לא באה עגלה ערופה אלא על הספק, אך משרבו רוצחים בגלוי לא היתה הזדמנות להפעיל את הדין. וכך גם המים המרים בדקו את האשה רק בזמן שהאיש היה מנוקה מעוון, אבל משרבו המנאפים פסק כוחם. כלומר, מעולם לא היתה כוונת ההלכה לבדוק את הסוטה במקרה כזה. בגלל המציאות בטלה אפשרות ביצועם של הדינים הללו.
באופן דומה המציאות הקיימת לא איפשרה התקנת שטר קידושין. היינו, המצב הקיים ביטל את הטעם של תקנה זו, ובלשון התלמוד: "משום דלא אפשר (כלומר, בשונה מהדין בגיטין א"א לבצע את תכלית הזמן בקידושין), היכי ליעביד? לינחה גבי דידה. מחקה ליה, לינחה גבי דידיה – זמנין דבת אחותו היא ומחפה עלה, לינחה גבי עדים – אי דזכירי ליתו ליסהוד, ואי לא – זמנין דחזו מכתבא ואתו מסהדי, ורחמנא אמר: מפיהם ולא מפי כתבם"<sup class="footnote-marker">75</sup><i class="footnote">יבמות לא ע"א.</i>. לפי הגמרא תקנת השטר בקידושין היתה בלתי אפשרית משום שלא היה בידי מי להפקיד את השטר, באופן שמטרת התקנה תישמר.
מצד הדין מעשר בהמה נוהג בארץ ובחוצה לארץ, אך מכל מקום אינו נוהג בזמננו. הטעם הוא: "אמר רבה: משום תקלה"<sup class="footnote-marker">76</sup><i class="footnote">בכורות נג ע"א.</i>. מפרש רש"י על אתר: "דאין לנו על מה להקריב וצריך לשהויי עד שיומם ואתי ביה לידי תקלה דגיזה ועבודה, או שוחטו בלא מום". גם פה המציאות מונעת את ביצועו של הדין. לפעמים טעם הדין מבוטל, ומ"מ הדין נותר במקומו. כך אומר ר' אבא בר ממל בירושלמי: "אילו היה לי מי שיימנה עמי... והתרתי שיהו עושין מלאכה בחולו של מועד... כלום אסרו לעשות מלאכה בחולו של מועד אלא כדי שיהו אוכלין ושותין ויגיעין בתורה, ואינון אכלין ושתין ופחזין"<sup class="footnote-marker">77</sup><i class="footnote">ירושלמי מועד קטן פרק ב הל' ג, פא ע"ב.</i>. לא רק שבטל טעם האיסור, אלא שאיסור מלאכה בחוה"מ גרם להתנהגות הנוגדת את עצם טעמו של האיסור, ועל כן ניתן היה לבטל את האיסור אילו היו חכמים נוספים שותפים לדעת ר' אבא בר ממל בביטול האיסור. אולם האיסור נותר במקומו, הגם שנתרוקן מכל תוכן.
יש גם שהשינוי במציאות שינה את דרגת חשיבותה של מצוה אחת ביחס למצוה אחרת. הלא משנה מפורשת היא בסוף פרק ראשון דמס' בכורות: "מצות יבום קודמת למצות חליצה בראשונה שהיו מתכוונין לשם מצוה, ועכשיו שאין מתכוונים לשם מצוה אמרו מצות חליצה קודמת למצות יבום"<sup class="footnote-marker">78</sup><i class="footnote">משנה בכורות פ"א ז.</i>. על אף שראשונים נחלקו האם ההלכה אכן כמשנה זו, שהיא על פי שיטתו של אבא שאול<sup class="footnote-marker">79</sup><i class="footnote">ראה יבמות לט ע"ב ותוד"ה אמר רב. וכן עיין בשלטי הגיבורים על הרי"ף, שם במקומו, ובטור אה"ע סי' קסה.</i>, אם לאו, מכל מקום הרי שהלכה למעשה הועדפה מצות החליצה על פני מצות הייבום<sup class="footnote-marker">80</sup><i class="footnote">ראה בדברי הרמ"א לשו"ע אה"ע סי' קסה ס"א.</i>.
<b>ב</b><br>בדוגמאות הנ"ל המציאות הפריעה בצורה כלשהי את ביצועו של הדין. אולם חשובה הרבה יותר היא השפעת המציאות על עיצובה של ההלכה. השפעה זו מצאה את ביטויה באופן ניכר בקביעת המועדים והחודשים של השנה היהודית. "תנו רבנן: אין מעברין את השנה אלא אם כן היתה צריכה מפני הדרכים, ומפני הגשרים, ומפני תנורי פסחים, ומפני גליות ישראל שנעקרו ממקומן ועדיין לא הגיעו"<sup class="footnote-marker">81</sup><i class="footnote">סנהדרין יא ע"א.</i>. לכאורה הדבר מובן מאליו שאם הדרכים מקולקלות והגשרים נשברו מכוח גשמי החורף, יהיה קשה לקיים את מצוות העלייה לרגל בפסח, ובלי תנורים גם אין אפשרות לצלות את קרבן הפסח. אכן, עובדות אפרוריות אלו גורמות לדחיית מועדי השנה בחודש. מעניין עוד יותר הוא הדבר, שאחת הסיבות לעיבור השנה היא העובדה שבית הדין שמע על בני גולה שעזבו את מקום מושבם אך נתאחרו בדרכם לירושלים, ועל כן הם 'לא יגיעו לבוא' להג הפסח. כלומר, ככדי שלא יתאכזבו העולים מן הגולה לחוג את ההג בירושלים עיברו את השנה, מטעמים שהם לגמרי בלתי אסטרונומיים, ועל ידי זה הלו כל המועדים שלא בהתאם לחשבון האסטרונומי המדויק<sup class="footnote-marker">82</sup><i class="footnote">וראה רש"י שם ד"ה מפני גלויות ישראל, לפי גירסת הרש"ל.</i>.
לא זו בלבד, אלא שלעיתים עיברו את הודש אלול בכדי להפריד בין שבת ויום הכיפורים, היינו בכדי שיו"כ לא יחול לא לפני שבת ולא מיד לאחריה, וכך מתפרש הטעם בתלמוד: "כי אתא עולא אמר: עברוה לאלול. אמר עולא: ידעי חברין בבלאי מאי טיבותא עבדינן בהדייהו! מאי טיבותא? עולא אמר: משום ירקיא (מסביר רש"י – כדי שלא יכמשו ירקות הנאכלים חיים בשבת שאחר יו"ט או ביו"ט שאחר השבת): רבי אחא בר חנינא אמר: משום מתיא (מסביר רש"י – להפריש שבת ויו"כ זה מזה, שלא יסריח מת שימות באחד מהן שיהא ראשון ולא יקבר לא היום ולא מחר)"<sup class="footnote-marker">83</sup><i class="footnote">ראש השנה כ ע"א. ראה גם סוכה נד ע"ב.</i>. ועוד מסוגיית הגמרא עולה, שבארץ ישראל שהרוחות נושבות בה ושיש בה אוויר צח, לא היה צורך לעבר את אלול בכדי להפריד בין שבת ויום הכיפורים 'משום ירקיא ומשום מתיא', אלא הדבר נעשה לגמרי לטובת הקהילות שבבבל. לענין ניתנה חשיבות עד כדי כך שאפילו "מאיימין על העדים החודש שנראה בזמנו לעברו". פירוש הדבר, אפילו אם באו עדים שראו את החודש בזמנו, אלא שאם יקדשו חודש אלול על פי עדותם ולא יעברו אותו, אזי יחול יו"כ בצמוד לשבת, מאיימין על העדים שיחרישו ולא יעידו ומעברין את חודש אלול.
אכן, בהבנת הטעם של 'משום ירקיא ומתיא' ישנה פלוגתא בין הראשונים. אנו הסברנו את הענין על פי פירושם הפשוט של רש"י והתוספות<sup class="footnote-marker">84</sup><i class="footnote">ראה פסחים נח ע"ב, תוד"ה כאילו חל.</i>. לעומת זאת, הרמב"ם בהלכות קידוש החודש אינו מזכיר ולו במלה אחת את הטעם של 'משום ירקיא ומתיא', ואף לא את הצורך להפריד בין שבת ליום הכיפורים. הראב"ד השיג על כך בדברים בוטים, ומסיים את השגתו באמרו: "ואנו קיבלנו דחיית אד"ו משום יום ערבה שלא יבוא בשבת ומשום יום הכיפורים שלא יבוא לא בערב שבת ולא במוצאי שבת, ודחיית בד"ו משום אד"ו, והוא (הרמב"ם) בעיני כמתעתע"<sup class="footnote-marker">85</sup><i class="footnote">רמב"ם הלכות קידוש החודש פ"ז ה"ז.</i>. 'הפירוש' על אתר מנסה ליישב את שיטת הרמב"ם ומביא לשם כך את דברי 'הרב הגדול רבינו חננאל בכ"ר חושיאל ז"ל', אשר מבדיל בין סוד העיבור ובין הטעמים המובאים בתלמוד. בין היתר הוא כותב: "ועוד קאמרינן בפ"ק דראש השנה, כי אתא עולא אמר עיברוה לאלול. כלומר, אצטריך לפי המסורת שהוא ביד בי"ד שעיברוה לאלול. ומפני מה נקרא סוד העיבור, מפני שבי"ד לא היו מגלין אותו אלא למזומנים לעיין בדבר זה. וכיון שראה עולא כי עיברוה לאלול, נדמה לו שבי"ד מעברין לצורך השעה, כגון כבוד מתים ושמחת יו"ט ותענוג ירקות וכיוצא בהן. וחלילה לעבר, אלא ממסורת שבידם ממרע"ה. אבל מי שלא נתגלו העיקרים מדמה כי על צורך מעברין, ועל זה אמר עולא משום ירקיא, ר' אחא אמר משום מיתייא. ודברים הללו שאמר עולא ור' אחא, ראו שעשו אותם כנגד המסורת שבידם, שבהם מעברין. לא כמו שאמרו שעיקר עיבור השנה בעיבור האביב, ותנן אין מעברין מפני הגדיים וכו', אלא עושין אותו סעד לשנה. הנה נתבאר שמעברין לאלול בלבד מפני המסורת שבידם".
במחילת כבוד תורתו הרי שדברים אלו מלאים דחוקים. פירושו הוא שעולא ור' אחא לא הבינו את סוד עיבורו של אלול מפני שלא היתה בידם מסורת בענין זה. לפי המסורת הידועה להם, עיקר עיבור השנה הוא ב'עיבור האביב', אולם לפי המסורת הפגומה הזו לא היה ידוע הטעם האמיתי לעיבורו של אלול, ועל כן הם טעו והיה נדמה להם שעיבורו של אלול היה לצורך ירקיא ומתיא. הנה לפירוש זה אין שום רמז בתלמוד. דבר תימה הוא, וכי משום שקשה היה בעיני רבינו חננאל שבי"ד יעברו את אלול משום כבוד המתים ושמחת יו"ט, הרי הוא מוכן לומר שעולא ור' אחא לא הבינו את 'סוד העיבור'?! בברייתא שגורסת ש'אין מעברין מפני הגדיים' וכו', ואשר בה הוא רואה את המסורת שהיתה בידי עולא ור' אחא, עוסקים בעיבור השנה ולא בעיבור החודשים. הדבר מובן מאליו שאין למצוא בה את הטעם לעיבור החודשים. על כן מה שעשו בעיבורו של חודש אלול, לא היה כנגד מסורת הברייתא שהיתה בידם של עולא ור' אחא. והנה אין לך דוחק גדול מלומר שטעמיהם של עולא ור' אחא נובעים מחסרון הידיעה. גם מה שכתב רבינו חננאל שחלילה לעבר, אלא ממסורת שבידם ואשר ניתנה מאת מרע"ה, זהו דבר הקשה להולמו. גמרא מפורשת היא שר' עקיבא קיבל מר' יהושע, שהרי הוא אומר 'אתם', 'אתם', אתם' – ג' פעמים 'אתם' – 'אתם' אפילו שוגגין, 'אתם' אפילו מזידין, 'אתם' אפילו מוטעין. והנה אם בי"ד אינם מעברים אלא על פי המסורת ממרע"ה, אזי מה הפירוש 'אפי' שוגגין אפילו מזידין'? הכיצד ניתן לדבר על שוגג ומזיד בקביעת המועדים. ואם באמת הם טעו בהבנת המסורת שבידם, או הזידו בדבר ועיברו משום 'ירקיא ומתיא', הרי העיבור הוא עיבור על פי דין וכאילו לא שגגו ולא הזידו. התורה מסרה, איפוא, את הסמכות לבי"ד לקבוע את השנה והחודשים לפי דעתם ורצונם. ההתחשבות בצרכי הכלל כמו במקרה של 'ירקיא ומתיא' איננה עומדת לבדה בטעמי העיבור. בעצם, טעם זה אינו שונה ממה שכבר נאמר ביחס לעיבור השנה משום גלויות חו"ל שנעקרו ממקומם. מטעמים דומים לאלו אנו מוצאים: "תנו רבנן: אין מעברין את השנה לא בשביעית ולא במוצאי שביעית, אימתי רגילין לעבר – ערב שביעית"<sup class="footnote-marker">86</sup><i class="footnote">סנהדרין יב ע"א.</i>. ומפרש רש"י כך׃
לא בשביעית – לפי שמאריכין עליהן איסור עבודת קרקע.
ולא במוצאי שביעית – בשמינית, לפי שכלה הישן מאריכין עליהן איסור החדש.
בערב שביעית – להוסיף להם חדש לעבודת קרקע.
מוכח מכל זה שבקביעת לוח השנה והחודשים היתה התחשבות ניכרת וערה לצרכי המציאות ולחיים היום־יומיים של העם. כדאי הם רש"י, תוספות והראב"ד לסמוך עליהם שעיברו את אלול משום ירקיא ומתיא, פשוטו כמשמעו. טעם זה אינו חורג מסוג שאר הטעמים הידועים לנו לענין עיבור השנה.
<b>ג</b><br>אכן, העובדה שקידוש החודש ועיבור השנה נמסרו לגמרי לידי בית הדין, ההתחשבות במציאות ובצרכי החיים היא הלק מאחריותו של בית הדין, ונמצאת בתוך מסגרת הסמכות שהעניקה להם התורה. אכן, גם בתחומים אחרים אנו מוצאים שצרכי החיים קבלו את תשומת ליבם של חכמים בקביעתה של ההלכה. כך, בפרק הכל שוחטין התלמוד מעוניין להוכיח דאזלינן בתר רובא "משחיטה עצמה, דאמר רחמנא: שחוט ואכול, וליחוש שמא במקום נקב קא שחיט? אלא לאו משום דאמרינן זיל בתר רובא"<sup class="footnote-marker">87</sup><i class="footnote">חולין יא ע"ב.</i>. אולם ראיה זו נדחית על ידי הטענה: "ודילמא היכא דאפשר אפשר, היכא דלא אפשר לא אפשר". כלומר, לעולם לא אזלינן בתר רובא, ועל כן היינו צריכים לחוש שמא במקום נקב קא שחיט והיה עלינו לאסור כל שחיטה. למרות זה אמר רחמנא 'שחוט ואכול', מפני 'שלא אפשר': היינו הבדיקה הינה בלתי אפשרית. אכן, עצם העובדה שהתורה לא אסרה עלינו אכילת בשר מוכיחה שהמושג 'היכא דלא אפשר לא אפשר' אין פירושו חוסר אפשרות אבסולוטית, אלא פירושו שגם קושי לקיים את איסור האכילה מוגדר כ'לא אפשר'. בדוגמא זו ההתייחסות למציאות איננה יוצרת את ההלכה, אלא רק מפרשת את טעמו של הדין הקיים בכדי להראות שאין להשתמש בדין כראיה לכך שאזלינן בתר רובא<sup class="footnote-marker">88</sup><i class="footnote">ראה ב"ק פד ע"א. באופן דומה דחה התלמוד את ראייתו של רשב"י שעין תחת עין היינו ממון. אמנם, טוען התלמוד, אמת הדבר שמי שהיה סומא וסימא או קיטע וקיטע וכיוצ"ב אי אפשר לקיים בו עין תחת עין ממש, אבל אין זו הוכחה שפירושו של דבר הינו ממון, אלא היכא דלא אפשר לא אפשר ופטרינן ליה.</i>. אולם במקומות אחרים אנו מוצאים שצרכי המציאות הם שמעצבים את צורת ההלכה עצמה. כך הדבר במקרה שהבן נפטר בתוך ל' יום להיוולדו והאם עמדה ונתקדשה, אזי הדין הוא שאם אשת ישראל היא (היינו אלמנה שנתקדשה לישראל), הבן נידון כנפל והאשה זקוקה לייבום ועל כן היא צריכה לחלוץ. אולם אם היא אשת כהן אינה חולצת, שכן דינו של הילד הוא כשל בן קיימא שאמו פטורה מייבום. לכאורה יש כאן תרתי דסתרי, הא כיצד ייתכן שפעם אחת הילד נידון כנפל ופעם כבן קיימא?<sup class="footnote-marker">89</sup><i class="footnote">יבמות לו ע"ב.</i> מקור הדין הוא במחלוקתם של רשב"ג וחכמים. לפי רשב"ג, כל ששהה באדם ל' יום איננו נפל ואם לא שהה ספיקא הוי<sup class="footnote-marker">90</sup><i class="footnote">שם.</i>. חכמים חולקים עליו וסוברים שאפילו אם לא שהה אינו נפל. על יסוד מחלוקתם מפרש התלמוד את ההבדל בין אם האלמנה נתקדשה לישראל ובין אם קידושיה היו לכהן: "כיון דאיכא רבנן דפליגי עליה דרשב"ג, דאמרי: אע"ג דלא שהא – ולד מעליא הוי, גבי אשת כהן כיון דלא אפשר – עבדינן כרבנן"<sup class="footnote-marker">91</sup><i class="footnote">שם לז ע"א. השווה גם את דין האבל במקרה כזה, ראה בכורות מט ע"א.</i>. כלומר, מכיוון דחלוצה אינה אסורה על ישראל, על כן אם נתקדשה לישראל הרי היא חולצת. אולם חלוצה אסורה לכהן, ועל כן אינה חולצת, שהרי אם תחלוץ שוב תהא אסורה לכהן לו נישאה. סוף סוף אשה זו זקוקה לייבום וחליצה רק מדרבנן, שהרי מהתורה אם הילד יצא חי לאוויר העולם אפילו מת מיד אחר כך אמו פטורה מן החליצה ומן הייבום<sup class="footnote-marker">92</sup><i class="footnote">ראה רמב"ם הל' יבום וחליצה פ"א ה"ה.</i>. אמנם במקומות אחרים אנו מוצאים שהטעם 'שלא אפשר' קובע את ההלכה אפילו בדינים שמקורם מן התורה.
בפרק תמיד נשחט, חולק ר' ישמעאל בנו של ר' יוחנן בן ברוקה עם חכמים וסובר שהמחוסר כיפורים מביא את חטאתו אחר התמיד, לא רק בערב פסח אלא גם בשאר ימות השנה. מקשה על כך התלמוד: "בשלמא לתנא קמא: יבוא עשה דפסח שיש בו כרת, וידחה עשה דהשלמה (כלומר, מצות העשה של קרבן התמיד המשלים את עבודת היום) שאין בו כרת. אלא לרבי ישמעאל בנו של רבי יוחנן בן ברוקה, מאי אולמיה דהאי עשה (היינו העשה של אכילת קדשים למי שהביא שלמי נדבה לפני התמיד) מהאי עשה?" (דהשלמה, שמהמתו אין להקריב חטאת, שהרי רק בהבאת שלמי הנדבה עדיין נותר מחוסר כיפורים כמו שהיה מקודם ואסור לאכול בקדשים)<sup class="footnote-marker">93</sup><i class="footnote">פסחים נט ע"א.</i>. רב פפא מתרץ את הקושיא: "מעלה ומלינה בראשו של מזבח", ועל ידי זה מתקיים הכתוב 'והקריבו לפני ה' וכיפר עליה', ולמחר מקטיר אותה אחר תמיד של שחר. האמוראים תוקפים את תירוצו של רב פפא: "והא כמה דלא מתקטרי אימורין כהנים לא מצו אכלי בשר... וכמה דכהנים לא אכלי בשר בעלים לא מתכפרי"<sup class="footnote-marker">94</sup><i class="footnote">שם ע"ב.</i>. כלומר, רק על ידי העלאת החטאת על המזבח לא פתרנו את הבעיה. התירוץ הסופי הוא: "כיון דלא אפשר – עשאום כמי שנטמאו או שאבדו". ולפי הדין אם נטמאו האימורין או אבדו הכהנים מותרים לאכול בבשר. רש"י מפרש את הביטוי 'כיון דלא אפשר': "לאקטורינהו האידנא, משום עשה דהשלמה – עשאום כמי שנטמאו או שאבדו, ומשתרו כהנים באכילת בשר, והויא כפרה לבעלים". וכיוון שכך מותרים הבעלים לאכול את קדשיהם.
באופן יותר פשוט נפתרה הקושיה של אביי מהמשנה על הברייתא בפרק כל גט. במשנה שנינו: "המביא גט והניחו זקן או חולה, נותנו לה בחזקת שהוא קיים"<sup class="footnote-marker">95</sup><i class="footnote">משנה גיטין פ"ג ג.</i>. אולם הברייתא קובעת: "הרי זה גיטך שעה אחת קודם למיתתו – אסורה לאכול בתרומה מיד"<sup class="footnote-marker">96</sup><i class="footnote">גיטין כח ע"א, ועיין שם גם בעמ' ב.</i>. משמע לכאורה שהברייתא סותרת את המשנה. לפי המשנה לא חיישינן למיתה, ואילו בברייתא אשתו של כהן אסורה לאכול בתרומה משום חשש למיתת הבעל. על כך משיב רבה: "תרומה אגיטין קא רמית? תרומה אפשר, גט לא אפשר". כלומר, קל לאסור על אשת כהן לאכול בתרומה, משום שאפשר לה לאכול חולין. אולם בגט אי אפשר, שהרי אם נחוש למיתת הבעל, הבעל לא ישלח גט ואשתו תיוותר עגונה. כלומר, היכא שחשש המיתה אינו גורם לקשיים לאשה חוששין לכך, והיכא דבגלל החשש הזה נגרם צער לאשה, לא חוששין והאשה ודאי מגורשת.
הערנו כבר למעלה שהמושג 'לא אפשר' אין פירושו חוסר אפשרות מוחלטת. לכאורה ניתן היה לאסור אכילת בשר ליהודי, משום החשש שדילמא במקום נקב קא שחיט. וכן במקרה של הילד שמת תוך ל' יום היה ניתן לפסוק לגמרי כרשב"ג ולהצריך חליצה, ועל ידי כך לאסור אותה על בעלה הכהן. בדין המחוסר כיפורים, לא רק שניתן היה לפסוק שמעכבין אותו אחר תמיד של בין הערביים, אלא שחכמים באמת סוברים כך. ואפילו במקרה של זקן וחולה ששלחו גט לנשיהם היה אפשר לחוש למיתה, וייקוב הדין את ההר. אולם בכל המקרים הללו 'לא אפשר' פירושו שאין למצות את כל כוחו של הדין היכא שעל ידי מיצוי הדין ייגרמו בעיות חמורות וקשיים רציניים לבני האדם. האמת היא שחכמים התחשבו בצרכי החיים אפילו במקום שאין להשתמש במושג 'לא אפשר'. למשל, דינו של רבן גמליאל המופיע בסוף מס' ראש השנה, ששליח הציבור מוציא את הרבים ידי חובתן נתפרש כך: "כי אתא רבין אמר רבי יעקב בר אידי אמר רבי שמעון חסידא: לא פטר רבן גמליאל אלא עם שבשדות, מאי טעמא – משום דאניסי במלאכה, אבל בעיר – לא"<sup class="footnote-marker">97</sup><i class="footnote">ראש השנה לה ע"א.</i>. עם שבשדות, מחמת שהם טרודים בעבודה, אינם יכולים לסדר את תפילתם ולבוא לבית הכנסת. חידוש גדול הוא זה שרק משום שהם טרודים בעבודתם הם יוצאים בתפילתו של שליח הציבור, ואפילו אם הם אינם בבית הכנסת. אנשים מסוימים היו פטורים ממצוות התורה מחמת הקושי שבקיום המצוה בתנאי חייהם המיוחדים. כך שנינו במשנה: "הנחתומים לא חייבו אותם חכמים להפריש אלא כדי תרומת מעשר וחלה"<sup class="footnote-marker">98</sup><i class="footnote">משנה דמאי פ"ב ד.</i>. התלמוד מפרש את המשנה: "בשלמא תרומה גדולה לא" – משום שלא היה חשש שעמי הארץ, שמהם קנו הנחתומים את תבואתם, לא תרמו אותה. גם מעשר ראשון ומעשר עני לא היו חייבים להפריש משום שהתבואה שהנחתומים קנו מעמי הארץ היתה דמאי, היינו ספק אם עישרו אותה הבעלים הראשונים אם לאו, ועל כן המוציא מחבירו עליו הראיה. אולם "מעשר שני, נפרשו ונסקו, וניכלוהו בירושלים! אמר עולא: מתוך שפרהדרין הללו חובטין אותן כל שנים עשר חודש, ואומרים להן: מכרו בזול, מכרו בזול! לא אטרחונהו רבנן". דהיינו מפני שהפקידים דיכאו את הנחתומים ואילצו אותם למכור להם בזול (או לפי דברי רש"י, הממונים מתחדשים ומכבידים למצוא עלילות לגבות ממון כשהם מתחדשים), הרי שהם כבר סבלו הרבה, ועל כן לא רצו חכמים להכביד עליהם עוד יותר, והחליטו לסמוך במקרה מיוחד זה על כך שרוב עמי הארץ מעשרים הם. החידוש המפתיע ביותר מכל מה שכבר נזכר, הוא בדברי חכמים כי "שומרי גנות ופרדסים – פטורין (מסוכה) בין ביום ובין בלילה"<sup class="footnote-marker">99</sup><i class="footnote">סוכה כו ע"א.</i>. מקשה על כך התלמוד: "וליעבדו סוכה התם (כלומר בגנות ובפרדסים שבהם הם שומרים) וליתבו". מתרץ אביי: "תשבו כעין תדורו", דהיינו כדרך שהוא דר בביתו, הוא חייב לדור גם בסוכתו. ואם כן שומרי הפרדסים היו צריכים להביא את כל כלי הבית שלהם, המיטות עם מצעיהם וכו' וכו' לסוכה שבגינות ובפרדסים, ודבר זה קשה עליהם מאד מפאת הטורח. ועל כן הם פטורים מקיום המצוה.
נעיין עתה בהאי מימרא דר' טרפון ור' עקיבא בסוף פרק כיצד העדים: "אילו היינו בסנהדרין לא נהרג אדם מעולם"<sup class="footnote-marker">100</sup><i class="footnote">משנה מכות פ"א י.</i>. הטעם לכך הוא שהעדים אינם יכולים להעיד האם הנהרג היה טריפה או שלם, שהרי יש לחוש דילמא סייף במקום נקב הוה<sup class="footnote-marker">101</sup><i class="footnote">מכות ז ע"א.</i>. מקשים התוספות, הרי אפילו אם נאמר שר' עקיבא חייש למיעוטא, מכל מקום הלא כבר הוכח בפרק הכל שוחטין שאפילו לר' מאיר דחייש למיעוטא, היכא דלא אפשר סמכינן ארובא<sup class="footnote-marker">102</sup><i class="footnote">חולין יא ע"ב תוד"ה ליחוש דלמא.</i>. לולי דמסתפינא הייתי אומר שאין כאן מקום לקושיה. הרי הא דאיתא בתלמוד שהיכא דלא אפשר גם ר' מאיר מודה דאזלינן בתר רובא, היינו בענייני טריפות, ומשום דאזלינן בתר רובא מותר לנו לאכול בשר. וכן הוא בכל שאר המקומות שהתלמוד משתמש במושג 'לא אפשר' פירושו שאין למצות את חוזק הדין אלא יש להקל. וכן היה הענין בכל הדוגמאות לעיל – משום 'לא אפשר' אזי האלמנה, שבנה מת בתוך ל' יום להולדתו ונתקדשה לכהן, אינה חולצת. מחוסרי כיפורים אוכלים בקדשים משום ד'לא אפשר'. השולח גט לאשתו, והוא זקן או חולה, השליח מוסרו לאשה בחזקת שהבעל חי משום ד'לא אפשר'. אולם בדינו של הרוצח, מאן דחייש למיעוטא סובר שיש לחוש שמא סייף במקום נקב הוה, ואזי היינו צריכים לומר שמשום שלא אפשר לבדוק את המכה נחייב כמיתה. ואולם דבר זה לא ניתן להוכיח מכך שר' מאיר מתיר לאכול בשר שחוטה משום ד'לא אפשר'. שהרי מטעם ד'לא אפשר' ניתן להקל אבל לא להחמיר. זוהי איפוא שיטת ר' עקיבא ור' טרפון. היינו, כיוון שאין אנו יכולים לבדוק, אין לנו להרוג בן אדם, ואפילו אם הדבר קרוב מאד שהוא הרוצח.
אכן, הרמב"ן תמה על דברי ר' עקיבא ור' טרפון שעל פיהם יוצא שנעקרה פרשת רוצחין ופרשת עדים זוממין מן התורה<sup class="footnote-marker">103</sup><i class="footnote">חידושי הרמב"ן למסכת מכות ז ע"א ד"ה ראיתם. וכן ברשב"א על אתר.</i>. לכאורה, קושיה דומה לקושיית הרמב"ן שאלו חכמים את ר' עקיבא עצמו במשנה במסכת זבים. בדין זיבה הבאה משום מאכל ומשתה אמר ר' עקיבא "אפי' אכל כל מאכל בין רע בין יפה ושתה כל משקה"<sup class="footnote-marker">104</sup><i class="footnote">משנה זבים פ"ב ב.</i>. כלומר, יש לתלות את הזיבה במאכלו ובמשקהו ואינו נעשה זב. המשנה ממשיכה: "אמרו לו אין כאן זבין מעתה", שהרי לא שכיח הוא שאדם לא יאכל ולא ישתה. תשובתו של ר' עקיבא היתה: "אין אחריות זבים עליכם", היינו, ר' עקיבא לא חש לכך שלפי שיטתו נעקרה פרשת זבים מהתורה. האחריות על הפוסק היא להכריע על פי הבנתו את הענין, ולמה לא נאמר איפוא כי גם בפרשת הרוצח חכמים לא קיבלו אחריות על עצמם לפסוק דין באופן שיהיו רוצחים? ועל כן אם לפי ראות עיניהם יש לחוש למיעוטא של 'שמא במקום נקב סייף הוה', הם אינם יכולים לדון את האדם למיתה.
<big><strong>המציאות ותיקון העולם </strong></big>
גם התקנות שתיקנו חז"ל מלמדות על התחשבותם במציאות החיים היום־יומיים ואת דאגתם לתיקון סדרי החיים, במקרים שההלכה עצמה לא היתה מספקת. מטרתן של תקנות אלו לעיתים היא בעיקרה פרגמטית־כלכלית, ולעיתים היא בעיקרה מוסרית. כוונתנו בחלק זה של עבודתנו לדון לא רק בתקנות, אלא גם בהלכות שמגמתן שיפור סדרי החיים הכלכליים של החברה, והעוסקות בתיקון העולם. התקנה המקורית ביותר בתחום זה היא תקנת פרוזבול של הלל – המלוה מוסר את חובו לבית דין ועל ידי זה החוב אינו משמט. לכאורה אפשר לומר שדאגתו לא היתה לתקן את התנאים הכלכליים בחברה, שהרי כך נמצא במפורש במשנה: "כשראה שנמנעו העם מלהלוות זה את זה ועוברין על מה שכתוב בתורה 'השמר לך פן יהיה דבר עם לבבך בליעל' וגו' (דברים טו ט) התקין הלל לפרוזבול"<sup class="footnote-marker">105</sup><i class="footnote">משנה שביעית פ"י ג. ראה גם גיטין לו ע"א.</i>. אם כן הוא חשש שנמנעים מלקיים מצוה הכתובה בתורה, ומשמע שלא שם לב לעניינים פרגמטיים. אולם אף אם נקבל סברא זו, הרי שאופן התנהגותם של בני האדם הוא שאילץ את הלל לתקן את תקנתו, ועל ידי זה הסיר מעל האנשים את עול מצוות שמיטת כספים בשביעית. אכן, עצם טעמה של המצוה היה פרגמטי־כלכלי, ודווקא משום כך המונע הלוואה לפני שנת השמיטה ממי שזקוק לה הינו 'בליעל'. כיוון שראה הלל שמטרת המצוה לא נתקיימה התקין את תקנתו. מסיבות מציאותיות היה עדיף לתקן את הפרוזבול כך שהשביעית לא תשמט, מלהותיר את הדין כמו שכתוב, ועל ידי כך אלו שזקוקים להלוואות לא ימצאו מישהו שמוכן להלוות להם את מה שצריך. ואכן כך מפרש רב חסדא את המלה 'פרוסבול': "פרוס בולי ובוטי"<sup class="footnote-marker">106</sup><i class="footnote">גיטין לו ע"ב.</i>, בולי אלו העשירים וכו', בוטי אלו העניים וכו'. התקנה היתה לטובת שניהם – לטובת העשירים שלא יפסידו את כספם, ולטובת העניים שלא ינעלו דלת בפניהם. אכן, התורה עצמה היא שנתנה להלל את הכוח לתקן את תקנתו, וכמו שהסביר זאת רבא שכוחו של הלל יפה מכוח הפקר בי"ד הפקר. והנה אפילו חכמים שחולקים על רבי ואמרי ששמיטת כספים בזמן הזה דאורייתא היא<sup class="footnote-marker">107</sup><i class="footnote">ראה רש"י גיטין לו ע"א ד"ה בשביעית בזמן הזה.</i>, מכל מקום הלל מצא למעשה דרך לעכב את מצוות שמיטת הכספים, בכדי לאפשר חיים מתוקנים יותר במישור הכלכלי.
תקנה אחת במיוחד קיבלה את הכינוי 'תקנת השוק', והיא מצויה במשנה במס' בבא קמא: "המכיר כליו וספריו ביד אחר ויצא לו שם גניבה בעיר"<sup class="footnote-marker">108</sup><i class="footnote">משנה ב"ק פ"י ג</i> – כלומר שהיה ידוע מקודם שכליו או ספריו של אותו האדם נגנבו – "ישבע לו לוקח כמה נתן ויטול". החידוש בדין זה הוא שבעל הכלים צריך לשלם ללוקח את המחיר שהוא שילם בעד אותם הכלים. והנה כיוון שהלוקח קנה את החפצים לפני ייאוש הרי הם נשארו של בעל הבית, ולכאורה לא היה צריך לשלם כלום בכדי לקבל בחזרה את מה שנגנב ממנו. רש"י מפרש את טעם התקנה: "על שקנאו לוקח בשוק בפרהסיא ולא הבין בו שנגנב עשו לו תקנה שישלם לו בעל הבית מעותיו"<sup class="footnote-marker">109</sup><i class="footnote">רש"י ב"ק קטו ע"א ד"ה תקנת השוק.</i>. הש"ך בחו"מ מסביר יפה את המושג 'תקנת השוק' – חז"ל עשו את התקנה הזו למען השוק, שהרי אם בעה"ב לא ישלם ללוקח את המעות שהוציא "לא יקנה אדם מחבירו מחשש גניבה"<sup class="footnote-marker">110</sup><i class="footnote">ש"ך שו"ע חו"מ סי' שנו ס"ק ד.</i>, ועל ידי זה כמובן יתבטל המסחר. אכן, ישנם דינים ותקנות נוספים שעל אף שלא נתכנו במפורש בכינוי 'תקנת השוק', מטרתם היא לתקן את דרכי המסחר וענייני הכלכלה. ביחס לשעבוד קרקעות מבדילים בין מלווה בשטר למלווה בעל פה – מלווה בשטר גובה מנכסים משועבדים, ואילו מלווה על פה אינו גובה אלא מנכסים בני חורין. בטעם ההבדל בין שניהם חולקים עולא ורבה<sup class="footnote-marker">111</sup><i class="footnote">בבא בתרא קעה ע"ב.</i>. עולא סבור שמן התורה אחד מלווה בשטר ואחד מלווה על פה גובה מנכסים משועבדים, משום ששעבודא דאורייתא. כלומר, השעבוד חל על הנכסים על פי דין תורה עבור כל חוב שהוא, והרי החוב כאילו כתוב ומפורש בשטר ואין הבדל בין אם המלווה הוא בשטר או בעל פה. אולם אם כך, סוף סוף מדוע על פי ההלכה מלווה על פה אינו גובה מנכסים משועבדים? הטעם הוא משום פסידא דלקוחות. כלומר, כיוון שלמלווה על פה אין קול, מי שקונה קרקע אינו יכול להיזהר מלקנות קרקע שמשועבדת לאיזה שהוא חוב. אמנם, רבה חולק על עולא וסובר שבין מלווה בשטר ובין מלווה על פה אינו גובה מנכסים משועבדים, משום ששיעבודא לאו דאורייתא. מדין תורה שום שעבוד אינו חל על הנכסים, ומדוע אם כן קבעו חז"ל שמלווה בשטר גובה מנכסים משועבדים? כדי שלא תנעול דלת בפני לווין. ר"ל שאם המלוה אינו בטוח, שבמידה והלווה לא ישלם את חובו, יהיה לו ממה לגבות, אזי שום אדם לא ילווה את כספו למי שזקוק להלוואה. בין לעולא ובין לרבה חכמים היו מוכרחים לחדש הלכות מחוץ ל'דבר תורה', בכדי להבטיח סדר תקין לנושא העסקים שבהברה.
חכמים תיקנו זכות קנין לבני אדם, שמן התורה אין להם את הזכות הזאת. על יסוד המשנה והגמרא במסכת גיטין פסק הרמב"ם: "שלשה אין מקחן מקח ואין ממכרן ממכר דין תורה, החרש השוטה והקטן, אבל חכמים תיקנו שיהיה החרש והקטן נושא ונותן ומעשיו קיימין משום כדי חייו"<sup class="footnote-marker">112</sup><i class="footnote">רמב"ם הל' מכירה פ' כט ה"א.</i>. כלומר, אם לא יהיה לחרש ולקטן כוח קנין אזי לא ימכרו להם מזונות וגם לא יקנו מהם דבר<sup class="footnote-marker">113</sup><i class="footnote">ראה רש"י גיטין נט ע"א ד"ה משום כדי חייו.</i>. כלומר, על פי דין תורה הם מחוץ למסגרת ההסדרים הכלכליים, אולם כבר בימי התלמוד אי אפשר היה להשלים עם המצב הזה. גם במקומות אחרים בתלמוד מופיע טעם זה של 'משום כדי חייו' באותו המובן, היינו שמתוך דאגה לפרנסתם של בני אדם, חכמים תיקנו תקנה אשר מבטלת את דין התורה המקורי בנידון. על פי דין תורה, כל הנשבעין – נשבעין ואינם משלמים. אולם במקרים מיוחדים תיקנו חכמים שהתובע עצמו נשבע ונוטל. אלו הן 'התקנות הקבועות' במשנה הראשונה בפרק כל הנשבעין. ביניהם מופיע גם השכיר אשר דורש את שכרו מבעה"ב, אולם הלה טוען שכבר שילם את כל שכרו או חלק ממנו. על פי התלמוד: "עקרוה רבנן לשבועה מבעל הבית ושדיוה אשכיר, משום כדי חייו"<sup class="footnote-marker">114</sup><i class="footnote">שבועות מה ע"א.</i>. רצונו לומר, שכיוון שפרנסתו של השכיר קשורה לגמרי בשכר עבודתו ולו הוא מצפה, מן היושר הוא שהשכיר דווקא יישבע ויקבל את שכרו, במקום לקבל את שבועתו של בעה"ב ולפטור אותו מתשלומים. שואלת על כך הגמרא: "משום כדי חייו דשכיר קנסינן ליה לבעל הבית?". מסקנת הגמרא היא שהשבועה הוטלה על השכיר משום שבעה"ב טרוד בפועליו. מסביר רש"י שהואיל ויש לו כמה פועלים, הוא עשוי לטעות ולחשוב כי שילם לשכיר הלז, הגם שלא שילם לו<sup class="footnote-marker">115</sup><i class="footnote">רש"י שם ד"ה טרוד בפועליו הוא. ועיין בירושלמי שבועות פ"ז הל' א דף לז ע"ג, המובא בשם ר' אבין: "על ידי שבעל הבית עסקיו מרובין תיקנו בשכיר לישבע וליטול". עיין גם בתוספות על אתר ד"ה בעה"ב. הם מסבירים שאין לחלק בין יש לבעה"ב פועל אחד או פועלים הרבה, ומזכירים את דברי הירושלמי לעיל. עיין גם ברי"ף על אתר וברמב"ם הל' שכירות פ' יא ה"ו.</i>. מדברי הרי"ף והרמב"ם עולה שעל אף המסקנה, הרי שהטעם של 'משום כדי חייו' אינו נדחה. הם מרכיבים את שני הטעמים יחד לכדי מערכת אחת: מכיוון שבעל הבית טרוד בפועליו או בעסקיו, לא ניתן להסתמך על זכרונו. ועל כן נטלו ממנו את השבועה, ומשום כדי חייו של השכיר הטילו אותה עליו, על מנת שיישבע ויטול את שכרו. והנה, אם בדינו של השכיר חז"ל לקחו את השבועה מבעה"ב והטילו אותה על השכיר, הרי שבמקום אחר הם לקחו את השבועה ממי שחייב בה וביטלוה לחלוטין. על פי דין, המודה במקצת חייב שבועה. אכן, אם המוצא מציאה מודה במקצת – דהיינו שבעל האבידה טוען שהמוצא לא השיב לו את כל מה שמצא – הרי הוא פטור משבועה. וכך שנינו במשנה: "והמוצא מציאה לא ישבע מפני תיקון העולם"<sup class="footnote-marker">116</sup><i class="footnote">משנה גיטין פ"ה ג.</i>. פירוש התקנה הוא, שאם נחייב את המוצא להישבע כל אימת שבעל האבידה טוען שלא קיבל בחזרה את כל מה שאבד לו, הרי ששום אדם לא יטפל באבידה בכדי להחזירה לבעליה. גם כאן המציאות היום־יומית היא שהכריחה את חכמים לנטות מדץ התורה, אשר במקרה זה היה קיומו מבטל את עצם מימושה של מצות השבת אבידה.
אופיינית למדי לדרכה של ההלכה היא ההכרה בחשיבותם של תנאי החיים השונים וקביעת תקנות ודינים בהתאם לצורך של 'כדי חייו', של הפרט או של החברה. וכך אנו לומדים בגמרא: "הרבה כרכים כבשו עולי מצרים ולא כבשו עולי בבל"<sup class="footnote-marker">117</sup><i class="footnote">יבמות טז ע"א.</i>, ומכיוון ש"קדושה ראשונה קדשה לשעתה ולא קדשה לעתיד לבוא", הרי שאותם הכרכים לא היו בכלל א"י לענין דיני שמיטה וכו', "והניחום", היינו לא קידשו אותם בקדושת א"י, "כדי שיסמכו עליהן עניים בשביעית". כתוצאה מכך אין השמיטה נוהגת בכרכים הללו, ומותר לזרוע בשדותיהם בשביעית. רש"י מסביר כיצד היתה תקנה זו לטובת העניים: "שיסמכו עליהן עניים לשכור עצמן לחרוש ולקצור ועוד ליטול לקט שכחה ופיאה ומעשר עני"<sup class="footnote-marker">118</sup><i class="footnote">רש"י שם ד"ה וקדושה ראשונה.</i>. כמו כן הורו חז"ל ש"מאכילין את העניים דמאי"<sup class="footnote-marker">119</sup><i class="footnote">משנה דמאי פ"ג א. אין כאן צורך בהבהרה מדויקת של פירוש המשנה. ראה בזה את הירושלמי וכן את הרמב"ם והרא"ש.</i>. על אף שהדמאי הינו ספק טבל, התירו את הדמאי לעניים על סמך זה שרוב עמי הארץ מעשרין הם. מעניינת מאד היא הכרזתו של ר' ינאי לעם: "פוקו וזרעו בשביעית, משום ארנונא"<sup class="footnote-marker">120</sup><i class="footnote">סנהדרין כו ע"א. וראה רש"י שם ד"ה פוקו וזרעו, ובתוספות ד"ה משרבו האנסין.</i>. הארנונא הינו המס שהיהודים היו חייבים לשלם לשלטון משדותיהם. והנה אם לא יחרשו ויזרעו בשמיטה, לא יהיה ממה לשלם, ועל כן התיר להם ר' ינאי לחרוש ולזרוע. היתר זה של ר' ינאי הינו חידוש גדול והמפרשים נדחקים בפירושו. על פי רש"י, ר' ינאי התיר רק שביעית בזמן הזה שהיא מדרבנן, משום שבטלה קדושת הארץ. תוספות סבורים שאף אם נאמר שהאיסור הוא מהתורה, הרי שר' ינאי התיר להם משום פיקוה נפש: "ששואל להם המלך מס ואין להם מה יפרענו ומתים בתפיסת המלך"<sup class="footnote-marker">121</sup><i class="footnote">תוספות, שם.</i>. תוספות טוענים שהיתר ממין זה מכונה בירושלמי 'משום חיי נפש'. והנה קשה להלום את פירושם של התוספות; סוף סוף אין מדובר פה על יחידים שלא יכלו לשלם את המס למלך, הרי את המס היו משלמים מן הקרקע, היינו מן היבול של כל שנה ושנה, והבעיה איפוא, לא היתה בעייתו של היחיד, אלא בעייתו של הכלל. וכי יעלה על הדעת שהמלך יתפוס את היישוב היהודי וישימם בבית הסוהר עד שיפרעו את המס או עד שימותו. ואכן בירושלמי לא נמצא הטעם של 'משום חיי נפש' כפי שטענו התוספות. אין זו ציטטה מן הירושלמי, אלא הסבר התוספות לדברי הירושלמי. הלשון בירושלמי היא: "המלכות אונסת"<sup class="footnote-marker">122</sup><i class="footnote">ירושלמי שביעית פ"ד ה"ב, דף לה ע"א, וראה גם: ירושלמי שביעית פ"ז ה"א.</i>. ביטוי זה אינו שונה מהמושג 'ארנונא' שמצוי בבבלי. מסתבר לומר שהכוונה בביטוי זה היא שאם לא יפרעו את המס ייענשו על ידי קנס בממון או בתכשיטים, או שחלק מן הקרקע יילקח מהם. אין לנו איפוא שום יסוד לחשוב כי הירושלמי סבר כי העובדה ש'המלכות אונסת', משמעה ענין של 'חיי נפש' או פיקוח נפש. נותרנו איפוא עם טעמו של רש"י הסבור שדווקא מחשש ללחץ מצד השלטון העויין, התירו להם את איסור שביעית שהוא מדרבנן. אולם לפי זה אנו חייבים לומר שר' ינאי קאי בשיטת רבי ששביעית בזמן הזה מדרבנן, ולא כחכמים שעל פיהם שביעית אסורה מן התורה גם בזמן הזה<sup class="footnote-marker">123</sup><i class="footnote">גיטין לו ע"א; מו"ק ב ע"ב.</i>. ניתן לומר באופן דומה לפירושם של התוספות וללשון הירושלמי ש'המלכות אונסת', שאם היהודים לא היו מעבדים את קרקעותיהם בשביעית ולא היו משלמים את המס השנתי מתבואותיהם, הרי שכמשך הזמן הם היו נדחים מקרקעותיהם ומעבודת האדמה, כתוצאה מלחץ השלטון.
אכן, יש שמשום תיקון העולם ביטלו מצוה מפורשת בתורה. דוגמא לכך מצויה במשנה בפרק השולח: "המוכר את שדהו לעובד כוכבים – לוקח ומביא ממנו ביכורים, מפני תיקון העולם"<sup class="footnote-marker">124</sup><i class="footnote">גיטין מז ע"א.</i>. פירוש המשנה הוא כי המוכר חייב לקנות מן העכו"ם בכל שנה את ביכורי הפירות. טעם התקנה הוא, שהואיל והמוכר צריך לשלם לקונה השדה בכל שנה דמים רבים בעד הביכורים, לא יתרגלו יהודים למכור את קרקעותיהם בא"י לנכרים. בתלמוד מקשים ממשנה זו על מי שסובר שאין קנין לעכו"ם בא"י בכדי להפקיע ממעשר, היינו להפקיע את אדמת א"י מקדושתה. אם כך, הרי שביחס לתרומות ומעשרות אין מכירת הקרקע של ישראל לעכו"ם מהווה מכירה, וחיוב הביכורים של הבעלים הראשונים עומד במקומו, כלומר הם חייבים בהבאת ביכורים מהתורה ולא מפני 'תיקון העולם', שהוא מדרבנן. אומרת על כך הגמרא: "אמר רב אשי: שתי תקנות הוו, מעיקרא הוו מייתי מדאורייתא, כיון דחזו דקא מקרי ומזבני, דסברי בקדושתייהו קיימן, תקינו להו דלא ליתו, כיון דחזו דמאן דלא סגי ליה מזבן וקא משתקען ביד עובדי כוכבים, הדר תקינו להו דליתו". כלומר, בתחילה ישראל שמכר את שדהו לעכו"ם היה קונה את ביכורי הפירות מן העכו"ם בכל שנה, והביא ביכורים בהתאם למצות התורה. אולם דווקא משום שהביאו ביכורים מאותה השדה, חשבו שמכירת הקרקעות לא הורידה אותן מקדושתן, והם התרגלו למכור את קרקעותיהם לעכו"ם והן הופקעו מרשות היהודים. בכדי למנוע תופעה זו תיקנו חכמים שהמוכר לעכו"ם אינו מביא ביכורים, על מנת שיהיה מובן לכל, שאין למכור קרקעות א"י לנכרים, מפני שזה פוגע בקדושתן. והראיה לפגיעה זו היא פקיעת חיוב ביכורים. זו היתה איפוא התקנה הראשונה. אולם תקנה זו לא הועילה הרבה, והיהודים המשיכו למכור את קרקעותיהם לעכו"ם. על כן ביטלו חכמים את התקנה הראשונה משום 'תיקון העולם', והוחזר חיוב הבאת הביכורים מן התורה כמו שהיה לפנים <sup class="footnote-marker">125</sup><i class="footnote">את המשנה ופירושה בתלמוד הבאנו על פי גירסת רש"י והתוספות. אכן, לרמב"ם ישנה גירסא אחרת בענין. ראה פירושו על המשנה וראה גם תוס' יו"ט על המשנה. אכן, גם על פי הרמב"ם התקנה הראשונה ביטלה את מצות ביכורים שמן התורה.</i>. עולה איפוא, שמתוך הרצון להבטיח שאדמת א"י לא תצא מבעלותם של היהודים, תיקנו חכמים את תקנתם הראשונה וביטלו את מצות הביכורים, בכדי להורות ליהודים שהתנהגותם פוגעת באינטרסים החיוניים של העם.
<big><strong>התורה חסה על ממונן של ישראל </strong></big>
טיב היחס של נותן התורה לצרכים של העם מצא את ביטויו בפתגם: "התורה חסה על ממונן של ישראל". במידה וישנו נגע בקיר של בית בא"י, בעל הבית צריך לקרוא לכהן בכדי שיבהן את הנגע ויחליט האם הבית טמא או טהור. על פי הדין במידה ונמצא הבית טמא, אזי כל מה שבתוך הבית גם כן נטמא. אולם התורה הטילה על הכהן את האחריות לצוות על כך שכל הכלים יפונו מהבית לפני בואו: "וצוה הכהן ופינו את הבית בטרם יבוא הכהן לראות את הנגע ולא יטמא כל אשר בבית ואחר כן יבוא הכהן לראות את הבית"<sup class="footnote-marker">126</sup><i class="footnote">ויקרא יד לו.</i>. בתו"כ נמצאת ההערה הבאה על פסוק זה: "א"ר מאיר וכי מה מיטמי לו, אם תאמר כלי עצו ובגדיו ומתכתו, מטבילם והם טהורים"<sup class="footnote-marker">127</sup><i class="footnote">ספרא מצורע פרשה ה יב.</i>. כלומר, כיוון שקל מאד לטהר אותם מה איכפת לנו שייטמאו, ומדוע אנו צריכים לעצה המוזרה הזאת שנועדה כביכול לעקוף את הדין, על ידי פינוי הבית קודם ביאת הכהן. משום כך סבר ר' מאיר: "על מה חסה התורה על כלי חרסו ועל פכו", דהיינו כלים שהטבילה אינה מועילה להם<sup class="footnote-marker">128</sup><i class="footnote">ראה גם משנה נגעים פי"ב ה.</i>. זהו אחד המקומות שבהם מצאנו שהתורה חסה על ממונן של ישראל. במקום אחר אנו מוצאים את ההבדלה בין לחם הפנים לשאר המנחות לענין הסולת. אמרה תורה: "ולקחת סולת ואפית אותה" <sup class="footnote-marker">129</sup><i class="footnote">ויקרא כד ה.</i>. על כך אמרו חכמים: "מלמד שניקחת סולת, ומניין שאפילו חיטין? תלמוד לומר: 'ולקחת', מ"מ. יכול אף בשאר מנחות כן (כלומר שיכול לקנות חיטין ולטוחנן)? תלמוד לומר: 'אותה', מפני החיסחון. מאי מפני החיסחון? אמר רבי אלעזר: התורה חסה על ממונן של ישראל"<sup class="footnote-marker">130</sup><i class="footnote">מנחות עו ע"ב.</i>. פירוש הדברים הוא: לקנות חיטין ולטוחנן מותר רק בשביל לחם הפנים. שהרי לחם הפנים נעשה מכ"ד עשרונות ומובא בכל שבת ושבת, וכיוון שהדברים עולים לסכום מרובה, לכן התירה תורה לקנות חיטין ולטוחנן, כך שזה זול יותר מאשר לקנות את הסולת. אולם שאר המנחות מידתן מועטת וגם אינן באות באופן תדיר, ועל כן לא היה צריך לחוס על ממונן של ישראל<sup class="footnote-marker">131</sup><i class="footnote">ראה גם מנחות פו ע"ב.</i>.
מאחר שהתורה עצמה חסה על ממונן של ישראל, גם חכמים קבעו דינים על יסוד זה. על פי רבא, הקלפי שבו טרף הכה"ג ביום הכיפורים וממנו העלה את שני הגורלות, היה משל עץ ולא משל זהב או כסף, משום שהתורה חסה על ממונן של ישראל. וכן המחתה שבה היו חותים בגחלים בכדי להכניסם למזבח הפנימי עבור הקטורת, רק ביום הכיפורים היא היתה מזהב, וזאת משום חולשתו של הכהן הגדול. אולם בכל השנה היא היתה של כסף, משום שהתורה חסה על ממונן של ישראל<sup class="footnote-marker">132</sup><i class="footnote">ראה יומא לט ע"א; שם מד ע"ב.</i>. ישנו הבדל חשוב בין שני הדינים הללו לבין הדוגמאות שהובאו לפני כן. בדין פינוי הכלים מן הבית ובדין לחם הפנים, הכלל שהתורה חסה על ממונן של ישראל יוצא בבירור מפירוש הפסוקים ומדרישתם. התורה עצמה נסחה את דבריה כך שיש ללמוד מהם שהיא חסה על ממונן של ישראל. אולם, אין שום פסוק או דרשה שניתן לסמוך עליהם שהקלפי אכן היתה מעץ, או שהמחתה היתה מכסף. אולם כיוון שלמדנו במקומות אחרים שהתורה חסה וכו', השתמשו חכמים בכלל זה והורו ביחס לקלפי וללחם הפנים. ואכן כך מדייק רש"י בפירושו לביטוי 'התורה חסה' ביחס למחתה והוא אומר: "ואנן נמי חסינן"<sup class="footnote-marker">133</sup><i class="footnote">רש"י יומא מד ע"ב ד"ה חסה.</i>. כלומר, אין ללמוד דין זה מהפסוק עצמו, אלא כיוון שהתורה חסה, הבינו חכמים שכך נכון להתנהג בכל מקרה, גם כשאין לכך שום רמז בתורה. וכן אנו מוצאים שרבא, שהוא הוא שאמר שהקלפי היה של עץ משום שהתורה חסה וכו', משתמש בכלל זה בשני מקומות להכריע את הדין בעניני איסור והיתר. בדין חלב טמא ישנה מחלוקת בין רב ורב ששת. רב סבור שחלב טהור סותם את הנקב, ואילו רב ששת סבור שאף חלב טמא סותם. התלמוד מספר שהביאו לפני רבא שאלה בחלב טמא שסתם את הנקב, וכך אמר רבא: "למאי ניחוש לה: חדא דהא אמר רב ששת: חלב טמא נמי סותם, ועוד, התורה חסה על ממונם של ישראל"<sup class="footnote-marker">134</sup><i class="footnote">חולין מט ע"ב.</i>. חלק עליו רב פפא ואמר לו: "רב ואיסורא דאורייתא, ואת אמרת התורה חסה על ממונן של ישראל?". כלומר, כיצד אתה יכול לפסוק כנגד רב, וכיצד אתה יכול להקל באיסורי תורה.
מעשה דומה לזה מובא בדין טריפות. אם נשברה עצם ברגלי הבהמה, אך עדיין רוב הבשר חופה אותה, הרי זו אינה טריפה. בתלמוד מובאת שאלה בענין זה שהובאה לפני רבא: "הנהו גידין רכין דאתו לקמיה דרבא"<sup class="footnote-marker">135</sup><i class="footnote">חולין עו ע"ב – עז ע"א.</i>. השאלה היתה האם גידין נחשבין כבשר, שאפשר שביחד עם שאר הבשר מהווה חיפוי לרוב העצם שנשברה. תשובתו של רבא היתה מעין תשובתו במקרה דלעיל: "אמר רבא: למאי ליחוש להו? חדא, דאמר ר' יוחנן, גידין שסופן להקשות נמנין עליהן בפסח (משום שיש להם דין בשר), ועוד: התורה חסה על ממונן של ישראל". גם כאן בעל מחלוקתו הוא רב פפא שטוען לפניו: "ר"ש בן לקיש ואיסורא דאורייתא, ואת אמרת מאי ליחוש להו?". אמנם, במקרה זה שתק רבא, שכן ר' יוחנן עצמו חזר בו ביחס לריש"ל. כדאי להשוות את שני המעשים הללו עם שני מעשים אחרים שעליהם מסופר בש"ס. ישנו דין שאם חסרה לבהמה בכורה אחת הביצים, הרי זה מום, ואין לה דין קדשים. והנה לפעמים כשממעכין את הביצה בכיס הרי היא יוצאת ואין כאן מום. הברייתא מביאה את המעשה הבא: "מעשה בפירן של בית מנחם שמיעך ולא יצאת, ונשחטה (כחולין) ונמצאת (הביצה) דבוקה בכסלים, והתיר ר"ע ואסר רבי יוחנן בן נורי (שסבר שמכיוון שבסופו של דבר הביצה נמצאת, הגם שלא במקומה הטבעי, אין זה מום, ואין לאכול את הבשר משום קדשים בחוץ). אמר לו ר"ע לר' יוחנן בן נורי: עד מתי אתה מכלה ממונן של ישראל! אמר לו רבי יוחנן בן נורי לר"ע... עד מתי אתה מאכיל ישראל קדשים בחוץ!"<sup class="footnote-marker">136</sup><i class="footnote">בכורות מ ע"א.</i>. דו־שיח כזה בין שני התנאים התרחש גם בין שני אמוראים. במקרה שחולדה היכתה עוף על ראשו יש לחוש לניקוב קרום המוח, והקרום צריך בדיקה. בתלמוד מוזכרים שני אופני בדיקה. האחד הוא ביד – מכניס ידו לתוך פיו של העוף ודוחק את המוח כלפי מעלה, אם המוח מבצבץ ועולה בידוע שיש שם נקב. היו גם כאלו שבדקו במחט, דהיינו, שהיו פותחים את הראש למעלה ועוברים עם מחט על מקום ההכאה, לראות האם המחט חודר בקרום. הבדיקה ביד אינה מדויקת כמו הבדיקה במחט, ולעיתים היד אינה מרגישה בנקב שהוא צר מאד. מצד שני, הבדיקה במחט עלולה לגרום נקב במקום שלא היה נקב מקודם. ר' יהודה ור' נחמיה חלקו זה על זה ביחס לבדיקה זו: "חד בדיק בידא, וחד בדיק במחטא; מאן דבדיק בידא אמר ליה למאן דבדיק במחטא: עד מתי אתה מכלה ממונן של ישראל! אמר ליה מאן דבדיק במחטא למאן דבדיק בידא: עד מתי אתה מאכיל לישראל... טריפות"<sup class="footnote-marker">137</sup><i class="footnote">חולין נו ע"א.</i>.
הגם שהמעשים הנ"ל דומים זה לזה בצורתם ההיצונית, שונים הם זה מזה במהותם ההלכתית. פסקי רבא שונים מפסקו של ר' עקיבא, ורקע הדו־שיח בין ר' עקיבא ור' יוחנן בן נורי שונה מהרקע של הדו־שיח בין ר' יהודה ור' נחמיה. בפסקו של ר' עקיבא ביחס לבכור, הוא אינו משתמש בכלל שהתורה חסה על ממונן של ישראל. הוא סובר הלכה למעשה שכיוון שבדקו את הבהמה לפני השחיטה ולא מצאו את הביצה, ורק לאחר השחיטה מצאו אותה דבוקה לכסלים, הרי זה מום. לפי דעתו של ר' עקיבא הרי שר' יוחנן בן נורי טעה ואסר את המותר. וזו לא היתה סתם חומרא, אלא שהוא גרם לכלות את ממונן של ישראל, שגם זה אסור. שונים היו המעשים שבאו לפני רבא. הוא ורב פפא עמדו מול מחלוקת בין אנשים בני סמכא מדורות קודמים. תפקידם היה האם לפסוק כרב או כרב ששת בדין חלב, וכר' יוחנן או ר' שמעון בן לקיש בדין הגידין. השאלה היא אם כן כיצד לפסוק בדין. לכאורה קובעת ההלכה כיצד יש לפסוק במקרים אלו. במקרה ו"היו שנים, אחד מטמא ואחד מטחר, אחד אוסר ואחד מתיר"<sup class="footnote-marker">138</sup><i class="footnote">עבודה זרה ז ע"א.</i>, נפסקה הלכה כר' יהושע בן קרחה שאמר: "בשל תורה הלך אחר המחמיר, בשל סופרים הלך אחר המיקל". והנה כך מפרש רש"י את התנגדותו של רב פפא שמבוטאת במילים: 'איסורא דאורייתא', כלומר 'יש לנו לילך אחר המחמיר, דקי"ל בשל תורה הלך אחר המחמיר'. לדעתנו רבא אינו חולק על הכלל הזה, אלא שהוא סובר שכשאין לנו טעם או סברא להעדיף את השיטה האחת על האחרת, אזי הולכים בשל תורה לחומרא. אולם כשיש טעם או סברא לקבל את דעתו של המיקל פוסקים כמותו (זה מתאים למה שכבר מצאנו בכללי הפסק מסוג זה, שחם חלים אך ורק כאשר אין אפשרות להכרעה אחרת בין בעלי המחלוקת. אולם כאשר ישנה סברא אזי הולכים לפי הטעם ואין משגיחין בכללים השונים. ראה לעיל 'כוחה של סברא'). זוהי דעתו של רבא – מכיוון שהתורה חסה על ממונן של ישראל יש לפסוק כרב ששת, וכך הוא פירוש דבריו: 'חדא דהא אמר רב ששת חלב טמא נמי סותם'; היינו ישנו מי שמקל בדין זה. 'ועוד, התורה חסה על ממונן של ישראל': כלומר, כיוון שיש להביא בחשבון עוד הוראה אחת של נותן התורה, והיא שיש לנו לפסוק במקרה כזה כמי שמקל ולא כמי שמחמיר. עמדתו של רבא שונה מזו של ר' עקיבא. ר' עקיבא הכריע שביצה שאינה נמצאת במקומה לפני השחיטה, ולאחר השחיטה מוצאים אותה דבוקה בכסלים, הרי זה בגדר מום. הוא איננו משתמש בנימוק שהתורה חסה על ממונן וכו' בכדי לבסס את דינו. אולם רבא משתמש דווקא בנימוק זה בכדי לבסס את דינו. היינו, דווקא מפני שהתורה חסה וכו', יש לפסוק כרב ששת המקל (או כר' יוחנן בענין גידין) ולא כרב המחמיר.
נעיין עתה במחלוקתם של ר' יהודה ור' נחמיה לענין בדיקת קרום המוח. אין הם עומדים בפני מחלוקת ותיקה שמקורה בין תנאים או אמוראים מדור קודם, ואין מתפקידם להכריע כמי יש לפסוק הלכה. אחריות ההחלטה, האם לבדוק ביד או במחט, מוטלת לחלוטין עליהם. בכך דומה מחלוקתם למחלוקת שבין ר' עקיבא לר' יוחנן בן נורי. אמנם, בנקודה אחת חשובה מאד, ישנו שוני בין מחלוקתם למחלוקת התנאים הללו. עבור ר' עקיבא ור' יוחנן בן נורי השאלה היא האם העובדה שהביצה אינה נמצאת לפני השחיטה היא בגדר מום או לא. השאלה היא על עובדה המצויה בפנינו, ויש להכריע האם העובדה הזו היא בגדר מום או לא. אולם בשאלת בדיקת הקרום איננו דנים על מה שכבר קיים במציאות, אלא על האפשרות של מה שעלול לקרות או לא לקרות – כשבודקים ביד ייתכן שלפעמים לא ירגישו בנקב קטן מאד, מצד שני כשבודקים באמצעות מחט, אזי ייתכן שלפעמים במקום למצוא נקב קיים ייגרם נקב חדש מכוח הבדיקה. כיצד איפוא ניתן להכריע במבוכה זו? ובכן, אחד מבין האמוראים החליט שמשום שאנו דנים על איסור דאורייתא יש להחמיר ולבדוק במחט, ואילו השני סבר שאין למצות את דין התורה בדיני טריפה, אלא ישנו דין נוסף שצריך לשים אליו לב, והוא שהתורה חסה על ממונן של ישראל ועל כן אסור לכלות את ממונם של ישראל. ובכן, כיוון שיש חיוב לברר האם יש נקב או לא, צריך לבצע את הבדיקה, אולם כיוון שהתורה חסה וכר אסור לבדוק במחט. התוצאה היא אם כך שמי שבודק ביד איננו מקל בדיני טריפה, שהרי על פי דין אין צורך לבדוק במחט, מפני שרק הנקב שמרגישים בבדיקת היד מטריף, אבל נקבים שאין מרגישים בבדיקה זו, על פי דין אינם עושים את הבהמה טריפה. עולה איפוא שישנם ג' סוגים שונים אשר מחייבים בחסכון ממונם של ישראל.
א. במקרה וישנו דין ברור אסור להחמיר סתם, אם על ידי כך נגרם הפסד – זהו דינו של ר' עקיבא וכך נפסק להלכה.
ב. אם אי אפשר לברר את השאלה שלפנינו באופן אובייקטיבי במציאות ויש אפשרויות לכאן ולכאן, אין לפסוק לחומרא אם הפסק יגרום להפסד. ההלכה היא איפוא שבודקים ביד.
ג. בעקבות המחלוקת בין רבא לרב פפא יש להסיק שבמחלוקת בין תנאים או אמוראים בדאורייתא הולכים אחר המחמיר דווקא, כאשר אין נימוק מיוחד להעדיף את שיטת האחד על פני השני. אולם הואיל והתורה חסה על ממונם של ישראל הולכים אחר המקל. (נכון הוא שבשני המקרים הנ"ל ההלכה היא כרב פפא ולא כרבא, אולם המעיין בשקלא וטריא יראה שרבא חזר מדבריו לא מפני שהעקרון שהשתמש בו אינו תקף, אלא מפני שבענין הגידין הוא נסמך על דעתו של ר' יוחנן, ור' יוחנן עצמו הודה לבסוף לריש לקיש. בדין חלב טמא אין ראיה גמורה האם רבא שינה את דעתו או לא. התוספות על אתר סוברים שרבא חזר בו מדין זה, מפני שבהמשך הוא מביא בשם רב נחמן ש"חימצא ובר חימצא חד סתים וחד לא סתים"<sup class="footnote-marker">139</sup><i class="footnote">תוספות חולין מט ע"ב ד"ה רב ואיסורא.</i>, דהיינו שהטהור סותם והטמא אינו סותם. אולם ייתכן שהוא אמר זאת משמיה דרב נחמן, והוא לא סבירא ליה. תופעה זו מצויה פעמים רבות בש"ס. ואף אם נאמר שהוא אכן חזר בו, הרי זה משום שגם רב נחמן סבר כרב, ולא מפני שחזר בו מן הכלל שהוא השתמש בו מעיקרא. כמובן שבמחלוקת בין רבא לרב פפא פוסקים בדרך כלל כרבא).
מלבד הכלל שהתורה חסה על ממונם של ישראל המתמצה במשפט: "עד מתי מכלה את ממונן של ישראל", אנו מוצאים בהלכה גם את המושג: 'חוששין להפסד'. להלן נביא את הדינים הללו על פי סוגיהם. יש שנתקבל בפשטות שלהפסד מרובה חוששין ולהפסד מועט אין חוששין. במקרה שחבית של תרומה נשברה בגת העליונה ולמטה מן הגת, בבור שאליו יורד היין מן הגת, נמצאים חולין טמאים, והנה אם התרומה תתערב בחולין אזי היא תטמא וייגרם הפסד לבעלים. היין יהיה אסור לישראלים הואיל ומעורבת בו תרומה, ואילו לכהן גם יהיה אסור לשתות מהיין הואיל והתרומה שבו טמאה. במקרה זה נפסקה הלכה כר' יהושע, שאם אי אפשר להציל את התרומה בטהרה הרי שמטמאין אותה בידיים על ידי שיצילו אותה בכלים טמאים. על פי זה עולה השאלה שהואיל וחוששין להפסד מדוע אמר ר' יוסי אליבא דר' יהושע שכאשר שורפין את החמץ אין לשרוף את הטמא ואת הטהור יהד, אלא זה בפני עצמו וזה בפני עצמו. הרי גם כאן ישנו הפסד עצים מפני שצריך לעשות שתי מדורות. תירוצו של אביי הוא: "להפסד מרובה – חששו, להפסד מועט – לא חששו"<sup class="footnote-marker">140</sup><i class="footnote">פסחים כ ע"ב.</i>. גם בין דיני שבת נמצאת ההוראה שלהפסד מועט לא הששו. למשל, בהמה הטעונה בשבת כלי זכוכית שאינם ניטלין בשבת, מביאים כרים וכסתות ומניחים תחתיה ומתירים את החבלים והם נופלים. הגם שנוטלים את הכרים והכסתות לדבר שאינו ניטל, בכל זאת התירו משום שחוששין להפסד מרובה. אמנם, אם הבהמה היתה טעונה טבל ועששיות (העששיות אינן כלים, אלא חתיכות זכוכית שעושים מהן הלונות) אזי אין להביא כרים וכסתות בשבילם. וכן אם הן משתברות בנפילתן על הקרקע אין להשגיח בזה מפני שלא הששו להפסד מועט<sup class="footnote-marker">141</sup><i class="footnote">שבת קנד ע"ב.</i> (שהרי אפילו אם נשברו ניתן לעשות מהן חלונות). אולם, יש מקרים שבהם הששו אפילו להפסד מועט. על פי המשנה בתחילת פרק משילין: "ומכסים פירות בכלים מפני הדלף (כדי שלא ירקבו מהמת המים שעליהם) וכן כדי יין וכדי שמן"<sup class="footnote-marker">142</sup><i class="footnote">משנה ביצה פ"ה א.</i>. והנה מה צורך יש לנו בשתי דוגמאות של פירות ושל יין ושמן, הלא שניהם בענין אחד? מסקנת הגמרא היא שהנזק הנגרם על ידי הגשם לפירות רב יותר מזה הנגרם לכדי היין והשמן<sup class="footnote-marker">143</sup><i class="footnote">ביצה לו ע"א.</i>. החידוש במשנה הוא שהתירו את הטורה שלא לצורך יום טוב לא רק במקרה של הפסד מרובה, אלא גם כשחוששין להפסד מועט.
על פי המשנה בגיטין, המטמא והמדמע והמנסך במזיד חייב, ובשוגג פטור. הברייתא מפרשת שבראשונה היו אומרים המטמא והמנסך, וחזרו לומר אף המדמע. טעם הדין של המשנה הוא, שהיזק שאינו ניכר פטור מהתורה, וחז"ל חייבו את העושה במזיד כדי שלא יהא כל אחד ואחד הולך ומטמא טהרותיו של חבירו. התלמוד מסביר מדוע לא אמרו גם בראשונה שהמדמע במזיד חייב: "מאי טעמא? לאו משום דקנסא הוא, וקנסא לא גמרינן מיניה"<sup class="footnote-marker">144</sup><i class="footnote">בבא קמא קיז ע"א.</i>. הראיה נדחתה: "לא, מעיקרא סברי: להפסד מרובה חששו (המטמא והמנסך מזיק את הכל), להפסד מועט לא חששו (במדמע אין אלא הפסד מועט מפני שאפשר למוכרו לכהנים בזול), ולבסוף סברי: להפסד מועט נמי חששו".
הסוג השלישי בענין זה נוגע לדיונים שבהם יש מחלוקת האם חוששין להפסד מועט או רק להפסד מרובה. גם כאן ישנן שתי התייחסויות. ישנו דין שתרנגולת שישבה על הביצים לגדל אפרוחים וברחה, מחזירים אותה למקומה בערב פסח, והוא הדין בחול המועד הגם שזו טירחא שלא לצורך היום. בשקלא וטריא שבפירוש המשנה ישנה מחלוקת בין רב הונא ור' אמי. על פי רב הונא מחזירים אותה דווקא אם ברחה אחרי ג' ימים לישיבתה "דפסדא לה ביעי לגמרי"<sup class="footnote-marker">145</sup><i class="footnote">פסחים נה ע"ב.</i>. ואילו ר' אמי סבר שאפילו בתוך ג' לישיבתה מהדרינן. מפרש התלמוד: "במאי קמיפלגי? מר סבר: להפסד מרובה – חששו (כלומר, אחרי ג' לישיבתה נפסדו הביצים לגמרי), להפסד מועט – לא חששו, ומר סבר: להפסד מועט נמי חששו" (כלומר, בתוך ג' לישיבתה הביצים נפסדו רק מעט, וראויות הן לאכילה למי שדעתו יפה ואינו איסטניס, ומוכרים אותן בזול). ישנה מחלוקת תנאים בפרק המפקיד הדומה למחלוקת האמוראים דלעיל. בדין המפקיד פירות אצל חבירו נאמר: "המפקיד פירות אצל חבירו אפילו הן אבודין, לא יגע בהן. רבן שמעון בן גמליאל אומר, מוכרן בפני בית דין, מפני שהוא כמשיב אבידה לבעלים"<sup class="footnote-marker">146</sup><i class="footnote">משנה בבא מציעא פ"ג ו.</i>. וכן תנינן בברייתא שם: "המפקיד פירות אצל חבירו והרקיבו, יין והחמיץ, שמן והבאיש, דבש והדביש – הרי זה לא יגע בהן, דברי רבי מאיר. וחכמים אומרים: עושה להם תקנה, ומוכרן בבית דין"<sup class="footnote-marker">147</sup><i class="footnote">בבא מציעא לח ע"א.</i>. רבה בר בר חנה בשם ר' יוחנן מפרש את המשנה, וכן מפרש הסתמא דגמרא את הברייתא, בכך שהמחלוקת היא בכדי חסרונן (שהחסרון אינו יותר מהרגיל), אבל כאשר זה יותר מכדי חסרונן, הכל מודים שמוכרן בבית דין. והתנא קמא ור' מאיר סברו שלהפסד מרובה, דהיינו ביותר מכדי חסרונן, חששו, ואילו להפסד מועט (שהוא בכדי חסרונן) לא חששו, ואילו רבן שמעון בן גמליאל וחכמים סוברים שאפילו להפסד מועט חששו.
אם ננסה להגדיר את המיוחד שבכל אחד מג' הסוגים הללו, ניתן היה לכאורה לומר שבסוג הראשון מדובר על הפסד חפצים – היינו ההפסד שבשריפת העצים או בשבירת העששיות. לעומת זאת, בסוגים האחרים דנים על מיני מאכל, כגון: תרומה וחולין, פירות ויין, ביצים וכיוצ"ב. נמצאנו למדים שכאשר הנזק הוא לחפצים חוששים להפסד מרובה ולא להפסד מועט. כאשר מדובר באוכלים, אזי לעיתים כולם סוברים שחוששים להפסד מועט, ויש מקרים שבהם ישנה מהלוקת האם לחשוש להפסד מועט או לא. אכן, לכאורה ישנו הבדל גם בין הסוג השני לסוג השלישי. במפקיד פירות, ההבדל ברור. אם ההפסד הוא רגיל, דהיינו בכדי חסרונן, אזי זהו דבר ידוע שהפסד מעין זה קורה, והמפקיד צריך להתחשב בכך. היינו, כל מי שמפקיד פירות יודע שמן הסתם הוא יפסיד בכדי חסרונן, ומקבל על עצמו את הדבר. על כן סוברים תנא קמא ור' מאיר שבהפסד של בכדי חסרונן אין למכור את הפירות ואין חוששים להפסד מועט. ורק אם ההפסד הוא יותר מכדי חסרונן, שהרי הפסד כזה אין מביאים בחשבון בתחילת ההפקדה, מוכרים בבית דין, שהרי להפסד מרובה כן חוששים. מכל מקום חכמים סבורים שבין כך ובין כך יש למכור בבית דין משום השבת אבידה, משום שחוששים אפילו להפסד מועט.
נראה עתה מה מיוחד במקרה השני של הסוג השלישי, היינו במחלוקת רב הונא ור' אמי. לכאורה, כיוון שכבר ישנה מחלוקת בין ת"ק לרשב"ג ובין ר' מאיר לחכמים האם חוששים גם להפסד מועט או לא, כיצד ייתכן שאף אמוראים יחלקו באותו הענין? אולם בהתאם להגדרתנו את המיוחד בדין המפקיד פירות, ששם הפסד מועט הינו צפוי וידוע למפקיד כבר כאשר הוא מוסר את פירותיו לנפקד, הרי שההבדל בין דין זה לבין דין החזרת התרנגולת בתוך ג' לישיבתה ברור ופשוט. זהו ענין שונה לגמרי מזה שנחלקו בו התנאים. עכשיו נראה האם ישנו ענין ייחודי במחלוקת רב הונא ור' אמי ביחס לדין המשנה שמכסים בחול המועד אפילו כדי יין וכדי שמן, לעומת דינו של המדמע שבראשונה לא היו גוזרים עליו. והנה, אם נאמר שהם סבורים שבראשונה לא גזרו על המדמע משום שמקנסא לא ילפינן, אזי מה נעשה עם המשנה המתירה לכסות כדי יין וכדי שמן אע"ג שאין שם אלא הפסד מועט. כיצד ייתכן שהאמוראים יחלקו בדבר שהוא לכאורה כבר נפסק במשנה, אם לא שנאמר שההבדל הוא בכמות הדברים שעומדים להפסיד חלק משוויים? אכן אין גבול לכמות כדי היין וכדי השמן, וכן אין גבול לכמות הדבר הנפסד על ידי דימוע. אמנם אמת הוא כי ההפסד שנגרם להם הוא מועט ביחס לערכם השלם, מכל מקום ההפסד הנגרם לבעלים באופן אובייקטיבי עשוי להיות כמידה רגישה. אבל בתרנגולת הבורחת מן הביצים הכמות בדרך כלל מוגבלת מאד. לא זו בלבד שההפסד אם היא בורחת בתוך ג' ימים הוא מועט ביחס לערך הביצה או הביצים, הרי שהפסד זה גם אינו עולה בהרבה על ערכו האובייקטיבי. משום כך זה אפשרי שמי שסובר כאן שאין חוששים להפסד מועט כזה, איננו חולק על מה שנלמד מהמשנה בדין כיסוי כדי יין וכדי שמן ובדין המדמע. נמצא איפוא שישנם ארבעה סוגים בדין חשש להפסד: במקרה של הפסד לחפצים חוששים להפסד מרובה ולא להפסד מועט<sup class="footnote-marker">148</sup><i class="footnote">בכתובות ס ע"א, נפסק ההלכה כנחום איש גליא שאמר: "צינור שעלו בו קשקשין, ממעכן ברגלו בצנעא בשבת ואינו חושש. מאי טעמא? מתקן כלאחר יד הוא, ובמקום פסידא לא גזרו בה רבנן". אין צורך להדגיש שמדובר דווקא בהפסד מרובה, משום שנראה בפשטות שבצינור ההפסד הוא תמיד מרובה.</i>. בדין אוכלים שההפסד בהם מועט ביחס לערך המלא של האוכל, אזי אם ההפסד יורגש באופן אובייקטיבי חוששים אפילו להפסד מועט. אולם אם ההפסד מועט, רק במובן של צמצום האיכות, אזי ישנה מחלוקת האם חוששים או לא. במצבים שהם דומים לזה של המפקיד פירות אצל חבירו, גם כן ישנה מחלוקת וזאת מטעם המיוחד להם.
מצאנו שבמקומות שבהם התלמוד משתמש בנימוקים 'התורה חסה על ממונן של ישראל' או 'עד מתי אתה מכלה את ממונן של ישראל' לא מוזכר החשש להפסד, ואילו במקום שמדובר על החשש מהפסדים לא הובאו ההנמקות של 'התורה חסה על ממונן' וכיוצ"ב. יש לציין שכאשר מדובר על איכותו של הדבר אזי משתמשים בנימוק 'התורה חסה על ממונן של ישראל'. כגון בשאלה האם להטריף או להכשיר את הבהמה שחלב טמא סותם בה את הנקב. או למשל בשאלה האם השמן למנחות צריך להיות זך או לא, וכן כולם. אבל כשמדובר על עשיית מעשה, כגון האם מותר לטמא את חבית התרומה המצויה בגת העליונה בשעה שהיין יורד לחולין הטמאים שמתחתיה, או האם מותר לכסות כדי יין וכדי שמן בכדי להגן עליהם מפני הדלף בחול המועד, וכן בדוגמאות נוספות שבהם השאלה היא האם המעשה הינו מותר או אסור, אזי השאלה היא האם על ידי המעשה המיוחד מונעים היווצרות הפסד או לא. במצבים אלו תמיד משתמשים בנימוק של האם ישנו חשש להפסד או לא. אכן, אין ספק דהא דחוששים להפסד מקורו גם כן באותו העיקרון שהתורה חסה על ממונן של ישראל. ומכיוון שעיקרון זה נלמד מן הפסוקים עצמם כנזכר לעיל, הרי מוכח שיש לו כוה של דאורייתא. כלומר, התורה עצמה הכווינה את מגמת פסיקת ההלכה לשים לב לדרישה להיזהר בממונם של ישראל. על הסבר התלמוד, שבכל יום היה הכהן חותה בגחלים במחתה של כסף משום שהתורה חסה על ממונם של ישראל, העיר רש"י: "ואנן נמי חסינן" כפי שראינו לעיל. היינו, מכיוון שהתורה ציוותה עלינו להוציא את הכלים מהבית המנוגע לפני בוא הכהן, גם עלינו מוטלת חובה לנהוג כך. ואכן ראינו לעיל שיש מקרים שבהם התלמוד מכריע הלכה מסופקת על פי הכלל הזה. רבא היה מוכן לפסוק במחלוקת לקולא משום שהתורה חסה וכו', והוא חזר בו רק משום שבאותם המקרים לא ניתן היה לסמוך על המיקל, או מפני שהמיקל עצמו חזר בו מדינו, או משום שרב נחמן פסק גם כן כנגד רב ששת בענין השאלה האם חלב טמא סותם או לא. אמנם בענין בדיקת קרום המוח לא התקבלה להלכה העמדה המחמירה שיש לבדוק במסמר, וכן בודקים את הביצים משום שהתורה חסה על ממונן של ישראל<sup class="footnote-marker">149</sup><i class="footnote">דבר זה מתאים ביחס למה שביררנו לעיל בתשובתנו לקושיית הש"ך (לעיל פרק א' הע' 79), האם יש לפסוק כיחיד נגד הרבים גם במקום הפסד מרובה, הרי התורה ציוותה אותנו שאחרי רבים להטות. אולם גם לחסוך בממונם של ישראל זהו עיקרון של התורה. והנה כיוון שההטיה אחרי רבים איננה ראיה אובייקטיבית לאמיתת שיטתם של הרבים (וכדלעיל שם), ומצד האמת האובייקטיבית הענין נותר בספק, על כן אפילו במקום שהרבים פוסקים, הואיל וישנו הפסד מרובה, אזי פוסקים כיחיד משום שהתורה חסה על ממונן של ישראל.</i>.
אמנם, הדינים שבהם חוששים להפסד מרובה או מועט, הם לכאורה רק איסורי דרבנן. אולם גם זה אינו דבר ברור לגמרי, שהרי בדין חבית תרומה שנשברה בגת העליונה הורה ר' יהושע לטמא את התרומה בידיים בכדי למנוע חפסד לחולין שמתחתיה, והנה במעשה זה יש בכדי לבטל מצוות עשה שהרי התורה אמרה: "ואני הנה נתתי לך את משמרת תרומותי"<sup class="footnote-marker">150</sup><i class="footnote">במדבר יח ח.</i>. אלא שייתכן דהא דהתיר ר' יהושע לטמא את התרומה בידיים, היינו משום שבלאו הכי סופה של תרומה זו להיטמא מכיוון שהיא יורדת לבור שמתחתיה, ואשר בו נמצאים החולין הטמאים. גם היתר זה שיש בו משום ביטול מצות עשה בידיים, יש בו משום חידוש מקורי גדול וחשוב.
ישנו דין נוסף, חשוב ביותר, שממנו מוכח שחוששים להפסד מרובה. זהו דין עשיית מלאכה בחוה"מ משום דבר האבד. אי אפשר לומר שהטעם לדין הוא בכך שאיסור מלאכה בחוה"מ הינו מדרבנן בלבד, הרי בענין זה יש מחלוקת בין גדולי הראשונים. אין ספק שמפשטות השקלא וטריא בפרק אין דורשין, משמע שאיסור מלאכה בחוה"מ הינו מהתורה. שהרי מובאות שם כמה וכמה ברייתות המוכיחות מפסוקים שונים בתורה שחוה"מ אסור במלאכה<sup class="footnote-marker">151</sup><i class="footnote">חגיגה יח ע"א.</i>. התוספות מקשים על כך, וכי היכן מצינו שבאיסור מלאכה מדאורייתא יהא מצב שמקצתו מותר ומקצתו אסור. מכוח קושיא זו החליטו התוספות שהאיסור אינו אלא מדרבנן וכל הפסוקים הינם בגדר אסמכתאות בעלמא<sup class="footnote-marker">152</sup><i class="footnote">תוספות שם ד"ה חולו של מועד.</i>. וכן סובר גם הרא"ש, שהביא את דברי התוספות במלואם, בריש מס' מועד קטן<sup class="footnote-marker">153</sup><i class="footnote">רא"ש מועד קטן פ"א א.</i>. אולם נראה שהוא הרגיש כי ישנו ענין אחד בסוגיא במסכת חגיגה אשר לכאורה סותר את שיטת התוספות. בברייתא שבה מוכיח ר' יאשיה שחוה"מ אסור בעשיית מלאכה מן הפסוק 'את חג המצות תשמור שבעת ימים', מובאת תשובת ר' יונתן: 'אינו צריך'; כלומר אין צורך בפסוק, 'קל וחומר' – היינו את האיסור ניתן ללמוד מקל וחומר. דבר זה דומה מאד למהלך שמצוי בכמה סוגיות בש"ס: 'למה לי קרא קל וחומר הוא'. ולכאורה ניתן להקשות אף בסגנונם של התוספות עצמם: וכי היכן מצינו שעל אסמכתא משיבין שאין צורך בה, מפני שניתן לסמוך על הקל וחומר. הרא"ש טורח ליישב שאלה זו, אולם המעיין בדבריו לא יוכל שלא להבחין בדוחק הגדול שבהם. הרמב"ם גם כן סבר שעשיית מלאכה בחוה"מ אסורה רק מדרבנן<sup class="footnote-marker">154</sup><i class="footnote">רמב"ם הלכות יום טוב פ"ז ה"א, והרב המגיד שם.</i>. אולם, רש"י<sup class="footnote-marker">155</sup><i class="footnote">רש"י מו"ק יא ע"ב ד"ה אלא אפילו.</i>, הרשב"ם<sup class="footnote-marker">156</sup><i class="footnote">רשב"ם פסחים קיח ע"א ד"ה כל המבזה את המועדות.</i> והרי"ף<sup class="footnote-marker">157</sup><i class="footnote">רי"ף מו"ק א ע"א מדפי הרי"ף ובנימוקי יוסף על אתר.</i> ועוד מבין הראשונים סוברים שאיסור מלאכה בחוה"מ הינו מן התורה. ודבר האבד מותר מפני שהתורה מסרה להחלטת החכמים, איזו מלאכה אסורה ואיזו מותרת. וכן פסק הבית יוסף שמלאכה אמנם אסורה בחול המועד, אך מכל מקום דבר האבד מותר מהטעם שכתבנו<sup class="footnote-marker">158</sup><i class="footnote">בית יוסף או"ח סי' תקל ס"ק א. וכן ראה טור או"ח סי' תקלו בדין החזרת תרנגולת בתוך ג' ימים לישיבתה.</i>. הוא מביא ראיה מהר"ן בתחילת פרק יום הכיפורים, שאף אם נאמר ששאר העינויים ביום הכיפורים הם מדאורייתא, הרי שניתן להסביר את ההיתרים בעינויים כמו רחיצה וכדומה, משום שהתורה מסרה להחלטת החכמים לקבוע מתי ישנו איסור ומתי אין<sup class="footnote-marker">159</sup><i class="footnote">ר"ן על הרי"ף יומא א ע"א מדפי הרי"ף.</i>. מסיבה זו התירו למלך ולכלה לרחוץ ביום הכיפורים, הגם שרחיצה אסורה מן התורה. מוכח איפוא שעל פי כמה מגדולי הראשונים, אפילו מעשים ופעולות שבמקורם אסורים מן התורה, חכמים התירו משום פסידא. וכן שנינו בברייתא: "שומרי פירות (שצריכים לשמור פרדסים המצויים מעבר לנהר) עוברין עד צוארן במים ואין חוששין"<sup class="footnote-marker">160</sup><i class="footnote">יומא עז ע"ב.</i>. הגמרא מספרת אף היא: "רבא שרא לבני עבר ימינא למעבר במיא לנטורי פירי", על סמך הברייתא הנ"ל. ומפרש הר"ן על אתר: "שהיו לו פירות בעבר הנהר, ומשום הפסד ממון התירו לו כמו שהתירו משום מצוה (במי שהלך ללמוד תורה מרבו)"<sup class="footnote-marker">161</sup><i class="footnote">ר"ן על הרי"ף, ב ע"א מדפי הרי"ף ד"ה לנטורי פירי.</i>.
מקור חשוב לפרנסת היהודים בימי הביניים היה חכירת הזכות מן המלך או השר לגבות את המכס בעיר או במדינה. מצות שמירת השבת גרמה לבעיה המורה ליהודים, שהרי אי גביית המכס בשבת היתה גורמת להפסד גדול. להפסד זה היו השלכות לא רק עבור יהודים בודדים, אלא אף עבור קהילות שלימות. בשאלה זו עוסק המרדכי בפרק ראשון ממסכת שבת וזה לשונו: "פסק רבינו מאיר על אודות היהודים הקונים המכסים ושוכרין להם נכרי לקבל מכס בשבת, ונראה דבקיבולת מותר. דבית הלל מתירין עם השמש (כלומר כל זמן שהשמש זורחת) ליתן עורות לעבדן<sup class="footnote-marker">162</sup><i class="footnote">משנה שבת פ"א ח.</i>, אע"ג דמלאכה דאורייתא היא... ואם ת"ל שיש לחלק בין הנך שאין ישראל קובע מלאכתו לנכרי לעשות רק בשבת ובנדון זה שקובע לו ליטול המכס בשבת, מכל מקום נראה להביא ראיה להתיר דתנא פ' מי שהחשיך לו בדרך נותן כיסו לנכרי<sup class="footnote-marker">163</sup><i class="footnote">שבת קנג ע"א.</i>, דמשום פסידא שרי ליה רבנן, דאי לא שרי ליה אתי לאתויי ד"א ברשות הרבים, ה"נ ל"ש וכ"ש להציל מידם, דאי לא שרי ליה יפסיד כל הובו בדיחוי כל שהוא"<sup class="footnote-marker">164</sup><i class="footnote">מרדכי שבת פרק א סי' רמו-רמז.</i>. (מהמילים האחרונות משמע שהיהודים 'קנו' את המכס בעד החוב שהשר היה חב להם). הבית יוסף מאריך עוד בביאור הענין וכותב: "ואיכא למידק, למה ליה לר"מ לאהדורי אפרק מי שהחשיך למיפרק מאי דקשיא ליה... לימא דשאני הכא שאין בקבלת המכס איסור דאורייתא. י"ל דסתם מקבלי מכס צריכין לכתוב, והא איכא מלאכה דאורייתא. ועי"ל דלא שאני לן באמירה לגוי שלא במקום מצוה בין מלאכה דאורייתא למלאכה דרבנן. ואם תאמר, והא קבלת מכס מילתא דפרהסיא הוא וכל כהאי גוונא ליכא מאן דשרי (כלומר, משום מראית העין)... ואפשר לומר דהתם בדליכא פסידא, אבל היכא דאיכא פסידא כי הכא מודו דשרי"<sup class="footnote-marker">165</sup><i class="footnote">בית יוסף או"ח סי' רמד ס"ק ו.</i>. וכן מובא הדין בשו"ע אורח חיים וברמ"א<sup class="footnote-marker">166</sup><i class="footnote">שו"ע או"ח סי' רמד ס"ו.</i>. המגן אברהם נדחק שם בתירוץ הקושיא, הכיצד שרו לשכור נכרי לעשות מלאכה בשבת, והלא אין כאן שכר שבת בהבלעה<sup class="footnote-marker">167</sup><i class="footnote">מגן אברהם שם ס"ק יח.</i>. ותירוצו שלא שייך כאן ענין שכר שבת בהבלעה מפני שאין כאן שום מלאכה. הנכרי אינו משלם ליהודי שכירות, אלא קונה ממנו את המכס לשבת. וזה כאילו הוא קונה סחורה מן היהודי והוא יכול לעשות בה כרצונו. אף כאן הנכרי נוטל את הרווח מן הקניה של המכס. האיסור על כך הוא משום מראית עין, ואיסור זה התירו משום פסידא.
אמנם לא מוכח כן מדברי רבינו מאיר שבמרדכי, ואשר הם המקור לדין זה. הלא הר"מ בעצמו שואל האם אין כאן שכר שבת בהבלעה וכנ"ל, והוא הביא ראיה ממי שהחשיך, שמכל מקום מותר משום פסידא. והנה לפי המג"א אין קושיא ואין קשר בין דין המכס ובין המשנה הקובעת ש'מי שהחשיך לו בדרך נותן כיסו לנכרי'. גם מה שכתב המג"א שאין כאן שכירות מפני שהנכרי קונה את המכס מן היהודי, במחילת כ"ת הרי שזה איננו נכון. לא כך היה מנהגם, אלא כמו שהביא המרדכי עצמו בשם הר"מ וזה לשונו: "והיכי דמי קיבולת גבי מכס? כגון שהשכירו כך: לכשתגבה ק' ליטרין אתן לך כך וכך"<sup class="footnote-marker">168</sup><i class="footnote">מרדכי שבת פרק א סי' רמו.</i>. הרי לך בפירוש שהנכרי לא קנה את המכס. המכס נותר ביד היהודי והריווח של שבת היה שלו. היהודי שכר את הנכרי ושילם לו בעד עבודתו. מוכח אם כן שמשום הפסד התירו אמירה לנכרי, וכמו שפסקו בית הלל בענין מסירת העורות לנכרי לעיבוד לפני השבת, הרי כאן התירו מסירת עבודת המכס לנכרי לפני השבת, אע"פ שאין כאן שכר שבת בהבלעה משום פסידא. והנה לפי הבית יוסף אין לחלק בעניינים אלו בין איסורי דאורייתא או דרבנן.
בסוף בירורנו כדאי להעיר על תמצית הרעיון: 'התורה חסה על ממונן של ישראל'. נביא בפנינו את סוף דברי ר' מאיר במשנת נגעים (ואשר מתאימים לחלוטין למה שנמצא גם בתו"כ). אחרי שהסביר את הטעם לפינוי הכלים מן הבית לפני בואו של הכהן לבדוק את הנגע שבקיר, הוא מסיים: "אם כך חסה התורה על ממונו הבזוי (בזוי, כי לפי המדרש נגע צרעת בא בעוון לשון הרע) ק"ו על ממונו החביב, אם כך על ממונו ק"ו על נפש בניו ובנותיו, אם כך על של רשע ק"ו על של צדיק"<sup class="footnote-marker">169</sup><i class="footnote">משנה נגעים פי"ב ה. ובתורת כהנים: פרשה ה יב.</i>. לכאורה מה הקשר בין דאגת התורה לאינטרסים הכספיים של היהודי והדאגה לעצם גופו וחייו? אכן, כוונת ר' מאיר היא לומר שהתורה חסה על ממונן משום שהיא חסה על ישראל. לחוס על מעמדו החומרי של הזולת צריך להיות חלק מהאחריות לחוס על חיי הזולת ומצבו של הזולת בכל המובנים. הרעיון מצא את ביטויו הבהיר בדברי ר' שמעון ואשר גם הוא דן על אותו הנושא של ר' מאיר במשנה. אלו הם דבריו המובאים בספרי: "רבי שמעון אומר, פסח וחג שאין עונות מלאכה – עשה זה שבעה וזה שמונה: עצרת שהיא עונת מלאכה – אינה אלא יום אחד בלבד. מלמד שחס הכתוב לישראל"<sup class="footnote-marker">170</sup><i class="footnote">ספרי דברים פיסקא קמ ד"ה רבי שמעון. ראה גם ילקוט שמעוני רמז תתקו ד"ה חג הסוכות.</i>. רצונו לומר: פסח הינו חג האביב, אינו חל בעונת המלאכה, שהרי עבודת הקיץ בשדות ובגנים טרם החילה. וכן סוכות חג האסיף אינו בעונת המלאכה, שהרי הוא בא לאחר הקיץ ואז יבול השנה כבר נאגר בגרנות והוכנס ליקבים. כיוון שכך, קיבלנו חגים של שבעה ושמונה ימים. אולם עצרת, שבא בקיץ באמצע עונת הקציר, והאנשים טרודים במלאכתם בשדות, הינו חג רק של יום אחד. והטעם לכך איננו מפני שהתורה חסה על ממונם או משום הפסד מרובה שיגרם להם כתוצאה משביתת העבודה, אלא על פי ניסוחו של ר' שמעון: "מלמד שחס הכתוב על ישראל", וזהו הטעם של כולם.

פרק ג; מציאות

יש שמחמת תנאים מיוחדים, מצב מיוחד בחברה או בזמן של אירועים החורגים מן הנורמה, ההלכה מאשרת מעשים או התנהגויות אשר לכאורה יש בהם משום ביטול מצוות מסוימות. ניתן לפרוט את ההלכות המחודשות הללו תחת שלושה סוגים שונים זה מזה: סייג לתורה, עת לעשות לה', והוראת שעה.
<big><strong>סייג לתורה </strong></big>
הדוגמא הקלאסית בנושא זה הינה הקרבן שהקריב אליהו בבמה בהר הכרמל בזמן איסור הבמות, ובכך הוא עבר על איסור 'שחוטי חוץ' ועל האיסור להעלות איברים במזבח שבנה. התלמוד רוצה ללמוד ממעשה זה שיש כוח ביד חכמים לעקור דבר מן התורה ואפילו בקום ועשה. הלימוד הזה נדחה משום ד"מיגדר מילתא שאני"<sup class="footnote-marker">1</sup><i class="footnote">יבמות צ ע"ב.</i>. פירוש הדבר שאליהו עשה מה שעשה משום צורך השעה. העם היה שטוף בעבודה זרה, ובכדי להשיבו למוטב היה אליהו מוכרח להראות לו שה' הוא האלהים ואין עוד מלבדו. הכוח שבהלכה להתיר מעשים שבדרך כלל מתנגדים לדין הקיים, מפורש יותר במאמרו של ר' אליעזר בן יעקב שאמר: "שמעתי שבית דין מכין ועונשין שלא מן התורה, ולא לעבור על דברי תורה, אלא כדי לעשות סייג לתורה"<sup class="footnote-marker">2</sup><i class="footnote">סנהדרין מו ע"א; יבמות צ ע"ב.</i>. כראיה לדבר מובאים שני מקרים שבהם נהגו על פי העיקרון הזה: "ומעשה באחד שרכב על סוס בשבת בימי יוונים. והביאוהו לבית דין וסקלוהו. לא מפני שראוי לכך, אלא שהשעה צריכה לכך. שוב מעשה באדם אחד שהטיח את אשתו תחת התאנה, והביאוהו לבית דין והלקוהו, לא מפני שראוי לכך אלא שהשעה צריכה לכך". במסכת יבמות שני המעשים מתפרשים כמשום 'מיגדר מילתא שאני', כלומר שאין במעשים הללו משום תקדים לדורות. מה שנעשה לאותו האדם שרכב על הסוס בשבת, והרי רכיבה על סוס בשבת אינה אלא שבות דרבנן, היה דבר נורא. הוא לא היה ראוי לאותו העונש, אלא שהדבר קרה בימי היוונים, כלומר בזמן המאבק הגורלי של היהדות עם המתיוונים. הפרש הזה עשה מה שעשה בכוונה, כגירוי כלפי אורח החיים המקובל והמקודש באותו הזמן בקרב העם. במעשה השני העונש לא היה כל כך חמור, מפני שבמעשה עצמו לא היתה סכנה כל כך רצינית לקיומו של העם כמו במעשיהם של המתיוונים בזמנם. מכל מקום האיש הלז שעסק ביחסי מין עם אשתו לעיני העוברים והשבים, הפגין יחס של בוז לדרך החיים המוסרית של החברה שבה הוא חי. והלקוהו משום מיגדר מילתא, משמע שלא היה זה מעשה יחידי, אלא אחד מסימניה של הפקרות שפרצה בחלקים רחבים של הציבור. והנה על פי אופי התקופה, הרי שלמען החיים המתוקנים היה חשוב לעצור בעד תופעות אלו.
עונש הרבה יותר נורא ואיום בוצע על ידי שמעון בן שטח. על פי המסופר במשנה, שמעון בן שטח תלה שמונים נשים באשקלון ביום אחד, הגם שעל פי הדין הסנהדרין לא היתה דנה שני בני אדם למיתה ביום אחד<sup class="footnote-marker">3</sup><i class="footnote">משנה סנהדרין פ"ו ד. המעיין בסיפור המאורע כפי שהוא מובא בירושלמי חגיגה פ"ב ה"ג, דף עח ע"א, מוכרח להטיל ספק במציאותו של אותו המעשה. הסיפור שם הוא מעין אגדת עם שסיפרו על שמעון בן שטח הרבה זמן אחרי מותו. נדמה לנו שדברי ר' אליעזר במשנה מדויקים יותר: "והלא שמעון בן שטח תלה נשים באשקלון". הוא מביא זאת כראיה במחלוקתו עם חכמים שאמרו במשנה: "האיש נתלה ואין האשה נתלית", ואילו ר' אליעזר סבר שגם האשה שנידונה למיתה נתלית, וראייתו משמעון בן שטח. נדמה לנו שהאמת היא ששמעון בן שטח דן למיתה כמה נשים ביום אחד. אכן, עבורנו הצד ההיסטורי של המעשה כלל אינו חשוב, מה שאכן חשוב הוא העיקרון שהתלמוד משתמש בו בכדי להסביר את פסקו של שמעון בן שטח בעניין הנשים שנידונו למיתה באשקלון.</i>. והטעם לפסקו של שמעון בן שטח, שהיה בו משום ביטול התורה, היה בלשונו של רש"י: "שעה הוצרכה לכך, שהיו בנות ישראל פרוצות בכשפים ועשה סייג לשעה ותלאן, לפרסומא למילתא, ודן את כולם ביום אחד מפני קרוביהם שלא יתקשרו להצילן"<sup class="footnote-marker">4</sup><i class="footnote">רש"י סנהדרין מה ע"ב ד"ה אין דנין שנים.</i>. אמנם, משום מיגדר מילתא לא רק שעונשים ומלקים שלא מן התורה, אלא, כמו שראינו בדוגמא של אליהו בהר הכרמל, לפעמים מבטלים איסור דאורייתא, בכדי לשכנע את העם איזוהי הדרך שילכו בה.
<big><strong>עת לעשות לה' </strong></big>
מסוג אחר הן אותן ההלכות שנקבעו על יסוד הפסוק: "עת לעשות לה' הפרו תורתך"<sup class="footnote-marker">5</sup><i class="footnote">תהלים קיט קכו.</i>. חכמים פירשו פסוק זה בשתי דרכים. האחת היתה לדרוש את הפסוק מ"סיפיה לרישיה"<sup class="footnote-marker">6</sup><i class="footnote">ברכות סג ע"א.</i>, כלומר, 'הפרו תורתך' – לפעמים מפירים את התורה משום 'עת לעשות לה". ופירושו של רש"י על אתר מבהיר עוד יותר: "כשבא עת לעשות דבר לשמו של מקום – מותר להפר בו תורה"<sup class="footnote-marker">7</sup><i class="footnote">רש"י יומא סט ע"א ד"ה עת לעשות.</i>. נעיין במקרים המובאים בתלמוד תחת הכותרת 'עת לעשות'. לפי הדין אסור לכהנים לצאת במדינה בבגדי כהונה, מפני שאסור לנהוג בהם דרך חול. נשאלת השאלה, הלא שמעון הצדיק לבש בגדי כהונה ונתעטף בבגדי כהונה והלך לקבל את פניו של אלכסנדרוס מוקדון. הדבר אירע מפני שהכותים הלשינו לפני המלך ואילצו אותו להחריב את בית המקדש, ועל כן הלך שמעון הצדיק לבוש בבגדי כהונה בכדי להשפיע על אלכסנדר להסיר את הגזירה. בכדי ליישב את התנהגותו של שמעון הצדיק, שהיתה לכאורה שלא כדין, נאמר בגמרא: "עת לעשות לה' הפרו תורתך"<sup class="footnote-marker">8</sup><i class="footnote">יומא סט ע"א.</i>. הכוונה היא, שמכיוון שעשה מה שעשה לשמו של הקב"ה, בכדי להציל את בית המקדש, מותר להפר את האיסור של יציאה בבגדי כהונה במדינה.
אמנם 'עת לעשות לה", אין פירושו דווקא דברים הקשורים ישירות בעבודת ה' כמו קיומו של בית המקדש. לעיתים מפירים את מצוות התורה כיוון שעושים מעשה לשם שמים, הגם שמטרת המעשה עצמו היא לתקן את דרכי החיים בין בני האדם. בפרק הרואה שנינו: "והתקינו שיהא אדם שואל את שלום חבירו בשם, שנאמר (רות ב ד) והנה בועז בא מבית לחם ויאמר לקוצרים ה' עמכם"<sup class="footnote-marker">9</sup><i class="footnote">משנה ברכות פ"ט ה.</i>. כלומר, הגם שמשתמשים בשמו של הקב"ה לכבוד הבריות אין בזה משום זלזול בשמו. דבר זה נלמד מבועז ששאל בשלום הקוצרים בשמו של הקב"ה. המשנה מסיימת ומביאה את טעם התקנה: "עת לעשות לה' הפרו תורתך. ר' נתן אומר, הפרו תורתך עת לעשות לה'". מפרש רש"י: "פעמים שמבטלים דברי תורה כדי לעשות לה', אף זה, המתכוין לשאול לשלום חבירו זה רצונו של מקום, שנאמר בקש שלום ורדפהו, מותר להפר תורה ולעשות דבר הנראה אסור"<sup class="footnote-marker">10</sup><i class="footnote">רש"י ברכות נד ע"א ד"ה ואומר עת. אכן לרמב"ם בפירוש המשניות ישנה דרך אחרת בפירוש הפסוק 'עת לעשות' וזה לשונו: "ומה שאמר אחר כן ואומר 'אל תבוז כי זקנה אמך' אינו ראיה על מה שהקדים שיהא אדם שואל בשלום חבירו בשם, אבל ראיה שלא יבוז וילעוג לתקנות חכמים, אף על פי שהם ישנות וקדמוניות. ועל זה הזהיר שלמה בזה המשל ואחר כן הביא ראיה על כל העוברים על התקנות ההם, כי יבוא זמן להיפרע מהם ולענוש אותם כי הם הפרו תורה, וזהו שאמר 'הפרו תורתך עת לעשות לה'". לפי דבריו 'עת לעשות לה" איננו מתייחס לעצם שאילת השלום, אלא לפי פירושו מוכח שהגירסא שהיתה לפני הרמב"ם היתה כמו שהיא נמצאת במשנה שבמשניות ובירושלמי, דהיינו, "ר' נתן אומר הפרו תורתך עת לעשות לה'". אולם גירסת המשנה בבבלי היא: "ר' נתן אומר הפרו תורתך משום עת לעשות לה'". על פי גירסא זו אי אפשר לקיים את פירושו של הרמב"ם ומוכרחים לקבל את פירושו של רש"י, שלפעמים מפירים את התורה משום עת לעשות. נראה שגם מהגמרא משמע כפירושו של רש"י. רבא מעיר על הפסוק: "אמר רבא: האי קרא מרישיה לסיפיה מדריש, מסיפיה לרישיה מדריש. מרישיה לסיפיה מדריש: עת לעשות לה' מאי טעם – משום הפרו תורתך. מסיפיה לרישיה מדריש: הפרו תורתך מאי טעמא – משום עת לעשות לה'" (ברכות סג ע"א). לפי רש"י הכוונה מתפרשת יפה. מרישיה לסיפיה – 'עת לעשות לה'", כלומר הקב"ה עושה, היינו מעניש משום שהפרו את תורתו. ומסיפיה לרישיה מדריש 'הפרו תורתו', רצונו לומר – עושי רצונו של ה' הפרו תורת ה' משום עת לעשות לה'. אמנם לפי הרמב"ם שמפרש את דברי ר' נתן מסיפיה לרישיה, דהיינו, משום שהפרו תורתו עת לעשות לה', כלומר עת לה' לענוש את העוברים, כיצד הוא יפרש אם כך את דברי רבא. ודוק.</i>. בכאן התקנה היא רק לשם כבוד הבריות. אמנם, מכאן נראה שהדאגה ליחסים בין־אישיים נאמנים וישרים, גם היא מחוק התורה, ועל כן כל מה שנעשה לשם כך נעשה לשם שמים. לפיכך, אם עת לעשות לה' הפרו תורתך.
חכמים השתמשו בעיקרון זה גם באופן שונה לגמרי משתי הדוגמאות דלעיל. ישנו כלל שדברים שבעל פה אי אתה רשאי לכתבן. הכלל נלמד מהכתוב: "כי על פי הדברים האלה כרתי אתך ברית ואת ישראל"<sup class="footnote-marker">11</sup><i class="footnote">שמות לד כז.</i>. למרות זאת, "רבי יוחנן ור"ל מעייני בסיפרא דאגדתא בשבתא, ודרשי הכי: עת לעשות לה' הפרו תורתך, אמרי: מוטב תיעקר תורה, ואל תשתכח תורה מישראל"<sup class="footnote-marker">12</sup><i class="footnote">תמורה יד ע"ב.</i>. ביטול האיסור על כתיבת תורה שבעל פה מופיע ביתר בירור בפרק הניזקין על הקושיא: "והא לא ניתן ליכתב!"<sup class="footnote-marker">13</sup><i class="footnote">גיטין ס ע"א.</i>, משיב התלמוד: "אלא, כיון דלא אפשר – עת לעשות לה' ". פירוש הדבר שלא ניתן לזכור את התורה שבעל פה בשלימותה, ואם לא תיכתב תשתכח. ועל כן מוטב שייעקר איסור כתיבת תורה שבעל פה משתישכח תורה מישראל. וכן לגבי ספר ההפטרה בשבת. הגם שלא ניתן ליכתב נאמר שם בגמרא: "ה"נ כיון דלא אפשר – עת לעשות לה'"<sup class="footnote-marker">14</sup><i class="footnote">שם.</i>. ומה זה שלא אפשר פה? מפרש רש"י על אתר: "שאין לכל ציבור וציבור יכולת לכתוב נביאים שלם"<sup class="footnote-marker">15</sup><i class="footnote">רש"י שם ד"ה ה"נ כיון.</i>.
הדוגמאות הנ"ל ממצות למעשה את העיסוק ההלכתי בנושא עת לעשות לה'. מתוך שימת לב אליהן מסתבר שחכמים השתמשו בעיקרון זה בכל תחומי החיים: בדבר שהוא לגמרי בתוך מסגרת היחסים שבין עם ישראל והקב"ה, דהיינו קיום בית המקדש; ביחס למצוות שבין אדם לחבירו בזיקה לכבוד הבריות; בקשר להבטחת קיומה של תורה שבעל פה בתוך העם: וגם מתוך התחשבות עם מה שאפשרי על רקע המציאות שבה נמצא כל ציבור וציבור. (אמנם מפירוש רש"י ומשאר המפרשים לא ברור האם העובדה שאין לכל ציבור וציבור היכולת לכתוב נביאים שלם, משמעה שאין לכל ציבור וציבור יכולת כספית לשלם בעד כתיבת כל הנביאים, או שבזמן התלמוד לא מצא כל ציבור יהודי סופר במקום בו הוא התקיים, ועל כן אנשי המקום כתבו את מגילותיהם בעצמם והיה להם קשה מאד לכתוב את כל הנביאים על קלף).
<big><strong>הוראת שעה </strong></big>
בתנ"ך נזכרים מעשים שונים שנעשו על ידי יחידים ואף על ידי העם כולו, ואשר היה בהם משום עקירת מצוות מן התורה, ובתלמוד הם מתפרשים כהוראת שעה. התלמוד מציין כי השופט גדעון הקריב נעבד ומוקצה, שהרי הוא הקריב את הפר אשר נעבד בבית אביו לשם עבודה זרה. ההסבר שניתן לכך בתלמוד הוא: "וחידוש הוא, כדר' אבא בר כהנא: דאמר רבי אבא בר כהנא, שמונה דברים התירו באותו לילה..."<sup class="footnote-marker">16</sup><i class="footnote">תמורה כח ע"ב.</i>, אחד מהם היה ההיתר להקריב לה' נעבד ומוקצה. פירוש העניין הוא, שגדעון עשה מה שעשה לפי שהקב"ה ציוה עליו כן והתיר לו באותה השעה ולצורך אותה השעה כמה איסורים. שהרי כך כתוב בספר שופטים: "ויהי בלילה ההוא ויאמר לו ה' קח את פר השור אשר לאביך ופר השני שבע שנים והרסת את מזבח הבעל אשר לאביך וכו' ולקחת את הפר השני והעלית עולה בעצי האשרה אשר תכרות"<sup class="footnote-marker">17</sup><i class="footnote">שופטים ו כה-כו.</i>. אמנם במקרא לא הוזכר הניב הוראת שעה. והרי הדבר מובן מאליו, הוראת שעה פירושו שביה"ד של מטה מורים היתר לשעה, אבל גדעון פעל לפי מצות ה' אליו. ההוראה היתה רק לשעה, אלא שבפעם הזאת נותן התורה בעצמו ביטל כמה ממצוות התורה לשעה. אכן החידוש היותר גדול הוא כאשר היהודים עצמם מורים היתר נגד הדין הקיים לפי שעה. על פי התלמוד דבר כזה קרה כאשר הפלישתים החזירו את ארון ה' לבית שמש. כאשר העגלה שנמשכה על ידי הפרות הגיעה לבית שמש, נאמר על אנשי המקום: "ויבקעו את עצי העגלה ואת הפרות העלו עולה לה'"<sup class="footnote-marker">18</sup><i class="footnote">שמואל א, ו יד.</i>. וקשה, הכיצד הקריבו ישראל לעולה את הפרות ששיגרום פלשיתים? הרי בהמה נקיבה אינה כשרה לעולה. מתרץ התלמוד: "הוראת שעה היתה"<sup class="footnote-marker">19</sup><i class="footnote">עבודה זרה כד ע"ב.</i>. ומפרש רש"י על אתר: "מפני נס שנעשה על ידיהן, שהביאו הארון מעצמן ואין איש מנהיגם, ואת בניהם כלו בבית ולא געו אחרי בניהם אלא הוליכוהו ואמרו שירה כדלקמן"<sup class="footnote-marker">20</sup><i class="footnote">רש"י שם ד"ה הוראת שעה.</i> (פירושו של ר' יוחנן בשם ר' מאיר בגמרא שם על הפסוק "וישרנה הפרות בדרך על דרך בית שמש"<sup class="footnote-marker">21</sup><i class="footnote">שמואל א, ו יב.</i>). כלומר, היה זה מאורע יחיד במינו. כוונת התורה בדיני הקרבת עולה היתה לשגרה, כאשר מי שמצוי במהלכם הרגיל של חיי היום־יום, מחליט שעליו להביא עולה לה' מאיזה טעם שהוא, ואולם כאן נוצר מצב שונה לגמרי וחורג מן הרגיל. בשעה ההיא ובמצב שנוצר לאחר הנס, הם הבינו שעליהם להכיר בנס דווקא על ידי הקרבת אותן הפרות כעולה לה'.
בעיה דומה להקרבת הפרות לעולה התעוררה בקשר לקרבנות שהקריבו בני הגולה שעלו עם עזרא מבבל<sup class="footnote-marker">22</sup><i class="footnote">ראה עזרא ח לה.</i>. רב יהודה בשם שמואל אמר שהקרבנות הללו הוקרבו "על עבודה זרה שעשו בימי צדקיהו"<sup class="footnote-marker">23</sup><i class="footnote">תמורה טו ע"ב.</i>. חוץ מן הבעיה שמדובר בחטאת שמתו בעליה, ואשר בה דן התלמוד, עולה שאלה שאינה ניתנת לתירוץ: "והיכי מקרבי להו? והרי מזידין הוו!". היינו, קרבן חטאת מביאים רק על חטא שנעשה בשוגג, ולא על חטא שנעשה במזיד. משיב על כך רבי יוחנן: "הוראת שעה היתה". והנה לא היה זה הדבר היחיד שנעשה באותו הדור על ידי הוראת שעה. על פי הדין אין מזכירים את השם המפורש בגבולין, היינו מחוץ לעזרה. נשאלת השאלה, והרי כתוב: "והכתיב 'ויעמוד עזרא הסופר על מגדל עץ אשר עשו לדבר' (נחמיה ח ד), ואמר רב גידל: שגדלו בשם המפורש!"<sup class="footnote-marker">24</sup><i class="footnote">יומא סט ע"ב.</i>. פעם נוספת מובא ההסבר שאמנם בדרך כלל אסור לבטא את השם המפורש מחוץ לעזרה, אולם על מה שעשה עזרא נאמר ש"הוראת שעה היתה". המשותף לשני האירועים הללו, כמו גם להקרבת הפרות שהעלו את ארון ה' משדה פלישתים הוא, שכל אחד מהמקרים הוא אירוע חד־פעמי. עולי בבל שהחלו פרק חדש בהיסטוריה של עם ישראל חשו בצורך להבליט את רצונם העז להתחיל תקופה חדשה בחיי העם. לשם כך הם ביקשו מעשה סמלי שיפגין לעיני העם כולו, כי הם זקוקים לכפרה על חטאי העבר. וכך באותה אסיפה גורלית 'ברחוב אשר לפני שער המים', האזין העם בהתלהבות לקריאת התורה מחדש על ידי עזרא הסופר. היתה זו שעת קודש של התעוררות, אשר אפשר כי לא היתה כמותה מיום מעמד סיני. האירוע דרש הוראה מיוחדת לשעה המיוחדת הזו. באירועים כאלו אי אפשר להנהיג את העם על פי דינים שכל כוונתם ותכליתם מיועדת לחיי היום־יום הרגילים.
אם ננסה להגדיר עתה את שלושת הסוגים של 'הוראת שעה', נמצא שלכל אחד ישנה תכונה מאפיינת משלו. מיגדר מילתא שייך לתחום של סייג לתורה. היינו כאשר ישנה התנהגות הנוגדת את דיני התורה, או אפילו את התחושה המוסרית שמקורה ברוח התורה, אזי ייתכן לעשות דברים שהם 'לא מן התורה' בכדי לתקן את המעוות. כך נהג אליהו בהר הכרמל. אבל לעיתים מפירים את התורה לא מפני הצורך לעשות סייג לתורה, בגין התנהגות מקולקלת הדורשת את תיקונה, אלא יש שמחליטים שכדאי להפר את החוק למען מטרה שחשיבותה עולה על החשיבות של איזו מצווה פרטית, ועושים זאת לשם שמים. כך נהג שמעון הצדיק שיצא לגבולין בבגדי כהונה כדי לקבל את פני אלכסנדרוס מוקדון, בכדי להציל את בית המקדש. וכן התקנה שהתקינו שיהא אדם שואל בשלום חבירו בשם. אלו מעשים שעושים משום 'עת לעשות לה" ולא שייך בהם הטעם של מיגדר מילתא. אמנם רש"י מפרש כך את המימרא של רבא: 'מסיפיה לרישיה' – "הפרו תורתו עושי רצונו, כגון אליהו בהר הכרמל (מלכים א יח) שהקריב בבמה בשעת איסור הבמות משום דעת לעשות סייג וגדר בישראל לשמו של הקדוש ברוך הוא"<sup class="footnote-marker">25</sup><i class="footnote">רש"י יומא סג ע"א ד"ה מסיפיה לרישיה.</i>. לכאורה משמע מרש"י ש'מיגדר מילתא' ו'עת לעשות' זהו עניין אחד. דבר זה נכון במידה מסוימת. אכן כל 'מיגדר מילתא' משמעו שהשעה צריכה לכך, ועל כן יש בו משום 'עת לעשות לה". אולם עת לעשות לה' שייך אפילו במקום שאין צורך במיגדר מילתא.
עניין 'הוראת שעה' שונה משניהם. ביחס להוראת שעה אין לדבר לא על 'מיגדר מילתא' ואפילו לא על הפרת תורה לשם שמים, אלא כמו שראינו, מדובר במקרים חד־פעמיים וחיוביים. המאורע המיוחד מעלה את העם למצב שהוא למעלה מן השגרה היום־יומית. ועל כן העם זקוק לאיזשהו מעשה מיוחד, אשר קשור למשמעותה של השעה הנוכחית. הוראת שעה איננה 'עת לעשות לה" מפני שאין בה כלל הפרת תורה. הוראת שעה הינה הוראה, פשוטה כמשמעה. הוראה לשעה זו, שזה עכשיו ניתנה, בעוד שדיני התורה עוסקים ביום־יומי ובמקרה הרגיל, הרי שאין דין לחד־פעמי. ההוראה בעצם מהותה היא הוראת שעה, כלומר הוראה דווקא לשעה זו ואשר לא קיים עבורה שום דין, ודווקא משום כך היא איננה מפרה שום דין אחר. כמו תמיד, חכמים מדקדקים בלשונם. כאשר מדובר ב'מיגדר מילתא', לא הזכירו 'עת לעשות לה" וגם לא 'הוראת שעה'. וכאשר הם משתמשים ב'עת לעשות' איננו שומעים על אף אחד משני המושגים האחרים. ואותו הדבר גם לגבי המושג 'הוראת שעה'. 'הוראת שעה' דווקא, ולא 'מיגדר מילתא' ולא 'עת לעשות לה"<sup class="footnote-marker">26</sup><i class="footnote">מעניין מאד לשים לב לדייקנותו של רש"י. בדרך כלל כאשר הוא מפרש את הביטוי 'עת לעשות' הוא אומר: "ואם בא עת לעשות תקנה לשם שמים הפרו דברי תורה לשעה הצריכה" (רש"י גיטין ס ע"א ד"ה עת לעשות. והשווה יומא סט ע"א; תמורה יד ע"ב). רק ביחס לשאילת שלום בשם הוא סוטה מפירושו הרגיל ואומר: "פעמים שמבטלים דברי תורה כדי לעשות לה', אף זה, המתכוין לשאול לשלום חבירו זה רצונו של מקום, שנאמר בקש שלום ורדפהו, מותר להפר תורה ולעשות דבר הנראה אסור" (רש"י ברכות נד ע"א ד"ה ואומר עת לעשות). ההבדל בין פירושו כאן לשאר המקומות בולט. בשאר המקומות הוא מדבר על הפרה ממשית של דברי תורה, ואילו כאן הוא מדייק ואומר: 'ולעשות דבר הנראה אסור'. נדמה לנו שכוונתו להורותנו שלגבי שאילת שלום אין הפרה ממשית של איסור, שהרי אנחנו סומכים על הפסוק "בקש שלום ורדפהו" (תהלים לד טו). בשאילת שלום בשם אין שום איסור, ואדרבא זהו רצונו של המקום. אכן הדבר נראה כאילו הוא אסור מפני שמזכירים את השם המפורש לכבוד הבריות. אבל בשאר המקומות של 'עת לעשות', אין לנו פסוקים מפורשים, המאשרים את הסטייה מהדין המקובל. לעומת זאת, במעשה אשר נעשה לשם שמים יש הפרת תורה משמעותית. את מעשה מנוח שהקריב על הצור בלא בנין ובמה לא הבאנו בפנים הספר, על אף שעל פי אחד התנאים גם זו היתה הוראת שעה. המעשה הזה אכן דומה לשאר המעשים של הוראת שעה, אם כי בעצם מהותו אין לדמותו אליהם. המעיין בתירוצו של התלמוד (זבחים קח ע"ב) יבין שהתירוץ של הוראת שעה שינויא דחיקא הוא ואיננו נותר למסקנה, אחרי האיבעית אימא, אשר בה נסתיים הענין.</i>.
כדאי לעיין במעשה המובא במשנה במסכת כריתות. התנא קמא הורה שאשה שיש עליה חמש זיבות ודאות וחמש לידות ודאות מביאה קרבן אחד ואוכלת בזבחים, והשאר עליה חובה. לאחר המאמר הזה מסופר במשנה כך: "מעשה שעמדו קינים בירושלים בדינרי זהב, אמר רבן שמעון בן גמליאל המעון הזה לא אלין הלילה עד שיהו בדינרין (דהיינו של כסף). נכנס לבית דין ולימד, האשה שיש עליה חמש לידות ודאות חמש זיבות ודאות מביאה קרבן אחד ואוכלת בזבחים ואין השאר עליה חובה, ועמדו קינים בו ביום ברבעתיים (כלומר ב' קינין בשני רביעית דינר כסף<sup class="footnote-marker">27</sup><i class="footnote">רש"י כריתות ח ע"א ד"ה קינין ברבעתיים. וישנה עוד לישנא אחרינא.</i>)"<sup class="footnote-marker">28</sup><i class="footnote">משנה כריתות פ"א ז.</i>. לכאורה מעשה זה מובן מאליו. מוכרי הקינים ניצלו את הדין לטובתם. הואיל ועל פי דין אשה שהיו עליה לידות וזיבות היתה מחויבת להביא על כל לידה ולידה ועל כל זיבה וזיבה את קרבנה, דהיינו שני תורים או שני בני יונה על כל אחת ואחת, הרי שהמוכרים, שפעלו על פי חוק היצע וביקוש, העלו את מחיר הקינים. בכדי להגן על הציבור בכלל ועל העניים בפרט, הורה רשב"ג שקרבן אחד הינו מספיק ואין השאר עליה חובה. מיד ירד מחירם של הקינים באופן משמעותי.
אכן מעשה זה העמיד את מפרשי הש"ס בפני בעיה חמורה. אם האשה חייבת מן הדין בקרבנות הללו, כיצד יכול היה רשב"ג לפטור אותה רק בכדי להוריד את מחיר הקינים. התוספות תמהים על רשב"ג, כיצד הוא חולק על בית שמאי, בית הלל, ר' יוחנן בן נורי ור' עקיבא, ועוד. רבים משתדלים למצוא תירוצים שונים ואפילו עד כדי שינוי הגירסא במשנה, ובמקום 'אין השאר עליה חובה' הם גורסים: 'והשאר עליה חובה'<sup class="footnote-marker">29</sup><i class="footnote">ראה תוספות כריתות ח ע"א ד"ה נכנס. במיוחד ראה תוספות בבא בתרא קסו ע"א ד"ה נכנס. ועיין שם בהגהות. הריטב"א בחידושיו על ב"ב שם אומר כך: "ויש אומרים דאפי' לרבנן אין השאר עליה חובה מן התורה אלא רשות, ורבנן עשאוה חובה להחמיר עליהם. וכשהוקרו קינים בא רשב"ג ולימד לאוקומא אדין תורה. וכן היה מפרש הרב (הר"ם)". באופן דומה לזה במעשה דשמעון הצדיק שקיבל את פני אלכסנדרוס מוקדון בבגדי כהונה בגבולין, מביא הריטב"א בחידושיו למסכת יומא שיש אומרים שהאיסור אינו אלא מדרבנן.</i>. אמנם רש"י – הפשטן הגדול מבין המפרשים – מקבל את המעשה הזה פשוטו כמשמעו. דהיינו, הגם שמצד הדין על האשה להביא את קרבנותיה על כל לידה ולידה, הרי שבמקרה הזה ובכדי למנוע מהסוחרים לנצל את הציבור על ידי מחירים לא צודקים, לימד רשב"ג נגד הדין שהיא מביאה קרבן אחד ואין השאר עליה חובה. את טעמו של רשב"ג מפרש רש"י ואומר: "אע"פ שהיקל על דברי תורה, עת לעשות לה' הוא, שאלמלי לא ימצאו (כלומר, מחמת המחירים לא ימצאו לקנות) יחדלו מלהביא אפילו אחד ויאכלו בקדשים בטומאת הגוף"<sup class="footnote-marker">30</sup><i class="footnote">רש"י כריתות ח ע"א ד"ה נכנס לב"ד.</i>.
אם נשתמש בהגדרתנו לשלושת הסוגים כפי שהבאנו לעיל, ברור לחלוטין ש'מיגדר מילתא' אינו שייך כאן. האחרים לא עברו על שום איסור וגם אין לדמות את התנהגותם לאותו האיש שהטיח את אשתו תחת התאנה. כמו כן אין לדמות מקרה זה כלל וכלל לאותם מקרים של הוראת שעה. לכאורה, הוראתו של רשב"ג מתאימה למושג 'עת לעשות לה". לפעמים מותר להפר את התורה כשיש צורך לתקן משהו לשם שמים. אין ספק שבניצול השוק לשם רווחים בלתי מוצדקים, במקרה שהתורה עצמה מספקת את ההזדמנות לכך, יש בזה משום חילול ה'. אכן, נראה שעל אף פשטנותו של רש"י הוא התעלם מהצד של מניעת הניצול הכלכלי שבהיתרו של רשב"ג, והוא מפרש את העת לעשות לה' מתוך הדאגה להתנהגותן של הנשים שלבסוף יאכלו קדשים בטומאת הגוף. אכן, במחילת כ"ת של רבינו הגדול, העיקר חסר מן הספר. במעשה עצמו כפי שהוא מסופר במשנה אין אפילו שמץ מהסברו של רש"י. המושג 'עת לעשות לה", ודווקא על פי הסברו של רש"י למושג זה, מתאים לגמרי לכוונתו של רשב"ג להפר דין אחד בתורה לשם קדושת שמו – למנוע מאנשים חסרי מצפון חברתי להשתמש בהשלכותיו של דין מסוים בתורה בכדי לנצל את הציבור. נראה לנו ששיטת הרמב"ם שונה משיטתו של רש"י וגם מזו של שאר המפרשים. הרמב"ם סבר שרשב"ג עשה מה שעשה בכדי למנוע מן הסוחרים את ניצולו של הציבור. בהלכות מחוסרי כפרה פסק הרמב"ם כת"ק, שאשה שהיו עליה חמש ולדות ודאות וחמש זיבות ודאות מביאה קרבן אחד ואוכלת זבחים והשאר עליה חובה<sup class="footnote-marker">31</sup><i class="footnote">רמב"ם הל' מחוסרי כפרה פ"א ה"י.</i>. משיב עליו הראב"ד בהשגות ואומר שדברי הרמב"ם אינם "כהלכתא, שהרי משנה אחרונה אמרו אין השאר עליה חובה". מהשגתו משמע שכמו התוספות גם הראב"ד הבין שרשב"ג חולק על ת"ק, אלא שהוא סובר שמכל מקום ההלכה היא כרשב"ג. תמה עליו הכסף משנה, בטענה שאין כאן משנה אחרונה. ר"ל שרשב"ג אינו חולק על הת"ק, והוא מצטט את פירושו של רש"י שמה שאמר רשב"ג שאין השאר עליה חובה, היה זה בגדר הוראת שעה כדי שלא יחדלו מלהביא לחלוטין. אמנם הכ"מ מניח שייתכן שהראב"ד סבור שהכרזתו של רשב"ג לא היתה הוראה רק לשעה כי אם לדורות, "כדי שאם לעתיד לבוא יתייקרו לא יבואו להמנע מלהביא כלל, ולזה קורא משנה אחרונה. ויש רשות ביד בי"ד לעקור דבר מן התורה בשב ואל תעשה, כדאמרינן בפרק האשה רבה (יבמות צ ע"ב)"<sup class="footnote-marker">32</sup><i class="footnote">כסף משנה על הרמב"ם שם.</i>.
מוכח איפוא שלא זו בלבד שהכ"מ מקבל את פירושו של רש"י על המשנה, אלא הוא אף מאשר אותו בפשטות, כאילו גם הרמב"ם וגם הראב"ד מוכרחים לסבור כרש"י. התימה היא שהראב"ד עצמו מחלק בין הוראתו של רשב"ג ובין הפסק של הרמב"ם באופן שלא תהיה סתירה ביניהם. הראב"ד בסוף השגתו כותב: "ואולי יש הפרש בין משהה קרבנותיה מזידה למשהה אנוסה". לפי חילוק זה עולה שגם הראב"ד סבור שרשב"ג אינו חולק על עצם הדין שהאשה חייבת להביא קרבן על כל לידה ולידה, אלא מכיוון שהקינים הוקרו עד כדי כך שהיה קשה על הנשים לקנותם החליט רשב"ג דאין השאר עליהן חובה משום דהוה כאונס, ואונס רחמנא פטריה. ואם כן, הא דפסק הרמב"ם שגם השאר עליה חובה היינו אם משהה קרבנותיה במזיד. הוא אינו חולק על הוראת ה'משנה האחרונה', שבמקום אונס היא פטורה מלהביא את השאר. אולם לפי זה קשה מדוע לא הביא הרמב"ם את הצד השני של הפסק, שבמקום אונס, כמו התייקרות הקינים מטעמי 'ביקוש והיצע', אין השאר עליה חובה. והנה הלחם משנה על אתר מזכיר את דברי הרמב"ם בפירוש המשניות, שכתב שההלכה כרשב"ג. על יסוד זה סבור הל"מ שהרמב"ם בפירוש המשניות סבר כרשב"ג שאכן יש משנה אחרונה והלכה כמותה. הוא מוסיף׃ "אבל כאן בחיבור (כוונתו ל'יד החזקה') ודאי דחזר בו". האם אמנם אנו מוכרחים לומר שהרמב"ם בחיבורו חזר ממה שכתב בפירוש המשניות? ושנית, האם אנו זקוקים לחילוקו של הראב"ד בין מזיד לאונס? מדוע לא נאמר בפשטות שהרמב"ם סובר שרשב"ג עשה מה שעשה רק באותו המקרה משום 'עת לעשות לה". והנה מכיוון שאינו מזכיר אף מלה בפירושו לאותה ההוראה הדומה לפירושו של רש"י, מדוע לא נאמר שעל פי דעתו טעם ההוראה היה כפי שמופיע במשנה עצמה: "המעון הזה לא אלין הלילה עד שיהו בדינרין". כלומר, כל מגמתו היתה לאלץ את הסוחרים להוריד את מחיר הקינים לגובה הראוי. על זה הוא כותב בפירוש המשניות שהלכה כרשב"ג, כלומר באותו המעמד ובאותו המקרה היתה ההלכה כמותו. אבל דווקא משום שהוראתו היתה לצורך אותה השעה, אין לו לרמב"ם להביא זאת ב'יד החזקה' כהלכה פסוקה לדורות. נמצאנו למדים שבין לפי רש"י ובין לפי הרמב"ם, כל אחד מטעמו הוא, הוראתו של רשב"ג היתה נתונה על יסוד של 'עת לעשות לה", משום שהשעה היתה צריכה לה.
כסיכום לפרק זה כדאי לצטט כאן את מאמרו של ריש לקיש׃ "פעמים שביטולה של תורה זהו יסודה, דכתיב: 'אשר שברת' – אמר לו הקב"ה למשה: יישר כוחך ששברת"<sup class="footnote-marker">33</sup><i class="footnote">מנחות צט ע"א-ב.</i>. שבירת הלוחות של משה רבינו היתה אחד משלושה דברים שהוא עשה מדעתו "והסכימה דעתו לדעת המקום"<sup class="footnote-marker">34</sup><i class="footnote">יבמות סב ע"א.</i>. המציאות היום־יומית של חיי העם והתהליכים ההיסטוריים שעובר העם, מעמידים את מורי ההלכה לפני שאלות ובעיות חמורות וחדשות שאין תקדים לפתרונן. כך היה נסיונו הגדול הראשון של רבו של העם כולו. בעוד שהוא מסתתר עם השכינה בהר בכדי לקבל את הדרכת החיים עבור בני ישראל לכל הדורות, פתאום קרה הלא־צפוי. באותה השעה שמורו ורבו של העם התרומם לשיא האנושות למען העם, העם למטה השפיל את עצמו לפחיתות האנושית של עבודת העגל. למקרה כזה לא היה תקדים. כיצד להתנהג עם עם כזה, כיצד להדריך אותו בתורה ובמצוות שמשה קיבל. לא היתה תשובה למקרה חד־פעמי כזה. הפתרון היה מחוץ למסגרת המקובלת. משה רבינו היה לבדו ועליו חלה האחריות למצוא את התגובה הנכונה למקרה נורא זה מדעתו... ושבר את הלוחות למען יסודה של התורה. וכך במשך ההיסטוריה של עם ישראל, המציאות ההולכת ומשתנה השפיעה במידה רבה על עיצובה של ההלכה למעשה, עד כדי הפרת התורה משום עת לעשות לה', ועד להוראה חדשה לשעה חד־פעמית בלי תקדים מקובל.
אשר שברת' – מפרש רש"י ואומר: "ולא אמר ליה בלשון כעס, שמע מינה הסכימה עמו דעת השכינה כשביטל תורה ושיברן, כיון דנתכוין לטובה"<sup class="footnote-marker">35</sup><i class="footnote">רש"י מנחות צט ע"ב ד"ה שביטולה של תורה.</i>.

פרק ד; כוחה המוסרי של ההלכה

כוונתנו בפרק זה לעיין באותם פרטים בהלכה שאין להם מקור מפורש בתורה, ואשר חז"ל קבעו אותם על יסודם של עיקרי מוסר כלליים המצויים בתורה: כגון הלכות המבוססות על פסוקים דוגמת: "דרכיה דרכי נועם וכל נתיבותיה שלום"<sup class="footnote-marker">1</sup><i class="footnote">משלי ג יז.</i>, "ועשית הישר והטוב"<sup class="footnote-marker">2</sup><i class="footnote">דברים ו יח.</i>, "המעשה אשר יעשון"<sup class="footnote-marker">3</sup><i class="footnote">שמות יח כ.</i>, או "למען תלך בדרך טובים"<sup class="footnote-marker">4</sup><i class="footnote">משלי ב כ.</i> וכיוצ"ב. רבותינו הפיקו מהכללים פרטים מסוגים שונים, ובדעתנו לברר את מהותם בע"ה. כך אין בדעתנו לדון בנושא 'המוסר והיהדות' או 'המוסר בהלכה', תחום המצוות שבין אדם לחבירו רחב ועמוק דיו. בתחום זה כבר סיכמו חז"ל: "כל התורה כולה נמי מפני דרכי שלום היא"<sup class="footnote-marker">5</sup><i class="footnote">גיטין נט ע"ב.</i>.
<b>א</b><br><big><strong>דרכיה דרכי נועם </strong></big>
לעיתים חכמים משתמשים בכללים המוסריים בכדי לפרש את תוכנה או אופייה של מצוה מסוימת במקומות שהפסוק עצמו אינו מגלה אותה. בלשון הפסוק, לולב הוא: "כפות תמרים". ממילים אלו אנו לומדים שהלולב צריך להיות כפות ולא פרוד, ואם הוא פרוד יכפתנו. שואלת הגמרא: "ואימא כופרא?"<sup class="footnote-marker">6</sup><i class="footnote">סוכה לב ע"א.</i>, שזהו מין עץ שענפיו מתאימים לתיאור של 'כפות תמרים'. משיב על כך אביי: "דרכיה דרכי נועם וכל נתיבותיה שלום כתיב". ומפרש רש"י על אתר: "ואלו עשויין כקוצים, ויוצאין בהן עוקצין הרבה, ומסרטין את הידים". פירוש הדבר, שמכיוון שדרכיה הן דרכי נועם, לא מסתבר שהתורה תכתוב לנו על מצוה שאופן קיומה עשוי לגרום כאב לידים שאוחזות בלולב. על פי אותו טעם הוכיח אביי שההדס איננו יכול להיות הירדוף, על אף שההירדוף מתאים לדרישת הכתוב 'ענף עץ אבות', הרי ש"'דרכיה דרכי נועם' וליכא"<sup class="footnote-marker">7</sup><i class="footnote">סוכה לב ע"ב.</i>. אף כאן מפרש רש"י: "והאי מברז בריז את הידים כקוצים, שראשי עליו עשויין חדין כמחט". אמנם רבא מעלה טעם אחר בנושא ההירדוף במקום ההדס – "האמת והשלום אהבו"<sup class="footnote-marker">8</sup><i class="footnote">זכריה ח יט.</i> (לפי פירושו של רש"י, מן ההירדוף עושים את סם המוות, ודבר זה נוגד את האידיאל של אהבת האמת והשלום). על אף שאביי ורבא עושים שימוש בפסוקים שונים, הרי השיטה היא אחת. העיקרון המוסרי הכללי של התורה הוא שקובע את כוונת התורה ביחס לאופן קיומה של המצווה המסויימת<sup class="footnote-marker">9</sup><i class="footnote">מעניין לציין כי בעוד שהתלמוד מביא את טעמו של רבא 'האמת והשלום אהבו', לעניין מדוע בחרו בהדס ולא בהירדוף, הרי שטעם זה אינו מובא כתירוץ לקושיא הקודמת 'ואימא כופרא' ולא לולב. התוספות (בסוכה לב ע"א ד"ה דרכיה דרכי) מעירים: "רבא לא היה שם, משום הכי לא מייתי הכא קרא דהאמת והשלום כדלקמן". וזה דוחק גדול, וכי בכל מקום בש"ס שישנה פלוגתא בפירוש טעמו של איזה דין החולקים זה עם זה תמיד היו נוכחים יחד?. אלא שפירושם נובע מפרשנותם לטעמו של רבא בעניין ההדס. לפי רש"י ישנו הבדל גדול בין טעמו של אביי לטעמו של רבא. את טעמו של רבא, 'האמת והשלום אהבו', מפרש רש"י כך (סוכה לב ע"ב ד"ה האמת והשלום): "וזה אינו לא אמת ולא שלום, שהוא עשוי לסם המות". התוספות שם בד"ה האמת והשלום, חולקים על פירושו של רש"י ואומרים: "ועל חינם הוזקק לומר טעם בפני עצמו אכל קרא, דכל חד (כלומר, בין 'דרכיה דרכי נועם' ובין 'האמת והשלום אהבו') שייך אתרוייהו (כלומר, בין משום הקוצים שבראשי עליו ובין משום שמן ההירדוף מפיקים סם מוות)". מכיוון שכן, הרי שטעמו של רבא יפה גם לגבי השאלה מדוע לא כופרא, ועל כן התוספות מוכרחים לומר שטעמו לא הוזכר משום שלא היה נוכח באותו המעמד. אולם לפי רש"י ההבדל בנוסח שני המקומות בתלמוד מתבאר ביתר פשטות. לכאורה, אם כל אחד מהפסוקים שייך אתרוייהו, רבא מ"ט לא אמר כאביי? הלא הטעם של 'דרכיה דרכי נועם' פשוט מ'האמת והשלום אהבו', מפני שאת האחרון מוכרחים לפרש בדרכי עקיפין שזה (ההירדוף) 'אינו לא אמת ולא שלום'. על פי רש"י, נימוקו של רבא שייך דווקא לגבי ההירדוף ולא לגבי כופרא. בכופרא הוא מקבל את נימוקו של אביי ש'דרכיה דרכי נועם'. יש אם כן הבדל גדול בין אביי ורבא בכוונת קיום המצוה. על פי אביי, ההדס מזכיר את טיבם של דרכי התורה. לפי רבא, ההדס אינו רק מסמל את אופיה של התורה, אלא גם דורש מהאדם את אהבת האמת והשלום. כדאי לציין שבמסכת יבמות פז ע״ב בדין ייבום וחליצה, רבא מקבל את הטעם של 'דרכיה דרכי נועם', וראה בפנים ודו"ק.</i>.
בבירורה של בעיה מסויימת בדין יבום וחליצה, רבא מקבל את טעמו של אביי. השאלה היא, מה דינה של אשה שלא היתה זקוקה ליבם מפני שהיה לה בן מבעלה שמת, ולאחר נישואיה מת הבן. השאלה היא, האם כעת יש לה דין של יבמה. בתלמוד מובא קל וחומר שממנו עולה שהיינו צריכים לראות את בעלה הראשון כמי שמת בלא בנים, ואל לנו לעשות את הבן המת כאילו הוא חי. ואם כן האלמנה זקוקה לייבום או חליצה. הפתרון לכך הוא: "דרכיה דרכי נועם וכל נתיבותיה שלום"<sup class="footnote-marker">10</sup><i class="footnote">יבמות פז ע"ב.</i>. כלומר, הגם שיש לנו קל וחומר הפוך, הרי שלא יתכן שהתורה תדרוש שהאשה תחזור לזיקת ייבום לאחר מיתת בנה, הרי דרכיה דרכי נועם וכו' "וזו שהיה לה בן ולא נזקקה ליבם וניסת לשוק ומת בנה, אם תאמר תחלוץ הרי היא מתגנה על בעלה, הילכך על כרחך 'בן אין לו' בשעת מיתה קאמר והרי יש לו"<sup class="footnote-marker">11</sup><i class="footnote">רש"י יבמות פז ע"ב ד"ה דרכיה דרכי. מטעם דומה התירו לכלה לרחוץ את פניה ביו"כ, כדי שלא תתגנה על בעלה. ראה יומא עח ע"ב.</i>.
אכן חכמים לא רק השתמשו בכלל 'דרכיה דרכי נועם', בכדי לברר את כוונת התורה בעניינים הכתובים בה, אלא כלל זה שימש אותם גם בקביעת דינים והתנהגות המשלימה את התורה בעניינים שלא נכתבו. באלה יש להבחין בין שלושה סוגים: ישנם דינים שנקבעו משום שהתנהגות מסויימת עלולה ליצור איבה בין אנשים; דינים אחרים נפסקו בכדי למנוע מחלוקת בחברה; ועוד כאלו שמטרתם לא רק למנוע את הופעתה של התנהגות בלתי מוסרית, אלא גם לחזק את יחסי השלום הבין־אישי. נעיין באחדים מהם. על פי הדין אסור ליהודיה ליילד אשה עובדת כוכבים, מפני שאסור ליהודי לחזק ידי עוברי עבירה (פירוש הדבר, לא מפני שאינן מקיימות את מצוות התורה, שהן לא מחויבות בהן, אלא מפני שעכו"ם, על פי הגדרת התלמוד למושג זה, אינם מקיימים את שבע מצוות בני נח). אכן במקרים שבהם המיילדת היהודיה אינה יכולה לחמוק (למשל, כשמבקשים לשכור אותה, כפי שנהוג), אזי מותר לה "משום איבה"<sup class="footnote-marker">12</sup><i class="footnote">עבודה זרה כו ע"א.</i>. במקרה של בהמה הרובצת תחת משאה מצווה התורה: "עזוב תעזוב עמו". ציוויי התורה מתייחסים רק ליהודים בינם לבין עצמם, אמנם חכמים כבר התקינו שיש לטפל בבהמת עכו"ם כמו בבהמת ישראל, והטעם "משום איבה"<sup class="footnote-marker">13</sup><i class="footnote">בבא מציעא לב ע"א.</i>. הדברים לא נאמרו מתוך יראת עכו"ם, מעין התגוננות כנגד 'האנטישמיות'. מניעת איבה בין בני אדם זוהי דרישה מוסרית הנובעת מהמגמה העקרונית של התורה, וחז"ל משתמשים בכך לא רק לגבי עכו"ם, אלא גם לענין יחסים שבין איש ואשתו, וכן במישור החברתי הבין־יהודי. כך למדנו שהבעל זוכה במעשה ידי אשתו ובמציאתה "משום איבה"<sup class="footnote-marker">14</sup><i class="footnote">כתובות נח ע"ב; בבא מציעא יב ע"ב.</i>. פירוש הדברים: הגם שמעיקרא על פי דיני הקניינים הנוהגים בישראל, מעשה ידי האשה וכן מציאתה, היו צריכים להיות קניינה של האשה, אבל כיוון שהבעל חייב במזונותיה, אם האשה תחזיק בקניינים אלו בשביל עצמה הרי שזה ייצור בהכרח 'איבה בין שניהם'. בענין האיש המקדש את האשה לאחר שימות בעלה או לאחר שתמות אחותה (כלומר, הוא נשוי כעת לאחותה, וכיוון שאסור לאדם לשאת אשה על אחותה, הוא מקדש אותה כדי שתהא אשתו לאחר מיתת אחותה), רבי שסבר שאדם מקנה דבר שלא בא לעולם, אומר שהאשה מקודשת. ומה טעם אמרו 'אינה מקודשת'? "משום איבה"<sup class="footnote-marker">15</sup><i class="footnote">קידושין סג ע"א.</i>, דהיינו שקידושין כאלו עלולים לגרום לאיבה בין האחיות או בין הבעל ובין אשתו, שקיבלה את הקידושין בתנאים הללו. ואלו הם דברים נפלאים שחכמים מבטלים את הקידושין שחלים מדינא.
שונה הוא טעם מאמרו של ריש לקיש משום אבא כהן ברדלא, שאמר שד' אמות של אדם קונות לו בכל מקום (בסימטא, או בצידי רה"ר שאין הרבים דוחקים שם, או בשדה שאין בו בעלים), "דלא אתי לאנצויי"<sup class="footnote-marker">16</sup><i class="footnote">בבא מציעא י ע"א.</i>. ישנו הבדל גדול בין הדין הזה לדוגמאות שהובאו לעיל. במקרים שהובאו לעיל מישהו מתבקש להיטיב עם הזולת, כגון, האשה את מעשה ידיה לבעלה, המיילדת היהודיה נותנת שירות מקצועי ליולדת עובדת עבודה זרה, וכן היהודי עוזר לעכו"ם בהקמת בהמתו. הרקע הוא מפגש בין־אישי, ועל כן מן הראוי שהמבוקש יינתן. יש פה יחס אישי בין הצדדים, ודווקא משום כך דחיית הבקשה עלולה לגרום לאיבה ביניהם. בדינו של אבא כהן ברדלא הרקע הוא שונה לגמרי. באדם שמצא מציאה בחלקו, היינו בד' אמות שלו, ועדיין לא הגיעה לידו ממש. אדם אחר בא וחוטף את המציאה שהאחר עדיין לא קנה. במקרה זה אין מפגש בין־אישי. שניהם מעוניינים רק ברכישת המציאה. הם אינם פונים זה אל זה, אלא רק נתקלים זה בזה. דווקא משום זה החשש לאיבה קטן מאד, אבל ישנו חשש מחלוקת משום דאתו לאינצויי.
הסוג השלישי שייך לאותם הדינים שחכמים תיקנו משום דרכי שלום. כך מלמדת המשנה בפרק הניזקין:
ואלו דברים אמרו מפני דרכי שלום:
כהן קורא ראשון ואחריו לוי ואחריו ישראל, מפני דרכי שלום.
מערבין בבית ישן, מפני דרכי שלום.
בור שהוא קרוב לאמה מתמלא ראשון, מפני דרכי שלום.
מצודות חיה ועופות ודגים יש בהם משום גזל מפני דרכי שלום. רבי יוסי אומר, גזל גמור.
מציאת חרש שוטה וקטן יש בהן משום גזל מפני דרכי שלום. ר' יוסי אומר, גזל גמור.
עני המנקף בראש הזית, מה שתחתיו גזל מפני דרכי שלום. ר' יוסי אומר, גזל גמור.
אין ממחין ביד עניי גוים בלקט שכחה ופאה, מפני דרכי שלום<sup class="footnote-marker">17</sup><i class="footnote">משנה גיטין פ"ה ח.</i>.
הברייתא מוסיפה על כך:
ת"ר: מפרנסים עניי נכרים עם עניי ישראל, ומבקרין חולי נכרים עם חולי ישראל, וקוברין מתי נכרים עם מתי ישראל, מפני דרכי שלום<sup class="footnote-marker">18</sup><i class="footnote">גיטין סא ע"א.</i>.
ובתוספתא נמצא כתוב:
עיר שיש בה ישראל וגוים, הפרנסין גובין מישראל ומגוים, מפני דרכי שלום. מפרנסין עניי גוים עם עניי ישראל, מפני דרכי שלום. מספידין וקוברין מתי גוים, מפני דרכי שלום. מנחמין אבילי גוים, מפני דרכי שלום<sup class="footnote-marker">19</sup><i class="footnote">תוספתא גיטין פ"ג יג-יד (מהדורת ליברמן).</i>.
פשוט שבמקורות אלו מדובר על דינים משום דרכי שלום בשני מובנים. עשיית הצדקה והחסד עם הנכרי העני, החולה או האבל, יש בה עידוד לקראת שלום חברתי בינו ובין היהודי. אמנם, שאר הדינים במשנה באים בכדי למנוע מחלוקת. כמובן שאם אין מחלוקת הסיכויים לשלום טובים יותר, אבל אז השלום מושג באורח לא ישיר. למשל הא דכהן קורא ראשון מפני דרכי שלום, הגמרא מפרשת שזה מפני שאין לו רשות למחול על כבודו. והטעם לכך על פי התלמוד הוא: "דאתו לאינצויי"<sup class="footnote-marker">20</sup><i class="footnote">גיטין נט ע"ב.</i>. מפרש רש"י על אתר: "לענין לקרות בתורה בבית הכנסת אין כהן חולק כבוד ללוי ולוי לישראל, דלא ליתו שארא לאנצויי ולמימר אנא נמי קרינא ברישא. והיינו דקתני מתניתין כהן קורא ראשון כו' כמה שכתוב בתורה, ואינו רשאי לחלוק כבוד בדבר ולשנותו מפני דרכי שלום". מוכח איפוא שטעם התקנה הוא כדי שלא יבואו לידי מחלוקת של ממש, כמו בהא דד' אמות של אדם קונות לו בכל מקום כנ"ל. וכן משמע גם ביחס לשאר הדינים במשנה. כך, מצודות חיה, עופות ודגים, או מציאת חרש, שוטה וקטן, יש בהם גזל מפני דרכי שלום, וכן השאר, טעמם הוא בכדי שלא יבואו לידי מחלוקת. אולם אם כך, עולה השאלה מדוע אבא כהן ברדלא אינו משתמש בנימוק של 'מפני דרכי שלום' לענין המשנה שאומרת שד' אמות של אדם קונות לו בכל מקום? אכן, אם נעיין היטב ניווכח שישנו הבדל גדול בין סיבת המחלוקת לענין ד' אמותיו של אדם שקונות בכל מקום לבין ענין המחלוקת ביחס לבית הכנסת. המחלוקת בבית הכנסת קשורה בכבודם האישי של בני האדם. הכהן, הרוצה לחלוק כבוד לאדם אחר, עשוי לגרום לקטטה מפני שיאמרו מדוע הוא ולא אני. ועל כן הכהן "אינו רשאי לחלוק כבוד בדבר ולשנותו". כלומר, הכהן שרצה לחלוק כבוד לאחד, בנקל יכול לפגוע בכבודם של אחרים. 'דאתו לאינצויי' פירושו – משום פגיעה בכבודם האישי, וכן הוא בשאר התקנות במשנה שטעמן משום חשש מחלוקת. הא דאיתא במשנה: "מערבין בבית ישן מפני דרכי שלום"<sup class="footnote-marker">21</sup><i class="footnote">משנה גיטין פ"ה ח.</i>, מתפרש בגמרא כך: "מאי טעמא, אילימא משום כבוד"<sup class="footnote-marker">22</sup><i class="footnote">גיטין ס ע"ב.</i>, דהיינו כבודו של בעל הבית. הטעם נדחה, ומסקנת הגמרא היא: "אלא משום חשדא". מפרש רש"י על אתר: "הואיל והורגל העירוב בתוך אותו הבית, אם באת לשנות את מקומו, הנכנסין לאותו הבית ולא יראו שם את העירוב יחשדו את בני החצר שמטלטלין בלא עירוב". רבינו תם מפרש: "שלא יאמרו מפני החשד שחושדים אותו לגנוב פת של עירוב אין מניחים אותו שם"<sup class="footnote-marker">23</sup><i class="footnote">תוספות גיטין ס ע"ב ד"ה אלא משום.</i>. בין לרש"י ובין לר"ת הסיבה היא פגיעה בכבודו של בעל הבית. על פי רש"י – פגיעה בכבודו כיהודי שומר מצוות, ואילו על פי ר"ת – פגיעה בכבודו כאדם בר נאמנות. הגם שבשאר הדינים במשנה הפגיעה אינה כה בולטת, עם זאת בכולם ישנה פגיעה מסוימת. "בור שהוא קרוב לאמה מתמלא ראשון מפני דרכי שלום", ויפה פירש רש"י באומרו: "שלא תהא מחלוקת ביניהם אני אסכור ראשון"<sup class="footnote-marker">24</sup><i class="footnote">רש"י גיטין נט ע"ב ד"ה מפני דרכי שלום.</i>. מובנה הפסיכולוגי־סובייקטיבי של הטענה 'אני אסכור ראשון' הוא, שהוא דורש להיות ראשון מפני שזה מגיע לו, ואם מונעים את זה ממנו, אזי שורש המחלוקת יהיה משום שלפי הבנתו נגעו בחשיבותו או בזכותו. דומות לזה גם שאר התקנות במשנה לענין דין מצודות חיה ועופות, מציאת חרש שוטה וקטן, ועני המנקף בראש הזית. על פי רש"י לענין דין המצודות שבמשנה הרי שמדובר "במצודות שאין להן תוך דליקני ליה כליו". וכן אף החרש, השוטה והקטן אינם קונים על פי דין. אולם בעל המצודות טרח במצודותיו, העני טרח להוריד את הזיתים מעץ הזית. על כן, מי שלוקח מהם את פרי טרחתם פוגע בהם באופן אישי. וכן מי שגוזל את מה שכבר הגיע לרשותם של חרש שוטה וקטן, אע"פ שהוא מתנהג עימהם 'על פי הדין', הרי שמההיבט המוסרי הוא מזלזל בכבודם האישי, ועל כן זהו גזל מפני דרכי שלום. שונה הוא לגמרי דינו של אבא כהן ברדלא לענין ד' אמות. האדם הזה לא טרח כלל בעד החפץ שנמצא בד' אמותיו, ואין לו שום קשר אליו. הקטטה ביניהם קשורה רק לאותו החפץ ואין לה שום נגיעה למערכת היחסים האישית שביניהם. המחלוקת פרצה רק בשביל החפץ ולמען החפץ. אין כאן משום פגיעה אישית. על כן אין כאן צורך לתקן תקנות מפני דרכי שלום, והעיקר הוא להסיר את התנאים שמביאים לידי מחלוקת.
לפי הנזכר לעיל אנו יכולים לסכם:
א. אם קיים יחס בין־אישי בין אדם לאדם, או שישנה פנייה אישית מאדם לאדם, והמבוקש מצד אחד ראוי שיינתן מצד שני, הגם שלא על פי דין אלא בגין ציפיה אנושית נורמלית, אזי הצד השני חייב להיענות לדרישה זו משום איבה.
ב. במקרה שאין שום מערכת יחסים אישית בין האנשים וגם אין פנייה אישית ביניהם, אמנם המצב יכול לגרום ששניהם פגשו זה בזה למען איזה חפץ שאין לו שום קשר להיבטים האישיים שלהם, לכבודם או להערכת עצמם כבני אדם; במקרה זה התקנה נעשית על מנת 'דלא אתי לאינצויי'.
ג. במקרים שאיזו התנהגות של אדם עשויה לפגוע בכבודו האישי של חבירו, תיקנו חכמים להימנע מהתנהגות כזו מפני דרכי שלום.
ד. במקרים שמצוות התורה בענייני צדקה וחסד מחייבות רק בין יהודי ליהודי, תיקנו חכמים את אותה החובה גם לגבי הנכרי מפני דרכי שלום.
אכן, כיוון שמקור תקנותיהם הוא הצו המוסרי העקרוני 'דרכיה דרכי נועם וכל נתיבותיה שלום', הרי שגם ההתחייבויות הללו הן מן התורה.
<big><strong>ועשית הישר והטוב </strong></big>
עד כה דנו בתקנות ושינויים שתיקנו חז"ל מפני התוצאות הבלתי מוסריות שנבעו מהדין המקורי, כגון איבה בין בני אדם ומחלוקות. להלן נעיין בדינים שחכמים תיקנו לא מפני התוצאות, אלא מפני שדין התורה לוקה באיכותו המוסרית במצבים מסויימים, על אף שהוא כשלעצמו הרי הוא צודק. השאלה מדוע הדין איננו מבטא את דרישות המוסר במילואן, כבר קיבלה את תשובתה בפירושו של הרמב"ן לפסוק "ועשית הישר והטוב בעיני ה'"<sup class="footnote-marker">25</sup><i class="footnote">דברים ו יח.</i>:
ולרבותינו בזה מדרש יפה, אמרו: זו פשרה ולפנים משורת הדין. והכוונה בזה, כי מתחילה אמר שתשמור חוקותיו ועדותיו אשר צווך, ועתה יאמר, גם באשר לא צווך תן דעתך לעשות הטוב והישר בעיניו, כי הוא אוהב הטוב והישר.
וזה ענין גדול, לפי שאי אפשר להזכיר בתורה כל הנהגות האדם עם שכניו ורעיו וכל משאו ומתנו ותיקוני הישוב והמדינות כולם, אבל אחרי שהזכיר מהם הרבה, כגון 'לא תלך רכיל' (ויקרא יט טז), 'לא תקום ולא תטור' (שם פסוק יח), ו'לא תעמוד על דם רעך' (שם פסוק טז), 'לא תקלל חרש' (שם פסוק יד), 'מפני שיבה תקום' (שם פסוק לב), וכיוצא בהן, חזר לומר בדרך כלל שיעשה הטוב והישר בכל דבר, עד שיכנס בזה הפשרה ולפנים משורת הדין, וכגון מה שהזכירו בדינא דבר מצרא (ב"מ קח ע"א)<sup class="footnote-marker">26</sup><i class="footnote">רמב"ן שם ד"ה ועשית הישר.</i>.
דברים דומים לזה נמצאים במגיד משנה בסוף הלכות שכנים להרמב"ם:
וענין דין בן המצר הוא שתורתנו התמימה נתנה בתיקון מדות האדם ובהנהגתו בעולם כללים באמירת 'קדושים תהיו'. והכוונה, כמו שאמרו ז"ל (יבמות כ ע"א) 'קדש עצמך במותר לך' שלא יהא שטוף אחר התאוות, וכן אמרה 'ועשית הישר והטוב', והכוונה שיתנהג בהנהגה טובה וישרה עם בני אדם. ולא היה מן הראוי בכל זה לצוות פרטים, לפי שמצוות התורה הם בכל עת ובכל זמן ובכל ענין ובהכרח חייב לעשות כן, ומדות האדם והנהגתו מתחלפת לפי הזמן והאישים. והחכמים ז"ל כתבו קצת פרטים מועילים נופלים תחת כללים אלו, ומהם שעשו אותם בדין גמור ומהם לכתחילה ודרך חסידות, והכל מדבריהם ז"ל. ולזה אמרו (ע"ז לה ע"א) חביבין דברי דודים יותר מיינה של תורה, שנאמר 'כי טובים דודיך מיין'<sup class="footnote-marker">27</sup><i class="footnote">מגיד משנה על הרמב"ם, הלכות שכנים פי"ד ה"ה, ד"ה קדם אחד.</i>.
משמע שרוצים לומר שדווקא מפני שהתורה תמימה היא היה הכרח שחז"ל יוסיפו ויחדשו על דיני התורה המפורשים. מצד אחד, כוונת התורה היא להישיר את מידותיו ואת התנהגותו של האדם, אולם להכתיב אותן מראש עבור כל המקרים, הזמנים והתנאים שבחיי העם, זהו דבר בלתי אפשרי. בגלל זה חז"ל השתמשו בכללים המוסריים שבתורה בכדי להחליט מהי מהות הטוב והישר במקרה מסוים ובתנאים מיוחדים. הפרטים שנמצאים בתורה גילו לפניהם את כוונתה ומטרתה של התורה בכלליה, ועל יסוד הבנתם זו של הכללים הם דנו בפרטי כל שעה ושעה וכל דור ודור, ותיקנו מה שתיקנו.
אכן, ישנו דבר מוזר מעט בדברי הרמב"ן והמ"מ. לכאורה הם אינם מבדילים בדבריהם בין 'ועשית הישר והטוב', 'לפנים משורת הדין' ו'מידת חסידות'. והנה בתלמוד המושגים הללו מעולם אינם מופיעים יחד או בערבוביא. במקום שמדובר על 'ועשית הישר והטוב' לא נזכר עשייה לפנים משורת הדין. ולהיפך, במקרים שישנו חיוב לנהוג לפנים משורת הדין אין זכר לצו של 'ועשית הישר והטוב'. וכן מידת חסידות שבתלמוד אינה קשורה לא לכלל של 'ועשית הישר והטוב' ולא למעשה של 'לפנים משורת הדין'. אופן שימושו של התלמוד במושגים אלו ובדומים להם, מעלה על הדעת שלכל אחד ישנו מובן מיוחד משלו<sup class="footnote-marker">28</sup><i class="footnote">דברי הרמב"ן שהובאו לעיל שלפי עמדת רבותינו – ועשית הישר והטוב "זו פשרה ולפנים משורת הדין", צריכים ביאור. ביחס למקור של מדרש זה, ראה הערתו של ח"ד שעוועל על פירוש הרמב"ן בהוצאתו. את המצוה לבצוע למד ר' יהושע בן קרחה מהפסוק 'אמת ומשפט שלום שפטו בשעריכם' (ראה סנהדרין ו ע"ב). גם רש"י בפירושו לתורה מביא את אותו המדרש שמצטט הרמב"ן בלי להזכיר שזה מן המדרש. אולם אצלו ישנו גם שינוי בגירסא "זו פשרה, לפנים משורת הדין", היינו פשרה ולפנים משורת הדין זה אותו הדבר.</i>.
בתלמוד מובאים רק שני דינים שנוסדו על הכלל של 'ועשית הישר והטוב'. שניהם נמצאים במסכת בבא מציעא. הדין האחד עוסק בשומא. ראובן שחב מעות לשמעון והגיע הזמן וטרם שילם את חובו, שמין את ערך הקרקע שלו והמלוה גובה ממנה. אם לאחר זמן מגיע לידו של הלווה סכום כסף, שבו הוא רוצה לשלם את חובו ולתבוע את קרקעותיו בחזרה, על פי הדין אין שומעין לו. אולם, "אמרי נהרדעי: שומא הדר עד תריסר ירחי שתא"<sup class="footnote-marker">29</sup><i class="footnote">בבא מציעא לה ע"א.</i>. אכן, אמימר, שהיה מנהרדעא, סבר ששומא הדר לעולם משום 'ועשית הישר והטוב'. הדין השני הוא דינא דבר מצרא. אם ראובן רצה למכור את שדהו, ויש לו שכן ששדהו גובלת בשדה העומדת למכירה, לשכן יש זכות קדימה לקנות. אם מישהו אחר קנה את השדה לפניו אזי "מסלקינן ליה, משום שנאמר ועשית הישר והטוב בעיני ה' "<sup class="footnote-marker">30</sup><i class="footnote">בבא מציעא קח ע"א.</i>.
ההלכות של לפנים משורת הדין הנזכרות בתלמוד רבות יותר מאלו של 'ועשית הישר והטוב', אבל גם הן אינן מרובות. מסופר על ר' ישמעאל בר' יוסי שהיה מטפל באדם אחד שביקשו שיעזור לו בטעינת משאו, בהתאם לכתוב בתורה "עזוב תעזוב עמו"<sup class="footnote-marker">31</sup><i class="footnote">שמות כג ה.</i>. מקשה על כך הגמרא: "והא רבי ישמעאל ברבי יוסי זקן ואינו לפי כבודו הוה"<sup class="footnote-marker">32</sup><i class="footnote">בבא מציעא ל ע"ב.</i>, והדין הוא שזקן ואינו לפי כבודו 'יכול להתעלם' מן המצוה הזו. והתירוץ: "רבי ישמעאל ברבי יוסי לפנים משורת הדין הוא דעבד". הטעם להתנהג לפנים משורת הדין, מקורו במה דתני רב יוסף: כתוב בתורה, "והודעת להם את הדרך ילכו בה ואת המעשה אשר יעשון"<sup class="footnote-marker">33</sup><i class="footnote">שמות יח כ.</i>. ועל כך אומר רב יוסף: "ואת המעשה – זה הדין, אשר יעשון – זו לפנים משורת הדין"<sup class="footnote-marker">34</sup><i class="footnote">בבא מציעא ל ע"ב.</i>. וכן מעשה באשה אחת שהראתה לר' חייא דינר ושאלה אותו האם זהו מטבע טוב, והוא "אמר לה: מעליא הוא"<sup class="footnote-marker">35</sup><i class="footnote">בבא קמא צט ע"ב.</i>. לבסוף נמצא שר' חייא טעה והאשה לא יכלה להשתמש בדינר, מפני שלא קיבלו אותו ממנה. ר' חייא קיבל על עצמו את האחריות ואמר לרב: "זיל חלפיה ניהלה, וכתוב אפנקסי דין עסק ביש". אמנם הדין הוא שהמראה דינר לשולחני ונמצא רע, אם הוא אומן שאינו צריך ללמוד עוד להבחין במטבעות הרי הוא פטור, ואם כך מעשה דר' חייא קשה: "רבי חייא נמי לאו למיגמר קא בעי", ומדוע שילם את הפסדה של האשה? גם פה משיבה הגמרא: "רבי חייא לפנים משורת הדין הוא דעבד". ומובאת דרשתו של רב יוסף: 'והודעת להם וכו'. המעשה – זה הדין, אשר יעשון – זו לפנים משורת הדין'. בדין אבידה אחר ייאוש אמר שמואל שאם באו הבעלים ונתנו בה סימן חייב להחזיר, ומסבירים שחייב משום לפנים משורת הדין. כהמשך לזה מסופר שם ש"אבוה דשמואל אשכח הנך חמרי במדברא, ואהדרינהו למרייהו לבתר תריסר ירחי שתא"<sup class="footnote-marker">36</sup><i class="footnote">בבא מציעא כד ע"ב.</i>. והנה, מן הדין הוא יכול היה לקחת את החמורים לעצמו ולשים את דמיהם ולהניחם לטובת הבעלים אם יימצאו<sup class="footnote-marker">37</sup><i class="footnote">מקור הדין בבא מציעא כח ע"ב.</i>. אבל אבוה דשמואל המשיך לטפל בהם ולקיימם בשביל הבעלים לפנים משורת הדין. בפרק אלמנה ניזונית עולה הבעיה הבאה: "זבין ולא איצטריכו ליה זוזי, הדרי זביני או לא הדרי זביני"<sup class="footnote-marker">38</sup><i class="footnote">כתובות צז ע"א.</i>. התלמוד רוצה לפשוט את הבעיה ממעשה שקרה לרב פפא. אדם אחד מכר לרב פפא קרקע מפני שהיה צריך את הכסף בכדי לקנות שור ולבסוף נודע שאין לו צורך בזה (על פי רש"י על אתר ד"ה ולא איצטריכו ליה, הסיבה היא מפני שמוכרי השור חזרו בהם ולא רצו למכור), ואזי רב פפא החזיר לו את הקרקע. אמנם הגמרא טוענת שאין כאן ראיה מפני שרב פפא עשה זאת 'לפנים משורת הדין'. מדיני הסעודה שאם שלושה אכלו יחד והאחד עדיין לא סיים את סעודתו, ואילו השניים האחרים כבר מוכנים לברך ברכת המזון, הרי שהאחד מפסיק לשניים בכדי שיזמנו יחד. אבל אם שניים מהם עדיין לא סיימו לאכול, אין הם מפסיקים בשביל האחד. והנה אירע מעשה שרב פפא יחד עם עוד אחד הפסיקו בשביל ר' אבא מר בריה. והסבירו זאת כך: "שאני רב פפא דלפנים משורת הדין הוא דעבד"<sup class="footnote-marker">39</sup><i class="footnote">ברכות מה ע"ב.</i>.
<big><strong>לפנים משורת הדין </strong></big>
הדבר שזקוק לבירור הוא האם 'ועשית הישר והטוב' הוא 'לפנים משורת הדין', כלומר האם שניהם ענין אחד. ואם כן, מדוע משתמשים חז"ל לפעמים במושג זה ולפעמים במושג האחר: ואם אין הם אותו הדבר, מה ההבדל בין שניהם? העיון בעוד שאלה אחרת יעזור לנו בבירור הענין. ישנה מחלוקת בין הראשונים האם הכוח של 'לפנים משורת הדין', חזק עד כדי כך שכופין את האדם להתנהג על פיו. הרא"ש פוסק שלפנים משורת הדין הוא מעין עצה טובה איך להתנהג, אבל אין כופין עליו<sup class="footnote-marker">40</sup><i class="footnote">רא"ש בבא מציעא פרק ב סי' ז.</i>. אולם המרדכי סבור שכופין על האדם לעשות לפנים משורת הדין "אם היכולת בידו לעשות"<sup class="footnote-marker">41</sup><i class="footnote">מרדכי בבא מציעא סי' רנז.</i>. וראייתו מהמעשה המובא בסוף פרק האומנין: "רבה בר בר חנן תברו ליה הנהו שקולאי חביתא דחמרא. שקל לגלימייהו, אתו אמרו לרב. אמר ליה: הב להו גלימייהו. – אמר ליה: דינא הכי? – אמר ליה: אין, 'למען תלך בדרך טובים' (משלי ב כ). יהיב להו גלימייהו. אמרו ליה: עניי אנן, וטרחינן כולה יומא, וכפינן, ולית לן מידי. אמר ליה: זיל הב אגרייהו. – אמר ליה: דינא הכי? – אמר ליה: אין, 'וארחות צדיקים תשמור' (משלי ב כ)"<sup class="footnote-marker">42</sup><i class="footnote">בבא מציעא פג ע"א.</i>. העובדה שרב חייב את רבה בר בר חנן לא רק להחזיר לפועלים את בגדיהם, אלא גם לשלם את שכרם, ועשה את זה בתשובה לשאלת רבה בר בר חנן האם זהו הדין, מוכיחה שכופין את האדם על לפנים משורת הדין. המרדכי מסיים את דבריו באומרו: "וכן פסק הראב"ן וראבי"ה דכייפינן להו לעשות לפנים משורת הדין"<sup class="footnote-marker">43</sup><i class="footnote">מעשה דומה לזה שבבבלי מובא בירושלמי, גם כן בסוף פרק השוכר את האומנין. ההשוואה בין שני המעשים מראה שמדובר בשני מקרים שונים במהותם זה מזה. ישנם שני הבדלים עיקריים בין הסיפורים. בירושלמי מדובר בר' נחמיה הקדר שהפועלים פנו לר' יוסי בר חנינה; בבבלי – פועליו של רבה בר בר חנן פנו לרב. שנית, וזהו ההבדל היותר חשוב, בירושלמי ר' יוסי בר חנינה נותן עצה טובה לפועלים שילכו אל ר' נחמיה הקדר ויאמרו לו: "למען תלך בדרך טובים", ואילו את תביעת השכר שלהם יתמכו בחלקו השני של הפסוק: "וארחות צדיקים תשמור". דבר זה היה מספיק לר' נחמיה בכדי להבין כיצד להתנהג. אין כאן שום מפגש בין ר' נחמיה ור' יוסי בר חנינה. כל המו"מ הוא בין ר' נחמיה ופועליו. ר' יוסי בר חנינה אינו פוסק הלכה. בבבלי – המעשה הנדרש מרבה בר בר חנן יוצא מהמפגש בין רבה בר בר חנן ובין רב. רבב"ח לא רצה לשלם ויש לו טענה 'דינא הכי?'. הטענה אכן צודקת – זה אינו הדין. והנה תשובת רב נתונה פעמיים לרבה בר בר חנן על טענתו, בלו שום היסוס: "אין". "אין". אכן אין ספק שאלו שני מעשים שונים לגמרי זה מזה. ההבדלים המהותיים שביניהם מעידים על כך. סביר הוא שמעשים אלו קרו פעמים רבות בחיי היום-יום של היהודים באותם הימים ובכל מקומות מושבותיהם. ישנה אם כן מסורת אחידה בין שני המעשים, והיא ההבנה שבמקרים כאלו התורה דורשת מן האדם שילך בדרך טובים וישמור ארחות צדיקים. אלא שיש כאן שתי שיטות בדבר. שיטת הירושלמי לפיה הפסוק אינו מחייב, אלא רק מגלה איך נאה ליהודי להתנהג; ושיטת הבבלי על פיה במקרים מיוחדים – הפסוק מחייב את היהודי.</i>. הגם שהרא"ש והמרדכי חולקים זה עם זה, האם כופין על לפנים משורת הדין אם לא, שניהם סבורים שרב פסק מה שפסק כי האדם צריך להתנהג לפנים משורת הדין<sup class="footnote-marker">44</sup><i class="footnote">עיין ברא"ש בבא מציעא פרק ו סי' יט בסופו.</i>.
אמנם ניתן להקשות על שיטת המרדכי מהסוגיא בפרק אלו מציאות שממנה הבאנו לעיל את המעשה באבוה דשמואל. נאמר שם: "רבא הוה שקיל ואזיל בתריה דרב נחמן בשוקא דגלדאי... אמר ליה: מצא כאן ארנקי, מהו? – אמר ליה: הרי אלו שלו. בא ישראל ונתן בה סימן, מהו? – אמר ליה: הרי אלו שלו"<sup class="footnote-marker">45</sup><i class="footnote">בבא מציעא כד ע"ב.</i>. ועל זה תמה רבא: "והלא עומד וצווח!". תשובתו של רב נחמן היתה: "נעשה כצווח על ביתו שנפל, ועל ספינתו שטבעה בים". הקושיא היא: אם אכן כופין לעשות לפנים משורת הדין, איך אמר רב נחמן שזה דומה למי שצווח על ביתו שנפל וכו'? המרדכי כתירוץ לקושיא הזו כתב: "נראה לראבי"ה, הא דלא כייפינן התם לעשות לפנים משורת הדין, אפשר שהמוצא היה עני ובעל האבידה היה עשיר"<sup class="footnote-marker">46</sup><i class="footnote">מרדכי בבא מציעא סי' רנז.</i>. לעניות דעתי קשה לקבל את הסברא שדרישת התורה להתנהג לפנים משורת הדין אינה חלה על העני ביחס לעשיר. מצות הצדקה היא ענין אחד, ואילו לעשות לפנים משורת הדין ענין שונה לגמרי ממנה, ועל כן מניין לנו לחלק בין עני לעשיר בדבר זה. ועוד, הרי לא מדובר שם על מעשה שהיה. רבא שאל את רב נחמן מהו הדין בדרך כלל: "מצא כאן ארנקי, מהו?... בא ישראל ונתן בה סימן, מהו?". הרי אלו הן שאלות לדינא ולא למעשה. רבא רוצה לדעת מה הדין, ועל פי זה רב נחמן השיב לו. אמנם גם לפי הרא"ש שאין כופין על לפנים משורת הדין, קשה מאותו המעשה בסוף פרק השוכר את האומנין. אם אין כופין לעשות לפנים משורת הדין, כיצד השיב רב לטענתו של רבה בב"ח 'האם דינא הכי', שאכן זהו הדין. נמצאנו למדים שעל הראב"ן, הראבי"ה והמרדכי ישנה קושיא מהסוגיה בפרק מי שאחזו, ואילו על הרא"ש ישנה קושיה מסוף פרק השוכר את האומנין.
וכן קשה הן לשיטת הרא"ש והן לשיטת המרדכי, אם מה שפסק רב היה מטעם ש'המעשה אשר יעשון' צריך להיות לפנים משורת הדין, מדוע דבר זה לא נזכר בגמרא, ומדוע צריך היה רב להביא את הפסוק מספר משלי 'למען תלך בדרך טובים'? קושיה זו הובאה בתוספות, ותירוצם הוא: "דבהנהו שקולאי לא שייך לפנים משורת הדין, כיון שעשו לו (לרבב"ח) היזק גדול בפשיעה ששיברו לו חבית של יין"<sup class="footnote-marker">47</sup><i class="footnote">תוספות בבא קמא ק ע"א ד"ה לפנים משורת הדין; ראה גם תוספות בבא מציעא כד ע"ב ד"ה לפנים משורת הדין.</i>. סברתם מתקבלת על הדעת. אכן, אין לדמות את כל אותם המקרים שבהם עושים לפנים משורת הדין למעשה של הני שקולאי. בכל אותם המעשים אין שום היזק לאדם שעושה את מעשיו לפנים משורת הדין. ר' ישמעאל בר' יוסי לא סבל שום נזק מכך שהיה מוכן לטפל במצות פריקה וטעינה, שלא היה חייב מדינא. וכן אבוה דשמואל שהחזיר את החמורים שמצא, או מי שמחזיר מציאה לאחר ייאוש של הבעלים, וכן כולם, הם אינם מפסידים, הגם שיש במעשיהם משום מניעת רווח.
לפי שיטת התוספות, הקושיות הנ"ל שהקשינו על שיטת המרדכי ועל שיטת הרא"ש נופלות מאליהן. הקושיה כיצד השווה רב נחמן את מי שתובע את מה שאבד לו במקום ייאוש לנפילת הבית או לטבעה ספינתו בים, והרי רב פסק שכופין במעשה דהני שקולאי, סוף סוף לפי התוספות הרי שמעשה דרבה בר בר חנן אינו שייך לעיקרון של 'לפנים משורת הדין'. ומטעם זה גם לא קשה מה שיש להקשות לפי שיטת הרא"ש, שאם אין כופין על לפנים משורת הדין, הכיצד זה כפה רב את 'דינו' על רבה בר בר חנן? שהרי לא על לפנים משורת הדין מדובר שם באותו המעשה. על כן לא ניתן להוציא שום מסקנות מאותו המעשה ביחס למעשים שיש לעשותם משום לפנים משורת הדין.
אמנם פירושם של התוספות עודנו זקוק להשלמה. הרי במקרה אחד של לפנים משורת הדין יש הפסד למי שעושה כן. זהו במעשה דר' חייא ששילם לאשה את הדינר, הגם שלא היה חייב לשלם לה מדינא. האם נאמר שהפסד הדינר לא היה הפסד כל כך גדול כמו שבירת החבית של רבה בר בר חנן? האם אפשר להגדיר כללי הלכה באופן זה? ועוד, הרי במקרים הדומים למעשה דר' חייא ההפסד יכול להיות הרבה יותר גדול מאשר במעשה דהני שקולאי. לכאורה ניתן לומר שבמעשה דר' חייא היה משהו מיוחד שעושה אותו שונה ממעשה דהני שקולאי. ר' חייא בעצמו גרם את ההפסד לאותה האשה, ומן הראוי הוא שהוא ישלם לפנים משורת הדין. אבל רבה בר בר חנן, לא רק שלא היה אחראי בעד כל הפסד או נזק, אלא שהנזק נעשה לו על ידי הפועלים, והוא ישלם?! וודאי אם כן שהוא שילם לא מאותו הטעם שר' חייא שילם. אכן, לפי זה שונה ההוא מעשה דר' חייא לא רק ממעשה דהני שקולאי אלא גם מכל שאר הדוגמאות של לפנים משורת הדין, שאף לא באחד מהם העושה אינו גורם כל נזק או הפסד לחבירו. ואם כן, מול ההבדל הגדול הזה ביניהם, מה הוא איפוא הצד השווה לשניהם וכיצד יש להגדיר את המושג של 'לפנים משורת הדין'? למשל, מדוע לא נאמר שר' חייא שילם את הדינר משום 'ועשית הישר והטוב'? וכן יש להקשות לפי התוספות, נכון הוא שלגבי 'דינו' של רב שפסק לרבה בר בר חנן לא שייך לפנים משורת הדין, אבל מה צורך היה לו לבסס את דינו על פסוק מן הכתובים (כפי שהתוספות טוענים), ולמה לא אמר את מה שאמר מטעם 'ועשית הישר והטוב'?
ובכן, עלינו לברר ולהגדיר את שלושת המושגים: המעשה לפנים משורת הדין: עשיית הישר והטוב; ולמען תלך בדרך טובים וכו'. נראה לנו שאכן ישנו מכנה משותף לכל הדוגמאות של לפנים משורת הדין. בדיני מציאה ישנה חובת 'השב תשיבנו לו'. אמנם במקרים מיוחדים, במקום של ייאוש בעלים או בהמות אחר י"ב חודש (בדומה למעשה באבוה דשמואל), המוצא פטור מלהשיב את האבידה. ישנו דין 'עזוב תעזוב עמו', אך במקרה שהינך זקן ואין זה לפי כבודך אתה פטור מן המצוה הזו. ישנו דין 'גרמי', על פיו חנווני הרואה את הדינר וטועה חייב לשלם. אולם ישנו מקרה מיוחד החורג מן הדין – אם השולחני הוא אומן ואינו צריך ללמוד עוד את מקצועו, אזי הוא פטור מלשלם אם טעה. בכל אלו המקרים המיוחדים חורגים מן הדין. העושה לפנים משורת הדין מוותר איפוא על הזכות המגיעה לו בגין המקרה המיוחד. אם הבעלים באים ונותנים סימנים באבידתם אפילו בתנאים מיוחדים של ייאוש, ובכל זאת המוצא משיב את האבידה, כמו שהדין דורש במקום שאין ייאוש. במעשה דאבוה דשמואל, הדין הוא שהמוצא את הבהמות חייב לטפל בהן. אמנם, אחרי הזמן המיוחד של י"ב חודש הוא פטור מלטפל. אבוה דשמואל ויתר על הפטור הזה והתנהג לפי חובת הטיפול. ר' ישמעאל בר' יוסי היה פטור ממצות טעינה ופריקה בגין אישיותו המיוחדת, אולם לפי הדין אחרים שאינם במדרגתו חייבים. ר' ישמעאל בר' יוסי ויתר על הפטור שהעניקה לו התורה והתנהג על פי הדין כמו כל אדם אחר. וכן במעשה דר' חייא, שולחני אחר היה חייב באחריות, ר' חייא שדינו המיוחד היה כשל אומן, היה פטור. ר' חייא ויתר על מעמדו המיוחד ושילם. ביחס למעשה דההוא גברא דזבין ארעא לרב פפא, הבעיה היתה לענין זבין ולא איצטריך לזוזי. פירוש הדבר: אדם מכר שדה ובשעת המכירה גילה דעתו שהוא מכר משום שהוא צריך לזוזי, ואילו לא היה צריך לזוזי לא היה מוכר, ולבסוף אכן 'לא איצטריכי ליה'. האם נאמר שלגילוי דעתו ישנו כוח של תנאי ויחזור המקח, או שמא אין לו את הכוח הזה והמקח אינו חוזר. בהקשר לבעיה זו דוחה התלמוד את הראיה ממעשה דרב פפא במילים: "רב פפא לפנים משורת הדין הוא דעבד". ובכן, פעם נוספת ישנו אותו העיקרון. הדין הוא שבמכירה על תנאי, אם התנאי מקויים המכירה קיימת, ואם אין התנאי מקויים המקח חוזר. אולם גילוי דעת לבד אינו מספיק, אין לו דין של תנאי. לפי זה, רב פפא היה פטור מלהחזיר את הקרקע שקנה. רב פפא ויתר על הזכות הזו והתנהג לפנים משורת הדין.
כעת ברור ופשוט כיצד יש להגדיר את המושג 'לפנים משורת הדין'. בכל מקום שיש דין, אך במקרים מיוחדים – כלומר במצב מיוחד, או בזמן מן הזמנים, או לגבי אישים מיוחדים – הדין אינו חל, אזי התעלמות מן המצב המיוחד, ויתור על הזכות שנובעת ממנו ועשיית מה שהדין דורש, הרי זו התנהגות של לפנים משורת הדין. שונה המעשה הזה לגמרי מהמעשה של עשיית הישר והטוב. בדין שומא החוזרת לעולם, החזרת הקרקע איננה מעשה של דין, אשר יש בו מקרה מיוחד, שגורם שהדין לא יחול. אין דין שהגובה קרקע בחובו חייב להחזיר את הקרקע, כאשר לבעליה הראשונים של הקרקע יש כסף לשלם את החוב. וכן אין אירוע שבו השומא יוצא מן הכלל הזה, היינו שהחיוב להחזיר בו אינו קיים, כך שנוכל לומר שהמוותר על הפטור מלהחזיר עושה לפנים משורת הדין. החזרת הקרקע אינה 'מעשה' – הדין, 'שיעשון' – אפילו לפנים משורת הדין. אירוע השומא הוא מקרה אחד ויחיד במינו. אין מקרים אחרים שלגביהם קיים איזה דין שאינו תופס במקרה של השומא. הדין הקיים הוא שהגובה קרקע בחובו אינו חייב להחזיר, ואין שום מקרה החורג מן הכלל הזה<sup class="footnote-marker">48</sup><i class="footnote">וכן הוא הדבר בדינא דבר מצרא, ואין צריך להאריך.</i>. במעשה של לפנים משורת הדין האדם מוותר על הזכות המגיעה לו עקב המצב החורג מן הכלל, והוא מקיים את מעשה הדין. משום 'ועשית הישר והטוב' האדם מוותר על הזכות שבאה לו שלא מן הדין. עשיית הישר והטוב אינה 'מעשה הדין' לפנים משורת הדין, אלא מעשה 'המתנגד' לדין. הוא מחוץ לדין מעבר לשורת הדין.
אם נעיין היטב בפסוקים עליהם שני הכללים הללו מבוססים, ניווכח שההבדל שצויין לעיל מופיע בהם. את הכלל 'לפנים משורת הדין' למדנו ממדרשו של רב יוסף: "'המעשה' זה הדין, 'אשר יעשון' זה לפנים משורת הדין. הנושא של 'אשר יעשון' הוא 'המעשה'. פירוש הדרשה של רב יוסף הוא שיעשו, לפנים משורת הדין, את המעשה שהדין תובע. דהיינו באותם המקרים המיוחדים שבהם הדין אינו חל, מכל מקום יעשו את המעשה שהדין מצווה במקרים הרגילים שאינם יוצאים מן הכלל. מאידך, עשיית הישר והטוב מופיע בהקשר הבא: "שמור תשמרון את מצות ה' אלהיכם ועדותיו וחוקיו אשר צווך, ועשית הישר והטוב בעיני ה' "<sup class="footnote-marker">49</sup><i class="footnote">דברים ו יז-יח.</i>. ברור הוא ש'ועשית הישר והטוב', פירושו שמעבר לשמירת מצוות ועדות וחוקי ה' עוד דבר אחד צריך להיעשות, והוא 'ועשית הישר והטוב'. גם זוהי מצות התורה לצאת מחוץ למסגרת המצוה, בכדי לעשות את הישר והטוב. בעוד 'אשר יעשון' של לפנים משורת הדין, חוזר אל 'המעשה' שלפניו, הרי 'ועשית הישר והטוב' מוסיף על שלפניו.
נראה כעת לאן שייך 'דינו' של רב במעשה דהני שקולאי. הפועלים שברו בפשיעה חבית של יין, ועל פי הדין הם חייבים לשלם. רבה בר בר חנן מנע מהם את שכרם כתשלום על הנזק שגרמו לו. פשוט הוא שאין כאן מקום לעשיית לפנים משורת הדין. מעשה דהני שקולאי לא חרג מן הדין של חיוב תשלומים לשכיר שפשע בעבודתו, והרי הוא פטור. המעשה אותו דרש רב מרבה בר בר חנן, לא היה 'מעשה הדין' לפנים משורת הדין. רב רצה שרבה בר בר חנן יוותר על הדין עצמו וילך אל מחוץ למסגרת הדין. אין שום שייכות לעיקרון של 'לפנים משורת הדין'. האם ניתן היה לדון בדבר בהתאם לטעם של 'ועשית הישר והטוב'? כעת אנו יכולים להשתמש בסברת התוספות שהמעשה של הני שקולאי היה שונה בכך שהשקולאי גרמו היזק לרבב"ח. במקרים שעל האדם לעשות הטוב והישר הוא איננו מפסיד. מסלקין את הלוקח במקום שאין לו הפסד ממשי, כתוצאה מסילוקו מן השדה שהוא קנה. וכך פירש רש"י את עשיית הישר והטוב: "דבר שאי אתה נחסר כל כך, שתמצא קרקעות במקום אחר, ולא תטריח על בן המצר להיות נכסיו חלוקין"<sup class="footnote-marker">50</sup><i class="footnote">רש"י בבא מציעא קח ע"א ד"ה ועשית הישר והטוב.</i>. וכן ב'שומא' המלוה שגבה שדה בחובו מחזיר אותה לבעליה הראשונים והוא מקבל את מעותיו. אמנם אפשר שיש כאן מניעת ריווח, אבל אין כאן נזק ממשי. משום כך לא ניתן היה לדון את רבב"ח על פי 'ועשית הישר והטוב'. לתבוע מאדם שסבל נזק רב מפועליו שישלם להם, זה לא ישר ולא טוב. ובכן, מה ראית לבכר האחד על פני השני?! הפועלים היו עניים מחוסרי לחם. לגביהם קיימת מצות צדקה לכל מי שבידו לתת. אבל חיוב אישי על רבב"ח משום ועשית הישר והטוב אינו קיים. מכל מקום רב חייב את רבב"ח משום שכן היה יחס אישי בינו לבין הפועלים. הללו עבדו אצלו וצפו לשכרם שהיו זקוקים לו עבור חייהם היום־יומיים. את הטעם לדינו ביסס רב על הפסוק "למען תלך בדרך טובים וארחות צדיקים תשמור". ההבדל בין פסוק זה לבין הפסוק "ועשית הישר והטוב" מאיר עיניים. האחד מדבר על דרך, השני על מעשה. להחזיר לאדם את הקרקע שהיתה לו מעיקרא, והיה מוכרח למסור לבע"ח מפני שהיו לו מעות לשלם, ולעשות את זה באופן שאין מגיע לאדם שום היזק מן הדבר, זה עדיין איננו 'דרך' אלא רק 'מעשה' טוב וישר. וכן להנות לאדם על ידי מסירת שדה שעל יד המיצר שלו ולקבל בחזרה את המחיר ששולם, גם זה רק 'מעשה' טוב ויפה, אבל עדיין אין זה אורחות צדיקים. אמנם מה שדרש רב מרבב"ח, היה לא סתם 'מעשה' נתינה, אלא לתת מתוך הבנת מצבם האישי של פועליו. להתחשב עם צרת הזולת ולחוש את כאבו, ומתוך זה לשלם לפועליו את שכרם. בזה יש כבר משהו מדרך של טובים ושמירה על אורחות צדיקים. ומכיוון שהתורה דורשת את זה מן האדם, רבה בר בר חנן היה מחויב להתנהג על פי זה.
<b>ב</b><br><big><strong>רוח חכמים נוחה ומידת חסידות </strong></big>
אמנם יש עוד מושגים אחרים בנושא התנהגות האדם לגבי הזולת, שמקומם בחלק זה של דיוננו. ואלו הם: פטור בדיני אדם וחייב בדיני שמים; רוח חכמים נוחה או אינה נוחה הימנו: ומידת סדום ומידת חסידות. עלינו לברר את היחס ביניהם ובין הכללים שעליהם דנו לעיל. נעיין תחילה במקרים של רוח חכמים וכו' ושל מידת חסידות. אלה הם מאמרי חז"ל בנושא הראשון:
המחזיר חוב בשביעית, רוח חכמים נוחה ממנו.
הלוה מן הגר שנתגיירו בניו עמו – לא יחזיר לבניו, ואם החזיר – רוח חכמים נוחה ממנו.
כל המטלטלין נקנין במשיכה, וכל המקיים את דברו – רוח חכמים נוחה ממנו<sup class="footnote-marker">51</sup><i class="footnote">משנה שביעית פ"י ט.</i>.
הכותב את נכסיו לאחרים והניח את בניו, מה שעשה עשוי אבל אין רוח חכמים נוחה הימנו<sup class="footnote-marker">52</sup><i class="footnote">משנה בבא בתרא פ"ח ה.</i>.
הגזלנין ומלווי ברבית שהחזירו – אין מקבלין מהן, והמקבל מהן – אין רוח חכמים נוחה הימנו<sup class="footnote-marker">53</sup><i class="footnote">בבא קמא צד ע"ב.</i>.
פשוט הוא שבכל אלה לא שייך לומר שמן הראוי הוא שהאדם יתנהג לפי דעתם של חכמים משום לפנים משורת הדין. לפי ההגדרה שלעיל 'לפנים משורת הדין' שייך רק כאשר יש איזה דין לפנינו, ובמקרים מיוחדים הדין הזה אינו חל, אזי לפנים משורת הדין היה להתנהג כאילו המקרה לא היה חורג מהכלל. להתעלם מן המיוחד שבו ולעשות על פי הדין. כל הדוגמאות הנ"ל אינן מתאימות להגדרתנו. אילו היה הדין שהלווה חייב לשלם את חובו אף בשביעית, אבל במקרים מסויימים היה פטור, אז ניתן היה לומר שגם באותם המקרים שהוא פטור מדינא ישלם מטעם של לפנים משורת הדין. אולם הדין הוא ששביעית שומטת את המלוה, ולומר שמכל מקום יחזיר אדם את חובו בשביעית, זה אינו לפנים משורת הדין אלא ביטול הדין. וכן בשאר הדוגמאות: זה שהאדם יקיים את דברו תמיד, בלי ספק זהו מוסר טוב והשכל. אבל ההתנהגות לפי המוסר הזה איננה מעשה שהוא לפנים משורת הדין. שהרי אין לנו דין שבאמירה בעלמא יש כוח קניין, ורק במקרים מיוחדים אין קונים באמירה בעלמא. וכן הוא בדוגמאות הנוספות. אין דין ירושה לגר. אם חכמים החליטו שמטעמים שונים טוב להחזיר חוב לבניו של הגר שנתגיירו עמו<sup class="footnote-marker">54</sup><i class="footnote">עיין קידושין יח ע"א ברש"י ד"ה ולידתו בקדושה, ובתוספות שם ד"ה כאן שהורתו.</i>, אין בזה משום לפנים משורת הדין. וכן במקרים שאין רוח חכמים נוחה הימנו, העיקרון הזה קובע. אילו הדין היה שאסור לאדם לכתוב נכסיו לאחרים, ורק במקרים יוצאים מן הכלל מותר לו לעשות כן, אזי מן הראוי היה להחליט שמכל מקום משום לפנים משורת הדין לא יתנהג האב על פי המותר לו במקרה זה, ולא יכתוב את נכסיו לאחרים, כמו שהדין היה מחייב אותו לולי המיוחד במצבו הנוכחי. לאסור על האדם לכתוב את נכסיו למי שהוא רוצה לתת אותם, זו פגיעה בעקרון הבסיסי של זכותו של האדם על נכסיו. אין הדבר שונה ביחס לגזלנים ומלווי בריבית שמחזירים את הגזילה או את הריבית. אין דין שאוסר על האדם לקבל את מה שנגזל ממנו או נגנב ממנו, למעט מקרים מסויימים, כך שנאמר שאף באותם המקרים היוצאים מן הכלל שלא יקבל. ובכן לא שייך כאן מעשה שהוא לפנים משורת הדין.
אלא שעדיין צריך בירור, מדוע לא יחול בכל המקרים הנ"ל הכלל של 'ועשית הישר והטוב'? לפי הגדרתנו לעיל ראינו שכלל זה שייך דווקא כאשר אין לעושה את הישר והטוב חסרון כיס ממשי. שונה הוא הדבר במקרים של רוח חכמים וכו'. המחזיר חוב בשביעית וכן המחזיר חוב לבניו של הגר, נותן את מה שהוא על פי דין שייך לו, ולפעמים אפילו סכומים גדולים. לפי הבנתם של חכמים התורה לא התכוונה למקרים הללו בצוותה 'ועשית הישר והטוב'. אמנם דבר נאה הוא להתנהג כך, ורוח חכמים נוחה מהתנהגות כזו, ונכון וטוב הוא שהאדם יעמוד בדיבורו. אולם לעיתים כאשר אדם עושה זאת הוא עשוי לסבול הפסדים גדולים. ומכיוון שמן הדין נתונה לו האפשרות לחשוב פעם נוספת האם באמת כדאי לו לגמור את העסק, אין ללחוץ עליו מטעם של 'ועשית הישר והטוב'. אבל אם הוא אכן עומד בדיבורו, כדאי הוא שרוח חכמים תנוח ממנו. הרבה יותר פשוט הדבר ביחס לגזלנים ומלווי בריבית. אין שחר לדרוש מן האדם שלא יקבל את מה שנלקח ממנו בחמס ובאיסור. ראשית כל, משום ההפסד, שעשוי להיות גדול מאד עבור אדם זה. ושנית, אם סירב לקבל מהגזלנים וממלווי בריבית את מה שהם מחזירים מרצונם הטוב, מתוך תשובה, אין בזה משום עשיית הישר והטוב. אכן, מי שכן מקבל אין רוח חכמים נוחה הימנו, מפני שעלינו לעודד אותם פושעים בדרך התשובה<sup class="footnote-marker">55</sup><i class="footnote">בפירוש העניין עיין ב"ק צד ע"ב תוד"ה בימי רבי נשנית משנה זו. וראה ירושלמי שביעית פ"י ה"ד.</i>.
אין להקשות מהכותב נכסיו לאחרים, שלכאורה שם אין שום הפסד לאב אם הוא כותב אותם לבניו, ואמאי לא נאמר במקום 'אין רוח חכמים נוחה הימנו', שלא יעשה את זה משום 'ועשית הישר והטוב' (שיהיה מעין לאו הבא מכלל עשה). ראשית, כל מי שכותב נכסיו לאחרים יכול לטעון שדווקא על ידי כך הוא עושה את הישר והטוב, מפני שאלה האחרים, או שהם ראויים לירושתו יותר מבניו, או משום שהיא נחוצה להם יותר מלבניו העשירים. שנית, הטעם שלא יעשה זאת הוא על מנת שלא יביא לביטול דין ירושה של התורה. אמנם, הגם ש'מה שעשה עשוי' מן הדין, אין רוח חכמים נוחה הימנו ואפילו אם בניו אינם מעולים, וכדאיתא שם בשקלא וטריא שבתלמוד<sup class="footnote-marker">56</sup><i class="footnote">בבא בתרא קלג ע"ב בפירוש המשנה.</i>.
אכן, זקוקים אנו ליתר ביאור. נראה לנו שההתנהגות הנקראת 'מידת חסידות' בלשון חז"ל הינה קרובה מאד לאותה ההתנהגות שרוח חכמים נוחה ממנה. אלא שמתוך הדברים משמע שמידת חסידות הינה מדרגה מוסרית גבוהה עוד יותר מאשר זו שמביאה נחת רוח לחכמים. ובכן נעיין במידת החסידות. בעל הבית שעובר ממקום למקום ואין לו מה לאכול ורוצה ליטול לקט שכחה ופאה, הדין הוא שרשאי ליטול, שהרי הוא עני באותו המצב שבו הוא חוץ לביתו ולמקומו. אמנם כאשר יחזור למקומו סבור ר' אליעזר שהוא צריך לשלם. רב חסדא מפרש את דבריו באומרו, "מדת חסידות שנו כאן"<sup class="footnote-marker">57</sup><i class="footnote">ראה משנה פאה פ"ה ד; ועיין חולין קל ע"ב שגם חכמים החולקים על ר' אליעזר סבורים שזוהי מידת חסידות לשלם. לפי ר' אליעזר בעה"ב צריך לנהוג על פי מידת החסידות, ואילו על פי חכמים במידה וישלם הרי שזו מידת חסידות.</i>. במקום אחר רש"י מגדיר את מידת החסידות ואומר: "חסידים הם – יש להם לוותר משלהם בכל דבר שיש בו נדנוד עבירה"<sup class="footnote-marker">58</sup><i class="footnote">רש"י שבת קכ ע"א ד"ה חסידי אגרא דשבתא (באמצע הדיבור).</i>. וכך אף פה נוכל לומר שכאשר בעה"ב חוזר למקומו ומשלם את מה שלקח בעת שהיה עני, הרי הוא מוותר על שלו ומידת חסידות היא.
בדיני אונאה העוסקים בסלע חסרה, קובעת המשנה שמי שניתנה לו הסלע יכול להחזיר אותה "בכרכים עד כדי שיראה לשולחני, ובכפרים עד ערבי שבתות"<sup class="footnote-marker">59</sup><i class="footnote">משנה בבא מציעא פ"ד ו.</i>. ואם הנותן את הסלע מכירה חייב לקבלה אפילו לאחר י"ב חודש "ואין לו עליו אלא תרעומת". הגמרא מקשה על הסיפא של המשנה: "היכא? אי בכרכין – הא אמרת עד שיראה לשולחני, אי בכפרים – הא אמרת עד ערבי שבתות!"<sup class="footnote-marker">60</sup><i class="footnote">בבא מציעא נב ע"ב.</i>. כמו בכל שאר המקומות, רב חסדא הוא שאומר "מידת חסידות שנו כאן". והנה עוד הפעם החסיד מוותר משלו, ולכאורה קשה מדוע לא נאמר גם במחזיר חוב בשביעית, או במחזיר לבניו של הגר, שמכיוון שהוא מוותר על שלו הרי זו מידת חסידות? וכן מי שמקיים את דברו, הרי שפעמים רבות הוא פועל נגד האינטרסים שלו ומוותר על שלו, הרי גם הוא עושה מה שעושה מתוך מידת חסידות. אמנם ישנו הבדל גדול בין המעשה שרוח חכמים נוחה הימנו ובין מידת החסידות. אדם מוותר משום מידת חסידות מפני שיש בזה נדנוד עבירה. אבל לא להחזיר את החוב בשביעית, או לא להחזיר לבניו של הגר, אין בזה אפילו נדנוד עבירה. וכן הוא ביחס לקיום דבריו של האדם. מפורש בברייתא בפרק הזהב: "והנושא ונותן בדברים – לא קנה, והחוזר בו – אין רוח חכמים נוחה הימנו"<sup class="footnote-marker">61</sup><i class="footnote">שם מח ע"א.</i>. ועל כך מעיר רבא: "אנו אין לנו אלא אין רוח חכמים נוחה הימנו"<sup class="footnote-marker">62</sup><i class="footnote">נכון הוא שהסברנו נדחה מן הירושלמי. שהרי בירושלמי שביעית פ"י ה"ד בסופה (לט ע"ד) מובא בשם רב: "כד אנא אמר לבני ביתי ליתן מתנה לבר נש, לינה (כלומר אין אני) חזר בי". ומסקנת הגמרא היא שמנהגו של רב היה "מידת חסידות". אכן, אין ספק שיש בזה מחלוקת בין הבבלי לירושלמי. שהרי הבבלי (בבא מציעא מט ע"א) אומר בשמו של רב ש"דברים אין בהן משום מחוסרי אמנה". פירוש, שבזה אפילו לא שייך לומר שאין רוח חכמים נוחה הימנו. שהרי מה שהבאנו לעיל מהברייתא שאין רוח חכמים נוחה הימנו (וכמו שזה מפורש על ידי רבא), נאמר לשיטת פסק ההלכה של הבבלי, שהגם שלא שייך ביחס לאדם הזה לומר 'מי שפרע', מכל מקום אין רוח חכמים נוחה הימנו. ובכן אין ספק שלרב, על פי הבבלי, אין כאן אפילו נדנוד עבירה. הראיה שהבבלי והירושלמי חלוקים בנושא הזה היא מכך שבירושלמי נאמר בשם ר' יוחנן: "אמר ליתן מתנה לחבירו וביקש לחזור בו, חוזר בו" (ירושלמי שביעית לט ע"ד). מול זה מובא מאמרו של רב בזו הלשון: "רב פליג, דרב אמר כד אנא אמר לבני ביתי" וכו', וכדלעיל. נמצאנו למדים שלפי הירושלמי רב מחמיר ור' יוחנן מיקל לגביה, ואילו לפי הבבלי, ר' יוחנן הוא המחמיר ורב הוא המיקל. (ביישוב הסתירה בין רב ור' יוחנן, עיין שם בשקלא וטריא בפרק הזהב).</i>. פירוש הדברים שאין בזה אפילו משום 'מי שפרע'. ההבדל בין שתי המידות הוא במהות טיב הכוח המניע את האדם למעשיו. במעשים שרוח חכמים נוחה או אינה נוחה מהם, היחס הוא בעיקר בין־אישי, והכוח המניע אותו – או החלש מכדי להניע אותו – הוא בעיקר המצפון המוסרי־חברתי. אבל מי שמוותר על שלו משום נדנוד עבירה, פועל בעיקר מתוך יחסו האישי אל רצון ה', וזו נקראת מידת חסידות.
לכאורה, מדוע לא יעשה המעשה של מידת החסידות לפנים משורת הדין. פשוט הוא שבמקרה של בעה"ב העובר ממקום למקום ולוקח מלקט שכחה ופאה, לא שייך לפנים משורת הדין. הרי לא קיים דין שהעני שהעשיר חייב לשלם בעד מה שנהנה בזמן עניותו, כך שנוכל לטעון שבעה"ב שהלך ממקום למקום זהו מקרה מיוחד ומשום כך הוא פטור, אבל מכל מקום ישלם משום לפנים משורת הדין. וכיוון שאין דין כזה, אין גם עשייה של לפנים משורת הדין. אמנם מה שלמדנו לענין דין אונאה של סלע חסרה, עדיין צריך מעט ביאור. קבלת הסלע החסרה כדי אונאה, אחר הזמן שנקבע במשנה, נקראת מידת חסידות לפי הגדרתנו. והנה, מדוע לא נאמר שהדין הוא שמי שהוציא סלע כזו חייב לקבלה בחזרה. אמנם אם עבר הזמן שנקבע בעבור זכות ההחזרה הוא פטור מלקבלה, אך משום לפנים משורת הדין יקבלה אפילו אחר הזמן הזה? והנה הרי זה דומה ממש למעשה דאבוה דשמואל שהחזיר את החמורים לאחר י"ב חודש. נראה לנו איפוא שהדין הקובע שהנותן את הסלע חייב לקבלה בחזרה יש לו אופי מיוחד, ובזה הוא שונה מהדינים שלהם התכוונו החכמים כאשר דרשו ואמרו: "'והמעשה' זה הדין". שכן מובא דין זה במשנה בפרק הזהב: "עד מתי מותר להחזיר? בכרכים עד כדי שיראה לשולחני, ובכפרים עד ערבי שבתות". לכאורה יש לשאול מה פירושה של המלה 'מותר'? הלא היה צריך להיכתב 'עד מתי יכול להחזיר'. נראה לי שהמלה 'מותר' מתפרשת על ידי הסיפא של המשנה: "ונותנה למעשר שני ואינו חושש שאינו אלא נפש רעה". הגם שהסלע חסר, מותר לחלל עליו מעשר שני ואינו חושש. את טעמה של המשנה מפרש בגמרא רב פפא: "שמע מינה, האי מאן דמוקים אזוזי – מיקרי נפש רעה"<sup class="footnote-marker">63</sup><i class="footnote">בבא מציעא נב ע"ב.</i>. מסביר רש"י: "מעמיד עצמו מלקבלם, כשמוצא בהם פגם"<sup class="footnote-marker">64</sup><i class="footnote">רש"י שם ד"ה דמוקי אזוזא.</i>. וכן מפרשים גם התוספות את המשנה: "אחסרה כדי אונאה... שם מטבע יש עליה, דמי שאינו לוקחה בשוייה בתורת מטבע כי אם כמו נסכא אינו אלא נפש רעה"<sup class="footnote-marker">65</sup><i class="footnote">תוספות שם ד"ה נותנה למעשר שני. אמנם ראה שם בתוספות שמביאים גם פירוש אחר בשם הרב ר' יצחק בן הר' מאיר. ועיין בפירוש המשניות להרמב"ם שמפרש את המשנה כמו רש"י והתוספות, וגם הריב"ן סובר כן. הביטוי במשנה 'עד מתי מותר להחזיר' מסייע לפירושיהם וכמו שביארנו בפנים, ולא כהריב"ם.</i>. רצונם לומר, מכיוון שעל פי הטבע במהלך המשא ומתן המטבעות עלולות להיפגם מעט, אין מדקדקים בזה ומקבלים אותן בשוויין עד כדי אונאה, לכן אין לאדם לעמוד על ערכן השלם. לפי זה הרינו אומרים ששום אדם לא יעמוד על דעתו להחזיר מטבע כזו שהיא עוברת לסוחר למרות הפגם שבה. אך מכיוון שהדין עמו, שהרי הסלע חסרה עד כדי אונאה, התירו לו להחזיר עד לזמן מסוים, הגם שמי שמחזיר אינו אלא נפש רעה. והמלה 'מותר' במשנה מדוייקת. אבל דווקא עקב זה לא שייך כאן המעשה של לפנים משורת הדין. אין לדרוש משום אדם שיתנהג לפנים משורת הדין, בכדי להחזיק בעמדתם אנשים בעלי נפש רעה. מכל מקום משום מידת חסידות יש לקבל את הסלע החסירה בחזרה אפילו לאחר י"ב חודש, לא מתוך דאגה לטובת המחזיר, אלא משום שהחסיד דואג לשלימות מעשיו הוא במקום שיש נדנוד עבירה.
<b>ג</b><br><big><strong>פטור מדיני אדם וכופין על מידת סדום </strong></big>
נראה עכשיו מה טיבם של הדינים 'פטור בדיני אדם וחייב בדיני שמים', וכן של הדינים שבהם 'כופין על מידת סדום'. לכאורה בכל המקרים של גרמא בנזיקין, שבהם הגורם פטור מדיני אדם, מדוע לא נאמר שיהא 'חייב' משום לפנים משורת הדין. דבר זה היה מתאים להגדרתנו, שהאדם מוותר על זכותו, אשר נובעת מהמצב המיוחד, והוא מקבל על עצמו את הדין. שהרי הדין שמי שגרם לנזק פטור מלשלם, הינו חורג מן הכלל של חיוב תשלומין שחל על המזיק. באופן דומה יש להקשות על המקרים שבהם כופין על מידת סדום. למשל, אחים הבאים לחלוק בשדה ירושה ואחד מהם הוא בר מיצר, אין מפילים גורל על החלק הסמוך לשדה של בר המיצר, אלא נותנים לו את אותה השדה בלי גורל, ואין האחרים יכולים למחות משום שעל כגון כך כופין משום מידת סדום<sup class="footnote-marker">66</sup><i class="footnote">בבא בתרא יב ע"ב.</i>. ולכאורה מדוע לא נדון גם במקרה הזה מאותו הטעם של דינא דבר מצרא, היינו משום 'ועשית הישר והטוב'.
והנה במקרים שבהם כופים על מידת סדום ניתן להבין בנקל מדוע לא שייכים אצלם הכללים הנ"ל. המתנגד להניח לחברו ליהנות, אע"פ שהוא אינו נחסר על ידי כך, זוהי מידת סדום, ויש בו – באדם הזה – מידה של סתם רשעות. זהו ההבדל בין דינא דבר מצרא, ובין האח שהוא בר מיצר. בדינא דבר מצרא שדה זו שהיא של הלוקח, ואשר הוא רוצה להחזיק בה, אין בזה ממידת סדום. הוא קנה את השדה מסיבותיו הוא, ואם יסלקו אותו הוא יהיה מוכרח לחפש שדה מתאים לו במקום שיהא לו נוח. הסיבה שכן מסלקים אותו היא אך ורק משום 'ועשית הישר והטוב'. אבל אחים הבאים לחלוק בנכסי אביהם שמת, הלא אין להם שום קשר עם חלקי הירושה, שהרי כולם יקבלו את חלקם על פי הגורל. בתנאים אלו, העמידה על כך שגם האח שהוא בר המיצר יקבל את חלקו על ידי הפלת גורל, איננה אלא מידת סדום. כן הוא הדבר גם ביחס לשאר הדוגמאות המובאות בש"ס בענין זה<sup class="footnote-marker">67</sup><i class="footnote">עירובין מט ע"א; כתובות קג ע"א; בבא בתרא נט ע"א.</i>. במקרים כאלה אין להגיד לאדם שמה שהוא עושה הוא רק איננו הישר והטוב, הרי הוא עושה עוול. ועל כן מונעים ממנו את האפשרות לממש את רשעותו. כופין אותו לא על כך שיעשה הישר והטוב, אלא שלא יעשה את הרע.
דומים לכך גם כל דיני גרמא בנזיקין שעליהם נאמר 'פטור מדיני אדם וחייב בדיני שמים'. רובם רשומים בברייתא אחת:
תניא, אמר ר' יהושע: ארבעה דברים, העושה אותן פטור מדיני אדם וחייב בדיני שמים, ואלו הן: הפורץ גדר בפני בהמת חבירו, והכופף קמתו של חבירו בפני הדליקה, והשוכר עדי שקר להעיד, והיודע עדות לחבירו ואינו מעיד לו<sup class="footnote-marker">68</sup><i class="footnote">בבא קמא נה ע"ב.</i>.
הברייתא מתפרשת בשקלא וטריא במקומה. המכנה המשותף לכל ארבעת הדברים הוא שהעושה אותם אינו גורם את הנזק בידיים, אלא שכתוצאה ממעשיו הוא גורם נזק לחבירו. מן התורה – המזיק חייב רק כאשר הוא עושה את הנזק בפעולה ישירה הפוגעת ברכוש חבירו. אבל אם פעולתו רק יוצרת את התנאים שבהם הנזק ייעשה על ידי אירוע אחר שמקשר בין פעולתו לבין מקרה הנזק, אזי פטור. הפורץ גדר לפני בהמת חבירו עדיין איננו מזיק. הנזק מתרחש כאשר הבהמות בורחות ממקום שמירתן. הכופף קמתו של חבירו בפני הדליקה (ברוח שאינה מצויה), איננו שורף אותה. רק אם האש תגיע וכאשר תגיע, אזי יתרחש הנזק. וכן כולם. האם ניתן לומר לאדם כזה, שהגם שהוא פטור מדיני אדם, עליו לשלם משום לפנים משורת הדין? והנה, אם המעשה הוא מעשה שעל פי דין אין בו שום עוול, אזי מה שהאדם מקבל על עצמו להתנהג על פי דין, הגם שבתנאים המיוחדים שבהם הוא נמצא, הוא היה פטור, את זה ניתן לכנות עשייה שהיא לפנים משורת הדין. אבל בכל הדינים של גרמא בנזיקין, הצד המוסרי שונה לגמרי. הדין מחייב את המזיק בהיזק שעשה. אדם יכול ליצור היזק בכוונה ובלי כוונה. לפעמים הוא עושה במזיד ולפעמים בשוגג, אך מכל מקום האדם המזיק חייב לעולם. אכן, מי שגורם את הנזק ועליו דן התלמוד, הוא לעולם פועל בכוונה. הוא רוצה להזיק, אך הוא פועל בכוונה כך שיהא פטור מלשלם. הגם שמן התורה אין חיוב תשלומים, אלא אם כן האדם מזיק על ידי גופו באופן ישיר, הרי שהוא חייב מטעמים מוסריים. מה שעליו לעשות הוא לתקן את העוול שעשה. פירושו של המושג 'חייב בדיני שמים' מופיע ביתר בהירות בשתי גירסאות, בשני המקומות בתוספתא. במקום אחד הגירסא היא: "פטור בדיני אדם ודינו מסור לשמים"<sup class="footnote-marker">69</sup><i class="footnote">תוספתא בבא קמא פ"ו טז-יז.</i>. הגירסא האחרת היא: "ארבעה אין חייבין לשלם מן הדין ואין מן השמים מוחלין להן עד שישלמו"<sup class="footnote-marker">70</sup><i class="footnote">תוספתא שבועות פ"ג א-ב.</i>. האדם הזה אשם. הוא צריך מחילה וכפרה. בכדי לכפר על מעשיו הרעים עליו לשלם. דבר זה רחוק מן המושג 'לפנים משורת הדין' כרחוק מזרח ממערב. ואפשר שמשום זה, הגם שכופין על מידת סדום, אין כופין על גרמא בנזיקין. האדם שיש בו מידת סדום אינו עושה שום מעשה בידיים. מתוך קנאה או עקימת הלב, הוא אינו רוצה שתגיע לחבירו הנאה כלשהי. מידה זו מצאה את תיקונה על ידי הכפייה. אמנם הגורם נזק לחבירו, עושה מעשה בכדי שיגיע נזק לחבירו, והוא אף מתכנן את מעשהו באופן שהוא יהיה פטור. אכן, אדם זה זקוק לתשובה ולכפרה. אמנם, לא ניתן לכפות על האדם תשובה וכפרה. הוא צריך להיות ראוי להן ולזכות בהן על ידי מעשיו הוא.
<b>ד</b><br>ננסה עתה לסדר את הכללים שביררנו על פי תוכנה המוסרי של ההתנהגות הקשורה בהם. בשלב הנמוך ביותר מצוי מעשה האדם, אשר הוא פטור עליו מדיני אדם אך חייב עליו בדיני שמים. התנהגות האדם, אשר כופין אותו על מדת סדום איננה כה שפלה. הוא אינו עושה מעשה שמביא להיזק, אלא מונע הנאה מהזולת, על אף שהוא עצמו לא יהא מחוסר דבר בגין הנאת חבירו. האדם שחייב בדיני שמים, לעומת זאת זקוק לכפרה. לכן אין כופין אותו, מפני שאין כפרה באה בכפייה.
בעשיית הישר והטוב יש ויתור לטובת הזולת. הלוקח המחזיר את השדה לבר המיצר, מוכרח להטריח את עצמו לשוב ולחפש שדה העומדת למכירה ומתאימה לצרכיו. וכך במקרה של שומא, המלווה שקיבל את השדה בחובו נאלץ להחזירה, לפעמים אפילו אחרי שנים שעבד בה כבשלו. הגם ששניהם אינם סובלים הפסד ממשי, שהרי גם הלוקח וגם הלווה מקבלים את ממונם בחזרה, מכל מקום יש במעשיהם ויתור לשם הישר והטוב. הגם שיש בדבר מניעת ריווח, כיוון שמצד אחד אין הפסד רציני ומצד שני ישנה טובה חשובה בשביל הזולת המלווה, הרי שמסלקין את הלוקח והוא חייב להחזיר את השדה. כלומר, כופין על עשיית הישר והטוב.
למעלה מעשיית הישר והטוב, מצוי המעשה שהוא לפנים משורת הדין. המחייב את עצמו לפנים משורת הדין, הרי הוא רק נותן ואינו מקבל דבר בתמורה. כך היה הדבר במעשה דר' חייא ששילם דינר לאשה. וכן אפילו במעשה דר' ישמעאל בר' יוסי. שכן מי שהוא זקן ואינה לפי כבודו ובכל זאת מקבל על עצמו את מצוות 'עזוב תעזוב עמו' הוא הנותן – אם כמו שר' ישמעאל בר' יוסי עשה, כשקנה את המשא מבעליו, או אפילו שעוזר לזולת לטעון ולפרוק – על אף שאינו מקבל שום תמורה למעשיו. במקרים של מציאה לאחר ייאוש בעלים, על פי דין תורה המוצא אותה קנה אותה, ומעתה היא שלו. וכאשר הוא משיב אותה למי שהיו בעליה הקודמים, הרי הוא מוותר על שלו בלא לקבל דבר בתמורה. ואפילו בזימון אחר הסעודה, השניים המפסיקים לכבוד האחד, הם הם הנותנים מבלי לקבל, והרי לפעמים קשה יותר לוותר על ממון מאשר למחול על כבוד. דווקא משום גודל הוויתורים לטובת הזולת, שהתורה עצמה אינה דורשת אותם מן האדם, אין לכפות אותו על כגון זה<sup class="footnote-marker">71</sup><i class="footnote">ראייתם היחידה של הפוסקים שפסקו שכופין על לפנים משורת הדין היתה ממעשה דהני שקולאי. וכבר הוכחנו לעיל בפנים, שאין להביא ראיה משם, משום שאין לאותו המעשה כל קשר לכלל של 'לפנים משורת הדין'.</i>.
במובן מה, אותה ההתנהגות שרוח חכמים נוחה הימנה דומה להתנהגות של לפנים משורת הדין. גם בהתנהגות זו האדם נותן משלו, כמו שביארנו לעיל, אף על פי שאינו מקבל שום דבר בחזרה. אכן, בתכונה מהותית אחת שונה ההתנהגות הזו, מהמעשה של לפנים משורת הדין. במקרה של אותו המעשה שהוא לפנים משורת הדין, ישנו דין המחייב פעילות מסויימת. הדין עשוי להיות: 'עזוב תעזוב עמו'; 'וכן תעשה לכל אבידת אחיך' וכו': הדין הוא גם שאם הוא מראה דינר לשולחני, אם השולחני עודנו צריך ללמוד וטעה, חייב לשלם. אכן, יש ובמקרים מיוחדים אדם פטור מהמצוה, אך לפנים משורת הדין הוא מקבל על עצמו להתנהג על פי הדין. בכל המקרים הללו, עצם קיומו של הדין עשוי להפעיל לחץ מוסרי על האדם, שיוותר על זכותו, אשר מקורה במצבו המיוחד. והנה אם הוא ינהג כן, הרי שיחוש במעשיו סיפוק רוחני ונפשי שהתנהג על פי דין, הגם שלא היה חייב. אבל במקרים שיש בהם נחת רוח לחכמים הרי שאין דין שבדרך כלל הינו מחייב, ואשר האדם נפטר ממנו בתנאים היוצאים מן הכלל. ובמקום שאין מצוה מחייבת, לא ניתן לדבר על פטור מהמצוה. במצב כזה אין שום עידוד מוסרי מצד הדין עצמו ביחס למקרה. האדם אם כן עושה מה שעושה אך ורק מתוך תחושת המוסר האישית שלו. ועל כן הוא במדרגה יותר נעלה מהעושה לפנים משורת הדין.
שונה מכולם היא ההתנהגות של אלו ההולכים בדרך טובים ושומרים אורחות צדיקים. אלו, לא רק שהם מוותרים על שלהם, אלא שהם עושים זאת גם לגבי אחרים שגרמו להם הפסדים חמורים. והנה, היכן הוא מקומה של 'מידת החסידות' במערכת זו של ערכים מוסריים? נראה לי שכל מה שחל על האדם משום 'המעשה אשר יעשון' ומטעם 'ועשית הישר והטוב', נכלל גם במידתו. שהרי על מעשים כאלו נצטווינו מן התורה ויש בענין משום נדנוד עבירה. אבל ההתנהגות שמביאה נחת רוח לחכמים איננה חלקית. התנהגות כזו איננה נובעת מתוך החשש לנדנוד עבירה כללי. אין שום נדנוד עבירה באי השבת החוב בשביעית או באי השבה לבניו של גר. וכן אין שום נדנוד עבירה אפילו אם בענייני קניין האדם איננו מקיים את דברו, וכפי שביארנו לעיל. מצד אחד יתכן שאדם שיש בו מידת חסידות לא יחזיר את החוב בשביעית, וכן להיפך. גם אפשרי שמי שהוא כן דומה יחזיר את החוב לבניו של גר שנתגיירו עמו, ולא יחזיר את הסלע החסירה בכדי אונאה לאחר הזמן הקבוע, מפני שמי שדורש זאת אינו אלא נפש רעה. בכוח מידת החסידות, עיקר הדאגה היא לשלימות מעשי האדם ביחס למצוות. כלומר, דאגת האדם לנפשו הוא. ההתנהגות שרוח חכמים נוחה הימנה, פונה בעיקר מול הזולת מתוך דאגה לטובתו הוא.
ישנה עוד מידה אחת הקרובה למידת חסידות וכמעט שנתחלפה עימה. במשנה בפרק כל כתבי אנו לומדים שכשפורצת דליקה בשבת: "מצילין סל מלא כיכרות אע"פ שיש בו מאה סעודות... ואומר לאחרים בואו והצילו לכם. ואם היו פיקחין עושין עמו חשבון אחר השבת"<sup class="footnote-marker">72</sup><i class="footnote">שבת קכ ע"א.</i>. כלומר, אסור לאחרים להציל עבור בעה"ב יותר ממה שמותר לו להציל לעצמו. ועל כן בעה"ב מפקיר את האוכל שנמצא בביתו, וכל מי שרוצה יבוא ויציל עבור עצמו את השיעור המותר לו. הגמרא מקשה על המשנה: "חשבון מאי עבידתיה? מהפקירא קזכו!"<sup class="footnote-marker">73</sup><i class="footnote">שם.</i>. גם כאן רב חסדא הוא שאמר: "מידת חסידות שנו כאן". אמנם, בפעם הזו תירוצו אינו מתקבל, ורבא תוקף את טעמו: "חסידי, אגרא דשבתא שקלי". כלומר, אין כאן שכר שבת ממש, שהרי כאשר הצילו את האוכל מן השריפה, לא היתה כוונתם לעשות את זה בשכר. הם הצילו לצורך עצמם. קושיית רבא היא, וכבר למדנו לעיל מפירושו של רש"י, שמכיוון שיש בדבר נדנוד עבירה של שכר שבת, החסיד מוותר על שלו. רבא מפרש איפוא את המשנה כך: "הכא בירא שמים עסקינן, ולא ניחא ליה דליתהני מאחרים, ובחינם נמי לא ניחא ליה דליטרח. והכי קאמר: ואם היו פיקחין, דידעי דכהאי גוונא לאו שכר שבת הוא – עושין עמו חשבון לאחר השבת"<sup class="footnote-marker">74</sup><i class="footnote">שם.</i>. ובכן זוהי המידה: משום נדנוד עבירה, ירא השמים אינו מוותר על שלו, אבל גם אינו נהנה משל אחרים בחינם. יש במידה זו משהו בתווך, בין המידה שרוח חכמים נוחה הימנה ובין מידת החסידות. יש במידה זו פחות דאגה לענין שלימות האדם בעיני ה' ויותר התחשבות בזולת. לא ניחא ליה דליטרח בחינם, וגם לא ניחא ליה דליתהני מאחרים, עיקר התעניינותו הוא בערכה של אישיותו. מכוחה של מידת החסידות האדם דואג לערכו האישי כלפי ה': במידת הירא שמים האדם עושה את זה ביחס לחברה שבה הוא חי. בגלל זה יתכן שהחסיד, כמו שהערנו מקודם, לא יחזיר את החוב בשביעית, שהרי אין כאן נדנוד עבירה. אמנם, הוא ישלם את הדינר המלא, במקום הסלע החסרה, מפני שלפי שיפוטו היא היתה שלימה. אכן, הירא שמים שאינו רוצה ליהנות בחינם משום אדם, יחזיר את החוב בשביעית וגם יחזיר לבניו של הגר, ואף את המציאה שלאחר ייאוש הבעלים (כשיבואו הבעלים ויתנו את סימניה). אבל מכיוון שאינו טורח בחינם, הרי הוא לא ימלא את חסרונו של האחר כאשר סמך על דעת המומחה בהערכת המטבע, ואפשר גם שלא יטרח עם אחר בטעינה ופריקה אם זה יהיה שלא לפי כבודו.

פרק ה; כוחו של המוסר

<big><strong>גדול כבוד הבריות </strong></big>
<b>א</b><br>תחת כותרת זו בדעתנו לכלול לא רק את המושג של כבוד הבריות כפי שהוא מופיע בתלמוד במובנו המדוייק, אלא גם דינים אחרים שיסודם בחשיבותם של הבריות. נדון בעיקר במקרים, שבהם תפיסת המוסר העקרונית של היהדות עומדת מול דין מסויים של התורה, ומתוך התנגשות עם הפשט המילולי מתפרש הפסוק על פי דרישותיו שלו.
באיסורי דרבנן הדבר פשוט מאד. על אף שהחיוב לקיימם נסמך על הלאו של 'לא תסור', מכל מקום במקרה שהלאו הזה מתנגד לכבוד הבריות, אזי כבוד הבריות גדול ממנו והוא דוחה אותו. מסיבה זו הותר למשל, להעביר את המת מן הבית לכרמלית בשבת. למרות שההוצאה לכרמלית אסורה מדרבנן, התירו משום כבוד הבריות<sup class="footnote-marker">1</sup><i class="footnote">שבת צד ע"ב. עיין עוד: ברכות יט ע"ב; שבת פא ע"ב; עירובין מא ע"ב; מגילה ג ע"ב; מנחות לז ע"ב.</i>. אבל לא רק באיסורי דרבנן, אלא גם במצוות שהן מדאורייתא ישנה עדיפות לכבוד הבריות על המצוה המיוחדת. כיוון שכך, זקן ואינה לפי כבודו, פטור מלטרוח בענייני השבת אבידה. כלל זה נכון לא רק ביחס לשב ואל תעשה, כמו הזקן שיכול להתעלם מהאבידה, אלא אפילו בקום ועשה כבוד הבריות הוא שקובע את הדין. והיינו טעמא שכהן ונזיר מטמאים למת מצוה, אע"ג שעוקר את הלאו בידים<sup class="footnote-marker">2</sup><i class="footnote">ברכות יט ע"ב – כ ע"א. ועיין בתוספות שם ד"ה שב ואל תעשה. תוספות חולקים על רש"י וסוברים שגם כהן ונזיר, משום כבוד הבריות מותר להם להיטמא למת מצוה. ולנו נראה שגם על פי רש"י מוכרחים לומר שההיתר של כבוד הבריות הינו גם לכהן ולנזיר. נכון הוא שרש"י (ברכות כ ע"א ד"ה שב ואל תעשה) כתב שכאשר כהן ונזיר מיטמאים למת מצוה והם עוקרים דבר בקום ועשה, מכל מקום "לאו כבוד הבריות הוא דדחי... דמעיקרא כשנכתב לא תעשה דטומאה – לא על מת מצוה נכתב, כשם שלא נכתב על הקרובים". אמנם אפילו לפי דבריו עדיין צריכים להבין, מדוע באמת לא נכתב לא תעשה דטומאה על מת מצוה. התשובה לכך היא שהסיבה היא בגין כבוד הבריות. אכן חילוקו של רש"י עדיין קשה להולמו, ודו"ק.</i>.
והנה בנושא זה ישנה מחלוקת בין הבבלי והירושלמי. לפי הבבלי, כבוד הבריות בדרך כלל דוחה רק איסורי דרבנן. מזה שזקן ואינה לפי כבודו פטור מהשבת אבידה, לא ניתן ללמוד דבר, כיוון ש"איסורא מממונא לא ילפינן"<sup class="footnote-marker">3</sup><i class="footnote">ברכות יט ע"ב.</i>. וכן גם כהן ונזיר ביחס למת מצוה שייכים לתחום מאד מסויים (על פי רש"י, הייחוד של מת מצוה הוא בכך שהוא מעולם לא נכלל בדיני טומאה של התורה וממילא אין צורך לדחותם. לפי תוספות, מפני שקדושת הכהן אינה שווה בכל, וקדושת הנזיר אינה אלא לשעה...)<sup class="footnote-marker">4</sup><i class="footnote">רש"י ברכות כ ע"א ד"ה שב ואל תעשה; תוספות שם ד"ה שב ואל תעשה.</i>, ועל כן בבבלי נפסקה ההלכה אליבא דרב, ש"המוצא כלאיים בבגדו פושטן אפילו בשוק"<sup class="footnote-marker">5</sup><i class="footnote">ברכות יט ע"ב.</i> ואין לו לחוס על כבודו משום ש"אין חכמה ואין תבונה ואין עצה לנגד ה'"<sup class="footnote-marker">6</sup><i class="footnote">שם. והפסוק ממשלי כא ל.</i>. אבל על זה פליגי בה בירושלמי: "תרין אמוראין, חד אמר אסור וחרנה אמר מותר. מאן דאמר אסור, דבר תורה. מאן דאמר מותר, כההיא דאמר רבי זעירא גדול כבוד הרבים שהוא דוחה את המצוה בלא תעשה שעה אחת"<sup class="footnote-marker">7</sup><i class="footnote">ירושלמי כלאיים פ"ט ה"א, לב ע"א.</i>. משמע, שמ"ד אסור סובר כשיטת הבבלי, שכבוד הבריות אינו דוחה איסור דאורייתא. ואילו החולק עליו סבור שאפילו איסורי דאורייתא נדחים מפני כבוד הבריות. הפני משה מפרש שמ"ד מותר "מיירי בכלאיים שהן מדברי סופרים וכדר' זעירא, גדול כבוד הבריות שדוחה את הל"ת ד'לא תסור' ולא פליגי". באמצעות פירושו הוא מבקש להשוות את שיטת הבבלי לשיטת הירושלמי. היינו בבבלי מתפרש כל המאמר הגדול על כבוד הבריות רק לעניין הלאו ד'לא תסור'. היינו ש"כל מילי דרבנן אסמכינהו על לאו ד'לא תסור', ומשום כבודו שרו רבנן"<sup class="footnote-marker">8</sup><i class="footnote">ברכות יט ע"ב.</i>. ואולם אי אפשר לקיים את פירושו של הפני משה. לא זו בלבד שמפשטות לשון הירושלמי משמע שיש שני אמוראים שחולקים בדבר, אלא שבמפורש איתא בירושלמי שדברי ר' זעירא נאמרו אפילו באיסורי דאורייתא. ואכן זוהי עצם המחלוקת בין הבבלי לירושלמי. על דינו של רב לגבי המוצא כלאיים בבגדו מקשה הבבלי מהברייתא: "קברו את המת וחזרו, ולפניהם שתי דרכים, אחת טהורה ואחת טמאה, בא בטהורה – באין עמו בטהורה, בא בטמאה – באין עמו בטמאה", והקושיא היא: "משום כבודו. אמאי? לימא: אין חכמה ואין תבונה לנגד ה'". ועל זה ניתן התירוץ שמדובר "בבית הפרס דרבנן", כלומר דווקא טומאה מדרבנן נדחית בגין כבוד הבריות, אך לא טומאה דאורייתא. אותה הברייתא בסגנון מעט שונה מובאת גם בירושלמי. התלמוד ירושלמי שם שואל: "מהו שיטמא כהן לכבוד הרבים"<sup class="footnote-marker">9</sup><i class="footnote">ירושלמי ברכות פ"ג ה"א, ו ע"ב.</i>. השאלה נפשטת מהברייתא: "תני, היו שם שתי דרכים מתאימות, אחת רחוקה וטהורה ואחת קרובה וטמאה, אם היו הרבים הולכין ברחוקה הולך ברחוקה, אם לאו הולך בקרובה מפני כבוד הרבים". כלומר, הכהן האבל הולך ומיטמא בדרך הקרובה משום כבוד הרבים. הירושלמי רוצה להחליש חידוש זה באמרו: "עד כדון בטומאה של דבריהם", ממש כפי שנתפרשה הברייתא בבבלי. אולם הפירוש הזה נדחה ומסקנת הירושלמי היא: "אפי' טומאה שהיא מדברי תורה, מן מה דמר רבי זעירא גדול הוא כבוד הרבים שהוא דוחה מצוה בלא תעשה שעה אחת, אדא אמר' אפילו בטומאה שהיא מדבר תורה". הרי שהתלמוד הירושלמי סבור באופן פשוט, שר' זעירא מתכווין לא רק ללאו ד'לא תסור' במילי דרבנן, אלא אפילו איסורי דאורייתא נדחים מפני כבוד הבריות.
המחלוקת הזו, בין הבבלי והירושלמי, מופיעה במקרים נוספים שבהם דנים שני התלמודים. לפני דין שתי הדרכים, מובא בירושלמי מאמרו של ר' ינאי: "מטמא כהן לראות את המלך, כד סליק דוקליטיינוס מלכא להכא חמון לר' חייא בר אבא מיפסע על קיבריה דצור בגין מיחמיניה. ר' חזקיה ור' ירמיה בשם ר' יוחנן: מצוה לראות גדולי מלכות, לכשתבוא מלכות בית דוד יהא יודע להפריש בין מלכות למלכות"<sup class="footnote-marker">10</sup><i class="footnote">שם, ו ע"א.</i>. דין זה שפוסעים על הקברים בכדי לראות את המלכים נמצא גם בבבלי בסוגיא הנ"ל בדין כבוד הבריות. אולם הבבלי הולך על פי שיטתו וגורס, שגם דין זה נאמר רק ביחס לטומאה דרבנן. אולם בתלמוד הירושלמי לא נזכרת הבחנה זו. אדרבה, הירושלמי ממשיך מיד ואומר: "כד דמך ר' יודן נשיאה אכריז ר' ינאי ומר אין כהונה היום". כלומר, משום כבודו של הנשיא נתבטלו דיני טומאה ואפילו כהנים היו מותרים להתעסק בקבורתו (ואפשר שאפילו היו מחויבים בכך, אך אין כאן המקום לברר זאת). בבבלי לעומת זאת הנוסח הוא: "אותו היום שמת רבי בטלה קדושה"<sup class="footnote-marker">11</sup><i class="footnote">כתובות קג ע"ב.</i>. התוספות על אתר מביאים את דברי ר' חיים הכהן שאמר: "אילמלי הייתי כשנפטר ר"ת הייתי מטמא לו, דהאי בטלה קדושה דקאמר הכא היינו קדושת כהונה, וכן מוכח מדקאמר 'אותו היום' משמע אותו היום דוקא"<sup class="footnote-marker">12</sup><i class="footnote">תוספות שם ד"ה אותו היום.</i>. (ואילו לפי התוספות, המפרשים שדווקא הקדושה בטלה משום שרבינו 'הקדוש' מת, היה צריך לומר כמו דאיתא בסוטה: "משמת רבי בטלה ענווה"<sup class="footnote-marker">13</sup><i class="footnote">משנה סוטה פ"ט טו.</i>). ואולם בירושלמי מסכת ברכות בפרק מי שמתו אמרו, כפי שראינו לעיל, כשרבי נפטר, 'אין כהונה היום'. ר' חיים הכהן בתוספות הבין את העניין על פי פשוטו, היינו שכבוד הנשיא או כבוד הרב דוחה לא תעשה שבתורה. התוספות טורחים לדחות את שיטת ר' חיים הכהן ואומרים: "ואין נראה לרבי, דכמדומה לרבי דהתם מיירי בטומאת בית הפרס דרבנן, אבל טומאה דאורייתא לא". משמע שמי שדחה את דברי ר' חיים הכהן לא היה בטוח שכדבריו כן הוא. רק היה נדמה לו שכבוד הנשיא עדיף על פני טומאה דרבנן, אך לא על פני טומאה דאורייתא. והנה לכאורה יש לנו ראיה ברורה מהירושלמי שכבוד הנשיא דוחה אפילו טומאה דאורייתא. הרי מיד לאחר מה שמסופר על יום מיתתו של ר' יהודה הנשיא מובא: "כד דמך רבי יודה נשיאה בר בריה דר' יודה נשיאה (דהיינו ר' יהודה נשיאה האמורא) דחף ר' חייא בר אבא לר' זעירא בכנישתא דגופנה דציפורין וסאביה". כלומר, ר' חייא בר אבא דחף את ר' זעירא שהיה כהן למקום הימצאותו של המת וטימא אותו בטומאת מת באוהל. הרי לך שכבוד הנשיא דוחה אפילו טומאה דאורייתא.
גירסת הר"ן ביחס לאמור בבבלי הולכת בעקבות הירושלמי. דהיינו באותו היום שמת רבי בטלה הכהונה. הוא מבין שלא רק טומאה דרבנן בטלה, אלא גם טומאה דאורייתא. והוא טורח להסביר את העניין באופן הבא: הרי לפי הבבלי הא דכבוד הבריות דוחה לא תעשה, היינו רק במילי דרבנן, ואולם הלאו עצמו הוא לאו ד'לא תסור'. וזהו פירושו: "כלומר שנטמאו בו כהנים. והיינו טעמא דכשם שכהן מטמא למת מצוה מפני שאין לו מי שיתעסק בקבורתו, כך מטמא לנשיא. מפני שכבודו מרובה, אין בכל המתעסקין בו די לפי כבודו"<sup class="footnote-marker">14</sup><i class="footnote">ר"ן כתובות סא ע"ב מדפי הרי"ף, ד"ה גרסינן בגמ'.</i>. אכן, זהו הסבר נפלא שהנשיא שמת הוא תמיד מת מצוה. בסוף דבריו הר"ן מצטט את הירושלמי במסכת נזיר. אכן, משם לכאורה משמע שאין זה עניין של מת מצוה. המעשה ביום שמת בו ר' יהודה הנשיא, מובא במסכת נזיר כתשובה לשאלה: "מהו שיטמא כהן לכבוד נשיא". אח"כ באה השאלה: "מהו שיטמא כהן לכבוד רבו". והנה אם ביטול הטומאה במיתת הנשיא הוא משום שהנשיא המת הינו מת מצוה, מהי ההוה אמינא ביחס למיתת רבו? כיצד ניתן לחשוב שרבו של כל אחד ואחד נחשב עבורו כמת מצוה ש'אין בכל המתעסקין די בו לפי כבודו'? אלא ודאי שמכל זה משמע שר' חיים הכהן צודק בדעתו שכאן מדובר בגודל כבוד הנשיא ובגודל כבוד הרב, וכבודם של הנשיא ושל הרב חזק דיו מצד עצמו כדי לדחות אפילו מצוות לא תעשה של התורה<sup class="footnote-marker">15</sup><i class="footnote">הרמב"ם בהלכות אבל פ"ג ה"י והטור והשו"ע ביו"ד סי' שעד בסופו פסקו, שכבודו של הנשיא דוחה את הכהונה, אבל כבודו של רבו אינו דוחה אותה. הבית יוסף על אתר מקשה על ר' חיים הכהן, הרי רבינו תם לא היה נשיא, וההיתר לכהנים היה להתעסק בקבורת הנשיא, אך לא בקבורת רבו. ואפשר, הוא מתרץ את קושייתו, שר' חיים סבר שדינו של גדול הדור הוא כזה של הנשיא, הגם שיש מי שמפקפק בדבר. לכאורה, נראה לנו כי ר' חיים הכהן פסק את דינו בהתאם לירושלמי. שהרי אנו רואים שאת הראייה לפירושו הוא מביא מהירושלמי. והנה אחרי כל מה שנאמר בירושלמי (נזיר פ"ז א; נו ע"א) על ביטול הכהונה במיתת ר' יהודה הנשיא מובאת השאלה: "מהו שיטמא לכבוד רבו". כתשובה לשאלה מסופר שכאשר מת חמיו של ר' ינאי זעירא, אמר ר' חמא: 'יטמאו לו תלמידיו'. ואע"פ שתלמידיו לא נהגו בעניין זה כפי שהיו צריכים לנהוג, שהרי אכלו בשר ושתו יין, דבר האסור על האונן, מ"מ מוכח שפיר שר' חמא פסק שתלמידיו הכהנים יתעסקו בקבורתו של חמיו של ר' ינאי זעירא. אין מי שחולק על כך בירושלמי. אולם הרמב"ם והטור הולכים בשיטת הבבלי שכבוד הבריות אינו דוחה איסורי דאורייתא. דינו של הנשיא שונה, כפי שהסביר הר"ן שהוא בגדר מת מצוה. ומשמע שר' חיים כהן פוסק בהא כירושלמי.</i>.
חכמים חסו על כבודו של האדם גם בהקשרים אחרים. את הפסוק "והדוה בנדתה"<sup class="footnote-marker">16</sup><i class="footnote">ויקרא טו לג.</i> פירשו זקנים ראשונים ואמרו שאשה שהיא נדה "שלא תכחול ולא תפקוס ולא תתקשט בבגדי צבעונין"<sup class="footnote-marker">17</sup><i class="footnote">שבת סד ע"ב.</i>. וכך היה הדבר קיים "עד שבא רבי עקיבא ולימד: אם כן אתה מגנה על בעלה, ונמצא בעלה מגרשה. אלא מה תלמוד לומר 'והדוה בנדתה' – בנדתה תהא עד שתבוא במים". הגישה המוסרית שקובעת שאין לגרום לאשה שתתגנה על בעלה, היא שקובעת את כוונת הפסוק. גדול מזה הוא מה שנאמר במשנה בתחילת פרק יום הכיפורים, שאע"פ שרחיצה היא אחד מן העינויים ביום כיפור בכל זאת הכלה רוחצת את פניה. הטעם לכך ניתן על ידי ר' חנינא בן תרדיון: "כדי שלא תתגנה על בעלה"<sup class="footnote-marker">18</sup><i class="footnote">יומא עח ע"ב. את דין הכלה ראה במשנה יומא פ"ח א.</i>. וכן אין מונעים תכשיטים מהכלה המצויה בתוך שלושים יום של אבלותה מאותו הטעם<sup class="footnote-marker">19</sup><i class="footnote">יומא עח ע"ב.</i>. החידוש ברחיצת יום הכיפורים הוא בכך שישנם מספר ראשונים הסבורים שרחיצה אסורה ביום הכיפורים מהתורה<sup class="footnote-marker">20</sup><i class="footnote">כך הבין הר"ן (ר"ן יומא א ע"א מדפי הרי"ף ד"ה יום הכיפורים) את שיטת הרמב"ם המובאת בהלכות שביתת העשור פ"א ה"ה, ולשיטה זו נוטה גם דעתו של הר"ן. ועיין בכ"מ על הרמב"ם. וכן הוא בבית יוסף או"ח סי' תריא. אמנם זו איננה דעת המ"מ, ועיין בהסבריו של הל"מ שם.</i>.
ישנם דינים שנקבעו בכדי שלא לבייש את עם הארץ או את העני. במשנה בפרק חומר בקודש שנינו: "הפותח את חביתו והמתחיל בעיסתו על גב הרגל, רבי יהודה אומר יגמור וחכמים אומרים לא יגמור"<sup class="footnote-marker">21</sup><i class="footnote">משנה חגיגה פ"ג ז.</i>. מדובר בחבר שבמשך הרגל היה מוכר מיינו ועיסתו לעולי הרגל, וידי עם הארץ היו ממשמשים בהם. והנה, על אף שבדרך כלל יד עם הארץ מטמאת, הרי שמכל מקום ברגל הכל חברים<sup class="footnote-marker">22</sup><i class="footnote">חגיגה כו ע"א.</i>. והנה המחלוקת בין ר' יהודה וחכמים היא באחר הרגל, האם מגעו של עם הארץ מטמא למפרע או לא. לענייננו חשוב לדעת מדוע ברגל אכן 'הכל חברים'<sup class="footnote-marker">23</sup><i class="footnote">רש"י יומא כו ע"א ד"ה לא יגמור.</i>. במסכת ביצה מפרש רש"י את הטעם לכך ביתר בהירות ואומר שבכל ימות הרגל התירו את מגעם של עמי הארצות בכדי "שלא לביישם"<sup class="footnote-marker">24</sup><i class="footnote">רש"י ביצה יא ע"ב ד"ה אף הפותח.</i>. כלומר, כיוון שהם עולים ביחד עם כל שאר העם, הרי שלו היו אוסרים עליהם לגעת במאכל ובמשקה העומדים למכירה עבור כל הנצרכים, זו היתה הפלייה נגדם שהיתה פוגעת בכבודם באופן חמור. באופן דומה חסו על כבודו של עם הארץ לעניין הבאת ביכורים. המשנה מתייחסת לדין שהמביא ביכורים צריך לקרות בלשון הקודש את הפרשה מ'ארמי אובד אבי'. שנינו על כך במשנה: "בראשונה, כל מי שיודע לקרות קורא וכל מי שאינו יודע לקרות מקרין אותו. נמנעו מלהביא (מפני הבושה, שלא ידעו לקרות). התקינו שיהו מקרין את מי שיודע ואת מי שאינו יודע"<sup class="footnote-marker">25</sup><i class="footnote">משנה ביכורים פ"ג ז.</i>. אמת הדבר שהתקנה באה לאחר המעשה, כלומר לנוכח הלחץ של אלו שלא ידעו לקרות ועל כן נמנעו מלהביא ביכורים. התקנה קיבלה את טענתם שאין לביישם, ועל כן התקינו להקריא לכל אדם ללא הבדל. משנה זו היא שהשפיעה על היווצרות המנהג שבזמן הזה, שלוחו של הציבור הוא שקורא בתורה, שהרי מעיקר הדין העולה לתורה צריך לקרוא בתורה בעצמו. והנה כדי שלא לבייש את מי שאינו יודע לקרות, הנהיגו ששליח הציבור הוא שקורא עבור כל העולים והם קוראים עמו בלחש<sup class="footnote-marker">26</sup><i class="footnote">תוספות מו"ק כז ע"ב ד"ה בכליכה.</i>.
כן נתקנו תקנות שונות משום כבודם של עניים.
תנו רבנן: בראשונה היו משקין בבית האבל, עשירים – בזכוכית לבנה, ועניים – בזכוכית צבועה, והיו עניים מתביישין. התקינו שיהו הכל משקין בזכוכית צבועה, מפני כבודן של עניים. בראשונה היו מגלין פני עשירים (במותם) ומכסין פני עניים, מפני שהיו מושחרין פניהן מפני בצורת, והיו עניים מתביישין. התקינו שיהו מכסין פני הכל, מפני כבודן של עניים. בראשונה היו מוציאין עשירים בדרגש, ועניים בכליכה, והיו עניים מתביישין, התקינו שיהו הכל מוציאין בכליכה (רש"י: מיטה של מתים), מפני כבודן של עניים... בראשונה היתה הוצאת המת קשה לקרוביו (רש"י: בתכריכין טובים) יותר ממיתתו, עד שהיו קרוביו מניחין אותו ובורחין. עד שבא רבן גמליאל ונהג קלות ראש בעצמו ויצא בכלי פשתן, ונהגו העם אחריו לצאת בכלי פשתן<sup class="footnote-marker">27</sup><i class="footnote">מו"ק כז ע"א-ע"ב. מצויות שם תקנות נוספות שניתקנו בכדי לא לבייש בני אדם.</i>.
רב פפא מוסיף על הברייתא: "והאידנא נהוג עלמא אפילו בצרדא בר זוזא" (רש"י: קנבוס הנקנה בזוז). בכדי לעבור מן המתים אל החיים, כדאי להזכיר פה את המנהג הישן של ט"ו באב ויום הכיפורים. על הימים הללו אמר רשב"ג במשנה, שלא היו ימים טובים כמותם לישראל, "שבהן בנות ירושלם יוצאות בכלי לבן שאולין, שלא לבייש את מי שאין לו"<sup class="footnote-marker">28</sup><i class="footnote">משנה תענית פ"ד ח.</i>. באותן החגיגות אפילו בת מלך יצאה בשמלה שאולה, בכדי שלא לבייש את העניים.
<b>ב</b><br>לעיל הבאנו את המחלוקת בין הבבלי לירושלמי ביחס לכלל 'גדול כבוד הבריות'. יש לשים לב לנוסח הירושלמי. במקום 'גדול כבוד הבריות' הנוסח בירושלמי הוא תמיד 'גדול כבוד הרבים'. כך היא הגירסא במאמרו של ר' זעירא, בדין שתי הדרכים ואפילו בדין האדם שנמצא כלאיים בבגדו בשוק, מאן דמתיר כוונתו לומר, שחיוב האדם לפשוט את בגדיו ולעמוד ערום בשוק, יש בזה משום זלזול בכבודם של הרבים. כן נאמר שלכבוד הנשיא ולכבוד רבו, ישנה גם כן חשיבות כמו של כבוד הרבים. נראה שהירושלמי מעוניין לפרש את הכלל של כבוד הבריות כך שפירושו יהא כבודם של הרבים. כן הוא הדבר גם כלפי מת מצוה. אדם שאין לו קוברים, אם לא מתעסקים בקבורתו, הרי זה עלבון לכבודו של האדם, היינו לכבודם של רבים. וכן הא דזקן ואינה לפי כבודו, שפטור לטרוח בהשבת אבידה, הטעם לכך הוא גם כן מפני שהיחיד הזה מממש את ערכי הכבוד של החברה. הירושלמי רוצה להסביר מה דעתם של אלו החולקים על רב, שסבור שכיוון שאין חכמה ואין עצה ואין תבונה לנגד ה', על כן המוצא כלאיים בבגדו חייב לפשטו ואפילו בשוק. כוונת הירושלמי היא שכבוד הבריות אינו כבוד היחיד, אלא כבודם של הרבים. והנה להיזהר בכבודם של הרבים, הרי שגם זה הוא מחכמת התורה, תבונתה ועצתה. אם כך, ישנה כאן התנגשות בין עיקרון כללי כדוגמת כבוד הרבים לבין דינים מיוחדים, כגון איסור כלאיים, טומאה וטהרה, השבת אבידה וכיוצ"ב. בכגון זה, ישנה עדיפות לצו המורה לשמור על כבודם של הרבים.
במובן אחר אנו מוצאים שלכבוד הרבים ישנה עדיפות בקיום מצוה. מסופר על רבי אליעזר שנכנס לבית הכנסת ולא מצא שם עשרה ושיחרר את עבדו וכך השלימו לעשרה. ועולה השאלה, הא כיצד עשה כן, הרי המשחרר את עבדו עובר בעשה. והתשובה היא ש"מצוה דרבים שאני"<sup class="footnote-marker">29</sup><i class="footnote">ברכות מז ע"ב; גיטין לח ע"ב.</i>. הראשונים טורחים להסביר את העניין. והנה, הרי תפילה מדרבנן היא וכיצד תדחה תפילה דרבנן איסור דאורייתא. רוב התירוצים הינם דחוקים. הריטב"א בחידושיו לפרק השולח אומר בשם רבו, שכיוון שהתפילה דוחה את איסור השחרור, מכאן ראיה שאיסור זה אינו אלא מדרבנן, וקרא ד'לעולם בהם תעבודו' אסמכתא הוא<sup class="footnote-marker">30</sup><i class="footnote">חידושי הריטב"א לגיטין לח ע"ב ד"ה מצוה שאני.</i>. אין ספק שדבריו דחוקים ביותר. שאר הראשונים, התוספות, הרא"ש, הר"ן, הרמב"ן, הרשב"א והרמב"ם, סוברים שהאיסור הוא מדאורייתא. הם מנסים ליישב את הקושיה כיצד ייתכן שמצוה דרבנן תדחה איסור דאורייתא. למשל הרא"ש כותב כך: "דאלים עשה דרבים דכתיב 'ונקדשתי בתוך בני ישראל', דהיינו עשה דמקדשין את השם בעשרה ברבים. ואפילו הוי מלתא דרבנן, כגון לשמוע קדושה וברכו שלא מצינו לו עיקר מן התורה, אפ"ה דחי עשה דיחיד"<sup class="footnote-marker">31</sup><i class="footnote">רא"ש ברכות פ"ז סי' כ.</i>. הרשב"א בחידושיו למסכת גיטין מביא את דברי הרמב"ן: "דאפשר דלא אמרה תורה אלא משום שלא ליתן להם מתנת חינם, כענין דכתיב בגוים 'לא תחנם', אבל כשהוא משחררו, מפני שנתן דמי עצמו, או משום מצוה וצורך הרב, דליכא חנינה מותר"<sup class="footnote-marker">32</sup><i class="footnote">חידושי הרשב"א גיטין לח ע"ב ד"ה הא דאמרינן.</i>. הרשב"א דחה את דבריו, מפני שאפילו לגר אוכל נבילות מותר ליתן מתנת חינם, וכל שכן לעבד כנעני שקיבל עליו להיות כישראל. במחילת כבוד תורתם נראה לנו שדברי הרא"ש והרמב"ן אינם עולים יפה עם פשט לשון התלמוד. לפי הרמב"ן אין לזה ולמצוה שדוחה מצות עשה ולא כלום. לפי דבריו אין מה להקשות על מעשה דר' אליעזר – הדבר פשוט מאד. במקום שהשחרור איננו מהווה מתנת חינם, אזי לא שייך העשה של 'לעולם בהם תעבודו'. ואם כך אין שום נפקא מינה אם השחרור הוא לשם מצוה דיחיד או מצוה דרבים, ואפילו לא לשם מצוה כלל. גם הסברו של הרא"ש איננו מתאים למסקנת התלמוד. לפי הרא"ש העניין הוא שכאן מדובר על איזו 'מצוה' מיוחדת לשמוע קדושה וברכו ברבים. את המצוה הזו אמנם מקיימים ברבים, אבל העיקר הוא 'טיב המצוה', כלומר העובדה שמקדשים את השם. והנה, לפי לשון הגמרא הרי שהמלה 'דרבים' היא זו שמתארת את טיב המצוה. כלומר, מצות העשה נדחית מפני חשיבותם של הרבים שעליהם לקיים מצוות דרבנן של קדושה וברכו. מהותה של סברת התלמוד היא, שלא התפילה שהיא מדרבנן דוחה את העשה דאורייתא, אלא חשיבותם של הרבים היא שדוחה, ודבר זה הוא גם כן מדאורייתא. דברים אלו דומים למה שמצאנו בירושלמי בדברי ר' זעירא, שגדול הוא כבוד הרבים שדוחה מצות לא תעשה.
יותר פשוטים ומתאימים לשקלא וטריא של הגמרא אלו הם דברי הרשב"א: "אלא הכא מצוה דרבים שאני, ולאפרושי רבים מאיסורא נמי עדיף ושרי". כמובן שבסוף דבריו הרשב"א מתכוון למה דאיתא בפרק השולח בחציה שפחה וחציה בת חורין, שכפו את רבה לשחררה משום שנהגו בה מנהג הפקר<sup class="footnote-marker">33</sup><i class="footnote">גיטין לח ע"ב.</i>. וכן כותבים התוספות בכמה מקומות, אלא שהם מוסיפים ואומרים "מצוה דרבים שאני"<sup class="footnote-marker">34</sup><i class="footnote">תוספות עירובין לב ע"ב ד"ה ולא ליעבד; תוספות גיטין מא ע"ב ד"ה כופין את.</i>. כלומר, האינטרסים המוסריים של הרבים הם מצוה דרבים. מתוך דבריהם משמע שגם הם הבינו את המושג 'מצוה דרבים' באופן דומה לפירושו של הרשב"א, היינו שהעיקר הוא צורך מצוה של רבים, וזה שייך לגבי כל המצוות. כן מוכח נמי מדברי התוספות בפרק יום טוב. על הא דאיתא במשנה: "פעם אחת נשתהו העדים מלבוא ונתקלקלו הלויים בשיר"<sup class="footnote-marker">35</sup><i class="footnote">משנה ראש השנה פ"ד ד.</i> (שלא אמרו שיר כל עיקר, מפני שלא ידעו איזה שיר לומר, אם של חול או של ראש חודש, ולפי ר' זירא מדובר שאמרו שיר של חול. ראה שם בגמרא). מקשים על כך התוספות: "וא"ת ואמאי לא חשיב קלקול של מוסף שלא הקריבו מוסף של ר"ח, שאחר התמיד (של בין הערביים) אין יכולין להקריבו, כדדרשינן עליה השלם בפ' תמיד נשחט (פסחים נח ע"ב ושם)"<sup class="footnote-marker">36</sup><i class="footnote">תוספות ראש השנה ל ע"ב ד"ה ונתקלקלו.</i>. והם מתרצים: "וי"ל דאחר התמיד יכול להקריב מוסף של ר"ח משום דאתי עשה דרבים ודחי עשה דהשלמה, כדאמרינן פרק השולח (גיטין לח ע"ב) גבי שחרר עבדו והשלימו לעשרה – מצוה דרבים שאני". גם כאן הצרכים של הרבים, אשר במקרה זה הם פולחניים, קובעים את הדין.
לכאורה ניתן לומר, שהעיקרון של 'מצוה דרבים', שייך לכל הדינים שמקורם בתיקון העולם. וכך דינו של מי שהוא חציו עבד וחציו בן חורין. בית הלל אמרו לגביו: "עובד את רבו יום אחד ואת עצמו יום אחד"<sup class="footnote-marker">37</sup><i class="footnote">משנה גיטין פ"ד ה.</i>. על דבריהם השיבו בית שמאי: "תיקנתם את רבו ואת עצמו לא תיקנתם. לישא שפחה אי אפשר, שכבר חציו בן חורין. בת חורין אי אפשר, שכבר חציו עבד. יבטל? והלא לא נברא העולם אלא לפריה ורביה, שנאמר (ישעיה מה יח) 'לא תוהו בראה לשבת יצרה'. אלא, מפני תיקון העולם כופין את רבו ועושה אותו בן חורין וכותב שטר על חצי דמיו. וחזרו בית הלל להורות כדברי בית שמאי". מדברי התוספות משמע, שבעת שכופין את רבו הרי הוא עובר על העשה של 'לעולם בהם תעבודו', שהרי הם מקשים כך: "וא"ת וכי אומרים לאדם חטא כדי שיזכה חבירך"<sup class="footnote-marker">38</sup><i class="footnote">תוספות גיטין מא ע"ב ד"ה כופין.</i>. והם מפרשים שרק במקרה של מי שהדביק פת בתנור, אין אומרים לו מפני שהוא בעצמו פשע, אבל כאן לעניין חציו עבד וחציו בן חורין, כיוון שלא פשע – לא. דהיינו, מכיוון שהאדם הזה לא פשע, כן אומרים לרבו חטא כדי שיזכה חברך. והנה, לפי דבריהם אכן עולה הקושיה הכיצד זה כופין את רבו לשחררו, הרי המשחרר את עבדו עובר בעשה, כמו שהקשינו על מעשה דר"א<sup class="footnote-marker">39</sup><i class="footnote">על הדין במשנה שכופין את רבו רשום בגליון הגהות הב"ח: "נ"ב צ"ע מגמרא דברכות דף מז ע"ב", ואפשר שלזה מתכוון הב"ח.</i>. והנה נראה לנו שאין מקום לקושיה, מפני שהכפייה שכופים את רבו, אינה קשורה לעניין חטא שנעשה בכדי שיזכה חבירו, מפני שאין כאן חטא כלל. ואכן, תירוצו של התלמוד על מעשה דר"א, דמצוה דרבים שאני, פירושו שאין כאן מצוה הבאה בעבירה, מפני שאין כאן שום עבירה. וזאת מפני שמצוה דרבים עדיפה על פני 'לעולם בהם תעבודו'. אין כאן מקום לדבר על חטא שנעשה בשביל שיזכו הרבים, מפני שהדאגה לצרכי הרבים ובכלל זה מתן האפשרות לרבים להתפלל בציבור, הינה אחריות המוטלת על כל יחיד ויחיד מישראל. וכן, להסיר מכשול מדרכם של הרבים הרי זהו צו עבור כל אחד ואחד.
והוא הדין בעניין ההשלכות של דברי הנביא: "לא תוהו בראה לשבת יצרה" – דבר שהוא הכרחי בשביל תיקון העולם. האחריות על תיקון העולם חלה על כל אדם באשר הוא אדם, זוהי אחריות אישית, ועל כן ניתן לכוף את רבו של מי שהוא חציו עבד חציו בן חורין. אין לך 'מצוה דרבים' גדולה יותר מתיקון העולם. אולם אם כך, מדוע מקשה התלמוד על מעשה דר"א, ולא על המשנה דכופין את רבו? נראה לי שהטעם לכך הוא שר' אליעזר עשה מה שעשה מסברא דנפשיה. והנה גם הבירור הסופי שגורס 'מצוה דרבים שאני', אין לו סמך בפסוק ומקורו בסברא. אולם כאן, יסוד הדין הוא תיקון העולם, ואשר מקורו במקרה זה מצוי בדברי ישעיהו. נראה שבעיני חז"ל היה זה דבר פשוט שדברי הנביא מכריעים על אופי קיומו של העשה של 'לעולם בהם תעבודו', ועל כן לא היתה סיבה להקשות. וכן משמע שבחציה שפחה וחציה בת חורין שנהגו בה מנהג הפקר, היה ברור לחכמים שיש לכפות את רבה ולשחררה. חשיבותו של הסרת מכשול זה מלפני הרבים, עולה בהרבה על העשה של 'לעולם בהם תעבודו'. דבר זה היה מובן מאליו, ועל כן לא היה צורך להקשות. אולם מעשה דר"א שעשה לשם תפילה בציבור, הרי זה מדרבנן והוא עשה זאת מסברא דנפשיה. דבר זה היה חידוש גדול, ועל כן היה דרוש בירור נוסף בנושא 'מצוה דרבים שאני'.
אכן, יש שהאחריות עבור הזולת, ואפילו הוא יחיד, מחייבת את האדם אפילו לחטוא, כדי להציל את חבירו מחטא חמור יותר. רעיון זה מצא את ביטויו במחלוקת בין רבי יהודה הנשיא ואביו רבן שמעון בן גמליאל. בענין חבר שאמר לעם הארץ שילקט עבורו שיעור מסוים של תאנים מתאנותיו. רשב"ג סבר שחבר אחר, ששמע מה שנאמר למלקט, לא יאכל מהתאנים הללו עד שיעשר, משום שלא נחשדו חברים לתרום שלא מן המוקף. כלומר, אין להניח שהחבר הראשון עישר על מה שליקט עם הארץ ממקום אחר. אולם בנו, ר' יהודה הנשיא, חולק עליו. לדעתו, החבר השני "אוכל ואינו צריך לעשר"<sup class="footnote-marker">40</sup><i class="footnote">עירובין לב ע"א.</i>, מפני שהראשון ודאי עישר את התאנים ממקום אחר. וזאת מפני שהואיל והוא אמר לעם הארץ ללקט, והדבר ידוע שעמי הארץ אינם מדקדקים בהפרשת מעשרות, אזי ודאי החבר הראשון עישר בעצמו על התאנים הללו ממקום אחר, אע"פ שבכך הוא תורם שלא מן המוקף, מפני שרבי סבר ש"ניחא ליה לחבר דלעביד הוא איסורא קלילא, ולא ליעבד עם הארץ איסורא רבה". יפה העירו התוספות על אתר, שבמקרה זה ישנה אחריות על החבר כלפי עם הארץ<sup class="footnote-marker">41</sup><i class="footnote">תוספות עירובין לב ע"ב ד"ה ולא ליעבד.</i>. שהרי החבר אמר לו ללקט ועם הארץ סבר שהחבר הוא זה שיעשר את תאנותיו, והנה אם עם הארץ לא יעשר מה שליקט הרי החבר גורם לו לאכול טבל. התוספות עצמם מצטטים בהמשך דוגמאות אחרות מעין זו, שבהן אומרים לאדם חטא בשביל שיזכה חברך, ואפילו במקרים שהוא איננו מכשיל את חבירו. כך, כהן שיש לו יבלת פסול לעבודה במקדש. חכמים הורו שכהן שעלתה לו יבלת בשבת אסור לחתכה בכלי, אבל חבירו חותכו בשיניו כדי שיעשה את עבודתו<sup class="footnote-marker">42</sup><i class="footnote">עירובין קג ע"ב.</i>. חבירו אם כן עובר על שבות דרבנן בכדי לזכות את חבירו בעבודה. אמנם, יש ונאמרו דברים דומים לכך אף במצוות דאורייתא. אמרו שהמחוסר כיפורים בערב פסח שאינו אוכל את הפסח, מותר להקריב את קרבנו ואפילו לאחר תמיד של בין הערביים, אע"פ שצריך להשלים את כל הקרבנות עד תמיד של בין הערביים. הכהנים אם כן עוברים על עשה דהשלמה שאין בו כרת, בכדי שהלז יקיים מצות עשה של קרבן פסח שיש בה כרת. כלומר, האחריות ביחס לזולת מחייבת את הכהן לעבור על מצות עשה דאורייתא, בכדי לאפשר לאחר לקיים מצוה שעל אי קיומה במזיד יש חיוב כרת<sup class="footnote-marker">43</sup><i class="footnote">פסחים נט ע"א. וראה התוספות לעיל (הע' 41), וכן בתוספות גיטין מא ע"ב ד"ה כופין.</i>.
כפי שמן הראוי שלעיתים אדם יעבור על איסור קל בכדי שחבירו לא יעבור על איסור חמור יותר, כן תיקנו גם שבמקרה שמישהו עבר עבירה חמורה, אזי יש לעזור לו בדרכי התשובה. ועל כן הדין הוא שמי שגזל את המריש (כלומר קורה) ובנאו בבירה, אזי אין לקעקע את כל הבירה בכדי להחזיר את המריש עצמו (כפי שדין התורה מחייב בדרך כלל את הגזלן להשיב את מה שגזל), שהרי אם נחייב זאת, הגזלן לא יודה ולא יעשה תשובה. אלא משום 'תקנת השבין', היינו לתקן דרך תשובה לפני הגזלן, הוא משלם לנגזל רק את דמי המריש<sup class="footnote-marker">44</sup><i class="footnote">גיטין נה ע"א משנה וגמרא.</i>.
<b>ג</b><br>מסתבר שערכי המוסר של היהדות הם שעומדים מאחרי ההלכה, בעת שזו דורשת את כוונת תורה שבכתב בענייני עונשין, בין שמדובר במלקות או במיתה, ובין שהם משפיעים על מצבו האישי של האדם בחברה היהודית. המשנה אומרת: "כמה מלקין אותו, ארבעים חסר אחת"<sup class="footnote-marker">45</sup><i class="footnote">משנה מכות פ"ג י.</i>. הם קוראים את הפסוקים: "במספר ארבעים יכנו"<sup class="footnote-marker">46</sup><i class="footnote">דברים כה ב-ג.</i>, ודורשים במשנה: "מנין שהוא סמוך לארבעים". ביחס לכך אמר רבא: "כמה טפשאי שאר אינשי דקיימי מקמי ספר תורה ולא קיימי מקמי גברא רבה, דאילו בס"ת כתיב ארבעים, ואתו רבנן בצרו חדא"<sup class="footnote-marker">47</sup><i class="footnote">מכות כב ע"ב.</i>. והנה, לא רק במספר המכות, אלא בכל דיני העונשין באו חכמים 'ובצרו', כלומר החלישו את חומר הכתוב והקלו בביצועו. בהתאם למגמה זו הם גם שנו: "אין מעמידין חזנין (היינו שמשי בית דין, שעליהם מוטל להלקות את מי שחייב) אלא חסירי כח ויתירי מדע"<sup class="footnote-marker">48</sup><i class="footnote">מכות כג ע"א.</i>. 'חסירי כח' – שאינם יכולים להכות בכוח. 'ויתירי מדע' – שמתוך ידיעתם המבינים את מצבו של הלוקה, ויודעים מתי להפסיק, מפני שאינו יכול לסבול עוד את המכות. זוהי ההלכה לדינא, על אף שבתלמוד יש החולקים על כך. חכמים אמנם השתמשו במלה 'במספר' על ידי שחיברוה לפסוק שלאחריה, בכדי ללמוד שלוקים רק ארבעים חסר אחת, אולם הם משתמשים בה גם על פי הסדר המסורתי וקוראים את הפסוק: "והפילו השופט והכהו לפניו כדי רשעתו במספר", וזאת בכדי ללמוד שבעת שמלקים יש לחלק את המכות בהתאם למספר: "רשעה אחת מלפניו, שתי רשעיות מאחריו"<sup class="footnote-marker">49</sup><i class="footnote">שם.</i>. בהתאם למה ששנינו במשנה: "ומכה אותו שליש מלפניו ושתי ידות מלאחריו"<sup class="footnote-marker">50</sup><i class="footnote">משנה מכות פ"ג יג.</i>. אין מלקים אותו את כל המלקות במקום אחד, אלא שליש לפניו, שליש על כתף אחת ושליש על הכתף האחרת. גם המספר של ל"ט מלקות איננו סופי. בכל מקרה, לפני ההכאה אומדין את החייב, כמה מן הל"ט הוא יכול לסבול. גם דבר זה אינו מוחלט, אלא הוא מוגבל על ידי הכלל: "אין אומדין אותו אלא במכות הראויות להשתלש"<sup class="footnote-marker">51</sup><i class="footnote">שם פ"ג יא.</i>.
כך היא המשנה, והגמרא מפרשת: "אמדוהו לקבל עשרים – אין מכין אותו אלא מכות הראויות להשתלש, וכמה הן תמני סרי"<sup class="footnote-marker">52</sup><i class="footnote">סנהדרין י ע"א.</i>. פעם נוספת חז"ל 'בצרו', ואפילו מהמספר שאמדוהו. וכל טעות באומדנא הופכים לזכותו של החייב. על פי המשנה: "אמדוהו לקבל ארבעים לקה מקצת ואמרו שאין יכול לקבל ארבעים – פטור. אמדוהו לקבל שמונה עשרה, משלקה אמרו שיכול הוא לקבל ארבעים – פטור"<sup class="footnote-marker">53</sup><i class="footnote">משנה מכות פ"ג יא.</i>. מעניין הוא הסברו של רש"י לכך שאם קיבל מקצת המכות הריהו פטור: "דכיון דנתבזה בבית דין ולקה קצת, סגי ליה בהכי"<sup class="footnote-marker">54</sup><i class="footnote">רש"י מכות כב ע"ב ד"ה ואמדו שאין יכול.</i>. רש"י עושה שימוש ברעיון שעיקר טעם המכות איננו הטלת העונש הגופני, אלא זהו עונש רוחני, שירגיש בזיון על החטא אשר חטא. כן מוכח מעוד דין אחד ששנינו במשנה: "נתקלקל בין בריעי בין במים פטור"<sup class="footnote-marker">55</sup><i class="footnote">משנה מכות פ"ג יד.</i>, כלומר, אם מחמת ההכאה, או מתוך פחד או התרגשות, אובד ממנו צואה או שתן, הרי הוא פטור. מפרש הרמב"ם בפירוש המשניות: "שיצא הריע בשעת ההכאה וכבר נשלם בזיונו, ורחמנא אמר 'ונקלה אחיך', וכיוון שנתבזה נסתלק (המכה אותו) ממנו". לזה מתכווין גם רש"י באמרו: "דכתיב 'ונקלה' והרי נקלה"<sup class="footnote-marker">56</sup><i class="footnote">רש"י מכות כב ע"ב ד"ה נתקלקל וכו'.</i>. כלומר, אין כתוב 'נלקה' אלא 'נקלה', וכיוון שהקלון פגע בו הרי זה מספיק, ומספר המכות אינו חשוב. טיב היחס כלפי הנלקה־נקלה מוגדר במשנה באופן זה: "כל חייבי כריתות שלקו נפטרו ידי כריתתם, שנאמר (דברים כה ג) 'ונקלה אחיך לעיניך', כשלקה הרי הוא כאחיך"<sup class="footnote-marker">57</sup><i class="footnote">משנה מכות פ"ג טו.</i>. למרות הכל אחיך הוא, ונשאר לעולם אחיך.
<b>ד</b><br>והנה אם כך הקלו בעונשי מלקות, על אחת כמה וכמה בעונשים הפוגעים בעצם קיומו של האדם. בסוגיא ארוכה בש"ס חכמים טורחים להראות כי על מה שנראה כמובנו הפשוט של הפסוק "עין תחת עין"<sup class="footnote-marker">58</sup><i class="footnote">שמות כא כד; ויקרא כד כ.</i>, כוונת התורה אינה עין ממש אלא ממון. היינו מי שסימא את עין חבירו ישלם כופר תחת עינו<sup class="footnote-marker">59</sup><i class="footnote">בבא קמא פג ע"ב – פד ע"א.</i>. בדינו של שור מועד שנגח והמית אדם נאמר בתורה: "השור יסקל וגם בעליו יומת"<sup class="footnote-marker">60</sup><i class="footnote">שמות כא כט.</i>. לכאורה דבר פשוט וברור הוא שבעל השור חייב מיתה, מפני שלא שמר את שורו. אמנם, חכמים הם שהחליטו שהוא חייב מיתה רק בידי שמים, אבל בית הדין מחייבים אותו כופר. זאת, מפני שבמקום אחר כתוב: "מות יומת המכה רוצח הוא"<sup class="footnote-marker">61</sup><i class="footnote">במדבר לה כא.</i>, ועל כן: "על רציחתו אתה הורגו, ואי אתה הורגו על רציחת שורו"<sup class="footnote-marker">62</sup><i class="footnote">סנהדרין טו ע"ב.</i>. חשוב מאד לציין שבעוד שבדינים הללו, חז"ל הוציאו את הפסוקים מפשוטם, הרי שבדין עד זומם חכמים התעקשו דווקא על פשט לשון הכתוב. התורה אמרה: "ועשיתם לו כאשר זמם לעשות לאחיו"<sup class="footnote-marker">63</sup><i class="footnote">דברים יט יט.</i>. ועל זה נאמר בברייתא׃ "בריבי אומר׃ לא הרגו – נהרגין, הרגו – אין נהרגין<sup class="footnote-marker">64</sup><i class="footnote">מכות ו ע"ב; חולין יא ע"ב. ראה רש"י שם.</i>. הטעם הוא מפני שכתוב 'כאשר זמם לעשות', ומפרשים ולא כאשר עשה. והנה אם הם לא הרגו הרי הם חייבים מיתה, ואולם אם הרגו הרי הם פטורים? אתמהה!<sup class="footnote-marker">65</sup><i class="footnote">ראה פירושו של הרמב"ן על התורה לדברים יט יט. שם הוא עוסק בעניין זה.</i> נראה לנו שעל אף שנראה שדין זה נוגד את השכל, הרי הוא איננו נוגד את תפיסתם המוסרית. חז"ל השתדלו לצמצם את עונש המוות עד למינימום. והנה, בתורה כתוב 'כאשר זמם לעשות', כיוון שכך ציוה ה' הרי הם מקבלים את הצו במובנו המילולי. על אף שישנו קל וחומר שאם על ההזמה הם נהרגין, על המעשה על אחת כמה וכמה. השכל האנושי אכן מחייב זאת, אולם דבר זה איננו כתוב בתורה, ואיננו רוצים לחייב שום אדם במיתה רק מכוח השכל האנושי. בבחינת על הראשונים אנו מצטערים, וכי נוסיף עליהם עוד חדשים. בדרך כלל אין עונשין מן הדין. כידוע חז"ל היו מאד ביקורתיים לגבי הסנהדרין, ביחס לריבוי ההוצאות להורג, עד שאמרו׃ "סנהדרין ההורגת אחד בשבוע נקראת חובלנית"<sup class="footnote-marker">66</sup><i class="footnote">משנה מכות פ"א י. וראה מה שכתבנו בפירוש דעתם של ר' עקיבא ור"י.</i>. הוסיף ראב"ע: "אחד לשבעים שנה". לבסוף באו ר' טרפון ור' עקיבא ואמרו: "אילו היינו בסנהדרין לא נהרג אדם מעולם"<sup class="footnote-marker">67</sup><i class="footnote">משנה מכות פ"א י.</i>. היחס האישי כלפי האדם שחייב מיתה דומה ליחס האישי שמצאנו כלפי מי שחייב מלקות. באופן מקביל לשיטתם שמהמילים 'ונקלה אחיך לעיניך', נמצאנו למדים 'כשלקה אחיך הוא', כך הם דרשו: "'ואהבת לרעך כמוך' (ויקרא יט יח) – ברור לו מיתה יפה"<sup class="footnote-marker">68</sup><i class="footnote">פסחים עה ע"א; כתובות לז ע"ב; סוטה ח ע"ב; בבא קמא נא ע"א; סנהדרין מה ע"א; שם נב ע"א.</i>. דהיינו, בכל מקום שבו יש ספק לפני הסנהדרין באיזו מיתה יש להעניש את החייב מיתה, עליהם לבחור עבורו את דרך המיתה הקלה ביותר.
את האומץ המוסרי של חכמים אנו פוגשים בעניינם של בן סורר ומורה ועיר הנידחת. במסכת סנהדרין נשנית הברייתא הבאה: "רבי יהודה אומר: אם לא היתה אמו שוה לאביו בקול ובמראה ובקומה – אינו נעשה בן סורר ומורה. מאי טעמא – דאמר קרא: איננו שומע בקולנו ('בקולנו' – דרשו שהאב והאם מדברים בקול אחיד, דהיינו שקולם שווה) מדקול בעינן שוין – מראה וקומה נמי בעינן שוין"<sup class="footnote-marker">69</sup><i class="footnote">סנהדרין עא ע"א. ראה שם על הגליון את פירושו של הב"ח בשוויון הקול בין האב והאם.</i>. מסתבר שחז"ל העמיסו את 'הפירוש' הזה על הפסוק בכדי להסוות את ביטולו למעשה של דין בן סורר ומורה. שהרי בלתי אפשרי הוא שההורים יהיו שווים בקול, במראה ובקומה. וכך אכן מבינה זאת הגמרא: "כמאן אזלא הא דתניא: בן סורר ומורה לא היה ולא עתיד להיות, ולמה נכתב – דרוש וקבל שכר, כמאן? כרבי יהודה". ישנה גם סיבה נוספת מדוע אין לממש את דינו של בן סורר ומורה הלכה למעשה. בברייתא אחרת שנינו: "אמר רבי שמעון: וכי מפני שאכל זה תרטימר בשר ושתה חצי לוג יין האיטלקי אביו ואמו מוציאין אותו לסקלו? אלא, לא היה ולא עתיד להיות: ולמה נכתב – דרוש וקבל שכר". ר' שמעון אינו זקוק לשום 'פירוש' בפסוקים, אלא מכוח הסברא הוא מחליט שהדין איננו מציאותי, מפני שהורים לעולם לא יוציאו את בנם לסקילה מפני שהוא זולל וסובא. הורים לא עושים דברים כאלה, וממילא אין לדין שום תוצאות מעשיות.
עמדת חז"ל ביחס לדינה של עיר הנידחת, דומה למה שלמדנו. גם בעניין זה שנינו בברייתא: "עיר הנידחת לא היתה ולא עתידה להיות"<sup class="footnote-marker">70</sup><i class="footnote">סנהדרין שם.</i>. דעה זו מבוססת על דין אחד של ר' אליעזר: "דתניא רבי אליעזר אומר: כל עיר שיש בה אפילו מזוזה אחת – אינה נעשית עיר הנדחת. מאי טעמא – אמר קרא 'ואת כל שללה תקבוץ אל תוך רחובה ושרפת באש' (דברים יג יז), וכיון דאי איכא מזוזה לא אפשר, דכתיב 'לא תעשון כן לה' אלהיכם' (שם יב ד)"<sup class="footnote-marker">71</sup><i class="footnote">שם.</i>. גם כאן הסיבה היא בכך שהדין הכתוב בתורה אינו ניתן לביצוע, שהרי לא יתכן שלא תהא בכל אותה העיר לכל הפחות מזוזה אחת שאסור לשורפה, וכיוון שכן אזי אי אפשר לקיים את הכתוב 'כל שללה תקבוץ'. כלומר, דין התורה אינו מציאותי. חז"ל חגרו עוז מטעמים מוסריים, ופירשו את הדינים הללו כעין ניסיון שהתורה העמידה בפניהם, בכדי שעל ידי דרשתם וסברתם יבינו שאין להגשים את הדינים הללו הלכה למעשה. ובעד עצם פרישתם מהגשמת הדינים יקבלו את שכרם מאת ה'.
מן הראוי הוא שנסיים את הפרק הזה בגישת חז"ל לדינו של הממזר. נראה לנו שגם כאן חז"ל מתחו ביקורת על חומרת הדין. הם טורחים לפרש את הפסוק בקוהלת: "ושבתי אני ואראה את כל העשוקים אשר נעשים תחת השמש והנה דמעת העשוקים ואין להם מנחם"<sup class="footnote-marker">72</sup><i class="footnote">קהלת ד א.</i>. למי התכווין קהלת, מי הם העשוקים? ניתנו לכך כל מיני הסברים, לבסוף התקבל הסברו של דניאל חייטא: "דניאל חייטא פתר קרייה בממזרים, 'והנה דמעת העשוקים' – אבותם של אלו עוברי עבירות ואילין עלוביא מה איכפת להון, כך אביו של זה בא על הערוה זה מה חטא ומה איכפת לו, ואין להם מנחם אלא מיד עושקיהם כח, מיד סנהדרי גדולה של ישראל שבאה עליהם מכוחה של תורה ומרחקתן על שום 'לא יבוא ממזר בקהל ה" (דברים כג ג), ואין להם מנחם. אמר הקב"ה: עלי לנחמן לפי שבעוה"ז יש בהן פסולת אבל לעתיד לבוא אמר זכריה אנא חמיתיה אלו כורסוון כולו דהב נקי, הה"ד 'ראיתי והנה מנורת זהב כולה וגולה על ראשה' (זכריה ד ב)"<sup class="footnote-marker">73</sup><i class="footnote">ויקרא רבה לב ח; קהלת רבה ד א.</i>. כוונת המדרש היא שלעתיד לבוא כל עם ישראל יהיה ללא פסולת, והקב"ה יטהר וינחם את הממזרים. גם בתלמוד אנו מוצאים שדין הממזר גרם לחז"ל בעיות שבמצפון. כך שנינו: "ת"ר: ממזירי ונתיני – טהורים לעתיד לבוא, דברי ר' יוסי"<sup class="footnote-marker">74</sup><i class="footnote">קידושין עב ע"ב.</i>. אמנם ר' מאיר חולק עליו, אבל המסקנה היא: "אמר רב יהודה אמר שמואל, הלכה כר' יוסי". הראשונים נחלקו, האם הא דממזרים יטהרו לעתיד לבוא, אלו דווקא ממזרים לא ידועים או אפילו ממזרים ידועים<sup class="footnote-marker">75</sup><i class="footnote">ראה ר"ן לקידושין ל ע"א מדפי הרי"ף, ד"ה ת"ר ממזרים. וכן תוספות זבחים מה ע"א ד"ה הלכתא.</i>. לכאורה קשה להלום את מחלוקתם: וכי איכא ספיקא קמי שמיא? מה ההבדל האם הם ידועים לנו או לא? והרי דמעות העשוקים שאין להם מנחם, שייך לגבי הידועים לנו הרבה יותר מאשר לגבי אלו שאין ידועים לנו. לבעיות המצפון הללו של חז"ל ישנן השלכות גם להלכה. וכך אמר ר' יצחק: "משפחה שנטמעה – נטמעה"<sup class="footnote-marker">76</sup><i class="footnote">קידושין עא ע"א.</i>. כלומר, משפחה שנטמעו בה ממזרים: "דכל משפחה שנטמעה נטמעה, דאין להפרישה ולהרחיקה (מן הקהל) ולברר ספק מטמעיהם מי נטמע מי לא נטמע, אלא יניחום והם ספק, והם כשרים לעתיד לבוא"<sup class="footnote-marker">77</sup><i class="footnote">רש"י שם ד"ה תנינא. אין להסיק מכאן שרש"י סבר שרק ספק ממזרים יטהרו לעתיד לבוא, אלא שבמשפחה שנטמעה ישנו ספק מיהו ממזר ומי אינו. והללו יטהרו לעתיד לבוא, לא מפני שהם בספק, אלא מפני שכולם, בין הידועים בין שאין ידועים, יטהרו. רש"י מדייק בלשונו ואינו כותב 'והם ספק וכשרים לעתיד לבוא', אלא 'והם ספק, והם כשרים לעתיד לבוא'.</i>. על יסוד זה נשבע ר' יוחנן בהיכלו של מקום ואמר: "בידינו היא (לגלות פסול משפחות ארץ ישראל, רש"י), אבל מה אעשה שהרי גדולי הדור נטמעו בה"<sup class="footnote-marker">78</sup><i class="footnote">קידושין עא ע"א.</i>.
וכן אמרו שאסור לגלות את הממזרים, כפי שקובעת הברייתא: "הריני נזיר אם לא אגלה משפחות (כלומר, אם לא אגלה ממזרים שנטמעו במשפחות) – יהיה נזיר ולא יגלה משפחות"<sup class="footnote-marker">79</sup><i class="footnote">שם.</i>. הקולות הללו מחלישים את חומרת הדין כפי שהוא מופיע בתורה. כל זה נעשה מתוך האמונה שעתיד הקב"ה לטהר את הממזרים. רק משום כך, מה שאמר ר' יהודה בשמו של שמואל שההלכה היא כר' יוסי, לא היה הלכתא למשיחא. כלומר, חז"ל מכוח מצפונם הגבילו את תוקף הלאו: 'לא יבוא ממזר בקהל ה". והנה יש לשאול, אם 'ביד עושקיהם כח' אלו הם סנהדרי גדולה שמרחיקין את הממזרים בכוח אותו הלאו, אזי מדוע בכלל ניתן להם אותו הכוח? ואפשר שגם בזה יש משהו מהעוז של 'דרוש וקבל שכר'.

פרק ו; הערמה

<b>א</b><br>אחד המושגים המוזרים אשר נטבע תחת לחצה של המציאות הוא המושג: 'הערמה', היינו עקיפת החוק, כמובן שבכל החברות שבעולם ישנם אזרחים המשתדלים להיפטר ממחוייבויותיהם באמצעות תחבולות שונות. אבל ה'הערמה' מצאה את מקומה בתוך ההלכה, ולעיתים אף את הצדקתה. לעיתים נראה שהמשנה אפילו מעודדת אותנו להשתמש בהערמה, כאשר היא שונה: "מערימין על מעשר שני"<sup class="footnote-marker">1</sup><i class="footnote">משנה מעשר שני פ"ד ד.</i>, או "כיצד מערימים על הבכור"<sup class="footnote-marker">2</sup><i class="footnote">משנה תמורה פ"ה א.</i>. וכן אנו מוצאים בתלמוד את מאמרו של ר' אושעיא: "מערים אדם על תבואתו"<sup class="footnote-marker">3</sup><i class="footnote">ברכות לא ע"א; פסחים ט ע"א ועוד.</i>. מצד שני – חכמים דוחים לעיתים את מעשה ההערמה. בפרק איזהו נשך נאמר: "יש דברים שהם מותרין, ואסורין מפני הערמת ריבית"<sup class="footnote-marker">4</sup><i class="footnote">בבא מציעא סב ע"ב.</i>. בסגנון חריף יותר דוחה רב אשי התנהגות ערמומית באמרו: "הערמה קא אמרת, שאני הערמה דאחמירו בה רבנן טפי ממזיד"<sup class="footnote-marker">5</sup><i class="footnote">ביצה יז ע"ב.</i>.
על פי רוב ההערמה היא מאחד משני הסוגים, הערמה בדיני דאורייתא והערמה בדיני דרבנן. ואלה שמתייחסים לדינים מן התורה:
במסכת מעשר שני שנינו: "מערימין על מעשר שני. כיצד, אומר אדם לבנו ולבתו הגדולים לעבדו ולשפחתו העברים, הילך מעות אלו ופדה לך מעשר שני זה"<sup class="footnote-marker">6</sup><i class="footnote">משנה מע"ש פ"ד ד. ראה גם פ"ד ה.</i>. על ידי הערמה זו הוא חוסך לעצמו את החומש שהבעלים מחויבים להוסיף על הקרן כאשר הם פודים את המעשר שני שלהם.
בדין הבכור נאמר במסכת תמורה: "כיצד מערימים על הבכור, מבכרת שהיתה מעוברת אומר מה שבמעיה של זו אם זכר עולה"<sup class="footnote-marker">7</sup><i class="footnote">משנה תמורה פ"ה א.</i>. על ידי ההקדשה לעולה, הבעלים מפקיעים את הבכור מן הכהן. דין זה נלמד מהפסוק: "אך בכור אשר יבוכר לה' בבהמה לא יקדיש איש אותו"<sup class="footnote-marker">8</sup><i class="footnote">ויקרא כז כו.</i>. חז"ל פירשו זאת ואמרו: "משיבוכר לה' – אי אתה מקדיש, אבל אתה מקדיש בבטן"<sup class="footnote-marker">9</sup><i class="footnote">תמורה כה ע"א.</i>.
כיוון שבדין תרומה ומעשר כתוב בתורה: "ואמרת לפני ה' אלהיך בערתי הקודש מן הבית"<sup class="footnote-marker">10</sup><i class="footnote">דברים כו יג.</i>, למד מכך ר' ינאי ש"אין הטבל מתחייב במעשר עד שיראה פני הבית"<sup class="footnote-marker">11</sup><i class="footnote">ברכות לה ע"ב; גיטין פא ע"א; בבא מציעא פח ע"א.</i>. על יסוד זה הורה ר' אושעיא: "מערים אדם על תבואתו ומכניסה במוץ שלה (כאופן זה התבואה לא ראתה את פני הבית משנגמרה מלאכתה), כדי שתהא בהמתו אוכלת ופטורה מן המעשר"<sup class="footnote-marker">12</sup><i class="footnote">ברכות לא ע"א; פסחים ט ע"א ועוד.</i>. (מן התורה מותר לאדם לאכול אפילו בלי לעשר, וה"ה לגבי תרומה, אבל חכמים אסרו לאדם אכילת קבע).
למרות מה שנאמר, יש וחכמים אכן תיקנו שהאדם לא יערים בתרומה ובמעשר. בפרק ר' ישמעאל, אמר רבא שביחס לעכו"ם דין תרומה ודין חלה חד הוא. כלומר: "מאן דאמר: מירוח העובד כוכבים פוטר (מתרומה), גלגול העובד כוכבים (את העיסה) פוטר (מחלה), מאן דאמר: מירוח העובד כוכבים אינו פוטר, גלגול העובד כוכבים אינו פוטר"<sup class="footnote-marker">13</sup><i class="footnote">מנחות סז ע"א.</i>. על זה מקשה רבינא מהא דתניא בתוספתא דחלה: "חלת עובד כוכבים בארץ ותרומתו בחוצה לארץ – מודיעין אותו שהוא פטור, חלתו נאכלת לזרים, ותרומתו אינה מדמעת". מהתוספתא עולה שרק תרומתו בחו"ל אינה מדמעת, אולם תרומתו בארץ אסורה. מוכח איפוא דהאי תנא סובר: "מירוח העובד כוכבים אינו פוטר, גלגול העובד כוכבים פוטר", שהרי חלתו בארץ מותרת לזרים ואילו תרומתו אסורה. מתרץ זאת התלמוד: "מדרבנן, גזירה משום בעלי כיסים". בפירושו השני של רש"י למונח זה, הוא מסביר: שאלו הם אנשים עשירים "שיש להן קרקעות הרבה וחסים על רוב מעשרות", שהם מחויבים לתת, ומביאין אותם לעכו"ם על מנת שימרחום, וכך מפקיעים אותן מחיוב תרומה ומעשר<sup class="footnote-marker">14</sup><i class="footnote">רש"י שם ד"ה גזירה משום, מפרש שבעלי הקרקעות יקנו את קרקעותיהם לעכו"ם, בכדי שהללו ימרחו את תבואתם. אכן, כבר העיר השמ"ק על אתר שאין צורך בהקנאה לעכו"ם, אלא מירוח העכו"ם לבדו פוטר.</i>. משמע אם כן, שחכמים תיקנו שמירוח העכו"ם לא יהא פוטר, בכדי שבעלי כיסים לא יערימו.
באופן דומה אסרו חז"ל על הערמת ריבית. "דתני רב ספרא, בריבית דבי רבי חייא – יש דברים שהם מותרין, ואסורין מפני הערמת ריבית. כיצד? אמר לו: הלויני מנה! – אמר לו: מנה אין לי, חטין במנה יש לי, שאני נותן לך. נתן לו חטין במנה, וחזר ולקחן הימנו בעשרים וארבע סלע – מותר, ואסור לעשות כן מפני הערמת ריבית"<sup class="footnote-marker">15</sup><i class="footnote">בבא מציעא סב ע"ב.</i>.
אלו הם עיקר ההערמות השייכות במילי דאורייתא. המכנה המשותף להן הוא שבכולן ההערמה אינה נגד דין התורה, והתנהגותו של המערים מותרת על פי התורה. מכל מקום לא כל ההערמות נתקבלו באופן שווה על ידי חכמים, מהן שהיא מותרת לכתחילה על פי מה שכתוב בתורה, כגון במעשר שני על ידי בני המשפחה וההערמה בבכור. ויש שחכמים הגבילו מאד את האפשרות להשתמש בהיתר שנמצא בתורה, כמו אצל מי שמכניס את תבואתו במוץ. הלז, הגם שהוא פטור מתרומה ומעשר, הרי שחכמים התירו לו רק להאכיל את בהמתו בלי הפרשת תרו"מ, אבל לאדם התבואה אסורה מדרבנן. ויש שהערמה אסורה לגמרי, כגון שתיקנו שמירוח עכו"ם אינו פוטר, גזירה משום בעלי כיסים. וכן אסרו הערמה בריבית. ואכן, ההערמות הללו שונות הן על פי תוצאותיהן. על ידי הערמת ריבית נתבטל עצם הדין ומטרתו. וכן אם מירוח עכו"ם יהא פוטר, אזי בעלי כיסים עשויים להשתמט לגמרי מלתת תרומה ומעשר. והגם שאפשר להשתמט מחיוב תרו"מ גם על ידי הכנסת התבואה במוץ או דרך גגות וקרפיפות, הרי שאת ההערמה הזו אסרו רק לגבי אכילת אדם, אבל לא עבור אכילת בהמה, וזאת מפני שבדרך כלל אנשים לא השתמשו בהערמה זו. הסיבה לכך היא שהכנסת התבואה לבית על ידי שני האופנים הללו היתה "בפרהסיא זילא ביה מילתא"<sup class="footnote-marker">16</sup><i class="footnote">מנחות סז ע"ב.</i>, ואילו פטור על ידי מירוח העכו"ם נעשה "בצינעא, לא זילא ביה מילתא". משום בעלי כיסים אסרו את ההערמה לגמרי, אבל הערמה באמצעות הימנעות מראיית פני הבית, לא היתה שכיחה ולא היה צריך לאוסרה לחלוטין<sup class="footnote-marker">17</sup><i class="footnote">העובדה שלא השתמשו בהערמה זו מוכחת מהא דאמר "רבה בר בר חנה אמר רבי יוחנן משום רבי יהודה ברבי אלעאי: בוא וראה, שלא כדורות הראשונים דורות האחרונים; דורות הראשונים היו מכניסין פירותיהן דרך טרקסמון (דרך שערי החצר והבית. רש"י) – כדי לחייבן במעשר, דורות האחרונים מכניסין פירותיהן דרך גגות דרך חצרות דרך קרפיפות – כדי לפטרן מן המעשר" (ברכות לה ע"ב). משמע איפוא שרק אחרי שהידרדרו הנימוסים המקובלים, התנהגו אנשים לפי הערמה זו.</i>. שונות הן התוצאות בהערמת מעשר שני. כאשר אדם נתן מעות לבנו או לבתו הגדולים בכדי שיפדו את המע"ש שלו, הרי הוא נפטר מהחומש בלבד, אבל דין מע"ש לא התבטל. הוא היה עדיין חייב להעלות את הכסף לירושלים וכו'. וכן לגבי הבכור, על ידי ההערמה דין הבכור אינו מתבטל. וכך הביא הרמב"ם את דין הערמה בבכור.
כיצד מערימין על הבכור להקדישו למזבח הקדש אחר, מקדישו בבטן קודם שיולד שנאמר 'אשר יבוכר לה' לא יקדיש איש אותו', משיבוכר אי אתה מקדישו אבל אתה מקדישו בבטן, לפיכך יש לו לומר מה שבמעיה של מבכרת זו אם הוא זכר הרי זו עולה, אבל אינו יכול לומר זבחי שלמים שאינו יכול להפקיע אותו מקדושתו כדי ליהנות בו<sup class="footnote-marker">18</sup><i class="footnote">רמב"ם הלכות תמורה פ"ד יב.</i>.
הרמב"ם מגדיר בדברים אלו את מצוות הבכור באופן מדוייק. לפני שיבוכר הולד, קדושת הבכורה איננה חלה אבל מכל מקום הוא נותר מיועד לה', ואפשר להקדישו הקדש אחר רק למזבח. זו היא המצוה ומי שמערים אינו מבטל את המצוה. אולם אם כך, לכאורה קשה מדוע בכלל זה נקרא הערמה? כנראה שבכדי להסביר זאת מפרש רש"י את המלה 'מערימין' ואומר: "להפקיעו מכהן ולהפרישו לחובתו"<sup class="footnote-marker">19</sup><i class="footnote">רש"י תמורה כד ע"ב ד"ה מערימין.</i>. עצם הדבר שהוא מפקיעו מרשות הכהן בכדי לצאת ידי חובתו, זוהי הערמה.
ניתן ללמוד דבר נוסף מההערמות הללו. במקום שהערמה אסורה, הנידון הוא עניינים שבין אדם לחבירו. הערמת ריבית גורמת הפסד לזולת. וכן אם נפטור את בעלי הכיסים מתרומה ומעשר, הכהן והלוי יאבדו את חלקם. אולם, אם האדם מכניס את תבואתו במוץ, או דרך גגות וקרפיפות, מכיוון שהדבר לא היה שכיח, אזי ההפסד של הלויים גם כן לא היה סביר, ועל כן לא אסרו את ההערמה לגמרי. בכל המקרים הללו דין ההערמה היה קשור בדאגה של חכמים להגן על האינטרסים של הזולת. אבל במעשר שני, השאלה האם לשלם את החומש בעת הפדיון או לא, אינה אלא עניין של האדם בינו לבין עצמו. ואם הוא מערים בכדי שלא לשלם את החומש, הוא אינו מזיק שום אדם אחר. אלא שפעם נוספת אנו צריכים להסביר את ההערמה בבכור. הלא שם אכן ישנו הפסד לכהן בכך שהבעלים מפקיעים את הבכור מהכהן. אולם אין להשוות את חיוב נתינת הבכור לכהן לחיוב נתינת המעשר ללוי. המעשר ניתן ללוי בכדי להחיותו, שהרי אין לו חלק ונחלה עם שאר בני ישראל. המעשר זהו חלקו. הבכור איננו חלקו של הכהן במובן זה. "קדש לי כל בכור"<sup class="footnote-marker">20</sup><i class="footnote">שמות יג ב.</i> – אמר הקב"ה. כלומר, הבכור הוא חלקו של הקב"ה לפי הטעם הידוע. הוא קודש לה'. משום קדושתו התורה מסרה אותו לכהן. כלומר, אין זו <b>נתינה</b> לכהן לטובתו, אלא <b>מסירה</b> לידי מי שמפקח על קדשי ה'. אכן, יש לכהן מזה גם הנאה אישית, אמנם זו רק תוצאה צדדית ואיננה ממהות המצוה. והיכא שקדושת הוולד הוחלפה במעי אמו, קדושתו לה' במקומה עומדת, אבל אינה קדושת בכור.
לפי כל הנ"ל אפשר להגדיר שבמצוות שבין אדם לחבירו, אם על ידי ההערמה המצוה מתבטלת ותוצאותיה גורמות נזק או הפסד לזולת, הערמה כזו אסורה. אבל במצוות שבין אדם למקום, ואם המצוה אינה מתבטלת על ידי ההערמה, מותר להערים.
<b>ב</b><br>נעיין עתה בהערמה בדיני דרבנן, אשר מהווים את רוב המקרים. ישנה הערמה שכולם מסכימים שהיא אסורה. הדין נשנה בברייתא: "מי שהניח עירובי תבשילין... אכלו עד שלא אפה עד שלא הטמין – הרי זה לא יאפה ולא יבשל ולא יטמין... אבל מבשל הוא ליום טוב, ואם הותיר – הותיר לשבת, ובלבד שלא יערים. ואם הערים – אסור"<sup class="footnote-marker">21</sup><i class="footnote">ביצה יז ע"ב.</i>. (כלומר, אם הוא מבשל בקדירה אחת ומערים והותיר לשבת מותר. אבל להערים ולבשל בשתי קדרות אסור. – רש"י ותוספות). התלמוד רוצה ללמוד מכאן שהוא הדין גם למי שלא הניח עירובי תבשילין מעיקרא ועבר ואפה, אזי גם כן אסור לו לבשל ביו"ט בשתי קדירות על מנת להותיר לשבת. רב אשי דוחה את הראיה ואומר: "הערמה קא אמרת, שאני הערמה דאחמירו בה רבנן טפי ממזיד".
ישנן הערמות שהן במחלוקת בין התנאים. בפרק כל כתבי תניא: "נשברה לו חבית בראש גגו – מביא כלי ומניח תחתיה, ובלבד שלא יביא כלי אחר ויקלוט, כלי אחר ויצרף (הטעם הוא מחשש שיביא מרשות הרבים). נזדמן לו אורחין – מביא כלי אחר וקולט, כלי אחר ומצרף. ולא יקלוט ואחר כך יזמין, אלא יזמין ואחר כך יקלוט, ואין מערימין בכך (שאין להזמין אורחים שכבר אכלו ושתו ואין להם צורך עוד. – רש"י). משום רבי יוסי בר יהודה אמרו: מערימין"<sup class="footnote-marker">22</sup><i class="footnote">שבת קיז ע"ב</i>.
בפרק תולין מובאת הברייתא: "מטילין שיכר במועד לצורך המועד, שלא לצורך המועד – אסור... אף על פי שיש להן ישן – מערים ושותה מן החדש"<sup class="footnote-marker">23</sup><i class="footnote">שם קלט ע"ב.</i>. אמנם במסכת מו"ק נאמר שגם דין זה מצוי במחלוקת<sup class="footnote-marker">24</sup><i class="footnote">מועד קטן יב ע"ב.</i>. כשם שר' יוסי בר' יהודה וחכמים חולקים בנשברה לו חבית בראש גגו, כן פליגי גם בהא. החכמים שאוסרים הערמה שם, אוסרים גם כאן. והא דתנא הכא שאע"פ שיש לו יין ישן יכול הוא להערים ולשתות מן החדש – ר' יוסי בר' יהודה הוא.
ישנה עוד פלוגתא אחרת בהערמה, דתניא: "אותו ואת בנו שנפלו לבור (שאי אפשר לשחוט את שניהם ביום אחד לצורך יום טוב), רבי אליעזר אומר: מעלה את הראשון על מנת לשוחטו, ושוחטו. והשני עושה לו פרנסה במקומו, כדי שלא ימות. רבי יהושע אומר: מעלה את הראשון על מנת לשוחטו ואינו שוחטו, וחוזר ומערים ומעלה השני. רצה – זה שוחט, רצה – זה שוחט"<sup class="footnote-marker">25</sup><i class="footnote">שבת קיז ע"ב; ביצה לז ע"א.</i>. אכן, בעוד שפלוגתת החכמים ור' יוסי בר' יהודה בדין חבית שנשברה בראש הגג, היא היא הפלוגתא גם בהערמה לעניין שיכר חדש במועד בעוד שיש לו ישן, הרי שלא ניתן לדמות את פלוגתתם של ר' אליעזר ור' יהושע למחלוקת ר' יוסי בר' יהודה וחכמים. ואכן ההשוואה הזו נדחית בהמשך הסוגיא בפרק כל כתבי. אין הוכחה שר' אליעזר סבר שבכל מקום אין להערים, שהרי "דילמא עד כאן לא קאמר רבי אליעזר התם – דאפשר בפרנסה (כלומר, אפשר להאכיל את הבהמה בבור שלא תמות), אבל הכא דלא אפשר (להציל את היין, אם לא על ידי הערמה) – לא"<sup class="footnote-marker">26</sup><i class="footnote">שבת שם.</i>. ועל כן אפילו ר' אליעזר יסכים שמותר להערים. וכמו כן אין ראיה שר' יהושע סבר שבדרך כלל מותר להערים, "ועד כאן לא קאמר רבי יהושע התם – משום דאיכא צער בעלי חיים, אבל הכא דליכא צער בעלי חיים – לא", ואם כן הוא יסכים לשיטת חכמים שאסור להערים. במקרה אחר, הדומה למקרה של אותו ואת בנו שנפלו לבור, ההערמה אסורה לכולי עלמא. בבכור שנפל לבור ביו"ט והיה בו מום מערב יו"ט, אך לא הראהו לחכם בכדי לדעת האם זהו מום קבוע ומותר לשחטו או לא, פליגי בו ר' יהודה ור' שמעון במשנה: "רבי יהודה אומר, ירד מומחה ויראה אם יש בו מום יעלה וישחוט ואם לאו לא ישחוט. רבי שמעון אומר, כל שאין מומו ניכר מבעוד יום אין זה מן המוכן"<sup class="footnote-marker">27</sup><i class="footnote">משנה ביצה פ"ג ד.</i>. נשאלת השאלה, מדוע לא חולקים הם בשאלה האם רואים מומין בעלמא ביו"ט. התשובה היא: "בכור שנפל לבור אצטריכא ליה, סלקא דעתך אמינא: משום צער בעלי חיים לערום ולאסקיה, כרבי יהושע (שסבר באותו ואת בנו שנפלו לבור מערימין), קא משמע לן"<sup class="footnote-marker">28</sup><i class="footnote">ביצה כו ע"א.</i>, שכאן לכו"ע אין מערימין.
ישנם עוד סוגי הערמה, אשר מפשט לשון התלמוד משמע שהם מותרים לכולי עלמא. כך: "רב אדא בר אהבה מלח גרמא גרמא"<sup class="footnote-marker">29</sup><i class="footnote">שם יא ע"ב.</i> ביום טוב. הגם שלא אכל אלא אחת, אמר לאחר מליחת כל אחת ואחת, שהאחרת עריבה עליו יותר לאכלה ביום טוב. דומה להערמה זו הינו דינו של רבה בר רב הונא, שמערים על המשמרת ביום טוב לתלות בה רימונים ותולה בה שמרים (לתלות בה שמרים אסור משום עובדא דחול, אבל מכיוון שהיא כבר תלויה מותר). "אמר רב אשי, והוא דתלה בה רמונים"<sup class="footnote-marker">30</sup><i class="footnote">שבת קלט ע"ב.</i>, שהיכר הוא זה, שמעיקרא כשתלאה לא לשם שמרים תלאה.
בשני מקרים של הערמה נאמר שמותרות הן לצורבא מדרבנן בדרבנן. צורבא מדרבנן אחד הניח בשבת שום בנקב של חבית, ואמר שדעתו היתה להצניע שם את השום, הגם שעל ידי זה הוא סותם את הנקב. ועוד פעם אחת הלה היה בספינה שבה היה עכו"ם אחד שהיה מעביר את האנשים מהגדה האחת של הנהר לגדה השניה, וכך עבר הוא, כאילו בלא יודעים, לצד השני לשמור על פירותיו, "סייר פירי, ואמר: אנא למינם קמיכווינא"<sup class="footnote-marker">31</sup><i class="footnote">שם.</i>. החכמים סיפרו את המעשה לרב אשי: "אמר להו: הערמה קאמרת? – הערמה בדרבנן היא, וצורבא מרבנן לא אתי למיעבד לכתחילה".
לבסוף, בירושלמי מסופר מעשה שממנו מוכח שלפעמים לא רק שמותר, אלא אפילו מן הראוי הוא להערים. על השאלה: "ומהו להערים"<sup class="footnote-marker">32</sup><i class="footnote">ירושלמי יבמות פ"ד יב, ו ע"ב.</i> (בענייני ייבום וחליצה) משיבים בתמיהה: "וכי רבי טרפון אביהן של כל ישראל לא הערים?! קידש שלש מאות נשים בימי רעבון על מנת להאכילן בתרומה". הגם שמדרבנן ארוסה אינה אוכלת בתרומה<sup class="footnote-marker">33</sup><i class="footnote">ר' כתובות נז ע"ב.</i>, ר' טרפון קידש אותן והאכילן למרות האיסור, משום שאלו היו שנות בצורת. הראיה מר' טרפון נדחתה, מפני שאין לדמות האכלת ארוסות בתרומה להערמה בדיני ייבום וחליצה. אבל כוח הערמתו של ר' טרפון בעינו עומד.
מעניין לראות את ההבדל בין הערמה במילי דאורייתא ומילי דרבנן. בכל ההערמות במילי דאורייתא שדנו בהן, מדובר במשהו שמותר מן התורה. השאלה היא מתי ומה מותר לנו לנצל בדבר שהוא אפשרי על פי דין תורה. בהערמות בעניינים שהם מדרבנן, הנידון בכל פעם הוא במה שאסור מדרבנן, והשאלה היא האם בשעת הצורך מותר להערים.
אין ספק שכמו שבמילי דאורייתא מצאנו הערמות מסוגים שונים, כך גם במילי דרבנן לא כל ההערמות שוות. לכאורה ניתן להבחין בנקל, במה שתי הערמות שהן אסורות אליבא דכו"ע, שונות הן זו מזו וגם משאר ההערמות שבהן דנו. בבכור שנפל לבור ביום טוב, אין להערים ולהעלותו ביום טוב, אף על פי שהיה מן הראוי לעשות זאת משום צער בעלי חיים. נראה איזו הערמה אפשרית במקרה זה. רש"י מפרש שם: "לערים – לומר ודאי ימצא בו מום"<sup class="footnote-marker">34</sup><i class="footnote">רש"י ביצה כו ע״א ד״ה לערים.</i>. אין ספק שאם אסרו זאת, על אף הנימוק של צער בעלי חיים, הרי זה משום שהערמה כזו הינה חלשה מאד. אם אין שום יסוד לומר שיש שם מום, וזהו אף מום קבוע, ולהעלות את הבכור בלי בדיקת חכם, זה ממש כמו לעבור על האיסור לכתחילה. ועל כן אין מי שמתיר הערמה כזו. וכן מי שאכל עירובי תבשילים ואפה ובישל, אסרו עליו להערים, ואמרו שבמקרה זה החמירו חכמים בהערמה יותר מבמזיד. גם כאן ישנו טעם לכך שהערמה זו חמורה יותר. וכבר פירש רש"י: "ושאני הערמה ממזיד, דאיכא למימר אחמור בה רבנן בהערמה טפי ממזיד, דאילו מזיד – רשע הוא לעבור על דברי חכמים, ואין אחרים למדים הימנו, והוא עצמו משים אל לבו ושב, הלכך לא מיעקרא תורת עירוב, אבל מערים – סבור לעשות בהיתר, הלכך לא ישיב אל לבו לחזור בו, ואחרים למדין הימנו ומיעקרא תורת עירוב – הלכך קנסוהו רבנן"<sup class="footnote-marker">35</sup><i class="footnote">רש"י ביצה יז ע"ב ד"ה שאני הערמה.</i>. במובן מסוים זה דומה למה שמצאנו לעיל בדיני הערמה במילי דאורייתא, והוא שהיכא שע"י ההערמה נתבטלה כוונת התורה באותו העניין, אזי אסור להערים. גם כאן על ידי הערמה זו בעירובי תבשילים יתבטלו דברי חכמים, ועל כן חמור יותר להערים מאשר לעבור על האיסור במזיד. לקראת סוף דיוננו יש לציין כי הערמתו של ר' טרפון דומה לההערמות בדיני דאורייתא שהן אסורות. כמו אצל ר' טרפון, אף באותן ההערמות, טובת הזולת היא שקובעת. מירוח עכו"ם איננו פוטר והערמת ריבית אסורה משום ההפסד שנגרם מחמת ההערמה לזולת. ואילו ר' טרפון הערים באיסור דרבנן וקידש שלוש מאות נשים בשנת בצורת בכדי לעזור להן. אכן, לפעמים אסרו הערמה מתוך דאגה לזולת ולפעמים התירוה מתוך אותה הדאגה. על הערמתו של ר' טרפון אין מי שחולק שהיא מותרת.
נבחן כעת כיצד יש להגדיר את יתר ההערמות במילי דרבנן. האם ניתן לומר שאכן כל יתר ההערמות הן מסוג אחד, וההלכה בהן היא כמו שהשיב רב אשי לחכמים: "הערמה קאמרת? – הערמה בדרבנן היא, וצורבא מרבנן לא אתי למיעבד לכתחילה"<sup class="footnote-marker">36</sup><i class="footnote">שבת קלט ע"ב.</i>?. שיטה זו אכן מובאת במרדכי, ביחס למעשהו של רב אדא שהערים ומלח גרמא גרמא: "אית מרבוותא דאמרי לא שרינן הערמת שום איסור אלא לצורבא מרבנן שאינו פורץ גדר... וראיה מפרק תולין דמפרש התם הערמה לצורבא מרבנן שרי"<sup class="footnote-marker">37</sup><i class="footnote">מרדכי ביצה פ"א סי' תרנו.</i>. משמע שהכלל הוא שבאיסור דרבנן מותר לו לצורבא מדרבנן להערים אם ישנו צורך. שיטת הרא"ש מתאימה לזה במקצת אך לא בכל המקרים. "לא כל הערמה במילי דרבנן שוין. יש הערמה שמותר לכל אדם, כי ההיא דפ"ק דיו"ט (יא ע"ב) רב אדא מערים ומלח גרמא גרמא. ויש הערמה דלא שריא אלא לצורבא מדרבנן, כי הך דהכא. ויש הערמה דאסור לכו"ע ואחמור בה רבנן טפי ממזיד, כי ההיא דפ"ב דיו"ט (יז ע"ב) גבי עירובי תבשילין: אבל מבשל הוא ליו"ט, ואם הותיר – הותיר לשבת. ובלבד שלא יערים, ואם הערים – אסור. ויש דאיכא פלוגתא, כי ההיא דלעיל פרק כל כתבי הקודש (קיז ע"ב) אין מערימין בכך, ר' יוסי אומר מערימין. וכן אותו ואת בנו שנפלו לבור ביו"ט (ביצה לז ע"א) דפליגי בהו רבי אליעזר ורבי יהושע"<sup class="footnote-marker">38</sup><i class="footnote">רא"ש שבת פ"כ ה.</i>. הרא"ש אינו מסכים עם הני רבוותא שמובאים במרדכי, שכל ההערמות (חוץ מעירובי תבשילין) הן מסוג אחד והן מותרים רק לצורבא מדרבנן. ראשית, הערמתו של רב אדא, שלשיטתו היא מוסכמת לכו"ע, הרי היא מוכרחת להיות שונה משאר ההערמות שפליגי בהן התנאים, או שהן מותרות רק לצורבא מדרבנן.
על אופייה המיוחד ניתן ללמוד מפירושו של רש"י במהלך השקלא וטריא בעניין הערמה בעירובי תבשילין. רש"י מסביר מה שונה הערמתו של רב אדא מההערמה שם שהינה אסורה לחלוטין. ואלו הם דבריו: "ולא דמי להערמה דרב אדא בר אהבה דמלח גרמא גרמא – דאין עיבוד באוכלין, ואי משום טירחא – הא עדיפא, דילמא חס שלא יסריח הבשר וממנע ולא שחיט" וכו'<sup class="footnote-marker">39</sup><i class="footnote">רש"י ביצה יז ע"ב ד"ה ואם הערים.</i>. סברתו הגיונית מאד. כיוון שהמליחה עצמה איננה עבודה אסורה, והטעם לאיסור דברים שהם לא לשם אכילה ביום טוב, הוא משום טירחא, דהיינו משום כבוד יום טוב, ובכן למה לנו לאוסרה, אם בין כך ובין כך נבטל את כבוד יו"ט בכך שלא יהיה לו בשר לכבוד החג"<sup class="footnote-marker">40</sup><i class="footnote">הר"ן לביצה ה ע"ב מדפי הרי"ף, כתב על הערמתו של ר' אדא: "ואע"ג דאמרינן לקמן גבי מי שלא הניח עירובי תבשילין ובישל בהערמה, דקנסינן ליה טפי ממזיד. התם היינו טעמא לפי שפשיעתו גרמה לו פסידתו, שהיה לו להניח עירובי תבשילין, אבל הכא שההפסד בא לו מחמת יו"ט התירו לו להערים". פירוש זה שונה מפירושו של רש"י והוא גם דחוק מעט. הרי הא דאסור להערים, אינו משום שפשע ולא הניח עירוב. אם עשה זאת במזיד, אפשר דלא קנסינן ליה. כך נדחית הראיה מהא דאכל את עירובו לפני שאפה ובישל. שהרי אם כן הוא לא פשע ואכן הניח את העירוב, ויתכן שמה שאכל לפני אפייתו ובישולו היה בשוגג.</i>. וכן אנו צריכים לומר בדין הערמה בעניין המשמרת, שהרי הרא"ש פסק גם כן בעניין זה שמותר להערים ולתלות בה רימונים, ותולה בה שמרים כרב אשי. והנה הרי רב אשי עצמו אמר שצורבא מדרבנן מותר לו להערים. ובכן מוכרחים להבחין בין הערמה דמשמרת שמותר לכו"ע לבין הערמה שאינה מותרת אלא לצורבא מדרבנן. גם בעניין זה נלמד את ההבדל מפירושו של רש"י שמפרש שלרבנן הא דאין תולין את המשמרת ביום טוב: "דטעמא לאו משום אהל אלא משום עובדא דחול – מערים ותולה אותה לצורך רימונים דלאו עובדין דחול נינהו, ומסנן בה שמרים הואיל ונתלית, דהא אמרינן: נותנין לתלויה ביום טוב"<sup class="footnote-marker">41</sup><i class="footnote">רש"י שבת קלט ע"ב ד"ה מערים אדם.</i>. פעם נוספת מופיע הרעיון שכבר עלה בהערמתו של רב אדא בר אהבה. אסור לתלות את המשמרת, לא מפני המלאכה עצמה, אלא מפני שזה עובדין דחול, ואולם אם היא כבר תלויה, אפילו עובדין דחול אין בדבר. והנה, אם נאסור על האדם להערים אזי לא יהיה לו מה לשתות ביו"ט, וייבטל משמחת יום טוב, ואם כן מה הועילו חכמים באיסורם. שונות הן ההערמות הללו משאר ההערמות. לגבי דין ההערמה בחבית שנשברה על הגג, האיסור הוא משום שישנו חשש לחילול שבת, בכך שיביא את הכלי מרה"ר. וכן באותם שני המקרים שבהם הערים אותו צורבא מדרבנן, מדובר במעשים שהם אסורים מדרבנן, כגון לתקן את החבית בשום או לשוט בספינה בשבת.
אמנם שיטת הרא"ש עודנה צריכה ביאור, ביחס לאותן ההערמות שנחלקו לגביהן חכמים. בפרק כל כתבי הביא הרא"ש את מחלוקתם של חכמים ור' יוסי בר' יהודה בעניין חבית שנשברה בראש הגג, מבלי להכריע להלכה. אמנם, במסכת מו"ק הוא אומר כך: "מטילין שיכר במועד לצורך המועד. ושלא לצורך המועד אסור. ואם הטיל והותיר הרי זה מותר"<sup class="footnote-marker">42</sup><i class="footnote">רא"ש מועד קטן פ"ב סי' טו בסוף.</i>. והנה דין זה לקוח מהברייתא שמסיימת במילים: "ובלבד שלא יערים"<sup class="footnote-marker">43</sup><i class="footnote">מו"ק יב ע"ב.</i>. על כך מקשה התלמוד: "ורמינהו", והוא מביא את הברייתא מפרק תולין שביחס למטיל שיכר: "אף על פי שיש לו ישן – מערים ושותה מן החדש!". הסתירה בין הברייתות נפתרת עם התירוץ: "תנאי היא: דתניא: אין מערימין בכך, רבי יוסי בר יהודה אומר: מערימין". והנה זוהי המחלוקת בדין נשברה חבית על ראש הגג. כלומר, על פי השקלא וטריא במסכת מו"ק, הברייתא המתירה להערים בהטלת שיכר במועד היא אליבא דר' יוסי בר' יהודה. והנה, כיון שהרא"ש אינו מביא את הדין הזה, מוכח לכאורה שהוא פוסק כשיטת חכמים שאסור להערים. כך אכן הבין הבית יוסף את שתיקת הרא"ש בדין זה, "והרא"ש לא הזכירו דין הערמה כלל, משמע דסבירא להו כתנא קמא שלא התיר להערים"<sup class="footnote-marker">44</sup><i class="footnote">בית יוסף טוש"ע או"ח סי' תקלג סעיף א.</i>. אלא שמסגנון לשונו של הבית יוסף משמע שאין הוא בטוח שזו אכן דעתו של הרא"ש. נראה לנו שהרא"ש עצמו מסתפק האם לפסוק כחכמים או כר' יוסי ברי יהודה. אכן, הוא אינו מביא את ההיתר להטלת שיכר במועד, אבל משמע שהוא גם כן נזהר מלהביא את האיסור. הערנו לעיל שהברייתא שהרא"ש מצטט מסיימת את דינה במילים 'ובלבד שלא יערים'. על כך נאמר בגמרא שהברייתא סוברת כחכמים שאסור להערים. הרא"ש אכן מביא את אותה הברייתא, אולם הוא אינו גורס את המילים 'ובלבד שלא יערים'. כלומר, הוא אינו מביא את ההיתר אך גם אינו מביא את האיסור. משמע שהוא לא החליט לא כמר ולא כמר. מסיבה זו בפרק כל כתבי הוא רק מביא את המחלוקת בין חכמים לר' יוסי בר' יהודה בלי לפסוק הלכה.
קשה מאד להבחין בין ההערמות שבהן חולקים ר' יוסי בר' יהודה וחכמים לבין אלו שנאמר עליהן כי הן מותרות לצורבא מדרבנן. נראה לנו שהן כולן מסוג אחד. משמע איפוא מדברי הרא"ש שהפלוגתא בין חכמים ור' יוסי בר' יהודה היא על העיקרון, האם הערמה במילי דרבנן, חוץ מאותם המקרים שביררנו לעיל, הינה מותרת אם לאו. ומכיוון שהוא גומר ופוסק שהערמה שרי לצורבא מדרבנן, הגם שהוא אינו מחליט ביחס לעצם המחלוקת, מוכח שמ"ד הערמה אסורה, היינו לכל אדם חוץ מלצורבא מדרבנן. כן משמע גם מפשטות לשונו של רב אשי במעשה דהאי צורבא מדרבנן: "הערמה קאמרת? – הערמה בדרבנן היא, וצורבא מרבנן לא אתי למיעבד לכתחילה"<sup class="footnote-marker">45</sup><i class="footnote">שבת קלט ע"ב.</i>. נראה שכוונתו לומר: אמת הדבר שהערמה מדרבנן אסורה בכל מקום ולאו דווקא כאן, אבל לצורבא מדרבנן שרי להערים<sup class="footnote-marker">46</sup><i class="footnote">ראה טור ושו"ע או"ח סי' שיד וטור או"ח סי' שלט. קצת קשה האופן שבו מסודרים הדינים בנושא הערמה בטור ובשו"ע. בדין חבית שנשברה בראש הגג, ובהא דמטילין שיכר במועד הם פוסקים כחכמים שהערמה אסורה (טור ושו"ע או"ח סי' שלה; תקלג), אולם את דינו של צורבא מדרבנן, היוצא מן הכלל, הם אינם מזכירים. והנה את שני מעשי ההערמה שאסורים לכו"ע ומותרים לצורבא מדרבנן הם מביאים (ראה טור ושו"ע אורח חיים סי' שלט. אמנם השו"ע מביא רק את הדין הראשון של הערמה במעשה דשום, אבל את ההערמה במעשה דספינה הוא אינו מזכיר). והנה, אם נכון הדבר שהערמה אסורה מותרת תמיד לצורבא מדרבנן, מדוע הטור והשו"ע אינם מזכירים זאת בהדיא לגבי נשברה החבית והטלת שיכר במועד. משמע אם כן שהם משתמשים בלישנא דתלמודא. ומכיוון שהם כבר מביאים את דעתו של רב אשי בעניין זה באמצעות שני הדינים המובאים בש"ס, מובן מאליו שהוא הדין בכל שאר המקומות הדנים בהערמה.</i>.
שיטה אחרת ישנה לרמב"ם. הוא פוסק בכל מקום, שהערמה מותרת כר' יוסי בר' יהודה. בחבית שנשברה בראש הגג, וכן בהטלת שיכר במועד, הוא פוסק כשיטת ר' יוסי בר' יהודה, שמותר להערים. וכן הוא פסק שמותר להערים על ידי הנחת אוכל בנקב של חבית בכדי להצניעו, אע"פ שעל ידי כך הנקב נסתם. וכוונתו לומר שמותר לכל להערים ולא רק לצורבא מדרבנן<sup class="footnote-marker">47</sup><i class="footnote">ראה רמב"ם הלכות שבת פ' כב הל' טז; הלכות יו"ט פ"ז ה"ח; הלכות שבת פ' כג ה"ג. הרמב"ם אינו מביא את דין הערמה בספינה בשבת. הרב המגיד רוצה לפרש בהל' שבת שם, כי העובדה שהרמב"ם אינו מזכיר שההערמה על ידי שימת אוכל בנקב החבית מותרת רק לצורבא מדרבנן, כי: "ואולי שהוא סובר שלא אמר 'וצורבא מדרבנן' בדווקא, אלא משום העברה במברא. וזהו שלא הזכיר רבינו הדין ההוא כלל, לפי שאין צורבא מדרבנן מצוי". אמנם דבר זה דחוק מאד, שהרי בכמה מקומות הרמב"ם פוסק שהערמה מותרת. כך בהלכות יו"ט פ"ז ה"ח הוא כותב: "מערים ושותה מן החדש, שאין הערמה זו ניכרת לרואה וכל כיוצא בזה" (על פי התלמוד שבת קלט ע"ב). אלא אם כן נאמר שהרמב"ם סבור שההערמה בספינה אכן נראית כמי שעובר על הדין, ועל כן בזה גם ר' יוסי בר' יהודה מודה שהיא מותרת רק לצורבא מדרבנן. אולם, כל אלו הן השערות בלי יסוד. אדרבא, מהשקלא וטריא בפרק תולין משמע, דהיכא שניכר שהמעשה הוא אסור, אזי אסור הוא לכל. הרמב"ם לא מביא גם את הערמתו של רב אדא בר אהבה שמלח גרמא גרמא. בהלכות יום טוב פ״א ה"י, הוא פוסק כשמואל, שמולח אדם כמה חתיכות בבת אחת אע"פ שאינו צריך אלא לחתיכה אחת, ואילו את הערמתו של רב אדא הוא אינו מזכיר כלל. והרב המגיד מפרש ואומר: "ואפשר שהוא סבור שהן חולקין, ששמואל לא התיר אלא בבת אחת, ורב אדא בר אהבה התיר בזו אחר זו ומערים ואומר בכל אחת ואחת בזו אני רוצה, וקיימא לן כשמואל". גם דבר זה הוא דוחק גדול, שהרי הרמב"ם פוסק כר' יוסי בר' יהודה שמותר להערים. אין שום סברא לומר שההערמה של רב אדא הינה חמורה יותר מכל שאר ההערמות שהן אכן מותרות אליבא דפסקו של הרמב"ם. לכאורה קל יותר לומר שההערמה של רב אדא, הינה קלה יותר מדינו של שמואל, וכיוון שהרמב"ם מביא את דינו של שמואל וגם פוסק כר' יוסי בר' יהודה שההערמה מותרת, אין צורך להביא את דינו של רב אדא. וכן בעניין הערמה על הספינה בשבת. מכיוון שהרמב"ם הביא את ההערמה הראשונה באותו העניין על האוכל שמניחים בנקב החבית ופסק שהערמה זו מותרת לכל כר' יוסי בר' יהודה, לא היה צורך להביא גם ההערמה השניה שבאותו המעשה.</i>.
אכן, ישנה עוד הגבלה אחת שהיא מהותית לכל הערמה. היא נלמדת מהשקלא וטריא בפרק תולין, כבר ראינו שלעניין הערמה במשמרת רב אשי אמר׃ "והוא דתלה בה רימונים"<sup class="footnote-marker">48</sup><i class="footnote">שבת קלט ע"ב.</i>. רצונו לומר שהכוונה לתלות בה רימונים לא מהני, אע"פ שבתלויה כבר מותר לשים שמרים, אלא צריך מעשה המוכיח על כוונתו. על זה מקשים׃ "מאי שנא מהא, דתניא׃ מטילין שיכר במועד לצורך המועד, שלא לצורך המועד – אסור. אחד שיכר תמרים ואחד שיכר שעורים. אף על פי שיש להן ישן – מערים ושותה מן החדש". משמע מכאן שניתן להערים בלא שום הוכחה. התירוץ הוא׃ "התם לא מוכחא מילתא, הכא ־־ מוכחא מילתא". כלומר, מי שראה שהלה תלה את המשמרת מבלי לתלות בה רימונים, אינו יודע שכוונתו היתה לרימונים והוא חושב שמעיקרא לשם שמרים נתלתה המשמרת, ואזי זה אסור ביום טוב. הרי לך שהערמה מותרת רק כאשר המעשה אינו נראה לאחרים כעובר על דברי חכמים. כך הוא בהטלת שיכר, שמי שרואה שהלה שותה מן החדש איננו יודע שיש לו גם ישן, ועל כן הוא מבין שהשיכר נעשה לשם שתיה, לצורך מועד, ועל כן היא מותרת. הסיבה לכך היא החשש שאנשים ילמדו מן המעשה לעבור על איסורי דרבנן. ועל כן כתב הרמב"ם בדין הטלת שיכר במועד ׃ "מערים ושותה מן החדש, שאין הערמה זו ניכרת לרואה, וכן כל כיוצא בזה"<sup class="footnote-marker">49</sup><i class="footnote">הלכות יום טוב פ"ז ה"ח. ראה שם את השגת הראב"ד שחולק על כך, מפני שהרמב"ם פוסק כר' יוסי בר' יהודה, ואילו הראב"ד סבור שהלכה כחכמים.</i>.
נפנה כעת למחלוקת האחרת בין ר' אליעזר ור' יהושע בדין אותו ואת בנו שנפלו לבור. בתלמוד ישנה הוה אמינא שהם חולקים באותה המחלוקת שבה חולקים גם חכמים ור' יוסי בר' יהודה. היינו, ר' אליעזר שאומר שאת הראשון מעלה ושוחטו ואילו לשני עושה פרנסה במקומו, סבור כחכמים שאין להערים. ור' יהושע שסובר שמעלה את הראשון על מנת לשוחטו ואינו שוחטו ואח"כ מערים ומעלה את השני וכו', סובר כר' יוסי בר' יהודה שמותר להערים. הגמרא דוחה את ההשוואות בין שתי המחלוקות בדברים הבאים: "ממאי? דילמא עד כאן לא קאמר רבי אליעזר התם – דאפשר בפרנסה (לפרנס את הבהמה במקומה בבור), אבל הכא (גבי נשברה החבית) דלא אפשר (להציל את היין באופן אחר) – לא (אלא מותר להערים). ועד כאן לא קאמר רבי יהושע התם – משום דאיכא צער בעלי חיים, אבל הכא דליכא צער בעלי חיים – לא!"<sup class="footnote-marker">50</sup><i class="footnote">שבת קיז ע"ב.</i>, אלא סבר ר' יהושע כחכמים שהערמה אסורה. מהחילוק הזה בין שתי הפלוגתות ניתן ללמוד שני כללים. האחד הוא שאפילו מי שסובר שהערמה מותרת, היינו דווקא היכא 'דלא אפשר' לספק באופן אחר את הצורך שמחמתו מערימים, אבל היכא שיש אפשרות אחרת אסור להערים. שנית, מוכח מכאן שאפילו למ"ד אסור להערים, במקום שיש צער בעלי חיים מותר להערים בכדי לחלץ את בעלי החיים מצערם. שמענו על ר' טרפון שהערים בכדי להציל שלוש מאות נשים מרעב בשנת בצורת, ואין מי שחולק על כך. עכשיו מצאנו שיש, ואפילו מי שסובר שהערמה בדרך כלל אסורה, הוא מתיר להערים בכדי למנוע צער ואפילו מבעלי חיים. כדאי לציין שהטור והשו"ע שפוסקים שההערמה אסורה, כחכמים נגד ר' יוסי בר' יהודה, הרי שבפלוגתא שבין ר' אליעזר ור' יהושע, הם פוסקים כר' יהושע שמותר להערים משום צער בעלי חיים. ואפילו הרמב"ם שפסק שהערמה מותרת באותו ואת בנו, כותב שמערימים משום "צער בעלי חיים"<sup class="footnote-marker">51</sup><i class="footnote">רמב"ם הלכות יום טוב פ"ב ה"ד. טור ושו"ע או"ח סי' תצח סע' י.</i>. רצונו לומר, שמחמת הצורך האנושי, שהבעלים רוצים להציל את בהמתם אין להערים, כשיטת ר' אליעזר משום שאפשר לפרנס את הבהמה במקומה, מכל מקום כן מערימים כר' יהושע בגין הצורך המוסרי להגן על בעלי החיים.
נסכם איפוא את הכללים שביררנו בדיני הערמה במילי דרבנן:
הערמה חלשה, כגון בכור שנפל לבור, כולי עלמא מודים שהיא אסורה.
במקום שעל ידי עצם ההערמה, התקנה או האיסור של חכמים יתבטלו, כגון באכל את העירוב ובישל ואפה לאחר מכן, זוהי הערמה שהיא יותר חמורה ממזיד ואסורה לכו"ע.
על פי המרדכי בשם רבוותא, כל שאר ההערמות מותרות רק לצורבא מדרבנן.
לעומת זאת, הרמב"ם פוסק בשאר ההערמות כר' יוסי בר' יהודה, דהיינו שהערמה בדרבנן מותרת.
הרא"ש סבור שישנם חילוקים בין שאר ההערמות. דהיינו, היכא שאיסור על ההערמה יגרום לביטולה של אותה המטרה שהאיסור דרבנן (שבכוחו ניתן היה לאסור את ההערמה בעניין) רוצה לממש, כגון ההערמה של רב אדא בר אהבה וההערמה במשמרת שתולים בה רימונים ולבסוף נותנים בה שמרים, הערמה כזו מותרת לכל אדם. בשאר ההערמות שבהן חולקים ר' יוסי בר' יהודה וחכמים, הרא"ש אינו מכריע את ההלכה, ומשמע שסבר שבאלו אפילו חכמים שאוסרים להערים מתירים לצורבא מדרבנן.
עד כאן אלו הן שיטות הפוסקים. אבל בהערמה בשעת הדחק לטובת הזולת, כגון הערמתו של ר' טרפון, כולם מודים שמותר להערים. ולא רק לטובת בני האדם, אלא אפילו לטובת בעלי החיים, נפסקה ההלכה כר' יהושע שמותר להערים.
<b>ג</b><br>ראינו שבדיני דאורייתא הערמה שגורמת הפסד לזולת אסורה, ואילו במילי דרבנן הערמה לטובת הזולת מותרת. האם יש להתיר הערמה שהיא לטובת הזולת באיסורים שהם מן התורה? האם מותר להשתמש באפשרויות לעקוף את הדין בכדי להיטיב עם אדם אחר?
לכאורה משמע שזהו הדין שנשנה במסכת נדרים בעניין המודר הנאה מחבירו: "היו מהלכין בדרך ואין לו (כלומר, למודר) מה יאכל", סוברים חכמים (והלכה כמותם), "נותן לאחר לשום מתנה והלה מותר בה. אם אין עמהם אחר, מניח על הסלע או על הגדר ואומר 'הרי הן מופקרים לכל מי שיחפוץ', והלה נוטל ואוכל"<sup class="footnote-marker">52</sup><i class="footnote">משנה נדרים פ"ד ח.</i>. הכוונה היא שעל ידי נתינת הלחם לאחר או הפקרתו, יוצא הלחם מרשותו של המדיר, והמודר האוכל אותו אינו נהנה מן המדיר. לכאורה, זו הערמה לטובת הזולת, המותרת אפי' בדיני דאורייתא. כן משמע מפירושם של התוספות המצטטים את דבריו של ר' אליעזר ממיץ. את הכתוב במשנה: "נותן לאחר לשום מתנה והלה מותר", הוא מסביר כך: "ולא התירו אלא כשאין לו מה יאכל. למדנו שכל הערמות אסורות בין ברבים בין ביחיד בנדרים, שלא התירו אלא בשעת הדחק שאין לו מה יאכל"<sup class="footnote-marker">53</sup><i class="footnote">תוספות נדרים מג ע"א ד"ה נותן לאחר.</i>. מוכח איפוא שהר"א ממיץ סובר שבמשנה מדובר בהערמה, והיא מותרת משום שעת הדחק. לפי דבריו צריך לומר דהא דאיתא בפרק השותפין במתנת בית חורון (מי שאביו היה מודר הנאה ממנו, ובחתונת בנו נתן את הסעודה במתנה לחבירו, בכדי שאביו יוכל ליהנות ממנה), שאסורה משום שסעודתו מוכחת עליו<sup class="footnote-marker">54</sup><i class="footnote">נדרים מח ע"א.</i>. הטעם שהערמה מעין זו אסורה הוא מפני שהסעודה הגדולה לכבוד חתונת בנו, היא ההוכחה שאין זו שעת הדחק של אדם שאין לו מה לאכול.
גם הרא"ש בפירושו לסוגיא כתב כמו ר' אליעזר ממיץ: "ודוקא באין לו מה יאכל התירו זה"<sup class="footnote-marker">55</sup><i class="footnote">פירוש הרא"ש לנדרים מג ע"א ד"ה נותן לאחר. וכן משמע גם מפסקי הרא"ש לנדרים פ"ד סי' י. וראה שם את הקרבן נתנאל ס"ק י.</i>. אולם הרא"ש לא מזכיר את המושג של הערמה בהקשר הזה. בעוד שבכל שאר המקומות בתלמוד העוסקים בהערמה מושג זה מופיע בבירור, הרי שבנושא זה המלה 'הערמה' אינה מצויה בשום מקום בתלמוד. משמע אם כן שהדינים ופירושם אינם זקוקים לה. הטור אכן משתמש במושג של הערמה בהקשר זה, אבל רק כאשר הוא מביא את הפסק בעניין מתנת בית חורון. אחרי שציטט את הדין מן המשנה, כי המדיר יכול לתת את הלחם לאחר במתנה והוא יתן אותו למודר, הוא ממשיך: "ודוקא בכה"ג שנותן לאחר בסתם, אבל היכא שניכר שיש ערמה בדבר, כההיא דבית חורון באחד שהיה אביו מודר הנאה ממנו והיה משיא לבנו ואמר לחבירו הרי החצר והסעודה נתונין לך במתנה ויבוא אבא ויאכל – אסור, אע"פ שלא אמר כדי שיבוא אבא ויאכל אלא אמר יבוא ויאכל אם תרצה, אפ"ה אסור, כיון שניכר הדבר שלא כיוון אלא לכך. וכל כיוצא בזה"<sup class="footnote-marker">56</sup><i class="footnote">טור יו"ד סי' רכא.</i>. משמע מדבריו שהדין ביחס לנותן לחם לאחר או בנותנו על הסלע ומפקירו, אינו בכלל הערמה, כיוון שרק כאשר הוא מדבר על מתנת בית חורון הוא משתמש במלה 'הערמה'. ולכאורה דבר זה הינו הגיוני, שאדם שאין לו מה לאכול ואסור לו ליהנות מן המדיר, אזי המדיר נותן את שלו לאחר או מפקירו. שהרי על פי דין הלחם הזה כבר אינו שלו, ופשוט הוא שהמודר אינו נהנה משל המדיר ואין כאן שום הערמה. שונה הוא הדבר ביחס למתנת בית חורון כפי שמסביר הר"ן את העניין: "דאנן סהדי שאין אדם מכין סעודה לנישואי בנו ונותנה לאחר, הלכך סעודתו מוכחת עליו" וכו'<sup class="footnote-marker">57</sup><i class="footnote">פירוש הר"ן לנדרים מח ע"א ד"ה ל"א אמרי לה.</i>. דברים אלו הינם קצת יותר ברורים מדברי הטור שכתב: "כיון שניכר הדבר שלא כיוון אלא לכך". דבריו קרובים יותר לדברי הרמב"ם לפי שהמקרה של מתנת בית חורון הינו רק דוגמא, והסעודה אינה צריכה להיות דווקא סעודת נישואין, אלא סעודה הדומה לה, "כגון שהיתה סעודה גדולה והוא רוצה שיבוא אביו או רבו וכיוצא בהן לאכול מסעודתו, שהרי סעודתו מוכחת עליו שלא גמר להקנות לו, וכן כל כיוצא בזה"<sup class="footnote-marker">58</sup><i class="footnote">רמב"ם הלכות נדרים פ"ז הל' טו.</i>. אכן ישנו שוני בסגנון, ואפשר שדווקא בסעודת נישואין כמו במתנת בית חורון, אזי ישנו אנן סהדי, ואילו לפי הרמב"ם מתנת בית חורון אינה בדווקא אלא זהו משל, והוא הדין בכל סעודה שבה ניכר הדבר 'שלא כיוון אלא לכך'<sup class="footnote-marker">59</sup><i class="footnote">עיין בחידושי הרשב"א לנדרים מח ע"א, שם הוא חולק על הרמב"ם וטוען שמתנת בית חורון בדווקא הוא.</i>.
מכל מקום, בין לרמב"ם ובין לר"ן ישנה כוונה אחת בהבנת טעם האיסור במתנת בית חורון, והוא שהסעודה מוכיחה שהמדיר 'לא גמר להקנות'. מכיוון שכך, אין כאן מתנה והסעודה נותרת ברשותו של המדיר, ופשוט הוא שאסור למודר הנאה ליהנות ממנה. אין ספק שהטור הולך בשיטת הרמב"ם שמתנת בית חורון אינה אלא דוגמא. אולם, בכל הדיון בנושא זה הרמב"ם עצמו אינו משתמש במושגים הערמה או ערמה. לכאורה נראה לנו שאכן אין לעניין זה שום שייכות להערמה. הרי השאלה היא, האם הלחם הזה או הסעודה הזאת הם של המדיר או לא. אם הם של המדיר אזי אסור למודר ליהנות מהם, ואם הם אינם של המדיר מותר לו ליהנות מהם. דבר זה תלוי באם המדיר 'גמר להקנות' לאחר או לא. אם הוא גמר להקנות, אזי קבלת המתנה הינה קניין גמור. היינו, שהמדיר מקנה מה שהוא מקנה, בכדי שלמודר יהיה מה לאכול, ובזה אין אפילו שמץ של הערמה. כל זמן שהקניין הוא קניין גמור אזי הלחם או הסעודה יצאו מרשותו. ואולם אם הוא לא 'גמר ומקנה', אזי אסור למודר ליהנות, אך אין זה מפני שההערמה אסורה, אלא מפני שלא היה קניין והכל נותר ברשותו של המדיר. נראה לנו שזוהי אף דעתו של הטור שכתב: 'כיון שניכר הדבר שלא כיוון אלא לכך'. רצונו לומר שלא כיוון להקנות קניין גמור, וכל כוונתו היתה להנות את אביו, ממש כדברי הרמב"ם: 'לא גמר להקנות'. והא דכתב: "היכא שניכר שיש ערמה בדבר כההיא דבית חורון", אין פירושו שהדבר אסור משום ערמה, אלא שההערמה היא ההוכחה שלא 'גמר להקנות'. ומכיוון שכן אין כאן מתנה ואסור למודר ליהנות.
בכל ההערמות ישנה מידה של חוסר כנות. אדם המזכה מעשר שני לבנו ולבתו הגדולים, כוונתו היא שהמעשר יחזור אליו בלי הוספת חומש לפדיונו. וכן המערים בבכור, אין כוונתו להקדיש, אלא להיפטר מחובת העולה שקיבל על עצמו, וכן בכל השאר. המכניס את תבואתו דרך גגות וקרפיפות, רצונו להתחמק מחיוב תרומה ומעשר. וכן בכל ההערמות במילי דרבנן משתמשים בהיתרים עוקפים. אולם בדבר התלוי בקניין, השאלה היא האם הקניין הוא קניין אמיתי. אם המקנה מערים והוא אינו גומר ומקנה, אזי אין כאן קניין, ואם הוא גומר ומקנה, אזי הקניין חל ואין כאן הערמה.
ראיה לדברינו ישנה ממכירת חמץ לגוי לפני זמן איסורו. הרא"ש במסכת פסחים מביא את התוספתא: "ישראל ונכרי שהיו בספינה וחמץ ביד ישראל, הרי הוא מוכר לנכרי או נותנו לו במתנה, וחוזר ולוקח ממנו לאחר הפסח. ובלבד שיתנהו לו במתנה גמורה"<sup class="footnote-marker">60</sup><i class="footnote">רא"ש לפסחים פרק כל שעה סי' ד.</i>. הבית יוסף מצטט את התוספתא בשם הרא"ש, והוא מוסיף את דברי רבינו ירוחם שאמר בשם בעל הלכות גדולות על התוספתא: "ובלבד שלא יערים"<sup class="footnote-marker">61</sup><i class="footnote">בית יוסף או"ח סי' תמח ס"ק ג.</i>. ותמה עליו הבית יוסף וכתב: "ואיני מבין דבריו, דהא שרי ליתנו לגוי במתנה ולחזור וללקחו אחר הפסח ואין לך הערמה גדולה מזו, ואפילו הכי שריא מאחר שמוציאו מרשותו לגמרי". בהסברו לדברי בה"ג אומר הבית יוסף: "ואפשר דשלא יערים דקאמר היינו לומר שלא ימכור לו ולא יתן לו על תנאי"<sup class="footnote-marker">62</sup><i class="footnote">בעניין מכירת חמץ לגוי, ראה את הט"ז לשו"ע או"ח סי' תמח ס"ק ו. עיין בבכור שור לפסחים כא ע"א, שתמה על היתר מכירת חמץ, שהלא: "מוכחא מילתא דהערמה טובא. שזה הקונה לא גברא דאורחיה מעולם לקנות כך, וזה אין דרכו למכור כך". הוא מיישב את המנהג בכך שהערמה כזו הינה באיסור דרבנן, שהרי מדאורייתא בביטול בעלמא סגי, וכל אחד מבטל חמץ בלב. הוא מביא ראיה לדבריו מהא "דמערימין על מעשר שני דהתם נמי בדרבנן הוא". אולם לא כן משמע מהתוספתא המובאת ברא"ש ובבית יוסף, ואף לא מהערותיו של הבה"ג על^ התוספתא. ואף לא מרבינו ירוחם ומהבית יוסף. ואכן, ראייתו ממערימין על מעשר שני הינה תמוהה. נכון הדבר שבפרק האומר (גיטין סה ע"א) הגמרא מפרשת את המשנה כך: "במעשר בזמן הזה, דרבנן", ובתירוץ השני: "אלא בעציץ שאינו נקוב – דרבנן". אולם ההסבר הזה לא ניתן משום שההערמה במעשר שני מותרת רק בדרבנן, אלא כתירוץ על הקושיא: "האי שפחה ה"ד? אי דאתיא ב' שערות, מאי בעיא גביה? אלא לאו דלא אתיא ב' שערות.". כלומר, הואיל והיא קטנה כיצד היא פודה את עצמה ואחר כך מזכה לאחרים. רק לקושיא זו בא התירוץ דמיירי במעשר שני מדרבנן. אין לזה שום קשר לעניין ההערמה בדין זה. דין בנו ובתו הגדולים במקומו עומד, ומערימים על ידם ואפילו במעשר דאורייתא.</i>. גם כאן הדבר זהה למקרה לגבי המודר מחבירו. אם הקניין הוא אמיתי בלא תנאי, אזי הבעלים הוציאו את חמצם מרשותם לגמרי, ואין לתורה כוונה אחרת פרט לזו שיהודי אכן יוציא את החמץ מרשותו. ואם כך הוא קיים את דין התורה בכנות. מה שדעתו לקנות את החמץ בחזרה אחר הפסח, הרי שמטעם זה אין החמץ חוזר אליו בפסח, ואין זו הערמה. פירושה של הערמה הוא תמיד שעל ידי שימוש בהיתר כלשהוא, אזי כוונת התורה מתבטלת בעקיפין. בדין איסור חמץ אין כוונת התורה שהאדם דווקא יפסיד את ממונו, כשם שאין כוונת התורה שהמודר הנאה מחבירו ימות ברעב. דברים כגון אלו הינם מותרים ואין לכנותם הערמה.

פרק ז; המוסר וההלכה בדיני אישות

<big><strong>כוחו של המוסר </strong></big>
<b>א</b><br>נראה לנו שכוחו של המוסר מופיע בכל תקפו בדיני אישות ובדיני משפחה. ישנו הבדל ברור בין החוקי והמוסרי. יש והשיקול המוסרי רק מוסיף על הדין באופן שיש בו חידוש של הדין. למשל, הגם שעל פי הדין האשה מתקדשת בביאה לשם קידושין, רב מנגיד אמאן דקדיש בביאה, משום הפריצות שיש בקידושין כאלו. וכן, מטעם דומה, היה מנגיד אמאן דקדיש בשוקא<sup class="footnote-marker">1</sup><i class="footnote">קידושין יג ע"ב.</i>. על אף שישנה משנה מפורשת ש"האיש מקדש בו ובשלוחו"<sup class="footnote-marker">2</sup><i class="footnote">משנה קידושין פ"ב א.</i>, בכל זאת רב אסר לקדש את האשה "עד שיראנה, שמא יראה בה דבר מגונה ותתגנה עליו, ורחמנא אמר: 'ואהבת לרעך כמוך' (ויקרא יט יח)"<sup class="footnote-marker">3</sup><i class="footnote">קידושין מא ע"א.</i>. וכן על אף שעל פי דין תורה האב מקבל קידושין עבור בתו הקטנה, הרי שרב – ויש אומרים שהיה זה ר' אלעזר – אסר על ה"אדם שיקדש את בתו כשהיא קטנה, עד שתגדל ותאמר בפלוני אני רוצה"<sup class="footnote-marker">4</sup><i class="footnote">שם.</i>. השיקולים המוסריים שחידש רב בשני האיסורים הללו, חד הם. כשם שהאיש המקדש צריך להכיר את האשה שהוא מקדש, כך גם האשה המתקדשת לאיש צריכה להכירו. ובשני המקרים זה מטעם האחריות שמצות 'ואהבת לרעך כמוך' מטילה על האדם.
אמנם באיסורים הללו הדין עודנו נותר במקומו. כלומר, אם אדם קידש בביאה או בשוק, וכן הבעל שקידש על ידי שליח, והאב שקיבל קידושין בעד בתו הקטנה בלי הסכמתה שהיא רוצה בפלוני, אזי חלים הקידושין על אף שעברו על היסוד המוסרי. אכן, באותם המקרים שהיה רב מנגיד על הקידושין משום שהם נעשו בפריצות, הוא עשה את מה שעשה על פי שיקול דעתו בלא להסתמך על אף פסוק, אלא מפני שההתנהגות פגמה בתחושה המוסרית המקובלת. אולם בעניין על ידי שליח וקידושי קטנה יש לרב פסוק מפורש לסמוך עליו. משמע אם כן שעל פי רב ישנו מתח ואף ניגוד בין החוק שמאפשר לאדם לקדש על ידי שליח ובין המצוה המוסרית של 'ואהבת לרעך כמוך'. ייתכן שמשום כך, בעניינים אלו הוא משתמש בביטוי 'אסור'. היינו, המצוה אוסרת התנהגות כזו. מכל מקום גם שני אלו, הפגימה בתחושת המוסר המקובל והאיסור המוסרי, רק מגבילים את השימוש בדין הקיים. אכן, אין להשתמש בדינים אלו, אולם אם משתמשים בהם הדין קיים והאשה מקודשת.
<big><strong>כופין אותו עד שיאמר רוצה אני </strong></big>
אכן, פעמים רבות השיקול המוסרי איננו רק צו, אלא אף קובע את חלותו של הדין. למשל, ההלכה קובעת שאין הבעל מגרש את אשתו בעל כרחו. גט כזה הוא גט פסול, והאשה אינה מגורשת. מכל מקום שנינו במשנה: "ואלו שכופין אותו להוציא, מוכה שחין ובעל פוליפוס והמקמץ (מקבץ צואת כלבים) והמצרף נחושת (הכורה נחושת ממקום מוצאו באדמה ומצרפו, והרי העושה זאת מסריח) והבורסי, בין שהיו בם עד שלא נישאו ובין משנישאו נולדו"<sup class="footnote-marker">5</sup><i class="footnote">משנה כתובות פ"ז י.</i>. באלו כופין את הבעל להוציא את אשתו, משום שאין לכוף את האשה לגור עם בעלה, או משום חוליו או משום הריח הדבוק בו מחמת מקצועו. ולא זו בלבד, אלא אפילו אם הבעל התנה עם אשתו לפני הנישואין, שעל מנת כן היא תקבל את הקידושין, הרי שר' מאיר סבר: "יכולה היא שתאמר סבורה הייתי שאני יכולה לקבל, ועכשיו איני יכולה לקבל"<sup class="footnote-marker">6</sup><i class="footnote">כתובות עז ע"א.</i>. חכמים חולקים על ר' מאיר וסוברים: "מקבלת היא על כרחה, חוץ ממוכה שחין, מפני שממקתו". הראשונים נחלקו בהבנת דברי חכמים. יש שאומרים שדווקא כאשר התנה עמה היא צריכה לקבל בעל כורחה, אבל אם לא התנה עמה, אפילו אם ראתה לפני הנישואין שהיו בו הדברים הנ"ל, הרי שהם מסכימים עם ר' מאיר שיכולה לומר סבורה הייתי שיכולה אני לקבל וכו'. לעומת זאת, יש הסבורים שאם עקרונית היא יכולה לטעון 'סבורה הייתי וטעיתי', אם כן אף כשהתנה עמה מאי הוה, אלא אין הבדל בין המצבים השונים, וחכמים חולקים על תנא קמא וסוברים שכיוון שהיא ראתה לפני הנישואין הרי 'מקבלת היא על כרחה'<sup class="footnote-marker">7</sup><i class="footnote">ר"ן כתובות לו ע"א מדפי הרי"ף. מחלוקת הראשונים מובאת גם בתוספות רי"ד בגליון ובשלטי גבורים. הדעה הראשונה שהבאנו בפירוש דברי חכמים, היא שיטת הרשב"א. מדברי הרמב"ם בהלכות אישות פ' כה הלכה יא, משמע שהוא סובר כדעה השניה. ראה מגיד משנה שם.</i>. אכן, על אף המחלוקת בין ר' מאיר לחכמים שניהם מודים שיש מצבים שבהם יש לכוף את הבעל לגרש את אשתו, למרות שמעיקר הדין אין לגרש בעל כורחו. ואכן, משנה מפורשת היא בפרק המגרש: "גט מעושה (כלומר שנעשה על פי דין בחזקה) – בישראל כשר"<sup class="footnote-marker">8</sup><i class="footnote">משנה גיטין פ"ט ח.</i>. כיצד ניתן לגשר בין הכלל שאין אדם מגרש את אשתו אלא לרצונו, לבין הכפייה במקרים מסויימים? בלשון המשנה הפתרון לשאלתנו הוא: "כופין אותו עד שיאמר רוצה אני"<sup class="footnote-marker">9</sup><i class="footnote">משנה ערכין פ"ה ו. ראה עוד קידושין נ ע"א; בבא בתרא מח ע"א.</i>. ואלו הם דברי הרמב"ם בנושא:
מי שהדין נותן שכופין אותו לגרש את אשתו ולא רצה לגרש, בית דין של ישראל בכל מקום ובכל זמן מכין אותו עד שיאמר רוצה אני ויכתוב הגט והוא גט כשר. וכן אם הכוהו גוים ואמרו לו עשה מה שישראל אומרין לך ולחצו אותו ישראל ביד הגוים עד שיגרש, הרי זה כשר... ולמה לא בטל גט זה שהרי הוא אנוס בין ביד גוים בין ביד ישראל, שאין אומרין אנוס אלא למי שנלחץ ונדחק לעשות דבר שאינו מחוייב מן התורה לעשותו... אבל מי שתקפו יצרו הרע לבטל מצוה או לעשות עבירה והוכה עד שעשה דבר שחייב לעשותו... אין זה אנוס ממנו אלא הוא אנס עצמו בדעתו הרעה. לפיכך, זה שאינו רוצה לגרש, מאחר שהוא רוצה להיות מישראל רוצה הוא לעשות כל המצות ולהתרחק מן העבירות ויצרו הוא שתקפו, וכיון שהוכה עד שתשש יצרו ואמר רוצה אני כבר גירש לרצונו"<sup class="footnote-marker">10</sup><i class="footnote">רמב"ם גירושין פ"ב ה"כ.</i>.
ההסבר הפסיכולוגי של הרמב"ם איננו כה מוזר כפי שנראה מראיה ראשונה. יסודו הוא ההנחה שאיש 'זה רוצה הוא להיות מישראל. רוצה הוא לעשות כל המצוות, ולהתרחק מן העבירות'. כלומר, אילו היינו שואלים אותו על דעותיו ואמונותיו הוא היה מאשר את ההנחה שרצונו להיות יהודי הנאמן ליהדות, אלא מאי? בחיי היום־יום הוא נסתבך במצבים שבהם יצרו גובר עליו. כאשר מדכאים את יצרו, הוא נעשה חופשי לנהוג על פי אמונתו היהודית, ועל כן הוא אומר 'רוצה אני'. נראה לנו שבדברים אלו הרמב"ם מבאר את אחד הטעמים המצויים בתלמוד על מנת להסביר את הכלל 'כופין אותו עד שיאמר רוצה אני'.
בפרק חזקת הבתים, התלמוד משתדל לתת טעם לדינו של רב הונא ש"תליוהו וזבין זביניה זביני"<sup class="footnote-marker">11</sup><i class="footnote">בבא בתרא מז ע"ב.</i>. בסופה של השקלא וטריא מביאים ראיה מהמשנה הנ"ל בערכין, שבגיטי נשים כופין אותו עד שיאמר רוצה אני. והכא נמי בתליוהו וזבין, על אף שראשיתה של העיסקה הוא בכפייה, סוף דבר שהמוכר נתרצה ואמר 'רוצה אני'. אמנם התלמוד דוחה ראיה זאת משום: "ודילמא שאני התם, דמצוה לשמוע דברי חכמים"<sup class="footnote-marker">12</sup><i class="footnote">שם מח ע"א.</i>. משמע אם כן שהרמב"ם רואה בדחיית הראיה לטובת דינו של רב הונא, את הפירוש למשנה בעניין כפייה בגיטי נשים. כוונתו לומר, שכיוון שהבעל רוצה להיות יהודי, אזי הוא גם רוצה לקיים את מצוות התורה. ואחת המצוות היא לשמוע דברי חכמים. וכיוון שהחכמים פסקו שעליו לתת גט לאשתו, אזי באמרו 'רוצה אני' הוא מציית למצפון שלו.
אכן, מסקנת הגמרא היא שטעמו של רב הונא הוא: "סברא הוא. אגב אונסיה, גמר ומקנה". על אף שרב הונא עוסק בדיני ממונות, מכל מקום ניתן לומר שלפי טעם זה אין צורך בטעם של מצוה לשמוע דברי חכמים, בכדי להסביר את טיב הכפייה בגיטי נשים. לכאורה, מדוע לא נאמר כמו בממונות, 'אגב אונסיה גמר ומקנה', כך גם בגיטין 'אגב אונסיה גמר ומגרש'? את ההסבר לכך ניתן להסיק מתוך הסוגיא בפרק חזקת הבתים. מאמרו של רב הונא בעניין 'תליוהו וזבין' מסתיים כך: "מ"ט? כל דמזבין איניש, אי לאו דאניס לא הוה מזבין, ואפילו הכי זביניה זביני". שואלת על כך הגמרא: "ודילמא שאני אונסא דנפשיה מאונסא דאחריני!". והנה, על אף קושיה זו מסקנת הגמרא היא: "סברא הוא. אגב אונסיה, גמר ומקנה". פירוש הדבר הוא שאין להשגיח בקושיא זו ואין להבדיל איפוא בין אונסא דידיה לאונסא דאחרינא, ואפילו באונסא דאחריני האדם גמר ומקנה. כלומר, חזרנו אל הטעם הראשון, שכל מי שמוכר עושה זאת כיוון שהוא זקוק לכסף, ועל כן מכל מקום מכירתו מכירה. נראה לנו שנאמר פה משהו עקרוני על מהותו של הרצון החופשי. אין רצון חופשי מוחלט. האדם תמיד נמצא בנסיבות המגבילות את חופש הפעולה שלו. הוא תמיד צריך להתחשב בתנאי החיים. הוא נולד בזמן מסויים, כבן למשפחה מסויימת. הוא גרעין בחברה, בעם ובעולם, ואלו הם נתונים העומדים מולו כמעין 'אונסא דאחריני'. אין מנוס מכך. רצון חופשי פירושו, החלטה אישית מתוך התחשבות עם התנאים הלוחצים על האדם תמיד. וכן בענייני גיטין. ישנם מקרים שבהם המצפון החברתי אינו מרשה שהאשה תהא נאלצת להמשיך בחיי האישות עם בעלה. המצפון הזה הוא חלק מתנאי החיים שבהם מצוי כל מי שחבר בחברה זו. וודאי הוא שיש בכך לחץ. אכן, מי שרוצה להישאר בחברה אומר: 'רוצה אני', 'אגב אונסא' של דרישת המצפון החברתי, וכן כשכופין אותו. לכל חברה יש סמכות להעניש את מי שאינו מתנהג על פי חוקי המוסר שלה. חוקי המוסר מחייבים את הבעל לתת גט לאשתו. אם הוא מסרב החברה מענישה אותו. הבעל יכול לבחור לעזוב את החברה, כלומר לברוח, או לסבול את העונש ולא לתת את הגט, או להחליט שטוב יותר עבורו לגרש את אשתו מאשר להמשיך ולסבול, ועל כן מתוך האונס הוא גומר ואומר רוצה אני. הוא באמת רוצה.
<b>ב</b><br>מלבד המקרים שבהם הדין הוא שכופין אותו עד שיאמר רוצה אני, ישנם מקרים אחרים שבהם נאמר: 'יוציא ויתן כתובה'. רשימה ארוכה של מקרים אלו מצויה במשניות בריש פרק המדיר. נביא להלן מספר מקרים:
המדיר את אשתו מלהנות לו – עד שלשים יום יעמיד פרנס, יתר מכן יוציא ויתן כתובה וכו'.
המדיר את אשתו שלא תטעום אחד מכל הפירות, יוציא ויתן כתובה וכו'.
המדיר את אשתו שלא תתקשט באחד מכל המינין, יוציא ויתן כתובה וכו'<sup class="footnote-marker">13</sup><i class="footnote">משנה כתובות פ"ז א-ג. וראה עוד במשניות ד-ה.</i>.
מפרשי התלמוד, ובהם בעלי התוספות, חולקים בפירוש המושג 'יוציא ויתן כתובה'. ר"י סבור שכופים אותו בשוטים. את הקושיא, אם כן מדוע הם לא נכתבו במשנה ביחד עם אלו שכופין אותם להוציא, הוא מתרץ כך: "וי"ל דלא תני במתני' אלא כגון מוכה שחין ובעל פוליפוס דאתיין ממילא, אבל הנך דאתיא כפייה דידהו ע"י פשיעת הבעל לא קתני"<sup class="footnote-marker">14</sup><i class="footnote">תוספות כתובות ע ע"א ד"ה יוציא ויתן כתובה.</i>. מטעמה של קושיא נוספת מסיק ר"י דהיינו טעמא שלא נשנה במשנה אצל כל אלו שכופים אותם להוציא: "משום דקתני סיפא בין שהיו עד שלא נישאו בין משנישאו, ולא שייך לומר סבורה הייתי שאני יכולה לקבל". הסיפא עוסקת דווקא באותם המומים המוזכרים במשנה, כגון מוכה שחין, בעל פיליפוס וכו', אך לא בדינים שבפרק המדיר. ועוד, מפני שבפרק המדיר דנים דווקא בדברים שאירעו אחרי הנישואין. ועל תירוץ זה אומר ר"י: "ורובייהו מיתרצי בהאי שינויא". ואכן הסיפא אינה שייכת לאף אחד מהדינים האחרים העוסקים בכפיית גט. הר"ח לעומת זאת חולק על פירושו של הר"י, וסבור שיוציא ויתן כתובה, אבל אין כופין. ראייתו היא מדברי שמואל בירושלמי על המשנה בפרק המגרש. בעניין גט מעושה בישראל כשר, אומר שמואל: "אין מעשין אלא אלמנה לכהן גדול, גרושה וחלוצה לכהן הדיוט"<sup class="footnote-marker">15</sup><i class="footnote">ירושלמי גיטין פ"ט ה"י, נ ע"ד.</i>. ומקשה שם התלמוד: "והתנינן, המדיר את אשתו מלהנות לו – עד שלשים יום יעמיד פרנס, יותר מיכן יוציא ויתן כתובה". הקושיא נדחתה: "שמענו שהוא מוציא, שמענו שכופין?". הרי לנו ראיה ניצחת ש'יוציא ויתן כתובה' אין פירושו שכופין. ועל כן פסק רבינו חננאל: "שאין כופין אלא היכא שמפרש בהדיא כופין, אבל היכא דאמור רבנן יוציא אומרים לו כבר חייבוך חכמים להוציא ואם לא תוציא מותר לקרותך עבריינא"<sup class="footnote-marker">16</sup><i class="footnote">תוספות כתובות ע ע"א ד"ה יוציא ויתן כתובה.</i>. התוספות בסוף דבריהם פוסקים כר"י ולא כר"ח.
ראייתו של ר"י היא מפרק החולץ, שם נאמר שאם לא רצו האחים לייבם "חוזרין אצל גדול"<sup class="footnote-marker">17</sup><i class="footnote">משנה יבמות פ"ד ה.</i> וכופין אותו משום דמצוה עליו רמיא. רבינו תם דוחה את ראייתו של ר"י משום דשאני התם שהיבם מונע ממנה את כל ענייני האישות, בין תשמיש המיטה ובין מזונות, אבל משום תשמיש המיטה לחודיה או משום מזונות – לא. אולם קשה לקבל את דבריו, הרי הדין הוא שהמורד על אשתו כופין אותו. וכן מובא הדין בשו"ע: "המורד על אשתו ואמר: הריני זן ומפרנס, אבל איני בא עליה מפני ששנאתיה, מוסיפין לה על כתובתה משקל ל"ו שעורים של כסף בכל שבוע, וישב ולא ישמש, כל זמן שתרצה היא לישב: ואע"פ שכתובתה הולכת ונוספת, הרי הוא עובר בל"ת, שנאמר: לא יגרע (שמות כא י); ואם היא רוצה, כופין אותו מיד להוציא וליתן כתובה"<sup class="footnote-marker">18</sup><i class="footnote">שו"ע אה"ע סי' עז סע' א.</i>. וכן פסק גם הרמב"ם<sup class="footnote-marker">19</sup><i class="footnote">רמב"ם הלכות אישות פ' יד הל' טו. עיין גם בכתובות סג ע"א במשנה.</i>, ולא מצאנו מי שחולק על כך. ניחא שהרא"ש בפרק אע"פ (סי' לה) מצטט את הירושלמי הנ"ל (שעליו מיוסדת שיטת הר"ח) גם בעניין בעל המורד על אשתו<sup class="footnote-marker">20</sup><i class="footnote">רא"ש כתובות פ"ה סי' לה.</i>. אכן העיר כבר הבית שמואל, שהרא"ש באותו הפרק בסי' לב פסק שבמורד אם היא רוצה, אזי כופין אותו לגרשה מיד. ואילו בסי' לה הרא"ש משתמש במאמרו של שמואל בירושלמי בעיקר כדי לחזק את שיטתו שבמורדת אין כופין את הבעל להוציא, אולם בדין המורד, העיר הוא כדבריו בסי' לב ולא קי"ל כירושלמי<sup class="footnote-marker">21</sup><i class="footnote">ראה בית שמואל שו"ע אה"ע סי' עז ס"ק ה. קשה שבירושלמי מקשין על שמואל מהא דיוציא ויתן כתובה ולא מהדברים המפורשים שבמשנה: 'ואלו שכופין אותם להוציא' וכו', שהרי בזה אין לדחות כפי שנדחתה הקושיא מפרק המדיר: 'שמענו שהוא מוציא, שמענו שכופין?!'.</i>.
כשם שישנו בעל המורד באשתו כך יש אשה המורדת בבעלה, וגם בדין המורדת רבו המחלוקות. אלו הם דברי הרמב"ם: "האשה שמנעה בעלה משתמיש המטה היא הנקראת מורדת, ושואלין אותה מפני מה מרדה, אם אמרה מאסתיהו ואיני יכולה להיבעל לו מדעתי כופין אותו להוציא לשעתו, לפי שאינה כשבויה שתיבעל לשנוי לה"<sup class="footnote-marker">22</sup><i class="footnote">רמב"ם הלכות אישות פ' ה"ח.</i>. לדעת הרמב"ם, הא דאמר אמימר בסוגיא דמורדת דאם "אמרה מאיס עלי לא כייפינן לה"<sup class="footnote-marker">23</sup><i class="footnote">כתובות סג ע"ב.</i>, פירושו, לא כייפינן לה להישאר עם בעלה, אלא כופין אותו להוציאה בגט. באופן זה מפרש רש"י את העניין: "לא כייפינן לה – להשהותה, אלא נותן לה גט ויוצאה בלא כתובתה"<sup class="footnote-marker">24</sup><i class="footnote">רש"י שם ד"ה לא כייפינן. וראה המגיד משנה להלכות אישות פ' יד ה"ח, בפירוש דעת הרמב"ם.</i>. כך הבין הרא"ש את דברי רש"י, וכתב עוד שהרשב"ם סובר כרש"י וכרמב"ם. חולקים עליהם רבינו תם ור"ח הסוברים שרק במקרים שנשנו במפורש במשנה מותר לכוף את הבעל ולגרש, אבל חוץ מאלו אסור לכוף את הבעל<sup class="footnote-marker">25</sup><i class="footnote">תוספות כתובות סג ע"ב ד"ה אבל אמרה.</i>. הרשב"א יוצא בכל כוחו נגד אלו הסוברים שבמורדת כופין את הבעל להוציא, ולאחר שהתקיף את שיטתם בכמה קושיות ובכמה ראיות כנגדם הוא כתב: "אלא ודאי הך מימרא טעות היא, וכל מי ששומע למי שמורה כך ועושה מעשה בדבר, טועה גמור הוא ומרבה ממזרים בישראל, ומתיר אשת איש וקשין לעולם מאנשי דור המבול"<sup class="footnote-marker">26</sup><i class="footnote">חידושי הרשב"א כתובות סג ע"ב ד"ה ומצינו בירושלמי.</i>. אלו הם דברים בוטים נגד רש"י, הרשב"ם והרמב"ם<sup class="footnote-marker">27</sup><i class="footnote">אמנם מסוף דברי התוספות שם בפרק אע"פ (כתובות סג ע"ב) ד"ה אבל אמרה, משמע שלדעתם אין לדעת מתוך פירוש רש"י, האם רש"י אכן סבר שכופין במורדת או לא. הרשב"א בחידושיו אינו מזכיר לא את רש"י ולא את הרשב"ם, ואף לא את הרמב"ם בשמם. אולם בתשובה אלף קצב הוא מזכיר את הרמב"ם בשמו. לאחר שכתב שמדין הגמרא אין כופין את הבעל להוציא את אשתו המורדת הוא ממשיך: "אלא שהרב אלפסי ז"ל כתב בהלכות שהגאונים ז"ל תיקנו לכוף את הבעל ליתן גט כל שהיא מורדת. וכן הרב רבינו משה ז"ל כתב כן באומרת מאיס עלי, כדי שלא יהו בנות ישראל כשבויות ליבעל למי שמאוס להן. ודברים אלו אינן משורת הדין, ואותם שתיקנום" וכו'. מהקשר דבריו משמע שמה שנאמר ברמב"ם, שבמקרה של מורדת כופין, הינו מתקנת הגאונים ולא מדינא. והנה זו תימה גדולה, הן כל המעיין בפרק יד מהלכות אישות לרמב"ם יראה בבירור שלדעת הרמב"ם, כופין את הבעל בדין המורדת מדינא דגמרא ולא מטעם תקנת גאונים. אדרבא, לאחר שפירט את כל הדינים השייכים בעניין המורדת בהתאם למשנה ולשקלא וטריא שבתלמוד, הוא מוסיף בהלכה יד: "ואמרו הגאונים שיש להם בבבל מנהגות אחרות במורדת, ולא פשטו אותן המנהגות ברוב ישראל ורבים וגדולים חולקין עליהם ברוב המקומות, ובדין התלמוד ראוי לתפוש ולדון". מדבריו אין לדעת לאלו תקנות הוא מתכוון, אולם ברור שבמה שאמר 'ובדין התלמוד ראוי לתפוש ולדון', רצונו לומר, כמו שבירר לעיל בהלכות שלפני הסעיף הזה.</i>.
מוזרים מאד דברי הרא"ש המצויים בתשובה אחת המובאת בטור. בעל הטורים מצטט את אביו: "ובטענת מאיס עלי אם כופין אותו להוציאה, כתב א"א הרא"ש ז"ל בתשובה: אע"פ שהרמב"ם כתב כי אמרה מאיס עלי כופין אותו להוציא, ר"ת ור"י (אמנם בתוספות מוזכרים ר"ת ור"ח) כתבו שאין כופין אותו להוציא, וראייתם ברורות וחזקות, וכיון דאיכא פלוגתא דרבוותא למה נכניס ראשינו בין ההרים הגדולים ולעשות גט מעושה שלא כדין ולהתיר א"א. וכל המעשה בטענה זו מרבה ממזרים בישראל. ועל להבא אני אומר, אבל אם לשעבר סמכו על דברי הרמב"ם – מה שעשו עשו"<sup class="footnote-marker">28</sup><i class="footnote">טור אה"ע סי' קנד.</i>. הדברים הללו משתמעים לשתי אפי. מכיוון שהוא אינו רוצה להכניס ראשו בין שני הרים גבוהים, משמע שאינו פוסק לא כר"ת ור"י ולא כרמב"ם. אולם אם הדבר מונח אצלו בספק, כיצד הוא יכול לטעון באופן מוחלט: 'וכל המעשה בטענה זו מרבה ממזרים בישראל'? הרי משמע שהוא פוסק כנגד הרמב"ם, ואם כך מדוע מה שעשו לפי פסקו של הרמב"ם אכן עשוי. ועוד, אם ראיותיהם של ר"ת ור"י הן ברורות וחזקות, מדוע באמת אין לפסוק כמותם? אכן, בספר השו"ת שלו מצויה תשובה זו בנוסח שונה<sup class="footnote-marker">29</sup><i class="footnote">ועל פי הנוסח הזה היא מובאת בבית יוסף לטור אה"ע סי' עז.</i>, וזוהי לשונו: "אע"פ שרבינו משה ז"ל כתב, דכי אמרה: מאיס עלי, שכופין אותו להוציא, ר"ת ור"י ז"ל חולקין עליו: וכיון דאיכא פלוגתא דרבוותא, למה נכניס ראשנו בין הרים גדולים, ולעשות גט מעושה שלא כדין, ולהתיר אשת איש? ועוד, כי בעוונותינו בנות ישראל הן פרוצות בזמן הזה, ואיכא למיחש שמא נתנה עיניה באחר, וכל המעשה בטענה זו, מרבה ממזרים בישראל: ועל להבא אני כותב, אבל לשעבר, אם סמכו על רבינו משה, מה שעשו עשוי"<sup class="footnote-marker">30</sup><i class="footnote">שו"ת הרא"ש כלל מג סי' ו.</i>. ישנם שינויים חשובים בשתי הנוסחאות. השינוי החשוב יותר הוא שבנוסחא המובאת בטור חסרות המילים: "ועוד, כי בעוונותינו בנות ישראל הן פרוצות בזמן הזה, ואיכא למיחש שמא נתנה עיניה באחר". לפי נוסחת הטור משמע איפוא שהמילים: 'וכל המעשה בטענה זו מרבה ממזרים בישראל', מוסבות לעצם הפלוגתא בין בעלי התוספות והרמב"ם, ואם כן, הוא כן הכניס את ראשו בין שני הרים גבוהים ופסק כר"ת ור"י. אולם לפי הנוסחא בספרו, מילים אלו נאמרות ביחס למצב הפריצות ששרר בזמנו של הרא"ש. דווקא לאור המציאות העלובה הזו היו נימוקים להניח, שעל פי רוב אשה המורדת רוצה להפקיע את עצמה מתחת בעלה משום שנתנה עיניה באחר. אכן ביחס לעצם המחלוקת אין החלטה, אולם בגלל חומרת אשת איש יש להחמיר ולא לכפות. וכיוון שכך, הרי מה שנעשה על פי הרמב"ם עד זמן תשובתו שהשיב הרא"ש לשואל, הרי הוא עשוי. ומשמע גם כן שעל פי זה, בדיעבד אם כפו את הבעל לתת גט לאשתו המורדת, הרי היא מגורשת<sup class="footnote-marker">31</sup><i class="footnote">כך הבין התשב"ץ את שיטת הרא"ש. ראה שו"ת התשב"ץ ח"ב סי' קפ.</i>. וכן משמע גם מתשובה אחרת של הרא"ש באותו העניין. הוא כתב שמן הראוי להתרחק מכל סוגי ההכרח בעניין כפיית האיש לגרש, כאשר האשה מורדת, כמו שעושים חכמי אשכנז וצרפת. וזה לשונו שם: "ואף אם היו הדברים מוכרעים, צריך אדם להרחיק מספק אשת איש"<sup class="footnote-marker">32</sup><i class="footnote">שו"ת הרא"ש כלל מג סי' ח.</i>. הרי לך שהוא מתנגד לכפייה משום ספק אשת איש, ואילו לפי ר"ת ור"י גירושין על ידי כפייה במורדת אינם חלים, והאשה נותרת אשת איש באופן וודאי. ואם כן, רק מפני שהרא"ש אינו מחליט בין ההרים הגדולים הרי היא ספק אשת איש.
השוני השני בין שתי הנוסחאות הוא שהמילים 'וראיותיהם ברורות וחזקות' הנמצאות בטור אינן מופיעות בספר התשובות. אדרבא, הרא"ש בספר השו"ת כלל אינו מגלה את דעתו בעניין כוח הראיות לשיטתם של ר"ת ור"י. אופייני הוא הסגנון שבו הרא"ש מתייחס לאותן הראיות בתשובה השנייה, כאשר הוא סומך לגמרי על חכמי אשכנז וצרפת. לאחר שנוכח שחכמים אלו מתרחקים מכפיית הבעל במקרה של מורדת, הוא מסביר גם את טעם התרחקותם באמרו: "כי נראה להם דברי ר"ת ז"ל וראיותיו עיקרים". פעם נוספת הוא איננו מכריע את הדין על ידי פסיקה במחלוקת עצמה שבין ר"ת לרמב"ם. הוא סומך על מה שראה למעשה אצל חכמי אשכנז וצרפת בקשר לראיותיו של ר"ת. ושוב הוא אינו מגלה את דעת עצמו, אלא כותב שלהם נראה שהראיות הללו הם 'עיקרים'. דברים אלו רחוקים מהעמדה שראיותיו של ר"ת הן אכן 'ברורות וחזקות'. האמת היא שכל הקושיות של ר"ת כנגד מי שסובר שכופין להוציא את המורדת, נתיישבו כבר בתוספות עצמן<sup class="footnote-marker">33</sup><i class="footnote">תוספות כתובות סג ע"ב ד"ה אבל אמרה.</i>. בפרט אחרי מה ששמענו בשם הר"י כאשר הוא הסביר את הטעם לכך שלא נשנה דין המדיר את אשתו ביחד עם שאר הדינים של כופין להוציא, אזי רוב הקושיות בנושא המורדת נופלות מאליהן. לפי הסברו של ר"י, המשנה שעוסקת במוכה שחין ובבעל פוליפוס, אינה עוסקת במצבים של פשיעת הבעל, ואזי גם המורדת על פי זה עוסקת רק במה שבא על ידי מעשיה של האשה. ולפי הסברו השני שהמשנה ההיא עוסקת 'בין שהיו עד שלא נישאו בין משנישאו', אזי לא שייך גביה. על פי זה, גם המקרים שמצויים בפרק המדיר, גם כן אינם שייכים אצל האשה שאמרה מאיס עלי.
הרא"ש מנסה לערער על תירוצם של התוספות כלפי קושיא ששאל רבינו תם כנגד הכפייה, בנקודה אחת. רבינו תם הקשה, הא כיצד נכריח את הבעל לגרש, ומדוע לא נחוש לשמא נתנה עיניה באחר, שהרי מטעם זה האשה שאמרה לבעלה הכהן טמאה אני לך, אינה נאמנת, כדאיתא במשנה בסוף מסכת נדרים. התוספות דחו את דבריו שאם האשה נאמנת, כמו שהיה הדין על פי המשנה הראשונה, היא יוצאת ונוטלת כתובתה, אבל במורדת היא מפסידה את כתובתה. עצם הדבר שהיא מוכנה לוותר על כתובתה מוכיח שטענתה הינה אמיתית, ושאכן היא אינה יכולה להיבעל לבעלה. על כך מקשה הרא"ש: "דאם נתנה עיניה באחר אינה חוששת על מנה ומאתים שלו, כי תתן עיניה בבעל ממון"<sup class="footnote-marker">34</sup><i class="footnote">ראה רא"ש כתובות פ"ה סי' לד.</i>. דבריו תמוהים. אכן, יתכן שיקרה שתתן עיניה באחר שהוא בעל ממון, אולם האם בידה לבחור דווקא בבעל ממון? משום מיעוטא דמיעוטא של אלו נעניש את הרוב הגדול של הנשים? כאשר הן אומרות ששוב אינן יכולות להמשיך ולחיות חיי אישות עם בעליהן, הרי שדבריהן אמיתיים ורציניים הם! בפרט אם נשים לב לדברי התוספות בעניין זה. "דלא מציא למימר מאיס עלי אלא היכא דיש רגלים לדבר שהבעל אינו מתקבל לה"<sup class="footnote-marker">35</sup><i class="footnote">תוספות כתובות סג ע"ב ד"ה אבל אמרה. קרבן נתנאל על אתר מביא ראיה לקושייתו של הרא"ש מחידושי הרא"ה. הלה כתב שאם הפסד הכתובה מספיק להגן עליה נגד החשש שעיניה נתנה באחר, מדוע לא נאמר גם במשנה האחרונה בנדרים שתצא בלא כתובה. ובהכי סגי לן להאמינה. גם אלו הם דברים תמוהים, שהרי אם אנו מאמינים לה שהיא אכן נאנסה והיא אסורה על בעלה הכהן, כיצד אפשר לקחת ממנה את כתובתה. לא די שנאנסה, אלא שתפסיד אף את כתובתה?!</i>.
זהו אם כן ההבדל בין המשנה העוסקת באלו שכופין אותם להוציא, לבין שאר הדינים שגם כן כופין להוציא אבל לא נשנו באותה המשנה במפורש. המוכה שחין, בעל פוליפוס, המקמץ והמצרף וכו', הם באים ממילא או שהם דבוקים למי שעוסק באותם המקצועות. אלו הם נתונים אובייקטיביים. אם האשה אינה רוצה לקבל אין עוד מה לבדוק ומה לטעון. הדבר ברור ופשוט, וכופין את הבעל לתת גט לאשתו. אבל המדיר את אשתו שלא ליהנות ממנו, או המורד באשתו, או אשה המורדת, בכל אלו אנו דנים ביחס הסובייקטיבי שבין איש ואשתו. הבעל שמדיר את אשתו יכול לבקש להפר את נדרו, המורד יכול לשנות את דעתו ולפייס את אשתו, וכן האשה שאומרת מאיס עלי, הגם שהיא צודקת, יתכן שיש מה לתקן ביחסי האישות שביניהם והמצב ישתנה לגמרי<sup class="footnote-marker">36</sup><i class="footnote">עיין גם בפרישה טור אה"ע סי' עד ס"ק ג, שמביא סברא דומה לזה.</i>, בכל המקרים הללו אין מקום לומר כופין אותו, באותו האופן שאומרים זאת ביחס למוכה שחין ובעל פוליפוס, אלא בודקים את העניין ומשתדלים לתקן מה שניתן ביחסים שבין איש לאשתו. ואם אין תקווה לתיקון מערכת היחסים שביניהם אזי יוציא ויתן כתובה, או בלא כתובה בדין המורדת. ואם אינו רוצה להוציא כופין – אותו. זוהי שיטתם של אלו הסוברים שכופין ולא רק באותם המקרים המפורשים במשנה.
סוף דבר – אין לנו ראיות המוכיחות נגד שיטת רש"י והרמב"ם, וכן מתיישב גם ה'תימה הגדול' של הרא"ש על הרמב"ם ועל טעמו שאינה כשבויה שתיבעל לשנאוי לה, ואשר על זה מעורר הרא"ש: "ומה נתינת טעם לכוף האיש לגרש ולהתיר אשת איש, לא תיבעל לו ותוצר אלמנות חיות כל ימיה, הלא אינה מצווה על פריה ורביה! וכי בשביל שהיא הולכת אחרי שרירות לבה, ונתנה עיניה באחר וחפצה בו יותר מבעל נעוריה, נשלים תאוותה ונכוף האיש, שהוא אוהב אשת נעוריו, שיגרשנה? חלילה וחס לשום דיין לדון כן"<sup class="footnote-marker">37</sup><i class="footnote">שו"ת הרא"ש כלל מג סי' ח.</i>, גם לתמיהה גדולה זו על הרמב"ם אין מקור בתלמוד עצמו. הרא"ש למעשה מתנגד לרמב"ם, בגלל האופן שבו הוא רואה את חיי האישות. כך הוא הבין את רוחה של האשה האומרת 'מאיס עלי'. ועלינו לשאול האם אכן כך הוא, שבדרך כלל כאשר האשה אומרת שאינה יכולה עוד לחיות תחת יד בעלה, אכן כוונתה ללכת בשרירות ליבה ולהשלים את תאוותה? האם אין זה קורה פעמים רבות שבמשך השנים איש ואשתו מתרחקים זה מזו, והיא אומרת אמת שאכן היא אינה יכולה להיבעל לבעלה? כמה גדולים ואמיתיים הם דברי הרב המובאים (בעילום שם) בתוספות רי"ד בסוגיא דמורדת. על אף שגם רב זה סבר שאין כופין לגרש באומרת 'מאיס עלי', אך אם הוא מגרשה היא אינה מפסידה את כתובתה. ואלו הם נימוקיו:
אמרה מאיס עלי – שבעלה מאיס בעיניה, לא כייפינן לה על ידי הפסד כתובתה (משמע שהוא מפרש את הא דאיתא בתלמוד:'אבל אמרה מאיס עלי לא כייפינן לה' – כלומר, לא כייפינן לה להפסיד את כתובתה). אלא מניחין אותה במרדה. דכיון דבעלה מאיס בעיניה אנוסה היא בדבר ולא מדעתה עושה כן. ואפילו אשה כשרה אי אפשר להיבעל לשנאוי לה. ואע"פ שאין שום מום ניכר בו, הרבה פעמים אשה מואסת בבעל, ואע"פ שאין שום מום ניכר בו. וזה דומה לאדם שאין יכול לאכול מאכל השנאוי לו ונתעב עליו, ואין שום דרך כאן לכפויה, כי אם לעשות דרך בקשה ולפתותה אולי תחשוק בו. ואדרבא, אם היינו יודעים בודאי שטעמה אמת שהוא מאוס בעיניה ולא נתנה עיניה באחר, היינו כופין הבעל להוציא, כי הך דתנן לקמן בפרק המדיר: 'ואלו שכופין אותן להוציא' מפני שהוא מאוס בעיניה ואין האשה יכולה לסבול שתיבעל לו, אלא משום דהכא אנו מסופקים בטענתה, שכיון שאין אנו רואים בבעלה באותן המומין, י"ל שמא נתנה עיניה באחר וכו', ולפיכך אין כופין הבעל להוציא, אבל מ"מ גם היא נמי אין כופין להפסיד כתובתה, דשמא טענתה אמת דלב יודע מרת נפשו וכו'<sup class="footnote-marker">38</sup><i class="footnote">תוספות רי"ד כתובות סד ע"א ד"ה היכי דמי מורדת.</i>.
כמה רחוקים הם הדברים הללו מהשגתו של הרא"ש על שיטת הרמב"ם, וכמה הם קרובים מאד להבנת מצבה הנפשי של האשה האומרת 'מאיס עלי'! אכן, גם לרב הזה אין ראיות ברורות וחזקות שאין לכוף את הבעל, ולא עוד אלא שהוא סבור שאילו היינו יודעים בבירור שדבריה צודקים, היינו כופין אותו לגרשה. מדברי הרב ניתן ללמוד דבר נוסף. לדעתו, אילו היינו יודעים שטענתה אמיתית, היינו כופין את הבעל על פי המשנה הקובעת שיש אנשים ש'כופין אותן להוציא'. כלומר, כמו ששם כופין את הבעל משום שהיא אינה יכולה לסבול את הבעילה לו, כן בכל מקרה שהיא אינה יכולה לסבול חיי אישות עם בעלה אזי כופין להוציא. דווקא לאור דברי הרב ניתן להעריך כמה גדול כוחה המוסרי של שיטת הרמב"ם הגורסת שאין היא כשבויה להיבעל לשנאוי לה. דווקא לאשה כשרה קשה הרבה יותר להיבעל לשנאוי לה, מאשר לאשה פרוצה ההולכת בשרירות ליבה. לעיל ראינו שמדברי התוספות עולה שבודקין אותה אם אמרה מאיס עלי כדי לדעת האם טענתה אמיתית ורצינית, אי לכך יש לשאול: וכי נעניש את הנשים שבאמת אינן יכולות לקבל את בעליהן, והרי הן כאנוסות בעניין הזה, רק משום שלעיתים עשויות נשים פרוצות להשתמש באמתלא זו, בכדי להפקיע את עצמן מתחת בעליהן? דברי הרא"ש נגד הרמב"ם הינם חריפים מאד. הוא מניח שכל אשה האומרת מאיס עלי, אכן נתנה עיניה באחר והיא רוצה ללכת אחר תאוות ליבה בפריצות. נראה לנו כי הרא"ש כתב את הדברים החריפים הללו תחת השפעת הזמן שבו הוא חי, ולפי הבנתו את ארחות החיים דאז, כפי שכבר נוכחנו לעיל בתשובה אחרת שבה כתב שבנות ישראל פרוצות הן 'בזמן הזה'. והנה, אפילו בין הראשונים שפסקו להלכה כר"ת, שאין כופין את הבעל במקרה של מורדת, הרי שלמעשה הם תיקנו תקנות שכפו את הבעל לתת גט לאשה שאמרה מאיס עלי. בין הפוסקים הללו נמצא גם הרי"ף. לפי הבנתו את סוגיית הש"ס בעניין מורדת הוא סבר שאין כופין, אבל לאחר ביאור שיטתו בעניין הוא מוסיף ואומר: "הדין הוא דינא דגמרא. אבל האידנא בבי דינא דמתיבתא הכי דייני במורדת כד אתיא ואמרה לא בעינא ליה להאי גברא ניתיב לי גיטא, יהיב לה גיטא לאלתר" וכו'<sup class="footnote-marker">39</sup><i class="footnote">כתובות כז ע"א מדפי הרי"ף.</i>. וכן מובא העניין בהגהת הרא"ש במקומו בשם רב האי גאון, שגאוני בבל תיקנו שכופין את הבעל ליתן גט מיד<sup class="footnote-marker">40</sup><i class="footnote">הגהות לרא"ש כתובות פ"ה סי' לה.</i>. וגם בשמו של רבינו גרשום מאור הגולה נמסר שכופין את הבעל. הרשב"א והרא"ש, שניהם משתדלים להחליש את כוחה של תקנת הגאונים, באומרם שתקנה זו תוקנה רק לדורם משום פריצות הדור<sup class="footnote-marker">41</sup><i class="footnote">חידושי הרשב"א לכתובות סג ע"ב ד"ה הא דאמרינן, ובתשובותיו ח"א סי' אלף קצב; תשובות הרא"ש כלל מג סי' ח.</i>. דבריהם תמוהים. הרי כבר בעל המאור השיג על הרי"ף בנקודה זו ואמר: "ומסתברא לי שהתקנה שתיקנו בישיבה לתת גט במורדת זו לאלתר, הוראת שעה היתה לפי הצורך ממה שראו בדורם, אבל בדורות הבאים בדינא דגמ' דיינינן לה"<sup class="footnote-marker">42</sup><i class="footnote">המאור הגדול כתובות כז ע"א מדפי הרי"ף, ד"ה כתב הרי״ף ז"ל.</i>. זוהי אותה הטענה שבה משתמשים גם הרשב"א והרא"ש נגד התקנה. אכן, הרמב"ן במלחמות כבר דחה את השגתו של בעל המאור בשתי ידיים בזו הלשון:
ומה שאמר בעה"מ ז"ל שתקנת הישיבה הוראת שעה היתה, הלא רבינו הגדול ז"ל יודע תקנת הגאונים יותר מכולנו, ומדבריו ניכר שלדורות תיקנו. אבל אין דבריו של בעה"מ ז"ל בכאן אלא פיתוי, שהוא רוצה לחלוק עליהם (כלומר על הגאונים) ולומר דבדינא דגמ' דיינינן, ואמרה בלשון נקייה. אבל הם באמת לדורות תיקנו ונהגו בה עד ימיו של רבינו ז"ל בחמש מאות שנה שלא זזה תקנה זו מביניהם, כמו שידוע אצלם בתשובות שלהם. גם כן תמצא זה מפורש בהלכות הראשונות לרב שמעון קיירא, ובכל חיבורי הגאונים הראשונים גם בדברי האחרונים ז"ל. והם ידעו היאך תיקנו וכו'<sup class="footnote-marker">43</sup><i class="footnote">מלחמת ה' כתובות כז ע"א מדפי הרי"ף, ד"ה כתוב בספר המאור.</i>.
בהגהת הרא"ש שהוזכרה לעיל, מובאת התקנה בשמו של רב האי ונאמר שם שכבר בימי רב האי נהגה התקנה זו כבר כשלוש מאות שנים. נכון הוא שתקנה זו של הגאונים לא נתקבלה בכל תפוצות ישראל, כפי שראינו, שהרא"ש מצא שחכמי אשכנז וצרפת התרחקו מכפיית הבעל. אבל קשה להבין, כיצד ניתן להחליש את כוחה של תקנת הגאונים, לאור דברי הרמב"ן הברורים ולאור מה שנמסר בשם רב האי גאון. אלו הם דברים אמיתיים וכיצד ניתן לומר שתקנתם היתה רק לדורם? אם נדקדק היטב בדברי הרשב"א בתשובתו לנושא זה ניווכח, שהדעה שהגאונים תיקנו רק לדורם משום פריצות הדור, היתה רק השערה מצדו. וכך הוא כתב שם: "ודברים אלו אינן משורת הדין, ואותם שתיקנום שמא לדורם תיקנום"<sup class="footnote-marker">44</sup><i class="footnote">שו״ת הרשב"א חלק א סימן אלף קצב.</i>. גם דברי הרמב"ן במלחמות קשה להולמם בנקודה אחת. אחרי שדחה את השגתו של בעה"מ בכל כוחו והביא ראיות שתקנת הגאונים היתה לדורות, אך הוא מסיים ואומר: "אבל מי שרוצה להחמיר שלא לכוף בגט כדין הגמ', לא הפסיד ותבוא עליו ברכה". לכאורה, על כגון זה צריכים לומר שזוהי חומרא דאתי לידי קולא. במידה ואנו מחמירין בדין הגירושין אנו מקילין במצות 'ואהבת לרעך כמוך'. מה תעשה האשה שאינה יכולה להמשיך לחיות תחת בעלה? האם יש לאנוס אותה שתקבל את בעלה הגם שהוא מאיס עליה, או נאלץ אותה להישאר בין אלמנות חיות כל ימיה?
ישנם עוד דינים נוספים, שאינם מוזכרים בתלמוד, ולפיהם גם כן כופין את הבעל לתת גט לאשתו. הרמ"א פוסק שהאיש שרגיל לכעוס ולהוציא אשתו תמיד, כופין אותו להוציא. ועל האיש המכה את אשתו הוא כתב שעבירה היא בידו. הוא אף מביא את דעתם של הי"א, הסוברים שהמכה את אשתו כופין אותו להוציא, לאחר שהתרו בו פעם ופעמיים ולא ציית<sup class="footnote-marker">45</sup><i class="footnote">רמ"א לשו"ע אה"ע סי' קנד סע' ג.</i>. כדאי לראות כיצד התשב"ץ דן בבעיות מעין אלו. נשאלה לפניו שאלה בדין אשה שבעלה מצער אותה הרבה, עד שמרוב צער היא מואסת בו. "והכל יודעים בו שהוא אדם קשה הרבה והיא אינה יכולה לסבול אותו לרוב הקטטות והמריבות, וגם שהוא מרעיבה עד שהיא שנאה את החיים"<sup class="footnote-marker">46</sup><i class="footnote">שו"ת תשב"ץ חלק ב סימן ח.</i>. תשובתו ניתנת בשלושה שלבים:
א. קרוב הדבר שיוציא ויתן כתובה, משום דקי"ל לחיים ניתנה ולא לצער. לעניין זה הוא מסתמך על התלמוד בפרק אע"פ (כתובות סא ע"א). מקור העניין הוא בפסוק: "כי היא היתה אם כל חי"<sup class="footnote-marker">47</sup><i class="footnote">בראשית ג כ.</i>.
ב. במדיר את אשתו בדברים שאין לה צער, הדין הוא שיוציא ויתן כתובה. בשאלה שהיתה לפני התשב"ץ שהאשה מצטערת תמיד, כל שכן שיוציא ויתן כתובה, "לפי שאין אדם דר עם נחש בכפיפה אחת... שיותר קשה היא מריבה מחסרון מזונות".
ג. לבסוף הוא מחליט, לא רק שיוציא ויתן כתובה, אלא שכופין אותו להוציאה. דבר זה הוא למד בקל וחומר מדינו של בעל פוליפוס. "דהשתא מפני ריח הפה כופין, מפני צער תדיר שהוא מר ממות לא כל שכן". עוד מחזיק הוא בפסקו ואומר: "ואע"פ שיש בתשובת גדולי האחרונים ז"ל שאין כופין בזה כלל, אנן לאו קטלי קני באגמא אנן ומלתא דתליא בסברא אין לדיין אלא מה שעיניו רואות".
שני דברים חשובים ניתן ללמוד מדבריו. האחד דומה למה שכבר מצאנו בשמו של הרב המובא בתוספות רי"ד בעילום שם, שאם היה ברור לנו שהאשה שאמרה מאיס עלי דוברת אמת אזי היינו כופין את הבעל לתת לה גט, כמו באותם שכופין להוציא במשנה בפרק המדיר. גם התשב"ץ סבור שאת הדין בשאלה שלפניו, אפשר ללמוד מאותה המשנה. פירוש הדבר שהמקרים המובאים במשנה ההיא, מוכה שחין, בעל פוליפוס וכו' הם לאו דווקא, אלא דוגמאות לכל הדומים להם, דהיינו כשהאשה אינה יכולה לסבול את החיים עם בעלה כופין אותו להוציא. לפי התשב"ץ, במקרה של מריבה וקטטה תמידית, ולפי הרב בתוספות רי"ד כשידוע לנו שהיא אינה יכולה לקבל עוד את בעלה. הדבר השני שיש להסיק מתשובתו של התשב"ץ הוא, שבשאלות אלו, כלומר בענייני שלום בית בין איש לאשתו, ההחלטה תלויה בסברא, ועל כן אין לדיין אלא מה שעיניו רואות.
<b>ג</b><br>בעיות דומות לאלו שבהן דנו לעיל בעניין היחס שבין איש לאשתו, ישנן גם בעניין היחסים שבין היבם ליבימתו. בסיפא של אותה המשנה שבה שנינו את אלו שכופין אותם להוציא, מסופר: "מעשה בצידון בבורסי אחד שמת והיה לו אח בורסי, אמרו חכמים, יכולה היא שתאמר: לאחיך הייתי יכולה לקבל ולך איני יכולה לקבל"<sup class="footnote-marker">48</sup><i class="footnote">משנה כתובות פ"ז י.</i>. החידוש במעשה זה הוא, שאפילו חכמים שחולקים על ר' מאיר וסברי שכאשר הבעל התנה עם אשתו שתקבל על עצמה את האישות אע"פ שיש בו אחד מהדברים ששנויים במשנה (למעט מוכה שחין) שכופין מחמתו, 'מקבלת היא על כרחה', בכל זאת מודים הם ביבמה שיכולה לומר לו: הגם שקיבלתי על עצמי את אחיך, אותך איני יכולה לקבל. ולאו דווקא בורסי אלא כל הדומה לו. כן אמר ר' אלעזר משום ר' אלעזר בן עזריה, שיבמה שנפלה לפני מוכה שחין אין חוסמים אותה (אין סותמין טענותיה לכופה להתייבם לו, אלא כופין אותו וחולץ. רש"י)<sup class="footnote-marker">49</sup><i class="footnote">ראה יבמות ד ע"א. ר' אלעזר בן עזריה דרש את דינו מסמיכות הפסוקים: 'לא תחסום שור בדישו'... 'כי ישבו אחים יחדיו'.</i>.
ישנן גם בעיות מסוג אחר, כגון יבמה שנפלה לפני יבם שאינו הגון. אין בתלמוד הגדרה מדוייקת של המונח 'אינו הגון'. מעשה אחד המובא בתלמוד מספר על יבם שכל כוונתו היתה לזכות בממונה של האלמנה. ודאי הוא שאין זה ממצה את כל תוכן המושג של יבם שאינו הגון. לפי דינא דתלמודא, במקרה זה אין כופין אותו שיחלוץ, אלא מטעין אותו שיחלוץ. הדין הוא שחלוצה מוטעית כשרה. "אי זו היא חליצה מוטעת? כל שאומרים: חלוץ לה על מנת שתתן לך מאתים זוז. ומעשה באשה אחת שנפלה לפני יבם שאין הגון לה, ואמרו לו: חלוץ לה על מנת שתתן לך מאתים זוז, ובא מעשה לפני רבי חייא והכשירה"<sup class="footnote-marker">50</sup><i class="footnote">יבמות קו ע"א.</i>. יש ויבם ויבמה אינם הגונים זה לזו, בשל פער הגילים שביניהם. חז"ל דרשו את הפסוק "וקראו לו זקני עירו ודיברו אליו"<sup class="footnote-marker">51</sup><i class="footnote">דברים כה ח.</i> – "מלמד, שמשיאין לו עצה הוגנת לו, שאם היה הוא ילד והיא זקנה, הוא זקן והיא ילדה, אומרין לו: מה לך אצל ילדה, מה לך אצל זקנה, כלך אצל שכמותך ואל תשים קטטה בביתך"<sup class="footnote-marker">52</sup><i class="footnote">יבמות מד ע"א.</i>. כמובן שהשאלה היא מה קורה כאשר היבם אינו מקבל את העצה הטובה או שאי אפשר להטעותו? כלומר, מה הדין אם היבמה אינה רוצה להתייבם, מפני שהוא זקן או ילד או מפני שהוא אינו הגון? לפי רש"י, לעיל, כופין את היבם לחלוץ. שיטתו קשורה בפירוש מאמר מסוים של רב. בפרק החולץ מובאת משנה ממסכת בכורות: "מצות יבום קודמת למצות חליצה בראשונה שהיו מתכוונין לשם מצוה. ועכשיו שאין מתכוונים לשם מצוה, אמרו מצות חליצה קודמת למצות יבום"<sup class="footnote-marker">53</sup><i class="footnote">משנה בכורות פ"א ז.</i>. ועל זה אמר רב "אין כופין"<sup class="footnote-marker">54</sup><i class="footnote">יבמות לט ע"ב.</i>. מפרש רש"י על אתר: "ואי ניחא לתרוייהו לייבומי אין כופין אותו לחלוץ דנימא לאו למצוה מכווני ופגע באיסור אשת אח, אלא אי בעי מייבם"<sup class="footnote-marker">55</sup><i class="footnote">רש"י שם ד"ה אמר רב. וכן ראה תוספות שם באותו ד"ה.</i>. אבל אם היא אינה רוצה, אע"פ שהוא רוצה לייבם, אין שומעין לו אלא כופין אותו לחלוץ, במידה והיא נותנה לדבריה אמתלא, שאומרת 'דברים ניכרים'. ר"ת על אתר חולק על רש"י ויש לו גירסא אחרת בתלמוד. לפי גירסתו רק החלק הראשון של המשנה בבכורות מצוטט בפרק החולץ: 'מצות יבום קודמת למצות חליצה'. ולזה התייחס רב שאמר 'אין כופין'. מפרש רבינו תם: "וקאי אבראשונה שהיו מתכוונין לשם מצוה, וקאמר דאין כופין לייבם". והוא מסיים את פירושו ואומר: "אבל אחריני אין מניחין לייבם, אלא אדרבה כופין לחלוץ".
אמנם להלכה הוא פוסק כאבא שאול שהיום מצות חליצה קודמת, ועל כן אפילו אם שניהם אומרים שהם רוצים בייבום, אין שומעין להם מפני שאין כאן חיוב יבום. רק אם ידוע לנו שכוונתם לשם מצוה שומעין להם. מדברי הטור משמע שאם אין שניהם מתכוונים למצוה, אזי על פי ר"ת ישנן שתי אפשרויות. וכך הוא כותב אליביה: "וכיוצא בזה אם רוצה לייבם וידוע שמכוין לשם מצוה והיא ממאנת, אם יש לה טענה שהיתה מועלת לה אפילו כנגד בעלה, כגון שהוא מאותן שכופין אותו להוציא, כופין אותו נמי לחלוץ. ואם לאו, אם יכולין להטעותו שיחלוץ לה – הרי טוב, ואם אין יכולים להטעותו – אין כופין לחלוץ"<sup class="footnote-marker">56</sup><i class="footnote">טור אה"ע סי' קסה.</i>. זו היא האפשרות האחת – שהוא רוצה לייבם והיא ממאנת. דבר פשוט הוא, שאם טענותיה הן אותן הטענות שבמידה והיה מדובר באשת איש היו כופין אותו להוציא מחמתן (על פי המשנה 'ואלו כופין להוציא'), אזי כופין גם את היבם לחלוץ. האפשרות האחרת היא, שלא ידוע שכוונתו היא לשם מצוה, והיא ממאנת. אך הטור לא אומר אף מלה בעניין זה. מכל מקום, מכיוון שדווקא כאשר ידוע לנו שכוונתו היא לשם מצוה, אזי מטעין אותו אבל אין כופין אותו לחלוץ, יש לכאורה ללמוד שבמקרה שאין ידוע שכוונת היבם היא לשם מצוה, אזי לדעת הטור גם ר"ת יודה לרש"י שכופין אותו לחלוץ<sup class="footnote-marker">57</sup><i class="footnote">ראה הפרישה שם ס"ק ו.</i>. ניתן לומר שאפשרות זו נמצאת בדברי ר"ת במפורש. לאחר שהוא כתב שאם ידוע לנו ששניהם מתכוונים לשם מצוה אזי שומעין להם, אע"פ שמצות חליצה קודמת, הוא ממשיך ואומר: "אבל אחריני אין מניחין לייבם, אלא אדרבה כופין לחלוץ"<sup class="footnote-marker">58</sup><i class="footnote">תוספות יבמות לט ע"ב ד"ה אמר רב.</i>. אמנם, לא ברור מאין לו לטור שר"ת סובר שכאשר הוא רוצה והיא ממאנת, מטעין אבל אין כופין. דבר זה לא נאמר בתוספות שלנו. ואת מילותיו של ר"ת: 'אבל אחריני אין מניחין לייבם אלא אדרבה כופין לחלוץ', אפשר לפרש 'אחריני' כלומר 'אחרת', בשונה מאלו שדובר עליהם מקודם, דהיינו כאשר שניהם רוצים בייבום; אלא כששניהם אינם רוצים, או אפילו אם היבם מתכוון לשם מצוה והיא אינה רוצה, כופין אותו לחלוץ, כשיטת רש"י בדין זה. ואזי הפלוגתא בין ר"ת לרש"י היא רק כאשר שניהם רוצים. לפי רש"י מספיק שיהיה ניחא לתרווייהו בייבום, בעוד שר"ת סובר שדווקא אם ידוע לנו שכוונתם לשם מצוה אזי נשמעים להם, אבל בלי ידיעה ברורה לא. וייתכן שמכיוון שר"ת סובר באשת איש שממאנת שאין כופין אותו, וכנ"ל סבר הטור, שלדעתו הוא הדין ביבמה שממאנת, אלא שעל כך ישנו עוד צורך לדון.
הר"י בפרק אע"פ מפרש את דברי ר"ת שאמר שבאחריני אדרבה כופין לחלוץ, שכוונת ר"ת היא שכופין להרחיקם מן הייבום על ידי מילים ולא על ידי שוטים<sup class="footnote-marker">59</sup><i class="footnote">תוספות כתובות סד ע"א ד"ה ודיני חליצה.</i>. הבית יוסף מסביר מה הכריח את ר"י לפרש את דברי ר"ת כך שכופין רק במילי: "דאל"כ יקשה ג"כ על רבינו תם מה שהקשו לפירוש רש"י מהנהו עובדי דפרק מצות חליצה. ומפני כך צריך לומר דמאי דמשמע מדברי רבינו כאן ולקמן בסימן זה דלרבינו תם כופין כשאינו מכוין לשום מצוה, כפיית מילי היא"<sup class="footnote-marker">60</sup><i class="footnote">בית יוסף אה"ע סי' קסה אות א ד״ה רב אלפס.</i>. אולם דוחק גדול הוא לפרש את דברי ר"ת כפי שמפרשם ר"י. אם זו אכן היתה כוונתו של ר"ת אזי עיקר חסר מן הספר, בפרט לפי מה שכותבים התוספות עצמם בכדי לקיים את שיטת ר"י בפירושו למשנה הראשונה של פרק המדיר, ש'יוציא ויתן כתובה' היינו שכופין אותו בשוטים. כדי ליישב את הקושיה מהירושלמי נגד הר"י (ראה לעיל סימן ב בפרק זה) הם מפרשים שהירושלמי אכן סובר ששייך כפייה במילי, "אבל לדידן דקיימא לן דבדברים לא יווסר עבד, ע"כ איירי בשוטי, כיון דלשון 'יוציא' משמע כפייה"<sup class="footnote-marker">61</sup><i class="footnote">תוספות כתובות ע ע״א ד"ה יוציא ויתן.</i>. ואכן, גמרא מפורשת היא. על הא דאמר רב תחליפא בר אבימי בבבלי מי שנשא אשה ושהה עמה עשר שנים ולא ילדה, כופין אותו. מקשים על כך, הרי דבר זה אינו נשנה במשנת 'אלו כופין להוציא'. רב נחמן רוצה לתרץ את הקושיה ואומר: "לא קשיא: הא במילי, הא בשוטי"<sup class="footnote-marker">62</sup><i class="footnote">כתובות עז ע״א.</i>. דבריו נידחים: "מתקיף לה רבי אבא: בדברים לא יווסר עבד". והנה, אם התלמוד דוחה את הרעיון שכפייה יכולה להיות מובנת ככפייה במילי בהתקפה חמורה, ובכן עד כמה קשה לקבל את הדעה, שכאשר ר"ת משתמש במושג 'כפייה' סתם לעניין חשוב כל כך, אזי כל כוונתו היא לכפייה במילים, בעוד שעל פי התלמוד זו כלל אינה נחשבת כפייה. אולם אם כך, מה נעשה עם הקושיות שהוקשו על שיטת רש"י? ראשית כל נביא את דברי רש"י במלואם. על הא דאמר רב שאין כופין הוא כתב:
ומיהו היכא דהוא צבי לייבומי ואיהי אמרה לא בעינא ליה ואמרה דברים ניכרים, אי מצינו לאטעוייה ולומר לו חלוץ לה על מנת שתתן לך מאתים זוז מטעינן ליה, ואי לא כפינן ליה וחליץ, דאמר רב ששת (לעיל יבמות ד ע"א) מניין ליבמה שנפלה לפני מוכה שחין שאין חוסמין אותה, ולא תימא מוכה שחין דוקא אלא כל אמתלא שתתן לדבריה, דאמר בהמדיר (כתובות עז ע"א) מעשה בציידן בבורסי שמת ולו אח בורסי ואמרו חכמים יכולה שתאמר לאחיך הייתי יכולה לקבל, ולך איני יכולה לקבל, ועוד פסקינן הלכתא באע"פ (שם סד ע"א) כותבין איגרת מרד על ארוסה ואין כותבין אגרת מרד על שומרת יבם ומכל הלין טעמי כפינן ליה דחליץ ושקלה כתובה. וכל הני 'אין כופין' דהכא, היכא דתרוייהו ניחא להו<sup class="footnote-marker">63</sup><i class="footnote">רש"י יבמות לט ע"ב ד"ה אמר רב.</i>.
ועל טענותיו אלו מקשים התוספות: "וממוכה שחין ובורסי שהביא בקונטרס נראה דאין ראיה שהן מאותם שכופין להוציא מן הבעל אבל בשאר אמתלא אין נראה לומר דכופין, דאל"כ למה היו טורחין לקמן בפרק מצות חליצה (קו ע"א) להטעותו [את היבם לחלוץ], יכפוהו לחלוץ. ומאיגרת מרד אין ראיה דא"כ בלא אמתלא נמי... ועוד דקאמר התם רבי יוחנן תבע לייבם אין נזקקין לו, השתא לחלוץ כופין ואין נזקקין לייבם מיבעיא"<sup class="footnote-marker">64</sup><i class="footnote">תוספות יבמות לט ע"ב ד"ה אמר רב.</i>.
כדאי להעיר שאת הקושיות על רש"י, לא ר"ת הוא שהקשה אותן, אלא בעלי תוספות נעדרי שם, ואפשר שלר"ת הן לא היו קשות כלל. נראה עכשיו האם ניתן ליישבן. נלך מן הקל אל החמור. הקושיא 'למה היו טורחין' ביבם שאינו הגון להטעותו, אלא יכפוהו לחלוץ, הינה מתמיה. הלא רש"י בעצמו כתב בפירוש שאם 'אמרה דברים ניכרים אי מצינו לאטעוייה ולומר לו חלוץ לה ע"מ שתתן לך מאתים זוז מטעינן ליה ואי לא כפינן ליה'. ר"ל הגם שעל פי דין כפינן ליה, אין להתחיל בכפייה. כל היכא דאפשר לעשות בלי כפייה הרי זה עדיף, ועל כן מנסים תחילה בהטעייה. על כן אין שום מקום לקושיא על רש"י מטעם זה. ישנה כנראה קושיא חמורה על ראייתו של רש"י מהמשנה המספרת את המעשה שאירע בציידן בבורסי שמת והיה לו אח בורסי, שיכולה שתאמר 'לאחיך הייתי יכולה לקבל, לך איני יכולה לקבל'. וכן ממאמרו של רב ששת שיבמה שנפלה לפני מוכה שחין אין חוסמין אותה. על כך מעירים התוספות שממוכה שחין ומבורסי אין להביא ראיה מפני 'שהן מאותן שכופין להוציא מן הבעל, אבל בשאר אמתלא אין נראה לומר דכופין'. משמע שהתוספות מדמין את דינה של היבמה שאינה רוצה ביבם לאשת איש הממאנת בבעלה, לשיטתם של הסוברים שאין כופין את הבעל. ואין לכפות רק את אלו הנזכרים במפורש במשנה שכופין.
אכן, האמת היא שלא הוזכר כלל דינו של המוכה שחין לעניין ייבום, וגם שאר האנשים שכופין אותם לעניין נישואין לא נזכר דינם לעניין ייבום. המעשה בציידן מובא רק אגב אורחא. כיוון שחכמים חולקים על ר' מאיר בעניין התנה עימה, והם סוברים שעל האשה לקבלו בעל כרחה, ואינה יכולה לומר, 'סבורה הייתי שיכולה אני לקבל ועכשיו איני יכולה'. לעניין זה מובא המעשה בציידן, כדי ללמדנו, שהגם שחכמים חולקים על ר' מאיר בבעל, מודים הם ביבמה שאפילו אם בעלה התנה עימה, אין זה מחייב אותה לגבי היבם. ועל כן היא יכולה לומר, 'לאחיך הייתי יכולה לקבל ולך איני יכולה לקבל'. אדרבה, ממעשה דציידן יש להביא ראיה שדין היבמה הממאנת אינו דומה בכל לדינה של אשת איש. ואם מדייקים היטב בלשון הקושיה של התוספות, מוכח שגם לא היו משוכנעים לגמרי, שאכן ניתן להשוות את דינה של היבמה עם דין האשה הממאנת. הרי במשפט אחד הם משתמשים פעמיים במלה 'נראה'. כך הם כותבים על ראייתו של רש"י: "נראה דאין ראיה שהן מאותם שכופין להוציא מן הבעל אבל בשאר אמתלא אין נראה לומר דכופין". וראייתם שכן נראה להם היא "דאל"כ למה היו טורחין לקמן בפרק מצות חליצה (קו ע"א) להטעותו, יכפוהו לחלוץ". אבל כבר הוכחנו לעיל שרש"י הרגיש בהערה מעין זו, ועל כן כתב שאם אפשר מוטב להתחיל על ידי הטעייה, ורק אם זו לא מספיקה אזי כופין. משמע שמה שרק נראה לתוספות, אין לו הרבה על מה להתבסס.
נעיין עכשיו היטב בדברי רש"י. בתחילה הוא מביא ראיה שבמידה והטעייה אינה מספיקה אזי כופין את היבם לחלוץ. ראייתו היא מדברי רב ששת שדרש סמוכין, שנאמר 'לא תחסום שור בדישו' וסמיך ליה 'כי ישבו אחים יחדיו'. מכאן מוכיח רב ששת שיבמה שנפלה לפני מוכה שחין אין חוסמין אותה, היינו אין חוסמים את טענותיה. אח"כ הוא אומר שדין זה קיים, לא רק במוכה שחין, אלא בכל האמתלאות שהיא נותנת לדבריה. והראיה לכך היא ממעשה דציידן שבמשנה. והנה לכאורה מדוע רש"י אינו מתחיל עם מה שכתוב במשנה? וכי מאמרו של האמורא רב ששת, הגם שהוא בשמו של ר' אלעזר שאמר משמו של ר' אלעזר בן עזריה, הינו בעל סמכות יותר גדולה מהמשנה שנשנית אליבא דכו"ע? מדברי רש"י משמע שהמקור לדין הכפייה הינו מהדרשה שמסר רב ששת, ומעשה דציידן הינו אחת ההשלכות של הדרשה הלז. אכן, מאמרו של רב ששת זקוק לביאור. לכאורה, מה צורך יש בדרשה של סמוכין בכדי להוכיח שבמידה והיבם הוא מוכה שחין, אין חוסמין את טענותיה של היבמה. הלא אפילו באשת איש ואפילו אם היא רוצה להישאר תחת בעלה מוכה השחין, כופין אותו להוציאה מפני שממקתו, כדאיתא שם במשנה. מאמרו של רב ששת מתבאר היטב על פי פירושו של הרשב"א בחידושיו על אתר. שכן כתב הרשב"א בד"ה 'לא תחסום שור בדישו וסמיך ליה כי ישבו אחים יחדיו': "ופירוש אין חוסמין, שאין מסתמין טענותיה ואין כופין אותה להתייבם ואח"כ יכפוהו להוציא בגט, כדי לקיים מצות ייבום, אלא כופין אותו מעכשיו לחלוץ" וכו'<sup class="footnote-marker">65</sup><i class="footnote">חידושי הרשב"א יבמות ד ע"א ד"ה לא תחסום.</i>. כוונתו לומר שאין שום הוה אמינא שתתייבם למוכה שחין על מנת שתישאר תחתיו כאשתו, שהרי אפילו אשת איש שרוצה לקבל את זה על עצמה אין מניחין לה. אלא ההו"א היא שתתייבם בכדי לקיים את מצות הייבום, ואח"כ יכפוהו לגרש, כפי שהדין קובע ביחס למוכה שחין ואשתו. הרי לך שלא מדובר כאן דווקא על מוכה שחין. מפני שהכלל הוא שאין חוסמים את טענותיה, ואין לזה שום קשר למוכה שחין דווקא (רב ששת משתמש בדוגמא זו להורות שלולא הדרש של סמוכין הייתי אומר שאפילו במוכה שחין, שכופין להוציא את אשתו, אזי במקרה של ייבום תתייבם בכדי לקיים את המצוה, ואח"כ יוציא את אשתו), אלא הוא הדין בכל שאר טענותיה.
זהו אם כן הפירוש של 'אין חוסמין'. וכאן אומר רש"י שלאו דווקא מוכה שחין, אלא הוא הדין בכל האמתלאות שתתן. כן מוכח מהדרשה של סמוכים. ורק משום כך פסקו החכמים במעשה דציידן שיכולה היא לומר לאחיך הייתי יכולה וכו'. אף דין זה מקורו בדרשה של סמוכים. ואין מקום לומר שכופין רק במקרים הנזכרים במשנה, שהרי סוף סוף במשנה לא נאמר דבר בעניין טענותיה של היבמה, חוץ מהמעשה בציידן שמובא אגב אורחא, להורות שביבמה אפילו חכמים מודים לר' מאיר. ממעשה זה מביא רש"י ראיה שלאו דווקא מוכה שחין, אלא הוא הדין באח בורסי או בכל טענה אחרת, מפני שהכלל הוא שאין חוסמין את טענותיה.
נותרה הקושיא מהא דאמר ר' יוחנן בסוגיא דמורדת, דהא דאין כותבים איגרת מרד לשומרת יבם, היינו כאשר הוא תבע לייבם אך אין נזקקין לו, מפני שמצות חליצה קודמת למצות ייבום והיבם אינו מתכוון לשם מצוה. ומקשים התוספות: "השתא לחלוץ כופין, ואין נזקקין לייבם מיבעיא". ראינו לעיל שהטור אומר שלפי ר"ת כאשר אנו יודעים שהיבם מתכוון לשם מצוה והיא אינה רוצה בו, אזי מטעין אבל אין כופין אותו. אולם דברים אלו אינם יוצאים בבירור מדברי ר"ת כמו שהם מופיעים לפנינו בתוספות. ר"ת אמר שכאשר ידוע לנו ששניהם מתכוונים לשם מצוה אזי נזקקין להם, אבל 'אחריני אין מניחין לייבם, אלא אדרבה כופין לחלוץ'. ואפשר לומר ש'אחריני' היינו כל זמן שאין שניהם מתכוונים לשם מצוה, אזי אפילו אם כוונתו של היבם היא לשם מצוה והיא לא רוצה – כופין. אם זוהי אכן שיטת ר"ת, אזי יש לומר בתירוץ הקושיא מר' יוחנן שהחידוש בדבריו הוא שלא תחשוב שכופין אותו לחלוץ רק כאשר שניהם אין כוונתם לשם מצוה, אבל אם היבם מודיע שהוא מתכוון לשם מצוה אזי אין כופין; אלא אפילו אם היבם תבע לייבם, כלומר שיודעים בו שכוונתו לשם מצוה, בכל זאת אין נזקקין לו.
מעניינת היא דרכו של בעל הלכות גדולות בנושא זה. בהלכות ייבום וחליצה הוא כותב את הדברים הבאים: "ואי אמרה יבמה לא ניחא לי ביבם, לא מייבם לה בעל כרחה, דאמר רב ששת משום רבי אלעזר בן עזריה, מניין ליבמה שנפלה לפני מוכה שחין שאין חוסמין אותה, שנאמר 'לא תחסום שור בדישו' וסמיך ליה 'כי ישבו אחים יחדיו'"<sup class="footnote-marker">66</sup><i class="footnote">הלכות גדולות סי' לא, ד"ה ואי אמרה.</i>. אח"כ הוא ממשיך: "אי אמר יבם, יבומי הוא דמייבימנא לה, מחלץ לא חליצנא לה, מעשינן ליה למיחלץ, שנאמר 'וקראו לו זקני עירו'. ותניא: 'וקראו' הן ולא שלוחן. 'ודיברו' – מלמד שנותנין לו עצה ההוגנת לו. שאם היה הוא ילד והיא זקנה, הוא זקן והיא ילדה, אומרים לו: מה לך אצל זקינה, מה לך אצל ילדה. כלך אצל שכמותך ולא תכניס קטטה לתוך ביתך. ואי לא משגח אכפינן ליה, כדתניא: 'יקריב אותו' – מלמד שכופין אותו. יכול על כורחו, ת"ל 'לרצונו'. הא כיצד, כופין אותו עד שיאמר רוצה אני. וכן אתה אומר בגיטי נשים – כופין אותו עד שיאמר רוצה אני". שלושה דברים חשובים ניתן ללמוד מדבריו. האחד הוא, שמכך שאין חוסמין את טענותיה, הוא אינו למד שכופין אותו לחלוץ, אלא רק שאין כופין אותה להתייבם בעל כורחה. שנית, הא דנותנים לו עצה הגונה, פירושו שאם הוא אינו מקבל את העצה אזי כופין אותו לחלוץ. דבר זה הוא לומד מהכלל של 'כופין אותו עד שיאמר רוצה אני'. משמע שהוא סובר דהא דאיתא בברייתא 'וכן בגיטי נשים', אין הכוונה רק לאותם דינים שכופין אותו על פי המשנה בפרק המדיר, אלא לכל דבר בענייני גיטין וייבום שלפי דעתם של חז"ל היה מן הראוי שיעשו, אזי כופין עד שיאמר רוצה אני, על פי הפסוק 'יקריב אותו לרצונו'. והעניין השלישי הוא, שבעצם לא משנה מה היא 'העצה הטובה' שנותנים לו, אלא על כל דבר שחז"ל סוברים שמן הראוי לחלוץ, כלומר שאין חוסמין את טענותיה, אזי כופין אותו עד שיאמר רוצה אני. ואם כך, אם היבמה אומרת לא ניחא לי להתייבם לו, לא רק שאין חוסמין את טענותיה כך שלא תתייבם לו בעל כורחה, אלא גם כופין אותו לחלוץ לה. ועוד דבר אחד אפשר להסיק מדבריו. אם היא אומרת שאין רצונה להתייבם משום שהיבם לא ניחא לה, אזי זה מספיק כאמתלא, כטענה שאין לחסום, וזה נכון ואמיתי. האם יש לך 'חסימה' יותר חמורה מלכפות אותה שתקבל על עצמה בעל שהיא אינה רוצה בו?! נמצא איפוא שגם בה"ג סובר כרש"י וכר"ת שכופין את היבם להוציא, כל זמן שהיא אינה רוצה להתייבם. ודבר זה לבד מהווה טענה מספיקה.
אבל הרי"ף והרמב"ם סוברים שגם בזמן הזה מצות ייבום קודמת, ולשיטתם אין כופין אותו לחלוץ אם אמרה לא בעינא ליה. אמנם התשב"ץ פוסק בתשובותיו שבמידה ונתנה אמתלא לדבריה אזי כופין אותו. השאלה שהתשב"ץ נשאל היתה בעניין יבמה שנפלה לפני יבם שאינו הגון לה מכמה טעמים, והיבם רצה לייבמה, אלא אם כן יתנו לו ממון רב ואזי הוא יפטור אותה בחליצה. מסקנת התשב"ץ היא שאף אם לא נשים לב לטענותיה הרי היא כמורדת, ובאשת איש מורדת פסק הרמב"ם שכופין, אותו. על החולקים עליו הוא כותב: "ואע"ג שהאחרונים ז"ל נחלקו עליו בא"א וכתבו שאין כופין, היינו לכתחילה, אבל בדיעבד אם עשה מעשה בדבר – כ' הרא"ש ז"ל דהויא מגורשת. וכיון דאפי' בגט הויא מגורשת בדיעבד בחליצה אפילו לכתחילה כופין אותו, שהרי מצינו לבעלי הגמרא שהחמירו בגט יותר מבחליצה"<sup class="footnote-marker">67</sup><i class="footnote">שו"ת התשב"ץ ח"ב סי' קפ.</i>. עוד נראה לנו שהרי"ף והרמב"ם הם בעיקר אלו שסוברים שמצות ייבום קודמת. והנה הרמב"ם הוא שפוסק שאפילו במורדת כופין אותו להוציא, ואף הרי"ף, הרי הוא הוא שפסק בדינא דמורדת, על פי תקנת הגאונים בישיבות שכופין אותו להוציאה. ויש עוד להוסיף, שאפילו אלו הסבורים שמצות ייבום קודמת, הרי הם מודים שאין חוסמין את טענות האלמנה, שהרי אין מי שחולק על מאמרו של רב ששת. ועל אף שהם חולקים על רש"י ור"ת בעניין איזו מצוה קודמת, מדוע לנו להרבות את המחלוקת ולומר שהם חולקים גם בפירוש ההלכה שאין חוסמין את טענות היבמה, שלשיטתם אין הכוונה שכופין לחלוץ, אלא רק שמטעינן ליה, ואם אין זה מספיק אזי היא תיוותר אלמנה חיה כל ימיה. מתשובותיו של הרא"ש מוכח, שכאשר יש לה טענה אזי כופין אותו לחלוץ. השאלה שנשאלה לפניו היתה בדין: "יבמה שנפלה לפני יבם נער ובער ואינה חפצה להתייבם לו, והיבמה עניה, והיבם אינו רוצה לחלוץ עד שיתנו לו דבר קצוב"<sup class="footnote-marker">68</sup><i class="footnote">שו"ת הרא"ש כלל נב סימן א.</i>. כתב הרא"ש שאם יכולין להטעותו, "שידרו לו ממון על מנת שיחלוץ, הרי טוב, וידרו לו ממון ולא יתנו לו: כי חליצה מוטעת כשרה". אבל אם אי אפשר להטעותו, אזי הרא"ש פסק שבמקרה זה שאין כוונת היבם לשם מצוה, אלא לממון שישלמו לו בכדי שיחלוץ, אזי כופין אותו "לקיים מצות חליצה בחינם, בלי ממון". תשובתו נסמכת בעיקר על דברי רש"י, שאם נותנת אמתלא לדבריה כופין את היבם לחלוץ, והוא מביא את כל ראיותיו של רש"י. הוא גם מצטט את שיטת ר"ת שבזמן הזה מצות חליצה קודמת, דסתמא דגמרא כאבא שאול. והוא מדייק עוד ואומר שההלכה כמו אבא שאול, "ולפי פסק שלנו אף בלא אמתלא". הוא גם מזכיר שבפסק זה רבו החולקים. אכן, בשאלה שלפניו הוא פוסק כרש"י משום שהיבם מתכוון לממון ולא לשם מצוה, וגם לצידה של היבמה ניצבת הטענה שהיבם הוא נער ובער.
מכל הנ"ל משמע שכל היכא שיש ליבמה טענה, לא רק שאין חוסמין אותה, אלא שכופין את היבם לחלוץ. הטענות שעשויות לבוא הן מכל הסוגים: היבם אינו הגון; או שהוא נער או שהוא זקן; הוא אינו יכול לפרנס את אשתו; או שהוא חולה: ואפילו אם היא סתם אומרת שלא ניחא לה להתייבם לו.
<b>ד</b><br><big><strong>משום עיגונא </strong></big>
במקרים רבים חכמים החליטו שמן הראוי להקל על האשה בעניינים שונים על מנת שלא תתעגן. בכדי להקל עליה הם התירו לחרוג מכללי ההלכה שקיימים במקומות אחרים. במשנה הראשונה של מסכת גיטין שנינו: "המביא גט ממדינת הים צריך שיאמר בפני נכתב ובפני נחתם"<sup class="footnote-marker">69</sup><i class="footnote">משנה גיטין פ"א א.</i>. פליגי בה רבה ורבא. רבה סבר שהטעם לכך הוא לפי שאינם בקיאים שהגט צריך להיכתב לשמה, ואם כן השליח המעיד 'בפני נכתב' וכו', מעיד שהיה זה לשמה. רבא סבר שהטעם הוא משום שאין עדים מצויים בכדי שנוכל לקיים את חתימת העדים בגט שמובא מבבל לא"י, והגט צריך קיום למקרה שהבעל יערער עליו ויאמר שהגט לא ממנו. והנה, בין לרבה ובין לרבא השליח שמביא את הגט הוא גם עד שמעיד על כשרותו. ועל כן שואלת הגמרא, אם כך אזי בין לרבה ובין לרבא ליבעי שני עדים, 'מידי דהוה אכל עדויות שבתורה דבעי תרי'. התירוץ בין לרבה ובין לרבא הוא דהא דשליח צריך להעיד זהו דין דרבנן (על פי רבה, רובם של סתם ספרי דדייני מיגמר גמירי וכותבים את הגיטין לשמה. ולרבא, עדים החתומים על השטר הרי הם נעשו כמי שנחקרה עדותם בבית דין ואין צורך בקיום החתימה), "ומשום עיגונא אקילו בה רבנן"<sup class="footnote-marker">70</sup><i class="footnote">גיטין ג ע"א.</i>. משום זה השליח נאמן כשניים.
אם בדין הנ"ל הבעיה היא שלעיתים קשה למצוא שני שליחים להבאת הגט ממדינת הים לא"י, בעיה שונה מזו ישנה כאשר ישנם עדים אבל הם אינם יודעים לחתום. במקרה כזה, רב אמר שמקרעין להם נייר חלק והם ממלאים את הקרעים בדיו. וכך גם שנינו בברייתא. אכן, דבר זה הותר לדעת רשב"ג דווקא בגט אשה ולא בשאר שטרות, והלכה כמותו. ר' אלעזר מסביר את טעמו: "שלא יהו בנות ישראל עגונות"<sup class="footnote-marker">71</sup><i class="footnote">גיטין יט ע"ב.</i>. הקילו בכך גם משום שחתימת עדים בגט הינה מדרבנן משום תיקון העולם<sup class="footnote-marker">72</sup><i class="footnote">משנה גיטין פ"ד ג.</i> (וכן הקילו בכדי להציל את האשה מן הייבום או החליצה).
לפי התוספתא בפרק משילין, אין מגרשין בשבת<sup class="footnote-marker">73</sup><i class="footnote">תוספתא ביצה פ"ד ד.</i> (ככל הנראה הטעם הוא משום שמא יכתבו את הגט), מכל מקום בגמרא בפרק הזורק ישנו מעשה בשכיב מרע אחד ופסקו שיכול לגרש בגט שנכתב מער"ש. טעם ההיתר הוא שלא תיפול האשה לפני יבם<sup class="footnote-marker">74</sup><i class="footnote">גיטין עז ע"ב. וראה בתוספות ד"ה ותיזיל. וראה גם בתוספות עירובין עא ע"א ד"ה ומקני.</i>.
אבל לא רק בדינים שהם מדרבנן הקילו, אלא אפילו בדינים שהם מדאורייתא מצאו חז"ל דרכים העוקפות את הדינים המקובלים, בכדי להציל את האשה מעגינות ואפילו מחשש עגינות. כך, האשה שהלך בעלה למדינת הים ובא עד אחד והעיד שהבעל מת, הגם שמצד הדין על פי שנים עדים יקום דבר, בכל זאת התירו לה להינשא על פי עד אחד<sup class="footnote-marker">75</sup><i class="footnote">משנה יבמות פ' טז ז. ובגמרא פז ע"ב.</i>. ולא זו בלבד, אלא שלמרות שעל פי דין אין מקבלים עדות לא עד מפי עד, ולא אשה מפי אשה, ולא עבד מפי עבד ושפחה מפי שפחה, בכל זאת מסקנת הש"ס היא שמתירין לה להינשא, "מתוך חומר שהחמרת עליה בסופה הקלת עליה בתחילה"<sup class="footnote-marker">76</sup><i class="footnote">יבמות פח ע"א.</i>. כלומר, מכיוון שאם העדות אינה אמיתית והבעל אכן יחזור לאחר שתינשא, הרי הדין הוא שהיא יוצאת מזה ומזה, ואין לה כתובה לא מזה ולא מזה וכו' כדאיתא במשנה<sup class="footnote-marker">77</sup><i class="footnote">משנה יבמות פ"י א.</i>, על כן היא מדייקת מאד לפני שהיא נישאת לאחר, ומשום כך הקלו עליה להינשא על פי עד אחד או עד מפי עד. ועל כך שואל התלמוד: "לא ליחמיר ולא ליקיל", והתשובה: "משום עיגונא אקילו בה רבנן"<sup class="footnote-marker">78</sup><i class="footnote">יבמות פח ע"א. לעניין השאלה על יסוד מה היה לחכמים כוח להקל בדינים שהם מדאורייתא, ראה להלן בפרק ח – 'כוחם של חכמים'.</i>. בעניין זה הקלו אפילו בדיני עדות שהם מדאורייתא.
חידוש גדול אחר אנו מוצאים בגט שניתן על תנאי, שבמידה והבעל יעמוד בתנאו אזי הגט לא יחול. למשל, הבעל נוסע למקום רחוק ונותן גט לאשתו, והוא מתנה שבמידה והוא לא יחזור בתוך זמן מסוים, היא תהיה מגורשת, ואם הוא יחזור אזי הגט בטל. ואכן הוא עושה כל מאמץ על מנת לחזור בזמן, אבל הוא נאנס בדרכו והוא אינו מגיע בזמן, הרי היא מגורשת. במקרה זה, הבעל אינו יכול לטעון אנוס הייתי, על אף שבדרך כלל טענת אונס מהני בכדי שלא לחייב את המתנה; בכל זאת כאן הדין הוא כרבא שפסק שאין אונס בגיטין. פסק זה דרש אומץ לב גדול, שהרי מן התורה לכאורה הגט הזה פסול, ואם כן רבא שהכשיר את הגט, הרי הוא התיר אשת איש לעלמא. לפי הגמרא אין שום יסוד לפסקו של רבא, "אלא רבא סברא דנפשיה קאמר"<sup class="footnote-marker">79</sup><i class="footnote">כתובות ב ע"ב.</i>. אחד מהטעמים שלו הוא 'משום צנועות' כלומר, "דאי אמרת לא להוי גט (כאשר הבעל נאנס), זימנין דלא אניס וסברה דאניס ומיעגנא ויתבה". כלומר, אם נאמר שיש אונס בגיטין לפעמים יקרה שהבעל לא יחזור מרצונו והגט כשר, אבל אשה צנועה תחשוש שאפשר שהוא לא חזר מפני שנאנס והגט אינו גט, והיא תיעשה עגונה. ועל כן, משום חשש עגינות החליט רבא שאין אונס בגיטין והגט חל תמיד במידה והתנאי לא נתקיים. והלכה כמותו.
<b>ה</b><br><big><strong>הפקעת קידושין </strong></big>
דינו של רבא שאין אונס בגיטין זקוק לביאור. הרי כלל גדול הוא ש'אונס רחמנא פטריה', היינו התורה מכירה בטענת אונס בכל מקום. אם כך, אם הבעל נמנע מלבוא במועד הקבוע מחמת האונס, הרי הוא כביכול מילא את תנאו ובא, והגט איננו גט כשר על פי התורה, ואם כן האשה הינה אשת איש גמורה מדאורייתא. אם כן, הא כיצד מתירים לה להינשא בגט זה משום חשש עגינות? זוהי אכן קושיית התלמוד על דינו של רבא: "ומי איכא מידי, דמדאורייתא לא להוי גט, ומשום צנועות ומשום פרוצות שרינן אשת איש לעלמא?"<sup class="footnote-marker">80</sup><i class="footnote">כתובות ג ע"א.</i>. בחידוש נועז ומפליא מתרצים את הקושיא: "כל דמקדש אדעתא דרבנן מקדש, ואפקעינהו רבנן לקידושי מיניה". דבר זה נכון לא רק בקידושי כסף, אלא גם אם קידש בביאה. את הכסף מפקירים על פי הכלל 'הפקר בי"ד הפקר', והמעות נעשות מתנה למפרע. את מעשה הביאה מבטלים מהיותו מעשה קידושין, על ידי: "שויוה רבנן לבעילתו בעילת זנות". מקור הרעיון של הפקעת קידושין באופן הזה נמצא בפרק השולח. רבן גמליאל הזקן תיקן שהבעל אינו יכול לבטל את הגט שמסר לשליח, שלא בפני השליח או בפני אשתו מפני תיקון העולם. היינו, מפני ההשלכות החמורות שעשויות להיות אם האשה תינשא לאחר, מכיוון שהיא לא ידעה שבעלה ביטל את הגט שמסר לה השליח, ואף השליח לא ידע על כך. השאלה היא, מה הדין אם הבעל עובר על תקנת ר"ג הזקן ומבטל את הגט בפני בי"ד 'שהוא עושה במקום אחר'? בעניין זה: "ת"ר: בטלו – מבוטל, דברי רבי: רשב"ג אומר: אינו יכול לא לבטלו ולא להוסיף על תנאו, שא"כ, מה כח ב"ד יפה"<sup class="footnote-marker">81</sup><i class="footnote">גיטין לג ע"א. ראה גם יבמות צ ע"ב. ישנו דין נוסף שבו מוצאים את ההסבר הזה להפקעת קידושין, והוא בגיטין עג ע"א.</i>. וקשה: "ומי איכא מידי דמדאורייתא בטל גיטא, ומשום מה כח ב"ד יפה שרינן אשת איש לעלמא?". והתשובה היא כמו בקושיא הנ"ל על דינו של רבא: "אין, כל דמקדש אדעתא דרבנן מקדש, ואפקעינהו רבנן לקידושין מיניה. אמר ליה רבינא לרב אשי: תינח דקדיש בכספא, קדיש בביאה מאי איכא למימר? שויוה רבנן לבעילתו בעילת זנות".
עצם המושג של הפקעת קידושין דורש בירור נרחב. אמנם לעניינו, הרי שבעבודה זו ניתן להסתפק בהסתמכות על פירושיהם של הרש"י והתוספות<sup class="footnote-marker">82</sup><i class="footnote">את ביאור העניין לעומקו תמצא בספרי 'תנאי בנישואין ובגט', הוצאת מוסד הרב קוק, ירושלים תשכ"ז.</i>. את המושג: 'אדעתא דרבנן מקדש', מפרש רש"י ואומר: "להיות קידושין חלין כדת משה וישראל שהנהיגו חכמי ישראל, והרי הם אמרו שיפקיעו כל קידושין שבישראל על ידי גט כזה, הילכך פקעי שעל מנת כן קידשה"<sup class="footnote-marker">83</sup><i class="footnote">רש"י גיטין לג ע"א ד"ה אדעתא דרבנן.</i>. באופן דומה לזה מפרשים גם התוספות. האמירה של המקדש בשעת הקידושין, 'כדת משה וישראל', מובנה הוא: אדעתא דרבנן. אמנם, על אף שרש"י אמר שבדין זה הם אמרו שהקידושין יופקעו על ידי הגט הזה, הרי שכוונתו של רש"י הינה שבמקרה זה חכמים מפקיעים את הקידושין, וזאת מפני שהגט כבר נמסר לאשה למרות שהבעל ביטל אותו, ומן התורה הגט הזה בטל. זהו הטעם פה. אבל אין רצונו של רש"י לומר שרק במקרים שיש גט, רק אז יש כוח ביד חכמים להפקיע את הקידושין. סוף סוף הגט הינו פסול והרי הוא כחספא בעלמא, ואין לו שום תפקיד כגט.
ישנן שתי דוגמאות נוספות שבהן הקידושין מופקעים אף ללא גט שכזה. במסכת יבמות מסופר על מעשה שקרה בנרש: "ואיקדישה כשהיא קטנה, וגדלה ואותביה אבי כורסייא"<sup class="footnote-marker">84</sup><i class="footnote">יבמות קי ע"א.</i>. והנה בא איש אחד וחטפה מהראשון וקידש אותה, ולקחו אותה מן השני וחזרה לבעלה הראשון בלי גט מן השני. מסקנת הגמרא היא, שעל אף שלא נתקדשה לראשון מן התורה, שהרי את הקידושין היא קיבלה בקטנותה, מכל מקום חז"ל ביטלו את קידושי השני, והטעם הוא: "הוא עשה שלא כהוגן, לפיכך עשו בו שלא כהוגן, ואפקעינהו רבנן לקידושי מיניה". ואפילו אם קידש בביאה, שויוה רבנן לבעילתו בעילת זנות. כאן לא נזכר הטעם של דכל דמקדש אדעתא דרבנן מקדש, מכל מקום רש"י מפרש את השקלא וטריא בעניין כאילו טעם זה נאמר בפירוש. שכן הוא כותב שם כך: "דכל דמקדש תולה בדעת חכמים הוא, דהא כדת משה וישראל קאמרינן ורבנן אמרי דחוטף אשה מבעלה (כלומר, בעלה של קטנה שגדלה ועדיין לא נתקדשה) לא ניהוי קידושין"<sup class="footnote-marker">85</sup><i class="footnote">רש"י יבמות שם ד"ה וקא אפקעינהו.</i>. משמע שלרש"י אין שום הבדל בין הפקעת קידושין המוזכרת בפרק השולח ובין האי עובדא דנרש. בפרק השולח מפקיעין מפני שהבעל ביטל את הגט מבלי להודיע לשליח או לאשה, וכאן מפקיעים משום שעשה שלא כהוגן. בשני המקומות הוא פעל נגד תקנת חז"ל בקידושין. והנה, מכיוון שכל המקדש אדעתא דרבנן מקדש, והלה פעל נגד דעתם של רבנן, ממילא מפקיעין את הקידושין. הפקעת קידושין לגמרי, מסוג המקרים של עובדא דנרש, מצויה גם בפרק חזקת הבתים. נאמר שם בשמו של רבא שהלכתא היא: "תליוהו וזבין – זביניה זביני"<sup class="footnote-marker">86</sup><i class="footnote">בבא בתרא מח ע"א.</i>. כלומר, מי שאנס את חבירו על מנת שימכור לו חפץ מסוים והלה מסכים, על אף שההסכמה היא מתוך אונס, בכל זאת המכר קיים. ואולם לעניין תליוה וקידש אמר מר בר רב אשי שאלו וודאי אינן קידושין, והוא מסביר: "הוא עשה שלא כהוגן, לפיכך עשו עמו שלא כהוגן ואפקעינהו רבנן לקידושיה מיניה"<sup class="footnote-marker">87</sup><i class="footnote">בבא בתרא מח ע״ב.</i>. גם פה כמו במסכת יבמות חסר המשפט, דכל דמקדש אדעתא דרבנן מקדש. הרשב"ם מפרש כאן כמו שרש"י פירש בעניין מעשה דנרש, כלומר כאילו הגמרא אכן כתבה דכל דמקדש וכו'. וכך הוא כותב: "ובמקום אחר מפרש דכל דמקדש אדעתא דרבנן מקדש כדת משה וישראל ורבנן אמור לא ליהוו קידושין, נמצא שלא קידשה זה, שהרי בדעת חכמים תלה והם אינם חפצים בקידושין הללו"<sup class="footnote-marker">88</sup><i class="footnote">רשב"ם בבא בתרא שם ד"ה מר בר רב אשי.</i>. הרשב"ם מפרש את הכלל 'הוא עשה שלא כהוגן לפיכך עשו עמו שלא כהוגן' כפי שרש"י מפרשו. כלומר, מכיוון שהוא עשה שלא כהוגן, הרי הוא עשה שלא כדעת חכמים, ועל כן הם דוחים קידושין כאלו.
אמנם בין לרש"י ובין לרשב"ם עדיין קשה, מדוע בשני המקומות האלו לא הובא העיקרון ש'כל דמקדש אדעתא דרבנן מקדש'. מסיבה זו התוספות בפרק חזקת הבתים בחרו בדרך אחרת בפירוש הסוגיא. הם מעירים שהן בפרק חזקת הבתים והן במסכת יבמות חסרות המילים 'כל דמקדש אדעתא דרבנן מקדש', וזאת משום שהוא אכן לא קידש על דעת חכמים, שהרי הוא עשה שלא כהוגן. וכיוון דאפקעינהו רבנן לקידושין מיניה, הגם שלא קידש אדעתא דרבנן, הרי צריך לומר שהן בפרק חזקת הבתים והן בפרק בית שמאי הסברא היא שיש כוח ביד חכמים לעקור דבר מן התורה ואפילו בקום ועשה. ועל כך מקשה התלמוד: "בשלמא דקדיש בכספא מצו רבנן להפקיר הכסף ולתת במתנה לאשה, אלא דקדיש בביאה אע"ג דיש כח ביד חכמים לעקור דבר מן התורה היינו היכא דליכא עבירה וכו'. אבל ביאה, וכי יעשו חכמים ביאתו ביאת עבירה. ומשני: אין, ודאי דשוויוה ביאתו ביאת זנות"<sup class="footnote-marker">89</sup><i class="footnote">תוספות בבא בתרא שם, ד"ה תינח קדיש בכספא.</i>. תמצית דבריהם היא, שבמקום שהקידושין נעשו שלא כהוגן ואין מקום לומר 'כל דמקדש אדעתא דרבנן מקדש', אזי מפקיעים את הקידושין, משום שיש כוח ביד חכמים לעקור דבר מן התורה, אבל במקום שהקידושין היו כהוגן והם קיימים, אזי מפקיעים על יסוד הכלל: 'כל דמקדש אדעתא דרבנן מקדש'.
ישנם שיטות וביאורים רבים בנושא הפקעת קידושין. בספרי 'תנאי בנישואין ובגט' השתדלתי לסדר אותם ולהראות את ההשלכות שלהם. לע"ד הצלחתי להוכיח שלאור המציאות של ימינו אפשר לתקן תקנות ולהפקיע את הקידושין מחמתן גם בזמנינו אנו<sup class="footnote-marker">90</sup><i class="footnote">ראה בפרט בספרי 'תנאי בנישואין ובגט', בפרק ד – 'הפקעת קידושין'.</i>. מכל הנזכר והנאמר ניתן ללמוד עד כמה היו חז"ל מודעים למצבה הנחות של האשה כלפי בעלה. חוסר השוויון בזכויותיה הטריד אותם מאד, והם השתדלו לשפר את כוחה על ידי חידוש של דינים ותקנות לטובתה. כך למשל, הגם שמן התורה הבעל יכול לגרש את אשתו בעל כורחה, חיובי הבעל מצטמצמים ל'שארה, כסותה ועונתה' – דהיינו מזונותיה, הכסות שהיא לובשת, ו'לבוא עליה כדרך כל הארץ'. הנה, הכתובה שהיא מקבלת מבעלה אם הוא מגרשה, הרי זה מתקנת חכמים "כדי שלא תהא קלה בעיניו להוציאה"<sup class="footnote-marker">91</sup><i class="footnote">יבמות פט ע"א; כתובות לט ע"ב, ועוד מקומות. בתלמוד ישנה מחלוקת האם כתובה היא מדאורייתא או מדרבנן. (ראה כתובות קי ע"ב לדעתו של רשב"ג. וראה בכתובות נו ע"ב שר' מאיר סבר שכתובה דאורייתא היא). סתמא דגמרא סובר שהכתובה מדרבנן. וכן פסק הרי"ף בסוף מסכת כתובות (וראה שם את דברי הר"ן, סה ע"ב מדפי הרי"ף ד"ה ועניין הלכה) וכן פסק הרמב"ם בהלכות אישות פ' יב ה"ב. וכן משמע גם מרש"י כתובות נד ע"א ד"ה או דילמא כתובה. רבינו תם חולק וסובר שכתובה מדאורייתא, והוא מסתמך על המנהג דכתבינן בכתובה 'כסף זוזי מאתן דחזי ליכי מדאורייתא (הר"ן שם כותב שזוהי טעות לכתוב כן), וסמכינן ארשב"ג (תוספות כתובות י ע"א ד"ה אמר רב נחמן). אכן, מקור שיטתו של רשב"ג מצוי בברייתא בכתובות י ע"א, ושם נאמר: "מכאן סמכו חכמים לכתובת אשה מן התורה". יפה דייקו התוספות במסכת סוטה. "לאו ממש דאורייתא, אלא אית ליה סמך מדאורייתא" (תוספות סוטה כז ע"א ד"ה אשת איש).</i>. וכן שאר החיובים של הבעל לגבי אשתו, אלו הם תנאי כתובה שהתקינו חכמים, כגון: "לרפאותה אם חלתה, ולפדותה אם נשבית, ולקברה כשתמות, ולהיות ניזונת מנכסיו ויושבת בביתו אחר מותו כל זמן אלמנותה, ולהיות בנותיה ממנו ניזונות מנכסיו אחרי מותו עד שיתארסו, ולהיות בניה הזכרים ממנו יורשין כתובתה יתר על חלקם בירושה שעם אחיהם"<sup class="footnote-marker">92</sup><i class="footnote">רמב"ם הלכות אישות פ' יב ה"ב.</i>. (זה האחרון היה חשוב בזמנים ובמקומות שהאיש יכול היה להתחתן עם כמה נשים).
אם תקנת הכתובה הגבילה במידת מה את כוח הבעל לגרש את אשתו נגד רצונה, הרי שבמקרה אחד חז"ל לקחו ממנו לגמרי את הזכות לגרש את אשתו, וזהו בדין אשה שנשתטית. "דבר תורה שוטה מתגרשת, מידי דהוה אפיקחת בעל כרחה"<sup class="footnote-marker">93</sup><i class="footnote">יבמות קיג ע"ב.</i>. כלומר, כמו שהבעל מגרש את אשתו ואפילו שלא לרצונה, כך הוא גם מגרש את אשתו השוטה הגם שאין לה רצון משלה. אפילו אם אינה יכולה לשמור את עצמה מחמת חולשת שכלה, כל זמן שהיא יכולה לשמור על גיטה, שהיינו שבעלה משלחה והיא אינה חוזרת, הרי היא מתגרשת מדין תורה. אבל חז"ל החליטו שאשה שאינה יכולה לשמור על עצמה אין לגרש, כדי "שלא ינהגו בה מנהג הפקר".
גם אחרי חתימת הש"ס בתקופת הגאונים ואחריהם בכל תפוצות ישראל, המשיכו גדולי הרבנים שבכל דור את המסורת התלמודית בעניין שיפור מצבה של האשה וחיזוק ידיה. נאמן למסורת זו תיקן רבינו גרשום את תקנותיו המפורסמות והטיל חרם על מי שנושא אשה על אשתו<sup class="footnote-marker">94</sup><i class="footnote">כבר בתלמוד מובאת דעתו של רב אמי שכל הנושא אשה על אשתו יוציא ויתן כתובה. ראה יבמות סה ע"א.</i>, ועל מי שמגרש את אשתו בעל כורחה. באחת מתשובותיו מעיר הרא"ש שרבן גמליאל "תיקן להשוות כח האשה לכח האיש: כמו שהאיש אינו מוציא אלא לרצונו, כך האשה אינה מתגרשת אלא לרצונה"<sup class="footnote-marker">95</sup><i class="footnote">שו"ת הרא"ש כלל מב סי' א.</i>. דבר זה נכון רק בנקודה אחת, שאין הבעל יכול לגרש את אשתו אם לא לרצונה. האמת היא שאנו עדיין רחוקים מאד משוויון בחובות ובזכויות בין בעל ואשתו, בין איש ואשה, בענייני אישות וחיי משפחה. אין ספק שבתנאים הנוכחיים מקום הניחו לנו אבותינו להתגדר בו ולהמשיך בדרכם של חז"ל בנושא זה<sup class="footnote-marker">96</sup><i class="footnote">ראה למשל ספרי הנ"ל, 'תנאי בנישואין ובגט'.</i> עד ששוויון החובות והזכויות יתממש. במסגרת ההלכה האותנטית, הכל מוכן בכדי להשיג מטרה זו.

פרק ח; כוחם של חכמים

<big><strong>סמכותם של חכמים </strong></big>
<b>א</b><br>משה קיבל תורה מסיני. אכן, התורה ניתנה לעם ישראל כדרך החיים לעם כולו לדורי דורות. בכדי לנהל את חייו של עם שלם לאורך קיומו במהלך ההיסטוריה, דרושה לא רק ידיעת התורה, אלא גם סמכות למנהיגי העם לפתור בעיות ולהכריע את הדין במקרה של חילוקי דעות בפירוש דיני התורה וכוונתה. כוחה של סמכות זו בא לידי ביטוי בצורה בולטת בפרק הזהב, במעשה המפורסם סביב תנורו של עכנאי<sup class="footnote-marker">1</sup><i class="footnote">בבא מציעא נט ע"ב.</i>. במחלוקת שבין ר' אליעזר וחכמים, על אף שבמהלכה יצאה בת קול והכריזה שבכל מקום הלכה כר"א, לא היה בה להזיז את חכמים מדעתם. במהלך מחלוקת זו עמד ר' יהושע על רגליו וציטט את הנאמר בתורה: "לא בשמים היא"<sup class="footnote-marker">2</sup><i class="footnote">דברים ל יב.</i>. אין להשגיח בבת קול, שהרי כבר נאמר בתורה: "אחרי רבים להטות"<sup class="footnote-marker">3</sup><i class="footnote">שמות כג ב.</i>. בענייני פסיקת הלכה, מצות התורה היא שחכמים יקבלו על עצמם את האחריות לפסוק ולא ישימו לב אפילו לא להתגלות חדשה מן השמים. עמדתו של ר' יהושע שנתמכה על ידי חבריו היא סימן לאומץ לב בלתי רגיל. מה אפשר ללמוד מאגדתא זו? אין ספק שמצד האמת האובייקטיבית ר' אליעזר היה צודק, שהרי בת קול מן השמים מסכימה לשיטתו. אולם את סדרי החיים של עם או של חברה אי אפשר לנהל על ידי בת קול. זהו בעצם מובנו של הכלל 'אחרי רבים להטות'. אין כאן בירור של אמת אובייקטיבית, אלא סמכות חיונית למנהיגי העם<sup class="footnote-marker">4</sup><i class="footnote">ראה לעיל בפרק א, 'כוחה של הסברא'.</i>. אמנם דווקא משום שכלל זה איננו מהווה בירור הגיוני של האמת, אזי דעת היחיד או דעת המיעוט אינה מתבטלת, כבודה וערכה להלכה, הגם שלא למעשה, בעינה עומדת. כבר ראינו במשנה במסכת עדויות (פ"א ה) שדעת היחיד נשתמרה במשנה, כדי שאם יבוא בי"ד ותסתבר בעיניהם דעתו של היחיד – הרשות בידם לפסוק כמותו, ואפילו אם הם אינם גדולים בחכמה ובמניין מבית הדין הראשון שהכריע כנגד דעתו של היחיד. כן מוכח גם מהמעשה בתנורו של עכנאי. הגם שדוחים את דעתו ושיטתו של ר' אליעזר למעשה, ואפילו מנדים אותו לפי דין, אין כאן יחס של ביטול לגביו. אדרבה, מתוך הסיפור עולה שחבריו הרגישו בצורך לנדותו כבתוך טרגדיה מוסרית. ר' עקיבא שקיבל על עצמו להודיע לר' אליעזר על נידויו, אפילו בשעה מרה זו בשביל כולם, קורא אותו 'רבי', ואומר לו בעדינות: "כמדומה לי שחבירים בדילים ממך". הסיפור מעיד על הכרת חבריו של ר' אליעזר בגדלותו וגם על אהדתם אליו בגלל גורלו האישי לפי הבנתם. לבסוף, אכן נענש רבן גמליאל בגין הצער שנגרם לר' אליעזר. אכן, להלכה היה ר' אליעזר צודק, אולם למעשה היה הכרח לדחות את דבריו.
כן מוכח גם באותה הפלוגתא בין רבן גמליאל ור' יהושע בעניין קידוש החודש. לפי המשנה "שלח לו רבן גמליאל, גוזרני עליך שתבוא אצלי במקלך ובמעותיך ביום הכיפורים שחל להיות בחשבונך"<sup class="footnote-marker">5</sup><i class="footnote">משנה ראש השנה פ"ב ט.</i>. לבסוף, כאשר ר' יהושע ציית לדברי הנשיא "והלך ליבנה אצל רבן גמליאל ביום שחל יום הכיפורים להיות בחשבונו, עמד רבן גמליאל ונשקו על ראשו, אמר לו: בוא בשלום רבי ותלמידי, רבי בחכמה ותלמידי שקיבלת דברי". המקרה דומה במהותו לזה של תנורו של עכנאי. בפעם הזו קרה לר' יהושע מה שהוא בעצמו גרם שיקרה לר' אליעזר. גם במעשה זה השאלה לא היתה מי אכן צודק באורח עיוני. יתכן שר' יהושע, שגדולתו בחכמה הוכרה על ידי רבן גמליאל, אכן צדק באותו המעשה והעדים היו עדי שקר, ואילו רבן גמליאל טעה. מכל מקום, למעשה צדק רבן גמליאל בכך שהסמכות לקבוע את החודשים היתה מסורה לו ולבית דינו. ברורים הם דברי הרמב"ם בנושא זה, שכתב: "בית דין שקידשו את החודש, בין שוגגין בין מוטעין בין אנוסים – הרי זה מקודש, וחייבין הכל לתקן המועדות על יום שקידשו בו, אע"פ שזה ידע שטעו חייב לסמוך עליהם שאין הדבר מסור אלא להם, ומי שצווה לשמור המועדות הוא צווה לסמוך עליהם, שנאמר אשר תקראו אותם" וגו'<sup class="footnote-marker">6</sup><i class="footnote">רמב"ם הלכות קידוש החודש פ"ב ה"י.</i>. אבל דווקא משום כך אין לבטל את דברי ר' דוסא בן הרכינס, ועימו הסכים ר' יהושע. ר' דוסא בן הרכינס אמר בעניין זה: "עדי שקר הן. היאך מעידים על האשה שילדה ולמחר כריסה בין שיניה"<sup class="footnote-marker">7</sup><i class="footnote">משנה ראש השנה פ"ב ח.</i>. סברת ר' דוסא שנתקבלה על ידי ר' יהושע עודה קיימת, ואפשר שבמקרה דומה לזה בי"ד אחר יחליט כמותו. מכל מקום, בזמנו של ר' יהושע יום הכיפורים היה אל נכון לפי חשבונו של רבן גמליאל.
באופן דומה לדברי הרמב"ם הנ"ל מפרש הרמב"ן את מאמר הספרי על הפסוק בפרשת שופטים: "לא תסור מן הדבר אשר יגידו לך ימין ושמאל"<sup class="footnote-marker">8</sup><i class="footnote">דברים יז יא.</i>. לפי הספרי, כוונת התורה היא: "אפילו מראים בעיניך על ימין שהוא שמאל ועל שמאל שהוא ימין, שמע להם"<sup class="footnote-marker">9</sup><i class="footnote">ספרי דברים קנד.</i>. הרמב"ן בפירושו על התורה כתב: "ועניינו, אפילו תחשוב בלבך שהם טועים, והדבר פשוט בעיניך כאשר אתה יודע בין ימינך לשמאלך, תעשה כמצוותם, ואל תאמר איך אוכל החלב הגמור הזה או אהרוג האיש הנקי הזה, אבל תאמר כך צווה אותי האדון המצווה על המצוות שאעשה בכל מצוותיו ככל אשר יורוני העומדים לפניו במקום אשר יבחר ועל משמעות דעתם נתן לי התורה אפילו יטעו" וכו'<sup class="footnote-marker">10</sup><i class="footnote">רמב"ן דברים יז יא.</i>. אכן, אליבא דאמת ישנו הבדל גדול בין דברי הרמב"ן לבין הדוגמא שמובאת ברמב"ם. הרמב"ם מדבר על קידוש החודש וקביעת המועדים, והלא אלו נמסרו לגמרי לידי בית הדין הגדול. והרי אלו הם דברי ר' עקיבא לר' יהושע: יש לי ללמוד שכל מה שעשה רבן גמליאל עשוי, שנאמר 'אלה מועדי ה' מקראי קודש אשר תקראו אותם' (ויקרא כג ד), בין בזמנן בין שלא בזמנן אין לי מועדות אלא אלו"<sup class="footnote-marker">11</sup><i class="footnote">משנה ראש השנה פ"ב ט.</i>. כלומר, קביעת המועדים תלויה לגמרי בקביעת בית הדין. הם חלים דווקא באותו הזמן שהם קובעים. אבל לכאורה שונה הוא איסור חלב או איסור רציחה. האם נאמר שהשאלה האם חלב אסור או לא – תלויה בהחלטת בית הדין בירושלים? למרות מה שאמר הרמב"ם בהלכות קידוש החודש, הרי בהלכות שגגות הוא כותב: "הורו בית דין לאכול חלב הקיבה כולו, וידע אחד מן הקהל שטעו ושחלב הקיבה אסור ואכלו מפני הוראתן, שהיה עולה על דעתן שמצוה לשמוע מבית דין אע"פ שהם טועים, הרי זה האוכל חייב חטאת קבועה על אכילתו"<sup class="footnote-marker">12</sup><i class="footnote">רמב"ם הלכות שגגות פי"ג ה"ה.</i>. אין ספק שדברי הרמב"ם אינם סותרים זה את זה. אין לדמות את קביעת המועדים המסורה לגמרי ביד בית הדין, לאיסורים שהם קיימים בכוח עצמם מטבע מהותם. פסקו של הרמב"ם מיוסד על המשנה והגמרא בריש מסכת הוריות: "הורו בית דין וידע אחד מהן שטעו או תלמיד והוא ראוי להוראה, והלך ועשה על פיהן... הרי זה חייב מפני שלא תלה בבית דין"<sup class="footnote-marker">13</sup><i class="footnote">משנה הוריות פ"א א.</i>. הגמרא מפרשת את המשנה במצב שבו התלמיד הראוי להוראה הוא דוגמת שמעון בן עזאי ושמעון בן זומא, והם טעו ב"מצוה לשמוע דברי חכמים"<sup class="footnote-marker">14</sup><i class="footnote">הוריות ב ע"ב.</i>. היינו, הם חשבו שמצוה לשמוע לדבריהם ואפילו למיעבד איסורא.
אולם הדבר צריך ביאור. על אף שאין סתירה בדברי הרמב"ם, מכל מקום משמע לכאורה שהסוגיא בהוריות חולקת על הספרי בפירושה של המצוה 'לא תסור מן הדבר אשר יגידו לך ימין או שמאל'. בפרט, על פי פירושו של הרמב"ן קשה מאד להשלים בין העניינים השונים. הרמב"ן בהערותיו על ספר המצוות של הרמב"ם מנסה לפרק את הקושיא. אחרי שהסביר את הספרי הנ"ל לפי שיטתו, הוא מביא את הדין מריש מסכת הוריות וזו לשונו: "שאם היה בזמן הסנהדרין חכם וראוי להוראה והורו בית דין הגדול בדבר אחד להיתר והוא סבור שטעו בהוראתן, אין עליו מצוה לשמוע דברי החכמים ואינו רשאי להתיר לעצמו הדבר האסור לו, אבל ינהג חומר לעצמו. וכל שכן אם היה מכלל הסנהדרין, יושב עמהן בבית דין הגדול, ויש עליו לבוא לפניהם ולומר טענותיו להם והם שישאו ויתנו עמו. ואם הסכימו רובם בביטול הדעת ההוא שאמר ושבשו עליו סברותיו, יחזור וינהוג כדעתם אחרי כן לאחר שיסלקו אותו ויעשו הסכמה בטענתו"<sup class="footnote-marker">15</sup><i class="footnote">השגות הרמב"ן לספר המצוות שורש א ד"ה ומפורש.</i>. משמע שרצונו לומר שמי שראוי להוראה והוא אינו מסכים לדעת בית הדין הגדול, אזי יחמיר על עצמו עד אשר יזדמן לו להציע את דעותיו לפני הסנהדרין. ואם לאחר הדיון עימו בית הדין מחליטים לדחות את דעתו, הוא מחויב לציית לדבריהם ואסור לו להחמיר על עצמו משום 'לא תסור מן הדבר אשר יגידו לך' וגו'. ולפי פירושו, מה שנאמר שתלמיד שטעה במצוה לשמוע לדברי חכמים ושאין הדבר כן ואין אדם חייב להחמיר על עצמו ולעשות מה שאסור לפי דעתו, היינו דווקא לפני שהביע את דעתו לפני ביה"ד, אבל אחרי כן אזי המצוה עומדת בעינה ביחס לכל המקרים, ותלמיד הראוי להוראה שקיבל את הפסק המוטעה של בית הדין הגדול למרות ידיעתו האישית, הרי הוא נקרא כמי שעשה מדעת ב"ד ופטור מן הקרבן. נראה לנו שלפי פירושו העיקר חסר מן הספר. אם דינה של המשנה מוגבל לפרק הזמן שלפני התדיינות של הראוי להוראה עם בית הדין, היתה הגמרא צריכה לפרש זאת. קושייתנו עוד יותר חמורה על יסוד מה שמובא בירושלמי במסכת הוריות. בשקלא וטריא, שיש בה דמיון למה שמצוי בבבלי, טורח הירושלמי לברר במה טעה אותו התלמיד שהוא כשמעון בן עזאי. השאלה הסופית היא: "ואם בטועה לומר התורה אמרה אחריהם אחריהם אין זה שמעון בן עזאי. כהדא דתני, יכול אם יאמרו לך על ימין שהיא שמאל ועל שמאל שהיא ימין תשמע להם, תלמוד לומר 'ללכת ימין ושמאל', שיאמרו לך על ימין שהוא ימין ועל שמאל שהוא שמאל"<sup class="footnote-marker">16</sup><i class="footnote">ירושלמי הוריות פ"א ה"א, מה ע"ד.</i>. אין ספק שלפי פירושו של הרמב"ן בספרי, אכן ישנה סתירה בין הירושלמי לספרי. כיוון שבהבנת העיקרון של המצוה לשמוע דברי חכמים, הבבלי והירושלמי – אם אין ברצוננו להרבות מחלוקת – מסכימים לדעה אחת (הגם שהם שונים זה מזה בפירושה של המשנה עצמה), אזי מוכרחים לומר שאין הלכה כספרי. אמנם אם כן, אנו חותרים תחת דיני זקן ממרא ואשר גם הם יסודם באותם הפסוקים מפרשת שופטים.
לולי דמסתפינא הייתי אומר שהירושלמי והספרי מדברים על שני עניינים שונים זה מזה. נביא פעם נוספת את לשונם לשם עיון מדוייק בסגנונם. ניסוחו של הספרי הוא:
אפילו מראים בעיניך על ימין שהוא שמאל ועל שמאל שהוא ימין – שמע להם<sup class="footnote-marker">17</sup><i class="footnote">התורה תמימה על אתר (דברים יז יא) מצטט את המאמר בצורה הבאה: "אפילו נראין בעיניך על שמאל שהוא ימין ועל ימין שהוא שמאל, שמע להם". ובהערות הוא מסביר שהוא תיקן את המאמר בספרי על פי גירסת הגר"א. ראה בספרו 'אדרת אליהו': אפילו הוא אומר על שמאל שהוא ימין או להיפך.</i>.
וזו לשון הירושלמי: "יכול אם יאמרו לך על ימין שהיא שמאל ועל שמאל שהיא ימין תשמע להם, תלמוד לומר 'ללכת ימין ושמאל', שיאמרו לך על ימין שהוא ימין ועל שמאל שהיא שמאל".
ישנו הבדל גדול בין שתי הנוסחאות. הספרי משתמש בניב 'מראים בעיניך'. נראה לי לומר שהכוונה היא שלפי דעתך נראה לך שהם מראים על שמאל שהוא ימין. כלומר, מדובר פה על עניינים שניתן לדון עליהם לפי דעות שונות. המחלוקת אפשרית בדבר, ולפי ראות עיניך בית הדין הגדול אינו צודק, אזי אתה מחויב לשמוע להם. אבל סגנונו של הירושלמי הוא 'אם יאמרו לך'. ביטוי זה אינו שייך בעניינים שהמחלוקת הינה אפשרית בהם. מדובר פה על ימין שבלתי אפשרי להחליפו בשמאל וכו'. כלומר, דינים שאין בהם חילוקי דעות, שהם מקובלים וידועים בלי שום מחלוקת, ובית הדין טעו בדבר שהוא ידוע למי שראוי להוראה. וכן מוכח גם מפשטות לשונה של המשנה: "הורו בית דין לעבור על אחת מכל מצות האמורות בתורה"<sup class="footnote-marker">18</sup><i class="footnote">משנה הוריות פ"א א.</i>. כלומר, שאמרו על ימין שהוא שמאל ועל שמאל שהוא ימין, כלומר שטעו בדין תורה. אולם כאשר ביה"ד 'מראים בעיניך' אין לדבר על טעות, אלא על חילוקי דעות. על אף שאתה בטוח שאתה צודק, מכל מקום הסמכות נתונה לבית הדין הגדול לפסוק הלכה על פי ראות עיניהם. והנה, הספרי והברייתא בירושלמי מתייחסים לשני פסוקים שונים. הפסוק שאותו מפרש הספרי נמצא בפרשה המתחילה במילים 'כי יפלא ממך דבר', כלומר בתי הדין ואנשים הראויים להוראה אינם יכולים להסכים עליו. זהו עניינם של דברי הריבות 'בשעריך' (שיהיו חכמי העיר חולקים בדבר. – רש"י) ואזי 'קמת ועלית', ועל זה נאמר: "על פי התורה אשר יורוך ועל המשפט אשר יאמרו לך תעשה: לא תסור מן הדבר אשר יגידו לך ימין ושמאל"<sup class="footnote-marker">19</sup><i class="footnote">דברים יז יא.</i>. פשוט הוא שבלי הוראתם ובלי משפטם הדבר מוטל בספק, בגלל חילוקי הדעות שבנושא. אולם הירושלמי מתייחס לפסוק שבפרשת כי תבוא: "ולא תסור מכל הדברים <b>אשר אנכי מצוה אתכם היום ימין ושמאל ללכת אחרי אלהים אחרים לעבדם"</b><sup class="footnote-marker">20</sup><i class="footnote">דברים כח יד. הברייתא בירושלמי מצטטת את הפסוק כאילו כתוב 'ללכת ימין ושמאל'. אמנם פסוק זה אינו נמצא בתורה, והכוונה היא לפסוק שציטטנו בפנים: 'ימין ושמאל ללכת'.</i>. הרי שלא מדובר כאן על פסקי ההלכה של בית הדין הגדול של כל דור ודור, אלא דווקא על דינים הקבועים בתורת משה, והנה בדינים אלו מי שחושב שישנה מצוה לשמוע דברי חכמים הינו טועה<sup class="footnote-marker">21</sup><i class="footnote">לפי הסברנו ניתן להצדיק את שיטת בעל הלכות גדולות המונה את הפסוק 'לא תסור מכל הדברים האלה אשר אנכי מצוה אתכם היום', כלא תעשה. (ראה את מניין המצוות שלו לאוין סי' רפב). הרמב״ן בפירושו לתורה, ובעיקר בהשגותיו של ספר המצוות שורש ד, דוחה את דבריו. לכאורה משמע שאין עקביות בשיטת הבה"ג. מצד אחד הוא אינו מונה את כל אותן האזהרות הכוללות את כל המצוות כגון 'קדושים תהיו' (ויקרא יט ב), 'ושמרתם את כל המצוה אשר אנכי מצווך היום' (דברים יא ח), 'שמור את כל המצוה' (שם כז א) וכו' וכו'. לפי הרמב"ן, יפה מנה הבה"ג את 'והתקדשתם והייתם קדושים' (ויקרא יא מד) כמצוה מיוחדת, וזאת מפני שיש לה תוכן מיוחד, וראה שם את דבריו. אמנם, בכך שהוא מנה את הפסוק 'לא תסור מכל הדברים' וגו' כמצוה מיוחדת, הוא לכאורה סר משיטתו שלא למנות מצוות כוללות. על כן הרמב"ן מפרש את הפסוק כחלק מהבטחת הברכות בפרשה. פסוק זה נמשך אחר הכתוב למעלה 'ונתנך ה' לראש ולא לזנב... כי תשמע אל מצוות ה'... לשמור ולעשות. ולא תסור מכל הדברים' וגו' (דברים כח יג-יד). אמנם לפי הברייתא הנ"ל שציטטנו בפנים מהירושלמי, הרי שיש בפסוק הזה לאו מיוחד, דהיינו, לא לשמוע לבית הדין הגדול כאשר הם מורים לעבור על אחת ממצוות התורה.</i>.
הראיה לדברינו היא דינו של זקן ממרא. פרשת "כי יפלא ממך דבר"<sup class="footnote-marker">22</sup><i class="footnote">דברים יז ח.</i> היא יסוד הדין של זקן ממרא. הלאו ד"לא תסור מן הדבר אשר יגידו לך ימין ושמאל" מתייחס בראש ובראשונה לדין הזה. "והאיש אשר יעשה בזדון"<sup class="footnote-marker">23</sup><i class="footnote">דברים יז יב.</i> הנזכר בהמשך הפרשה הוא הזקן ממרא. המחלוקת בינו ובין חבריו ולבסוף בינו ובין בית הדין הגדול הינה בחילוקי דעות, ולא בטעות של חבריו ושל הסנהדרין, בדברים שיש בהם איסור מוחלט שאין לפקפק כו – כן מוכח מלשון המשנה<sup class="footnote-marker">24</sup><i class="footnote">משנה סנהדרין פ' יא ב.</i>. כאשר הוא וחבריו מופיעים לפני בתי הדין הגבוהים שבירושלים הם מסדרים את טענותיהם ואומרים: "כך דרשתי וכך דרשו חבריי, כך לימדתי וכך לימדו חבריי". הלא שהמחלוקת ביניהם היא בעניינים שאפשר לדרוש וללמד בהם לכאן ולכאן. וכן מוכח מהשקלא וטריא שבתלמוד, אשר מפרש את אפשרות החילוקים השונים שבין הצדדים בנושאים שמוטלים במחלוקת. דבר זה יוצא בבירור במיוחד מתוך דברי רב כהנא בפירושו למשנה: "הוא אומר מפי השמועה והן אומרין מפי השמועה – אינו נהרג׃ הוא אומר כך הוא בעיני והן אומרין כך הוא בעינינו – אינו נהרג. וכל שכן הוא אומר מפי השמועה והן אומרין כך הוא בעינינו – אינו נהרג, עד שיאמר כך הוא בעיני והן אומרים מפי השמועה"<sup class="footnote-marker">25</sup><i class="footnote">סנהדרין פח ע"א.</i>. הרי לפנינו שהחילוקים הם בין שמועה לשמועה, בין שיקול הדעת לשיקול הדעת, או בין שמועה לשיקול הדעת. וגם לר' אלעזר שחולק על רב כהנא וסובר שאפילו הוא אומר מפי השמועה והן אומרים כך הוא בעינינו הוא נהרג, אין לדין זה שום שייכות לבית דין טועין. הוא מסכים עם רב כהנא שלכאורה גדול כוחה של השמועה מכוחו של שיקול הדעת, אך מכל מקום אין כאן הוכחה ששיקול הדעת בטעות יסודו. מכל מקום אפילו אם הם רק מראין בעיניך על שמאל שהוא ימין וכו' שמע להם 'כדי שלא ירבו מחלוקות בישראל'. אבל בית דין טועה שהורו לעבור על אחת מהמצוות האמורות בתורה, דהיינו שאומרים לך על ימין שהוא שמאל, אין לשמוע להם.
<big><strong>אלו ואלו דברי אלהים חיים </strong></big>
עוד הפעם לפנינו אותו הרעיון שעליו כבר הערנו בפרק הראשון, והוא שבכללי הפסק אין הוכחה שהאמת האובייקטיבית מצויה בשיטת הרבים. דבריהם נתקבלו מטעמים פרגמטיים. כן הוא העניין גם לגבי המצוה 'לא תסור מן הדבר אשר יגידו לך'. הדין הוא הכרחי כדי שלא ירבו מחלוקות בישראל, כלומר למען הנהגת הסדר הראוי בחיי העם. ועל כן הזקן ממרא שחזר לביתו והמשיך ללמד כדרך שהיה עושה מקודם אין מענישים אותו. הוא חייב רק אם הורה לעשות כדעתו. גם דעתו, אפילו לאחר שנוצחה כהלכה למעשה על ידי הסנהדרין, נשארה תורה. חז"ל השתדלו למצוא לגיטימציה לחילוקי הדעות בתורה עצמה. במסכת חגיגה, ר' אלעזר בן עזריה דרש את הפסוק מקוהלת:
דברי חכמים כדרבונות וכמשמרות נטועים בעלי אסופות ניתנו מרועה אחד' (קהלת יב יא). למה נמשלו דברי תורה לדרבן? לומר לך: מה דרבן זה מכוין את הפרה לתלמיה להוציא חיים לעולם, אף דברי תורה מכוונין את לומדיהן מדרכי מיתה לדרכי חיים. אי מה דרבן זה מטלטל אף דברי תורה מטלטלין – תלמוד לומר 'משמרות'. אי מה מסמר זה חסר ולא יתר אף דברי תורה חסירין ולא יתירין – תלמוד לומר 'נטועים', מה נטיעה זו פרה ורבה – אף דברי תורה פרין ורבין. 'בעלי אסופות' – אלו תלמידי חכמים שיושבין אסופות אסופות ועוסקין בתורה, הללו מטמאין והללו מטהרין, הללו אוסרין והללו מתירין, הללו פוסלין והללו מכשירין. שמא יאמר אדם: היאך אני למד תורה מעתה? תלמוד לומר: 'כולם ניתנו מרועה אחד' – אל אחד נתנן, פרנס אחד אמרן, מפי אדון כל המעשים ברוך הוא, דכתיב 'וידבר אלהים את כל הדברים האלה' (שמות כ א). אף אתה עשה אזניך כאפרכסת, וקנה לך לב מבין לשמוע את דברי מטמאים ואת דברי מטהרים, את דברי אוסרין ואת דברי מתירין, את דברי פוסלין ואת דברי מכשירין<sup class="footnote-marker">26</sup><i class="footnote">חגיגה ג ע"ב.</i>.
התורה ניתנה לעם ישראל ומחייבת את היהודי ללמוד אותה ולהבין אותה. ואת חכמי ישראל היא מחייבת להורות אותה להלכה ולמעשה. מכיוון שהתורה לא ניתנה למלאכי השרת אלא לבני האדם, ומכיוון שהיא זקוקה לפירוש ולהבנה על ידי בני האדם, כל מה שאדם לומד ומבין בתורה, תורה היא לאמיתה. כך דרשו חז"ל שבמעמד הר סיני כל אחד מבני ישראל שמע את דבר ה' לפי כוחו האישי, וכן נשאר הדבר לדורי דורות. כל חילוקי הדעות בפירוש התורה שניתנה מסיני – תורה הן, שהרי כוונת נותן התורה היתה שבני ישראל יפענחו את תוכן התורה בשביל חייהם לפי כוחם. לכן כל חילוקי הדעות בלימוד תורה לשמה אמיתיים הם, לא במובן הגיוני־אובייקטיבי, אלא במובן מטרתו של נותן התורה. מכיוון שזו היתה התוכנית של מתן תורה במחשבה תחילה, על כרחך התורה מראשית נתינתה כוללת בהכרח את כל אותם הפירושים שלומדיה מפתחים, במהלך הדורות, בפועל. יש שותפות בין נותן התורה ומקבלה. אחדות התורה כוללת את כל חילוקי הדעות שבין מפרשיה. כולם לגיטימיים הם, מתוך אחדות המקור שממנו נשאבו. כולם ניתנו מרועה אחד, מאל אחד, מפרנס אחד, מפי אדון כל המעשים.
זוהי לפי דעתנו כוונת המשפט 'אלו ואלו דברי אלהים חיים הן'. מאמר זה ידוע במיוחד מתוך הסיפור במסכת עירובין: "אמר רבי אבא אמר שמואל: שלש שנים נחלקו בית שמאי ובית הלל, הללו אומרים הלכה כמותנו והללו אומרים הלכה כמותנו. יצאה בת קול ואמרה: אלו ואלו דברי אלהים חיים הן, והלכה כבית הלל. וכי מאחר שאלו ואלו דברי אלהים חיים מפני מה זכו בית הלל לקבוע הלכה כמותן – מפני שנוחין ועלובין היו, ושונין דבריהן ודברי בית שמאי. ולא עוד אלא שמקדימין דברי בית שמאי לדבריהן"<sup class="footnote-marker">27</sup><i class="footnote">עירובין יג ע"ב. וראה גם גיטין ו ע"ב.</i>. מכיוון שהתורה ניתנה לעם ישראל והיא זקוקה לפירושם של חכמי ישראל, אי אפשר לשלול את הלגיטימיות של שום דעה של חכמים, ששמעו את הדעה המתנגדת, ומכל מקום הם עומדים על עמדתם. השאלה היא איך לפסוק ועל יסוד מה לפסוק. כלומר, העניין איננו אמת אובייקטיבית־עיונית, אלא אמת פרגמטית־מעשית, כמו שדבר זה מדוייק בדרשתו של ראב"ע שהובאה לעיל. התורה ניתנה מאל אחד, מפרנס אחד, מפי אדון כל המעשים. אי אפשר לדרוש מבני האדם את האמת האובייקטיבית, אבל התורה כן דורשת את האמת המעשית. והאמת הזו ביסודה, אמת מוסרית היא. כל התורה כולה משום דרכי שלום היא<sup class="footnote-marker">28</sup><i class="footnote">על פי גיטין נט ע"ב.</i>. בפלוגתא שבין בית שמאי ובית הלל, הגם שבית הלל היו הרוב, אך ההלכה היתה צריכה להיות לכאורה כדברי בבית שמאי משום דמחדדי טפי<sup class="footnote-marker">29</sup><i class="footnote">יבמות יד ע"א. וראה בתוספות שם ד"ה ר' יהושע היא.</i>. ובכל זאת נקבעה הלכה כבית הלל מטעמים מוסריים 'שהיו נוחין ועלובין' וכו'.
אין כוונתנו לומר שבפסק ההלכה אין לשים לב כלל לטעמים שבהגיון. הרי ראינו בפרק הראשון שמשום שמסתבר טעמיה של היחיד, אזי הלכה כמותו נגד הרבים. וכן בתחילת הפרק הזה עיינו במשנה במסכת עדויות<sup class="footnote-marker">30</sup><i class="footnote">ראה תוספות שאנץ בפירושו למשנה בעדויות פ"א ה. וראה מה שהערנו על כך בעיקר בפרק א, 'כוחה של הסברא'.</i>, שלפיה בית דין יכול לסמוך על דעת היחיד ולפסוק הלכה מחדש, אע"פ שכבר נפסקה הלכה כדעת רבים על ידי בית דין שהיה גדול בחכמה ובמניין מבית הדין השני. וכל זה דווקא משום שאלו ואלו דברי אלהים חיים, ודעת היחיד היא גם כן תורה לגיטימית. אמנם אין לשכוח ששיקולים מוסריים משפיעים על שיקול הדעת וההיגיון, ואילו הדעה המתנגדת למוסר התורה בדרך כלל 'אינה מסתברת'.
תוכן דרשתו של ראב"ע במסכת חגיגה והמאמר 'אלו ואלו דברי אלהים חיים הן' מופיעים יחדיו באופן שונה בתלמוד הירושלמי, ומלמדים על נקודה חשובה אחרת בעניין זה. "אמר רבי ינאי, אילו ניתנה התורה חתוכה לא היתה לרגל עמידה. מה טעם 'וידבר ה' אל משה', אמר לפניו: רבונו של עולם, הודיעני היאך היא ההלכה. אמר לו: אחרי רבים להטות, רבו המזכין – זכו, רבו המחייבין – חייבו, כדי שתהא התורה נדרשת מ"ט פנים טמא ומ"ט פנים טהור, מנין ודגל"ו. וכן הוא אומר 'אמרות ה' אמרות טהורות כסף צרוף בעליל לארץ מזוקק שבעתים' (תהלים יב ז), ואומר 'מישרים אהבוך' (שה"ש א ד)"<sup class="footnote-marker">31</sup><i class="footnote">ירושלמי סנהדרין פ"ד ה״ב, כב ע"א. וראה גם מדרש תהלים פרק יב פס' ד.</i>. למה באמת צריך שהתורה תהא נדרשת במ"ט פנים לכאן ולכאן? לפי ר' ינאי אילו לא היה הדבר כן, אלא התורה היתה ניתנת 'חתוכה', אזי לא היתה לרגל עמידה. הפני משה מפרש את המושג 'חתוכה' כך: "פסק הלכה בלי נטיית דעת לכאן ולכאן". משמע שמשה רבינו ע"ה רצה לדעת את האמת האובייקטיבית בכל אלו הפנים, הוא רצה לשמוע את ה'בת קול', את פסק ההלכה הקיימת לדורי דורות. אבל דבר זה הוא בלתי אפשרי, מפני שאם כן 'לא היתה לרגל עמידה'. מפרש הפני משה: "לא היה קיום לעולם, דתורה צריך שתהיה נדרשת פנים לכאן ולכאן... ואלו ואלו דברי אלהים חיים הן". אמנם, הפנ"מ אינו מסביר מדוע באמת יש צורך שהתורה תהא נדרשת מ"ט פנים טמא ומ"ט פנים טהור, ומדוע אין קיום לעולם בלי זה. את התשובה נוכל ללמוד מדברים אחדים המובאים בחידושי הריטב"א למסכת עירובין. בסיפור על ההכרזה של הבת קול שאלו ואלו דברי אלהים חיים הן, מעיר הריטב"א: "שאלו רבני צרפת, היאך אפשר שיהו שניהם דברי אלהים חיים, וזה אוסר וזה מתיר"<sup class="footnote-marker">32</sup><i class="footnote">חידושי הריטב"א למסכת עירובין יג ע"ב ד"ה אלו ואלו.</i>. והנה תשובתם של רבני צרפת. ממשיך הריטב"א: "ותירצו, כי כשעלה משה למרום לקבל תורה הראו לו על כל דבר ודבר מ"ט פנים לאיסור ומ"ט פנים להיתר. ושאל להקב"ה על זה, ואמר שיהא זה מסור לחכמי ישראל שבכל דור ודור, ויהיה הכרעה כמותם, ונכון הוא לפי הדרש. וכדרך האמת יש טעם סוד בדבר, אין לנו חלק בנסתרות". נעיין היטב בדברי רבני צרפת. בעצם, דבריהם מסכמים את דברי ראב"ע במס' חגיגה ואת מאמרו של ר' ינאי בירושלמי. אלא שהם מוסיפים שהמ"ט פנים לאיסור ולהיתר נמסרו לחכמי ישראל שבכל דור ודור, ועליהם מוטלת האחריות להכריע. משמע ש'פנים' שנתקבלו בדור אחד לאיסור, אפשר שבדור אחר יידחו ואילו 'פנים' אחרים יתקבלו להיתר, ולהיפך, לפי הכרעת חכמי הדור. כלומר, יש בתורה התחשבות עם צורך השעה ועם שינויים במצבו של העם בהיסטוריה, ואפשר שגם בהלך מחשבתו. באור זה יש להבין את מאמרו של ר' ינאי בירושלמי:'אילו ניתנה תורה חתוכה לא היתה לרגל עמידה'. כלומר, פסק הלכה חד־פעמי לכל הדורות הינו בלתי אפשרי. דווקא משום שהתורה היא תורת חיים, אין ההלכה מקשה אחת. מן הנמנע הוא להתחשב מראש עם כל השינויים בתנאי החיים ומנהגי הבריאות, במשך כל הדורות. משום זה צריכה התורה להידרש מ"ט פנים טמא ומ"ט פנים טהור.
באופן דומה מפרש רש"י את הפתגם 'אלו ואלו דברי אלהים חיים הן'. בפרק אע"פ ישנה מחלוקת בין ר' יהושע בן לוי ור' יוחנן, ועוד מחלוקת אחרת בין רב דימי ורבין בפירוש מחלוקתם של ריב"ל ור' יוחנן. ישנן שתי אפשרויות בהבנת מחלוקתם. אפשר לומר שהמחלוקת היא רק בין ריב"ל ור' יוחנן, ואילו רב דימי ורבין שמפרשים את המחלוקת בין שניהם אומרים דבר אחד. על אף שנראה כאילו הם חלוקים זה בזה בפירושיהם, הרי זו אינה אלא מחלוקת סמנטית, דהיינו שינוי במשמעות המילים שהם משתמשים בהן. ואפשר גם לומר שרב דימי ורבין, מפרשי מחלוקתם של ריב"ל ור' יוחנן, חולקים זה עם זה בפירוש דעתם של ריב"ל ור' יוחנן. ועל זה אמר התלמוד: "הא קמ"ל, דפליגי תרי אמוראי אטעמא דנפשייהו, ולא פליגי תרי אמוראי אליבא דחד אמורא"<sup class="footnote-marker">33</sup><i class="footnote">כתובות נז ע"א.</i>. כלומר, עדיף לקבל את הפשט שלפיו שני אמוראים חולקים זה עם זה מהפשט שלפיו שני אמוראים חולקים אליבא דחד אמורא. מפרש רש"י: "דכי פליגי תרי אליבא דחד, מר אמר הכי אמר פלוני ומר אמר הכי אמר פלוני, חד מינייהו משקר. אבל כי פליגי תרי אמוראי בדין או באיסור והיתר, כל חד אמר הכי מיסתבר טעמא, אין כאן שקר, כל חד וחד סברא דידיה קאמר, מר יהיב טעמא להיתרא ומר יהיב טעמא לאיסורא, מר מדמי מילתא למילתא הכי ומר מדמי ליה בעניינא אחרינא, ואיכא למימר אלו ואלו דברי אלהים חיים הם, זימנין דשייך האי טעמא וזימנין דשייך האי טעמא, שהטעם מתהפך לפי שינוי הדברים בשינוי מועט"<sup class="footnote-marker">34</sup><i class="footnote">רש"י כתובות נז ע"א ד"ה הא קמ"ל, באמצע הדיבור.</i>. פירושו של רש"י מהווה מעין פירוש גם לדברי רבני צרפת. ה'מ"ט פנים' כולם דברי אלהים חיים הם. כל 'פן' יבוא יומו ושעתו, שהרי מחמת 'שינוי הדברים' ואפילו רק ב'שינוי מועט' הוא יתקבל כהלכה פסוקה בשביל אותו היום ואותה השעה<sup class="footnote-marker">35</sup><i class="footnote">בדרך זו מפרש ר' יוסף אלבו את הצורך בתורה שבעל פה. בספר העיקרים (מאמר ג פרק כג) הוא כותב: "לפי שאי אפשר שתהיה תורת הש"י שלימה באופן שתספיק לכל הזמנים, לפי שהפרטים המתחדשים תמיד בענייני האנשים, במשפטים והדברים הנפעלים הם רבים מאד משיכללם ספר. על כן נתנו למשה בסיני על פה דרכים כוללים, נרמזו בתורה בקצרה, כדי שעל ידם יוציאו החכמים שבכל דור ודור הפרטים המתחדשים". ר' יוסף אלבו היה תלמידו של ר' חסדאי קרשקש שהיה תלמידו של הר"ן.</i>.
<big><strong>אין לדיין אלא מה שעיניו רואות </strong></big>
מכל הנ"ל יוצא באופן הכרחי הכלל ש'אין לדיין אלא מה שעיניו רואות'. לכלל זה ישנם שני מובנים. את המובן האחד יש להסיק מפרק דיני ממונות. המאמר הוא: "שמא יאמר הדיין מה לי בצער הזה"<sup class="footnote-marker">36</sup><i class="footnote">סנהדרין ו ע"ב.</i>, כלומר למה לי לקבל על עצמי את האחריות לשפוט או לפסוק, "תלמוד לומר 'עמכם בדבר משפט' (דברי הימים־ב יט ו) – אין לו לדיין אלא מה שעיניו רואות". ומפרש רש"י: "לפי מה שעם לבבכם, שלבבכם נוטה בדבר, כלומר בטענותיהם המשפט (גירסת הב"ח), לפי אותן דברים תשפוטו ולא תיענשו. 'דאין לו לדיין' – לירא ולמנוע עצמו מן הדין. 'אלא לפי מה שעיניו רואות' – לידון, ויתכוין להוציאו לצדקו ולאמיתו, ושוב לא יענש"<sup class="footnote-marker">37</sup><i class="footnote">רש"י סנהדרין ו ע"ב ד"ה תלמוד לומר.</i>. הדיין שמשתדל להכריע בדין לפי כוח הבנתו את העניין, ולפי ראות עיניו את המעשה שלפניו, אין לו לפחד שמא טעה. עקב זה תמה התלמוד על רבי שמסופר עליו שראה דם בלילה וטימא, "ראה ביום – וטיהר, המתין שעה אחת – חזר וטימא, אמר: אוי לי שמא טעיתי"<sup class="footnote-marker">38</sup><i class="footnote">נדה כ ע"ב.</i>. ההוה אמינא של התלמוד היתה שרבי לא בחן את הדם פעם נוספת, אלא הוא חשש שראייתו בבוקר היתה בטעות ועל כן טימא אותו עוד הפעם. ואחר המעשה היה מתיירא שמא טעה בכך שטימא את הדם, מפני שלפי ראייתו בבוקר היה טהור. ועל כך מקשה הגמרא: "ודאי טעה, דתניא: לא יאמר חכם אילו היה לח היה ודאי טמא. אלא אמר, אין לו לדיין אלא מה שעיניו רואות". לא היה לו לרבי לפחד שמא טעה, אלא זהו הדין, שעל הדיין להחליט לפי הבנתו את המצב.
ישנו מובן נוסף לכלל הזה. במסכת בבא בתרא רבא מסביר לתלמידיו כיצד להתנהג אם יבוא פסק הלכה שלו לפניהם והם יתקשו לקבלו. במשך חייו של רבא הבעיה לא היתה חמורה, אולם בעניין היחס לפסקיו לאחר מותו, הוא ציוה עליהם כך: "לאחר מיתה, לא מיקרע תקרעוהו ומגמר נמי לא תגמרו מיניה, לא מיקרע תקרעיניה – דאי הואי התם דילמא הוה אמינא לכו טעמא, מגמר נמי לא תגמרו מיניה – דאין לדיין אלא מה שעיניו רואות"<sup class="footnote-marker">39</sup><i class="footnote">בבא בתרא קל ע"ב.</i>. רבינו גרשום על אתר מפרש את סוף דבריו של רבא כאילו הוא התייחס לעצמו באמרו: 'אין לדיין אלא מה שעיניו רואות', והוא מפרש: "כלומר לפי מה שנראה לי באותה שעה חתכתי, שמא בשעה אחרת היה נראה לי בעניין אחר". ועל כן הוא ביקש מרב פפא ומרב הונא בריה דרב יהושע, שלא ילמדו מדבריו. באופן שונה מפרש הרשב"ם על אתר את דברי רבא: "ואל תגמרו", הוא מסביר: "לדון מיניה, אלא כפי שדעתכם נוטה, דאין לו לדיין אלא מה שעיניו רואות". אמנם אין הבדל ממשי בין שניהם, שהרי יש בדברי כל אחד גם את דבריו של השני. אולם, פירושו של רבינו גרשום כולל טעם נוסף לכך שאין לדיין אלא מה שעיניו רואות, ואפילו כנגד מי שגדול ממנו, אך פסק לפניו בזמן אחר. הטעם הוא שאפשר שגם הפוסק ההוא בשעה אחרת היה רואה את העניין באור אחר. מה שחשוב מאד בפירושו של רבינו גרשום הוא, שלפי פירושו רבא אומר, שהוא בעצמו היה פוסק באופן שונה מפסקו הראשון ואפילו בלא שהיה שינוי במצב הדברים. כלומר, אפשר שבחלוף הזמן הוא היה מחליף את דעתו, שהיה נראה לו אותו העניין עצמו שונה מבפעם הראשונה. מה שנראה בעיניו היום, אפשר שלא היה נראה בעיניו מחר. מתוך שינוי בהבנת הסברא הוא גם היה משנה את פסק ההלכה שלו. במקביל לפירוש זה כתב הרשב"ם על אתר: "והוא הדין לדבר התלוי בסברא, דאין לו אלא מה שלבו רואהו". אפשר שדווקא מפני שהפוסק הראשון אולי היה משנה מדעתו במשך הזמן, אזי אין לדיין של היום אלא מה שעיניו רואות. מצד אחד אין לו לירוא מאחריות הפסיקה, ומצד שני מוטלת עליו האחריות להורות ולפסוק לפי סברתו והבנתו את העניין באותה השעה שבה הוא עומד.
את חשיבות העניין הזה מדגיש רבינו אברהם בן הרמב"ם בתשובותיו:
כללו של דבר, אומר אני שדיין שאינו הולך בפסקיו אלא אחר מה שכתוב ומפורש, הוא חלש ורפה, ולפי זה יתבטל מה שאמרו אין לדיין אלא מה שעיניו רואות (בבא בתרא קלא ע"א). ואין הדבר כן, אלא הדברים הכתובים הם העיקר, וצריך הדן דין או המורה הוראה לשקול אותם לפי כל מעשה ומעשה הבא לפניו, ולהקיש את הדין לדומה לו ולהוציא ענפים מן העיקרים ההם. ולא נכתבו המעשיות המרובות הכוללות מקצת דינים בתלמוד חינם, וגם לא שיעשה הדין בענין ההוא לפי מה שנזכר שם, אלא כדי שיסגל החכם, בשמעו אותם הרבה פעמים, כוח של שיקול דעת ודרך טובה בהוראה למעשה"<sup class="footnote-marker">40</sup><i class="footnote">שו"ת רבי אברהם בן הרמב"ם סימן צז.</i>.
בסגנון אחר, אם כי עם אותה הכוונה, כתב בעל קצות החושן בהקדמת ספרו על שו"ע חו"מ: "אמנם לזאת יחרד איש פן ידבר בתורה דברים אשר לא כן ושכל האנושי לואה להשיג האמת... אך לא ניתנה התורה למלאכי השרת ואל האדם נתנה אשר לו שכל האנושי... ונתן לנו את התורה כפי הכרעת שכל האנושי אע"פ שאינו אמת, ואם כן המחדשו הוא חידוש גמור רק שיהיה אמת בהכרעת שכל האנושי... שתעלה אמת מן הארץ. והאמת תהיה כפי הסכמת החכמים בשכל האנושי...".
סוף דבר, אין לך אלא שופט שבימיך, וכמו דאיתא במסכת ראש השנה: "שקל הכתוב שלשה קלי עולם כשלשה חמורי עולם, לומר לך: ירובעל בדורו – כמשה בדורו, בדן בדורו – כאהרן בדורו, יפתח בדורו – כשמואל בדורו. ללמדך, שאפילו קל שבקלין ונתמנה פרנס על הציבור – הרי הוא כאביר שבאבירים, ואומר 'ובאת אל הכהנים הלויים ואל השופט אשר יהיה בימים ההם' (דברים יז ט). וכי תעלה על דעתך שאדם הולך אצל הדיין שלא היה בימיו? הא אין לך לילך אלא אצל שופט שבימיו, ואומר: 'אל תאמר מה היה שהימים הראשונים היו טובים מאלה' (קהלת ז י)"<sup class="footnote-marker">41</sup><i class="footnote">ראש השנה כה ע"ב. עיין גם בשו"ת הרא"ש שכתב בתשובה לשואל (שו"ת הרא"ש כלל נה סי' ט): "ומה שכתבת, כי הזקן החכם רבי יעקב בן שושאן נ"ע, היה שלם באותן שתי המדות (בדין תקנת נישואין שנכתבה בערבית, שרק מי שיש בו את שתי המידות שהוא בעל סברא נכונה וגם בקי בלשון הערבית, יכול לפסוק בהן), ומי יעלה על לבו להרהר אחריו ולבטל פירושו; זו אינה ראיה. מי לנו גדול כרש"י זצ"ל, שהאיר עיני הגולה בפירושיו, ונחלקו עליו בהרבה מקומות יוצאי יריכו, ר"ת ור"י ז"ל, וסתרו דבריו; כי תורת אמת היא, ואין מחניפין לשום אדם. ועל שתי המדות שהיו בו, קורא אני עליו... יפתח בדורו כשמואל בדורו... ועוד שאמרו הגאונים, דמאביי ורבא ואילך, הלכה כבתראי; הילכך דידן עדיפא".</i>.
<b>ב</b><br><big><strong>דברי בית דין חבירו </strong></big>
בחלק זה של עבודתנו נדון בעיקר בשלשה עניינים הקשורים זה בזה:
אין בי"ד יכול לבטל דברי בי"ד חבירו, אלא אם כן גדול ממנו בחכמה ובמניין.
דבר שבמניין צריך מניין אחר להתירו.
ובשאלה: אם בטל הטעם, האם התקנה או הגזירה קיימת או לא.
בדין של אין בי"ד יכול לבטל דברי בי"ד חבירו אלא אם כן גדול ממנו בחכמה ובמניין, ישנם בעיקר ג' שיטות: שיטת התוספות, שיטת הרמב"ם ושיטת הרמב"ן. על יסוד הסוגיא במסכת עבודה זרה בהא דר' יהודה נשיאה ובית דינו התירו שמנן<sup class="footnote-marker">42</sup><i class="footnote">עבודה זרה לו ע"א.</i>, והסוגיא במסכת גיטין בתקנתו של הלל שעליה אמר שמואל: "הא פרוסבלא עולבנא דדייני הוא"<sup class="footnote-marker">43</sup><i class="footnote">גיטין לו ע"ב.</i>, ולפי מה שהקשתה הגמרא הא אין בי"ד יכול לבטל דברי בי"ד חבירו וכו', התוספות<sup class="footnote-marker">44</sup><i class="footnote">תוספות גיטין לו ע"ב ד"ה אלא אם כן; עבודה זרה לו ע"א ד"ה והתנן.</i> מפרשים שישנם שלושה גדרים בעניין: האחד הוא של הי"ח דבר, שאפילו אם יבוא אליהו הנביא בעצמו לא יוכל לבטלו. טעם הדבר הוא לפי מה דאיתא בירושלמי "מפני שעמדה להן בנפשותיהן"<sup class="footnote-marker">45</sup><i class="footnote">ירושלמי שבת פ"א ה"ד, ג ע"ד.</i>. הגדר השני הוא כל שאר תקנות חז"ל שפשטו ברוב ישראל. בכגון אלה הדין הוא שאין בי"ד יכול לבטל, אא"כ גדול מחבירו בחכמה ובמניין. והגדר השלישי הוא כאשר התקנה לא פשטה ברוב ישראל כמו תקנת שמנן, שאז אפילו בי"ד שהוא קטן מהבי"ד שתיקנו אותה, יכולים לבטלה, אלא שבלי טעם למה להם לבטלה? רבי ובית דינו ביטלו את שמנן, מפני שראו שרוב הציבור אינם יכולים לעמוד בה. התוספות מחלקים בין לא פשט אך רוב הציבור יכולים לעמוד בה, לבין לא פשט ורוב הציבור אינם יכולים לעמוד בה. הא דלא פשט בפני עצמו, אינו מספיק בכדי לבטל את התקנה, הגם שיש להם סמכות לזה. וכמו שהם כתבו בזה"ל: "והא דקאמר (התלמוד במסכת ע"ז בעניין היתר שמנן) וסמכו רבותינו אהא דאין גוזרים גזירה על הציבור, לא מייתי ההוא טעמא (כלומר מאחר שלא פשטה התקנה ברוב ישראל, הרי זה מהווה כוח עבור בי"ד, אפילו הוא קטן מחבירו לבטל את התקנה) אלא משום דלא תימא הואיל והראשונים נמנו עליו לאוסרו למה נמנה הוא (ר' יהודה נשיאה) עליו להתירו"<sup class="footnote-marker">46</sup><i class="footnote">תוספות גיטין לו ע"ב ד״ה אא"כ.</i>. הא לך שהתוספות מבדילין בין הכוח לבטל לבין הטעם לביטול. אם לא פשטה התקנה ברוב ישראל, כבר די בכך בכדי להעניק סמכות לכל בי"ד לבטל תקנת ב"ד שלפניהם. אולם, מה שמניע אותם להשתמש בסמכות זו הוא דאין רוב הציבור יכולים לעמוד בתקנת הראשונים.
לרמב"ם ישנה דרך אחרת לגמרי, וזהו לשונו בהלכות ממרים:
בית דין שגזרו גזירה או תיקנו תקנה והנהיגו מנהג ופשט הדבר בכל ישראל, ועמד אחריהם בית דין אחר וביקש לבטל דברים הראשונים ולעקור אותה התקנה ואותה הגזירה ואותו המנהג, אינו יכול עד שיהיה גדול מן הראשונים בחכמה ובמנין... במה דברים אמורים, בדברים שלא אסרו אותן כדי לעשות סייג לתורה אלא כשאר דיני תורה, אבל דברים שראו בית דין לגזור ולאסרן לעשות סייג, אם פשט איסורן בכל [ישראל] אין בית דין גדול אחר יכול לעקרן ולהתירן, אפילו היה גדול מן הראשונים<sup class="footnote-marker">47</sup><i class="footnote">רמב"ם הלכות ממרים פ"ב הל' ב-ג.</i>.
הרמב"ם מחלק בין תקנות וגזירות שאסרו 'כשאר דיני תורה', לבין אלו שתיקנו בכדי לעשות 'סייג לתורה'. בי"ד שהוא גדול מחבירו בחכמה ובמניין יכול לבטל את הראשונים, אפילו אם פשטו בכל ישראל. את האחרונים, שהם סייגים לתורה, אם פשטו אין בי"ד יכול לבטל לעולם. הגם שמפשטות הגמרא בפרק אין מעמידין לכאורה משמע שהי"ח דבר הם סוג בפני עצמו, כמו שהסבירו התוספות את העניין, הרי שלפי הרמב"ם הם דוגמא לסוג של סייגים לתורה. ועל כן הוא פוסק שכל הסייגים לתורה שפשטו בכל ישראל, הם בכלל י"ח דבר שאפילו יבוא אליהו ובית דינו אין שומעים להם. הרמב"ם אינו מקבל את הדעה שיש לי"ח דבר חשיבות משלהן. ואכן הטעם לחשיבותם – שעמד להם בנפשותיהם, המצוטט בתוספות בשם הירושלמי, איננו מסקנת הירושלמי. שהרי על טעם זה משיב ר' מנא: "לא מסתברא דלא הואיל והוא אונס בטל". כוונתו לומר שדווקא משום שתלמידי שמאי הכריחו את תלמידי הלל לקבל את הגזירות הללו, על ידי חרב איש באחיו, אם כן קבלתן היתה באונס וזה מחליש את כוחן של הגזירות ומבטלן. אכן, לא הטעם שבירושלמי ולא הפירכא עליו נמצאים בתלמוד הבבלי. מכך שטעם הירושלמי הופרך, משמע שהרמב"ם רואה את חשיבותם של הי"ח דבר במכנה המשותף שביניהם, דהיינו שהם סייג לתורה. כך הוא מגיע לכללו שבכל 'הסייגים לתורה', אם פשטו בכל ישראל אין לבטלם לעולם.
נראה כעת מהו הדין לפי הרמב"ם במקרה ולא פשטו התקנות והגזירות בישראל. במקרה זה ישנם שני דינים:
בית דין שנראה להן לגזור גזירה או לתקן תקנה או להנהיג מנהג, צריכין להתיישב בדבר ולידע תחילה אם רוב הציבור יכולין לעמוד בהן או אם יכולין לעמוד. ולעולם אין גוזרין גזירה על הציבור אלא אם כן רוב הציבור יכולין לעמוד בה. הרי שגזרו בית דין גזירה ודימו שרוב הקהל יכולין לעמוד בה, ואחר שגזרוה פקפקו העם בה ולא פשטה ברוב הקהל, הרי זו בטילה ואינן רשאין לכוף את העם ללכת בה. גזרו ודימו שפשטה בכל ישראל ועמד הדבר כן שנים רבות ולאחר זמן מרובה עמד בית דין אחר ובדק בכל ישראל וראה שאין אותה הגזירה פושטת בכל ישראל, יש לו רשות לבטל, ואפילו היה פחות מבית דין הראשון בחכמה ובמנין<sup class="footnote-marker">48</sup><i class="footnote">שם הל' ה-ז.</i>.
מדברי הרמב"ם הללו משמע שהטיעון שאין רוב הציבור יכולין לעמוד באיזו תקנה או גזירה והטיעון של פשטה התקנה בכל ישראל, הינם אותו הדבר. כלומר, התקנה או הגזירה אינה מתפשטת בקרב העם, משום שאין רוב הציבור יכולין לעמוד בה. ובכן, יש לפנינו שני דינים: אם אין רוב הציבור יכולין לעמוד בה ועל כן לא נתקבלה, אזי התקנה או הגזירה אינה חלה מעיקרא. אבל אם רק לאחר זמן רב מצאו שלא פשטה התקנה, אזי התקנה חלה ואפילו בי"ד קטן מן הראשונים יכול לבטלה. החילוק הזה עולה באופן פשוט מהסוגיא בפרק אין מעמידין. דהכי איתא התם: "וסמכו רבותינו על דברי רשב"ג ועל דברי רבי אלעזר בר צדוק, שהיו אומרים: אין גוזרין גזירה על הציבור אא"כ רוב ציבור יכולין לעמוד בה"<sup class="footnote-marker">49</sup><i class="footnote">עבודה זרה לו ע"א.</i>. מאמר זה נמצא אף בירושלמי בסגנון נחרץ יותר. נאמר שם משמו של ר' אלעזר בר צדוק: "מקובל אני שכל גזירה שבית דין גוזרין על הציבור ולא קיבלו רוב הציבור עליהן אינה גזירה, ובדקו ומצאו גזירה של שמן ולא קיבלו רוב הציבור עליה"<sup class="footnote-marker">50</sup><i class="footnote">ירושלמי שבת פ"א ה"ד.</i>. מוכח איפוא שאפילו אם כבר גזרו, אם רוב הקהל לא קיבלו את גזירתם, הגזירה בטלה מאליה. וא"כ לכאורה קשה, מה צורך היה לר' יהודה נשיאה ובית דינו למנות על שמנן ולהתירו, הרי הגזירה לא פשטה ברוב ישראל. משמע שמשום כך חילק הרמב"ם בין שהגזירה מעולם לא נתקבלה, ובין היכא שחשבו זמן רב שנתקבלה. דווקא במקרה זה, שכעבור זמך נתגלה הדבר, אזי צריכים מניין אחר בכדי לבטלה.
אמנם שיטת הרמב"ם עודנה צריכה ביאור. מהי כוונתו באמרו: "גזרו <b>ודימו</b> שפשטה בכל ישראל ועמד הדבר כן שנים רבות". האם ברצונו לומר 'שעמד הדבר כן' היינו שפשטה התקנה ברוב ישראל, והמצב היה כמו שביה"ד <b>דימו,</b> ודווקא אז צריכים למניין אחר, אם בדקו ומצאו שלאחר זמן העם חזר בו מקבלת הגזירה: או שמא 'ועמד הדבר כן שנים רבות' היינו שכך <b>דימו</b> שנים רבות, אבל מה שדימו היה בטעות והתקנה מעולם לא פשטה ומ"מ צריכים מניין אחר להתירה, ואפילו על ידי בית דין קטן מהראשונים. אבל אם התקנה כן פשטה בתחילה ברוב ישראל ורק לאחר זמן הקהל דחה אותה, אזי השאלה היא האם יש צורך בב"ד הגדול מחבירו בחכמה ובמניין, מכיוון שפשטה כבר בזמנה? הכסף משנה על אתר מביא ראיה שכוונת הרמב"ם לומר שהתקנה אכן פשטה כמו שהם דימו, ומ"מ אם בי"ד אחר בדקו ומצאו שהקהל כבר אינו מתנהג לפי התקנה, אזי אפילו בי"ד קטן מחבירו יכול לבטל. ראייתו של הכ"מ היא מכך שר' יהודה נשיאה ובית דינו התירו 'שמנן', דאם לא כן היכי סמך ר' יהודה נשיאה על מה שבדק, דילמא בימי הראשונים נתפשטה הגזירה ורק אח"כ פקפקו בה העם. מכוח זה כתב הכ"מ: "ומתוך כך היה נ"ל לומר שאפילו נתפשטה בתחילה, כיון שעכשיו אין רוב ישראל נוהגין בה מתירין אותה"<sup class="footnote-marker">51</sup><i class="footnote">כסף משנה הלכות ממרים פ"ב ה"ז.</i>. אמנם יפה העיר הוא שלא כך משמע מדברי רש"י שמפרש שלא פשטה משום "שעדיין לא החזיקו רובן באותה גזירה לנהוג בו איסור". משמע מלשונו שרש"י סבר שר' יהודה נשיאה בדק האם מיום שנגזרה הגזירה עד יומו, פשט איסורה ברוב ישראל, ומכיוון שמצא שלא נתקבלה בשום זמן מן הזמנים – התירה. נראה אם כן שרש"י סובר שאם הגזירה פשטה לזמן מה, הגם שאחרי כן רוב הקהל דחה אותה, ביה"ד המתיר צריך להיות גדול מחבירו בחכמה ובמניין.
אם מדייקים בלשונו של הרמב"ם נמצא הוכחה שהרמב"ם אכן סבר כפי שפירשו הכסף משנה, רוצה לומר שאפילו אם פשטה התקנה או הגזירה בתחילה, ואחר זמן רב מצאו שהעם כבר אינו מציית לאותה גזירה או תקנה, אפילו בי"ד קטן מן הראשונים יכול לבטל אותה. שהרי הוא כתב שאחר ש'עמד הדבר כן' עמד ביה"ד ובדק וראה ש'אין אותה הגזירה <b>פושטת</b> בכל ישראל'. הרי לך שהרמב"ם משתמש בלשון הווה, כלומר שמצאו שבאותו הזמן שהם בדקו הגזירה אינה <b>פושטת,</b> כלומר אינה פושטת עכשיו. משמע שהרמב"ם סבר שאין לו לבית הדין אלא לבדוק את המצב כמו שהוא לפניהם באותה השעה בה הם דנין בעניין. כן משמע לא רק מדקדוק לשונו, אלא גם מפסקיו בנידון זה. ראינו לעיל שהרמב"ם פוסק שאם בי"ד גזרו גזירה ודימו שרוב ציבור יכולים לעמוד בה, ואמנם העם פקפקו בה ועל כן לא פשטה ברוב הקהל, אזי הגזירה בטלה מעצמה ואין צורך בבי"ד אחר להתירה. אם כך יש לבחון מה פירוש הדין שאם גזרו ודימו שפשטה בכל ישראל ועמד הדבר כן שנים רבות? נדמה לי שדוחק גדול הוא לומר שבמשך כל אותן השנים לא פשטה הגזירה כלל, ומה שדימו ביה"ד שאכן פשטה היה בטעות. מכיוון שהרמב"ם פוסק שהיכי שלא פשטה בטלה הגזירה מאליה, איך נאמר שאם חשבו בטעות שפשטה ולבסוף נודע שמעולם לא פשטה צריכים בי"ד להתירה?! האם משום שבי"ד טעו נחמיר על העם שמעולם לא קיבלו את גזירתם?! אלא ודאי שמה שדימו ביה"ד כן היה, וכן עמד הדבר לשנים רבות, ודווקא משום זה כאשר בי"ד אחר בדק ומצא שהקהל כבר אינו מקבל את הגזירה, ועכשיו היא אינה פושטת, אזי צריכים בי"ד אחר להתירו. וביה"ד הזה יכול להיות פחות מן הראשונים בחכמה ובמניין.
שיטת הרמב"ן דומה לשיטתו של הרמב"ם בנקודה אחת. גם הוא סובר בדין י"ח דבר, שאפילו כשיבוא אליהו לא יוכל לבטלו, הוא לאו דווקא, אלא כל גזירה הדומה לי"ח דבר בכלל זה. וכך הוא כתב בחידושיו למסכת עבודה זרה: "שכל גזירה שרוב הציבור יכולין לעמוד בה אע"פ שלא פשטה (ב)כל ישראל, צריך להתירה בי"ד גדול מן הראשון בחכמה ובמניין. ואם פשטה אין שום בי"ד יכול לבטלה, אבל אם לא פשטה ברובם, מפני שאין יכולין לעמוד בה אפילו קטן מתירה, ומכל מקום צריכה היתר בי"ד דהא קבילו עלייהו, דאי לא קבילו עלייהו מעיקרא אינה צריכה היתר"<sup class="footnote-marker">52</sup><i class="footnote">חידושי הרמב"ן עבודה זרה לה ע"א ד"ה מה ראו חכמים.</i>. הרי שלפי הרמב"ן הא דצריכין בי"ד גדול מחבירו לבטל את דברי בי"ד חבירו, היינו דווקא כשלא פשטה התקנה ברוב ישראל אבל הציבור יכולין לעמוד בה, אבל אם גם פשטה וגם יכולין לעמוד בה, אזי אין שום בי"ד בעולם יכולין לבטלה. מוכח איפוא שלפי הרמב"ן, הא דאיתא בפרק אין מעמידין שאין שום בי"ד יכול לבטל את גזירת י"ח דבר, היינו טעמא מפני שגזירות אלו פשטו בכל ישראל וגם רוב הציבור יכולים לעמוד בהן, והוא הדין בכל הגזירות מעין אלו. אכן הרמב"ן מכניס לדיון מושג חדש שאינו נמצא לא בתוספות ולא אצל הרמב"ם, והוא המושג 'קיבלו'. לפי הרמב"ם, הא דלא פשט פירושו שלא קיבלו הקהל על עצמם את הגזירה – לא פשטה הגזירה ולא קיבלו אותה, זה היינו הך. אם הקהל מקבל את הגזירה אזי הגזירה מתפשטת, ואם היא אינה מתפשטת פירושו שהיא אינה מתקבלת בציבור. לפי הרמב"ן, קבלת הקהל את הגזירה היא עובדה בפני עצמה, מעין החלטת נעשה ונשמע לנוכח גזירת בית הדין. אבל למרות הקבלה הזו, אפשר שלמעשה הגזירה אינה פושטת משום שרוב הציבור אינו יכול לעמוד בה. נמצא שלפי הרמב"ן ישנם שני סוגים עיקריים: האחד כאשר ישנה קבלה של הקהל את התקנה או הגזירה, והשני כאשר אין קבלה של הקהל מראשית התקנת התקנה או הגזירה על ידי בית הדין. בסוג הראשון ישנן שלוש אפשרויות:
א. הציבור יכולין לעמוד בה וגם פשטה ברוב הקהל – אין שום בית דין יכול לבטלה.
ב. הציבור יכולים לעמוד בתקנה או בגזירה ומכל מקום לא פשטה ברוב ישראל – צריך בית דין אחר הגדול מחבירו בחכמה ובמניין כדי להתירה.
ג. הציבור אינו יכול לעמוד בה ובגלל זה לא פשטה הגזירה ברוב הקהל – צריך בית דין אחר כדי להתירה, אבל בית הדין יכול להיות קטן מחבירו. כל זה דווקא אם הקהל קיבל את התקנה או הגזירה מעיקרא, אך כשלא קיבלו, וזהו הסוג השני, אזי התקנה בטלה מאליה ואין צריך בית דין אחר.
בנקודה אחת שיטת הרמב"ן דומה לשיטת התוספות. גם לפי הרמב"ן, הא דלא פשטה הגזירה ברוב ישראל, זהו מצב שונה מהמצב שבו אין רוב הציבור יכול לעמוד בה. אלא שלפי התוספות אם לא פשטה, הגם שרוב הציבור יכול לעמוד בה, אפילו לבי"ד קטן מחבירו יש רשות לבטל את התקנה או הגזירה. אולם מדוע להם לעשות זאת – טוב יותר שלא לעקור את דברי הראשונים. הרי חוץ מהסמכות לבטל צריך גם טעם בכדי להשתמש בסמכות זו, והוא שאין רוב הציבור יכול לעמוד בתקנת הראשונים. כמו שראינו לעיל, התוספות למדו זאת מהסוגיא בפרק אין מעמידין. הא דלא פשט איסור 'שמנן', דבר זה בלבד לא היה מספיק בכדי להניע את רבי יהודה נשיאה ובית דינו לבטל את האיסור. היה גם צורך לשלב זאת עם מה שאמרו רשב"ג ור"א בר צדוק שאין גוזרין גזירה על הציבור אלא אם כן רוב הציבור יכולים לעמוד בה. משמע שהרמב"ן הסיק מהשקלא וטריא ההיא, שדווקא אם שני התנאים קיימים ביחד – שלא פשטה התקנה וגם אין הציבור יכול לעמוד בה, רק אז יש לבי"ד קטן כוח לבטל את דברי הראשונים הגדולים ממנו. אבל אם הציבור יכול לעמוד בה, הגם שלא פשטה הגזירה ברוב ישראל, צריך בי"ד גדול מחבירו בחכמה ובמניין בכדי לבטלה. אמנם, לכאורה לפי שיטתו אזי אנו צריכים לומר שתקנת הפרוזבול של הלל לא מילאה את שני התנאים – גם שפשטה וגם שרוב הציבור יכול לעמוד בה. שהרי תקנות אלו הן מסוגן של י"ח דבר אליבא דהרמב"ן ואין שום בי"ד יכול לבטלן לעולם, ואולם לפי הסוגיא בפרק השולח, הרי שבי"ד הגדול מחבירו יכול היה לבטלן<sup class="footnote-marker">53</sup><i class="footnote">ראה גיטין לו ע"ב.</i>. נשארת אם כן רק האפשרות שתקנת הפרוסבול היתה תקנה שרוב ישראל אכן יכלו לעמוד בה, אבל היא לא פשטה. ודבר זה הינו דוחק גדול, מכיוון ש'פרוסבול' פירושו, על פי רב חסדא, "פרוס בולי ובוטי"<sup class="footnote-marker">54</sup><i class="footnote">שם.</i>, כלומר זוהי תקנה גם בשביל העשירים – שאינם מפסידים את הממון שהלוו, וגם לעניים שלא ינעלו דלת בפניהם. והנה אם כך, מדוע לא פשטה?!
ראינו לעיל שמפשטות לשונו של הרמב"ם משמע שהתפשטות התקנה אצל רוב ישראל ורוב ישראל יכולים לעמוד בה זה היינו הך. כלומר, אם הציבור יכול לעמוד בה אזי ממילא התקנה תתפשט, ואם היא אינה מתפשטת הסיבה היא משום שאין רוב הציבור יכול לעמוד בה<sup class="footnote-marker">55</sup><i class="footnote">ראה את דברי הלחם משנה בשם הר"א אזרחי על הרמב"ם הלכות ממרים פ״ב ה"ו.</i>. כן משמע אם משווים את שינויי הגירסאות בין הבבלי לירושלמי במאמריהם של רשב"ג ור"א בר ר' צדוק. בבבלי הגירסא היא: "אין גוזרין גזירה על הציבור אא"כ רוב ציבור יכולין לעמוד בה"<sup class="footnote-marker">56</sup><i class="footnote">עבודה זרה לו ע"א.</i>. אולם בירושלמי, הגירסא המובאת בשמו של ר' אלעזר בר צדוק היא: "מקובל אני שכל גזירה שבית דין גוזרין על הציבור ולא קיבלו רוב הציבור עליהן אינה גזירה"<sup class="footnote-marker">57</sup><i class="footnote">ירושלמי שבת פ"א ה״ד, ג ע"ד.</i>. נראה לי לומר, ששתי הגירסאות המובאות בשמו של אותו התנא ובאותו הנושא, משמיעות לנו דבר אחד והוא, דהא דלא קיבלו הרי זה משום שאין הם יכולים לעמוד בה. כן מוכח גם מהראיה לדברי רשב"ג ור"א ב"ר צדוק הנמצאת בבבלי בשם רב אדא בר אהבה: "מאי קרא? (כלומר, מאין אנו יודעים שאין גוזרין גזירה על הציבור אם אין הציבור יכול לעמוד בה) 'במארה אתם נארים ואותי אתם קובעים הגוי כולו' (מלאכי ג ט), אי איכא גוי כולו – אין, אי לא – לא"<sup class="footnote-marker">58</sup><i class="footnote">עבודה זרה לו ע"א-ע"ב.</i>. הרי שרב אדא בר אהבה מוכיח שהעובדה שאין 'הגוי כולו' מקבלים את הגזירה, היינו שאין רוב הציבור יכול לעמוד בה.
<b>ג</b><br>נעיין עכשיו בשאלה אחרת, חשובה מאד. מה הוא הדין כשבטל הטעם של תקנת הראשונים או גזירתם? הרמב"ם פוסק שאף אם בטל הטעם, התקנה או הגזירה לא נתבטלו וצריך בי"ד אחר, הגדול מן הראשון בחכמה ובמניין, בכדי להתירם<sup class="footnote-marker">59</sup><i class="footnote">רמב"ם הלכות ממרים פ"ב ה"ב.</i>. הרדב"ז בפירושו על הרמב"ם מעיר שהלכה זו נאמרה רק אם הראשונים תיקנו את תקנתם בסתם, אזי, אע"פ שהטעם שנודע לנו באיזה אופן שיהא נתבטל, מכל מקום הגזירה לא נתבטלה מעצמה. אולם ביה"ד הראשון "תלו תקנתם בהדיא משום דבר פלוני, אם נתבטל הדבר ההוא נתבטלה התקנה"<sup class="footnote-marker">60</sup><i class="footnote">רדב"ז על הרמב"ם שם, ד"ה היה גדול.</i>. הרדב"ז לא הזכיר שום מקור לחילוק זה, נראה לנו שיש ראיה לדבריו מריש פרק בתולה נישאת. איתא שם בגמרא: "אמר רב שמואל בר יצחק: לא שנו אלא מתקנת עזרא ואילך (שבתולה נישאת ביום ד'), שאין בתי דינין קבועין אלא בשני ובחמישי, אבל קודם תקנת עזרא שבתי דינין קבועין בכל יום, אשה נישאת בכל יום"<sup class="footnote-marker">61</sup><i class="footnote">כתובות ג ע"א.</i>. מקשה על זה התלמוד: "קודם תקנת עזרא מאי דהוה הוה?!", ומשני: "הכי קאמר: אי איכא בתי דינין דקבועין האידנא כקודם תקנת עזרא, אשה נישאת בכל יום". מקשה התם בשיטה המקובצת, אם כן הוא הדבר, מדוע רב שמואל ב"ר יצחק אומר את דברו בעקיפין, למה לא אמר בפשטות ובקצרה: 'לא שנו אלא שאין בתי דינין קבועין בשני ובחמישי, אבל במקום שבתי דינין קבועין בכל יום – בתולה נישאת בכל יום". והוא מתרץ וז"ל:
וי"ל דרב שמואל הוי קשי ליה היכי מצינן למימר דתקנת חכמים תעקר כלל, והא תקנת חכמים הם תקנות קבועות שאפילו יתבטל הטעם לא תתבטל תקנתם, כדאיתא בכמה דוכתי. ותקנה זו תקנה קבועה היא, שהא אפילו מקמי שמדא לא עקרי לה וכו'. ותריץ לה רב שמואל דממתניתין הוא דשמעינן הכי, דאי בעו רבנן לתקוני בהחלט דאפילו שיתבטל הטעם לא תתבטל התקנה, לא הוה ליה לפרושי במתניתין טעמא שפעמים בשבת וכו' לומר דמתקנת עזרא ואילך הוא איתא האי תקנה. וכיוון שכך, למה ליה למתניתין לאשמועינן האי אי לאו לאשמועינן דאי איכא בתי דינין האידנא כקודם תקנת עזרא אשה נישאת בכל יום. ומאי דקאמר רב שמואל לא שנו וכו', פירושא דמתניתין קאמר וק"ל<sup class="footnote-marker">62</sup><i class="footnote">שיטה מקובצת על אתר.</i>.
הדברים מוכחים כדברי אמת, ומכאן ראיה חזקה לדברי הרדב"ז דהיכא שחז"ל תלו את תקנתם בפירוש באיזה דבר, אם בטל אותו הדבר בטלה התקנה. דאי לאו הכי, אם התקנה קיימת על אף שכבר בטל הטעם, מה צורך יש בנתינת טעם לתקנה. ובכן, ננקוט האי כללא בידינו, שדווקא תקנת חכמים שנשנתה סתם, בלא טעם מובהק, הגם שהטעם נודע באופן כל שהוא, אזי אפילו אם בטל הטעם, התקנה אינה בטלה. אבל אם טעם התקנה ניתן במפורש ביחד עם התקנה עצמה, אזי אם בטל הטעם גם התקנה או הגזירה בטלו מאיליהן.
אמנם עולה השאלה, במידה והתקנה נתקנה בסתמא והטעם הידוע בטל ואזי יש צורך בבי"ד אחר בכדי להתירה, האם ביה"ד האחרון צריך להיות גדול מחבירו בחכמה ובמניין? פתחנו את הדיון בשאלה זו בניתוח של הכלל שדבר שבמניין צריך מניין אחר להתירו. והנה, בכל הדוגמאות שהכלל נזכר בתלמוד, הטעם של המניין הראשון נתבטל. כך למשל בדינה של ביצה שנולדה ביום טוב ראשון של ראש השנה. מעיקרא ביצה ש"נולדה בזה אסורה בזה"<sup class="footnote-marker">63</sup><i class="footnote">ביצה ד ע"ב.</i>, וזאת מפני שהתקינו שאין מקבלין עדים מן המנחה ולמעלה, ועל כן יום ראשון ויום שני היו שניהם קודש בקדושה אחת. אבל מתקנת רבן יוחנן בן זכאי ואילך, שתיקן שיהיו מקבלים את העדים במשך כל היום הראשון, אזי רק יום אחד היה קודש. ואילו הרחוקים שעשו שני ימים טובים, היה זה מטעם ספיקא דיומא. והנה על פי זה, ביצה שנולדה בזה היתה צריכה להיות מותרת גם בזה, ממה נפשך. ואולם הביצה אסורה אפילו מתקנת ריב"ז, "מאי טעמא? הוי דבר שבמנין, וכל דבר שבמנין צריך מנין אחר להתירו"<sup class="footnote-marker">64</sup><i class="footnote">ביצה ה ע"א.</i>. הרי לנו שלמרות שטעם התקנה התבטל, מכל מקום צריך מניין אחר בכדי להתירה. וכן הוא בדוגמא הבאה, המובאת שם מייד לאחר הדין הנ"ל. מתקנת חכמים, כרם רבעי שהיה מצוי מהלך יום אחד מירושלים לא היה נפדה, אלא היה צריך להעלותו לירושלים "כדי לעטר שוקי ירושלים בפירות"<sup class="footnote-marker">65</sup><i class="footnote">שם.</i>. אחרי החורבן בטל הטעם, אך התקנה לא בטלה. רק לאחר שריב"ז ובית דינו נמנו ודנו בנושא, בטלה התקנה. הכלל העוסק ב'כל דבר שבמניין' נלמד במסכת ביצה מכך, שבכדי להתיר לבני ישראל תשמיש המיטה לאחר מתן התורה, אמר הקב"ה למשה רבינו: "לך אמור להם שובו לכם לאהליכם"<sup class="footnote-marker">66</sup><i class="footnote">דברים ה כו.</i>. לכאורה, מה צורך היה בזה? הלא טעם האיסור היה בכדי שיכינו את עצמם לקבלת התורה בטהרה. אחרי מעמד מתן תורה בטל הטעם. והנה, מכל מקום האיסור לא בטל מאליו עד שהותר בפירוש על ידי משה רבינו במצות הקב"ה. זהו אם כן המקור לכלל: "כל דבר שבמנין צריך מנין אחר להתירו"<sup class="footnote-marker">67</sup><i class="footnote">ביצה ה ע"א; סנהדרין נט ע"ב.</i>. אם כך, ברור איפוא שבכל המקרים שטעם זה מובא בש"ס, אזי הטעם של התקנה בטל. הרמב"ם כתב בפירוש, שאפילו אם בטל הטעם שבגללו גזרו הראשונים את גזירתם, בכל זאת יש צורך בבי"ד הגדול מחבירו בחכמה ובמניין בכדי להתירה. גם מדבריהם של הרא"ש והרמב"ן משמע שהם סוברים כן<sup class="footnote-marker">68</sup><i class="footnote">רמב"ם הלכות ממרים פ"ב ה"ב; שו"ת הרא"ש כלל ב סי' ח. ומובא גם בבית יוסף אורח חיים סי' ט בסופו, ובמגן אברהם או"ח ס"ק ז; חידושי הרמב"ן ע"ז לה ע"א ד"ה אלא בסופו.</i>. ואולם קשה, מניין להם דבר זה? אכן, בכל המקומות שבהן מובא הכלל 'דבר שבמניין צריך מניין אחר להתירו' הטעם כבר בטל, אבל בשום מקום שכלל זה אכן מובא לא נאמר שבית הדין האחרון צריך להיות גדול מחבירו בחכמה ובמניין. כדאי לציין, שכשם שבכל מקום שהתלמוד משתמש בכלל 'דבר שבמניין' וכו', אזי הטעם כבר בטל, כך גם בכל המקומות שבהן הנוסחא היא: 'אין בי"ד יכול לבטל דברי בי"ד חבירו אלא א"כ', הטעם לא נתבטל. וכך, כאשר ר' יהודה נשיאה התיר את 'שמנן', טעם הגזירה לא נשתנה כלל. וכן במסכת גיטין ביחס לדברי שמואל: "אי איישר חיל אבטליניה"<sup class="footnote-marker">69</sup><i class="footnote">גיטין לו ע"ב.</i>, ומקשה התלמוד: 'והא אין בי"ד יכול לבטל אלא אם כן' וכו', והרי הטעם לתקנתו של הלל היה קיים גם בזמנו של שמואל. וכן במסכת מו"ק מצאנו שר"ג ובית דינו ביטלו את תקנת ב"ש ובית הלל בדין חרישה בערב שביעית, ואולם טעם התקנה לא התבטל<sup class="footnote-marker">70</sup><i class="footnote">מועד קטן ג ע"ב. התוספות על אתר בד"ה כל הרוצה, משתדלים לפרש מדוע ב"ה וב"ש אכן התנו שכל הרוצה לבטל יבוא ויבטל: "שמא יתקלקלו הקרקעות ואינן מגדלין תבואה בלא חרישה לאחר זמן זה התנו שיהא כח להתיר לצריכים שחשו להפסד רבים שלא יגרמו רעה לעולם". אין להקשות על מה שאמרנו שהרי כאן בטל טעם התקנה, ומ"מ מקשה התלמוד 'והא אין בי"ד יכול' וכו', שהרי זהו התירוץ על הקושיא, והמקשה לא ידע מזה. הנה גם ר' אבהו, ולאיכא דאמרי ר' יוחנן, המשיב על הקושיא, לא היה כל כך בטוח בתירוצו: "אשתומם כשעה חדא, אמר ליה, אימור כך התנו ביניהן: כל הרוצה לבטל – יבוא ויבטל". אכן, גם בעצם סברתם של התוספות יש מקום לפקפק, אך אין צורך להאריך.</i>. גם במסכת מגילה בתחילתה, הטעם שניתן לקריאת המגילה באותם הימים הנוספים, שתיקנו אנשי כנסת הגדולה, לא בטל בדורות אחריהם.
נעיין עכשיו היטב בסגנון שני הכללים. היכי שהטעם לא בטל, הנוסחא היא: 'שאין בי"ד יכול <b>לבטל</b> דברי בי"ד חבירו אלא אם כן גדול ממנו בחכמה ובמניין', והיכי שהטעם בטל הכלל הוא ש'דבר שבמניין, צריך מניין אחר בכדי <b>להתירו'.</b> שתי הנוסחאות הינן מדוייקות מאד. היכי שטעם התקנה או הגזירה עדיין קיים, האחרונים מבטלים ממש את דברי הראשונים. אבל היכי שהטעם בטל, אזי מה שעושים האחרונים בהסרת הגזירה והתקנה, לא מיקרי ביטול דברי הראשונים. הם <b>מתירים</b> את מה שאסרו הראשונים, מפני שאין עוד טעם לאיסורם. לכאורה הסברא נותנת שהיכי שהטעם לא בטל, וביה"ד השני באמת מבטל את דברי ביה"ד הראשון, הם צריכים להיות גדולים מהם בחכמה ובמניין. שאם לא כן מניין להם הכוח <b>לבטל</b> את דברי מי שגדולים מהם. אבל אם הטעם בטל, ומשום זה ביה"ד השני רוצה להתיר את מה שאסרו הראשונים, אין בהיתרם משום ביטול דבריהם של ביה"ד הקודם. בכגון זה, המתירים יכולים להיות אפילו פחותים בחכמה ובמניין מן הראשונים.
הראב"ד משיג על פסק הרמב"ם שאפילו אם הטעם בטל, בכל זאת ביה"ד המתיר צריך להיות גדול מחבירו. הוא מקשה על הרמב"ם מעיטור שוקי ירושלים "שהראשונים תיקנוהו ור' יוחנן בן זכאי ביטלה אחר חורבן, מפני שנתבטל הטעם לראשונים ולא היה גדול כראשונים"<sup class="footnote-marker">71</sup><i class="footnote">ראב״ד הלכות ממרים פ״ב ה״ב. וראה הכס״מ והרדב"ז על אתר. הכס"מ נדחק לפרש למשל, דהא דאיתא בתלמוד שריב״ז היה הקטן בין תלמידי הלל, היינו דווקא בשאר חכמות, אך לא בחכמת התורה, "וראיה לדבר שנתמנה נשיא וראש ישיבה במקום הלל. ואם היה קטן שבתלמידים היאך היו ממנים אותו ולא היו ממנים לאחד מהגדולים. אלא ודאי בחכמת התורה גדול כמותם ואפשר גדול מהם". אלה הם דבריו, אבל אנחנו יודעים שהנשיא לא היה תמיד הגדול מבין חבריו. מעשים שהיו, שמחוץ לגדלות בתורה, גם שיקולים אחרים קבעו את מינוי הנשיא.</i>. הכסף משנה משתדל להסביר את שיטת הרמב"ם וגם לדחות את קושייתו של הראב"ד. כל המעיין היטב בדבריו יראה שאכן אין לנו ראיה מוכחת שאפילו אם בטל הטעם צריך ביה"ד להיות גדול מחבירו בכדי להתיר תקנת או גזירת הראשון. גם מה שאמר ביישוב קושייתו של הראב"ד, הרי הוא מלא דחוקים. גם הרדב"ז טוען לדחות את קושייתו של הראב"ד. לפי דעתו, הרמב"ם סבר שהתקנה לעטר את שוקי ירושלים "תקנה מטולטלת היתה (כלומר, לא תקנה קבועה), דתנן משרבו הפירות התקינו שיהיה נפדה סמוך לחומה, וכל זמן שירצו יחזור הדבר לכמות שהיה. וכן אליבא דר' יוסי. הרי לך בהדיא שאין תקנה זו דומה לשאר תקנות שהן קבועות, ואע"פ שנסתלק הטעם לא נתבטלה התקנה. ודוק ותשכח". דבריו תמוהים, שהרי התקנה העיקרית שכרם רבעי – שהוא מהלך יום אחד לכל צד<sup class="footnote-marker">72</sup><i class="footnote">משנה מע"ש פ"ה ב.</i> – יועלה לירושלים בכדי לעטר את שוקי ירושלים בפירות, היתה תקנה קבועה ולא תקנה מטולטלת. כאשר רבו הפירות התקינו בי"ד אחר לעקור את אותה התקנה, ורק אז התנו שאימתי שירצו יחזור הדבר לכמות שהיה. האחרונים הם שהתנו את התנאי ולא הראשונים. תקנתם משרבו הפירות – תקנה שניה זו – היא שהיתה תקנה מטולטלת הקשורה בתנאי. הדבר עוד יותר פשוט אליבא דר' יוסי במשנה שאמר: "משחרב בית המקדש היה התנאי הזה, ותנאי היה אימתי שיבנה בית המקדש יחזור הדבר לכמות שהיה". פירוש הדבר שריב"ז הוא שעקר את התקנה המקורית שהיתה כמו כל התקנות שהן קבועות, ותקנתו היא שהיתה התקנה המטולטלת<sup class="footnote-marker">73</sup><i class="footnote">התוס' יו"ט רצה להביא ראיה לדברי הרמב"ם מהמשנה וכתב: "וסובר אני שמה שכתב הרמב"ם בפרק ב' מהלכות ממרים, שאפילו בטל הטעם שבגללו גזרו הראשונים או התקינו, אין האחרונים יכולים לבטל עד שיהיו גדולים מהם, על כרחך שממשנה זו למד כן, דמדהוצרכו לתנאי שמ"מ צריך שיהיו המבטלים גדולים מן המתקנים אפילו נתבטל הטעם". רוצה לומר שאם לא כן מה צורך היה להם להתנות את תנאם, הלא בלאו הכי כל בי"ד אחר, אפילו קטן מן הראשונים, יכול לבוא ולבטל את תקנתם משום שבטל הטעם. לע"ד גם זה אינו מוכח. שהרי מכיוון שהם היו אלו שהתירו את תקנת הראשונים, כלומר התקנה כבר היתה קיימת, הרי שהיה הדבר הגיוני, וגם סימן של נתינת כבוד לראשונים להתנות ולומר: הגם שאנו מתירים את תקנתם היום משום שטעמה נתבטל, בכל זאת אין זה מוחלט. אלא, כל זמן שהמצב יחזור לכמקודם גם התקנה תחזור למקומה. מכיוון שאותם שהתנו את התנאי, לא היו אלו שתקנו התקנה מעיקרא, אלא בי"ד שלאחריהם הם שהתירו את תקנת האיסור, אין ללמוד מכאן שום ראיה לדינו של הרמב"ם.</i>. אכן, אפילו אם נקבל את הדחקים של הכס"מ ושל הרדב"ז בתירוץ קושייתו של הראב"ד, אין בשום מקום ראיה לשיטה שאפילו אם בטל הטעם, ביה"ד האחרון צריך להיות גדול מחבירו. ואדרבא, מפשטות הסוגיא בנושא לא משמע כשיטה זו, כפי שהערנו לעיל. הבדל גדול יש בין 'לא בטל הטעם' וביה"ד השני <b>מבטל</b> את דבר בי"ד חבירו, ובין שהטעם בטל והאחרונים מתירים את גזירת הראשונים. שיטת הראב"ד היא המסתברת בעניין. סוגיות הש"ס הולמות ביתר פשטות וסברא ישרה את ראיית הראב"ד ושיטתו.
יש ושינוי במצב גורם לביטול הטעם של איזו גזירה או תקנה באופן לגמרי מיוחד. דברינו כאן מיוסדים על התוספות, הרמב"ן והרא"ש. התוספות בריש מסכת ע"ז מקשים, על מה אנו סומכים שאנו נושאים ונותנים עם העכו"ם ביום אידם. באחד מהתירוצים הם מצטטים את הירושלמי, שאם העכו"ם הוא מכירו של היהודי, אזי מותר מפני שהוא 'כמחניף'<sup class="footnote-marker">74</sup><i class="footnote">תוספות ע"ז ב ע"א ד"ה אסור לשאת.</i> (היינו שלא תהא איבה ביניהם). הדברים מצויים גם בחידושי הרמב"ן על מסכת ע"ז ביתר בהירות. על אותה הקושיא שבתוספות, לאחר שהעיר שאינו יודע על מה העם סומכין ואף לא שמע דברים של טעם להיתר, הוא כתב: "ומסתברא דמשום איבה שרי. כדא"ל ר' יהודה נשיאה לרי"ל, לא אשקליה (לדינרא קיסרנאה דשדר לי ההוא מינאה<sup class="footnote-marker">75</sup><i class="footnote">ע"ז ו ע"ב.</i>) הויא איבה, אלמא משום איבה שרי... ה"נ שרי דהאידנא שכיחי גבן טפי ואיכא משום איבה. ועוד מצאתי בירושלמי: תנא, עבר ונשא אסור בעכו"ם שאינו מכירו, אבל בעכו"ם המכירו מותר שאינו אלא כמחניף לו... משמע מיהא דמותר לשאת ולתת עמהם משום חנופה שלא תהיה לו איבה"<sup class="footnote-marker">76</sup><i class="footnote">רמב"ן עבודה זרה יג ע"א ד"ה ודתניא.</i>. וכן איתא גם ברא"ש ובזה"ל: "ועי"ל כיון דעיקר פרנסתינו מהם ואנו נושאין ונותנין עמהם כל ימות השנה, אי פרשינן מינייהו ביום אידם איכא איבה"<sup class="footnote-marker">77</sup><i class="footnote">רא"ש ע"ז פ"א סי' א.</i>. הנה גם בעניין זה נשתנה המצב, כמו באותם הדינים של דבר שבמניין שנתבטל הטעם. אלא שבעוד שבדבר שבמניין צריך מניין אחר להתירו, הרי שהמנהג החדש לשאת ולתת עם העכו"ם ביום אידם נתקבל בלי שום מניין אחר.
אכן, ישנו חילוק גדול בין שינוי במצב בעניינים של דבר שבמניין לבין משא ומתן ביום אידם בזמן הזה. שם נתבטל הטעם, אבל טעם שכנגד לא הופיע כתוצאה מהשינוי במצב. לאחר תקנת ריב"ז לא היה עוד טעם לאסור ביום שני של ר"ה את הביצה שנולדה ביום הראשון, אבל טעם שלא לאסור גם כן לא היה. וכן בנוגע לעיטור שוקי ירושלים בפירות, לאחר החורבן נתבטל הטעם לאותה התקנה, אבל השינוי במצבה של ירושלים לא גרם טעם שכנגד. וכן בעניין הפרישה מנשותיהם אחר מתן תורה. מכיוון שהשכינה פרשה מסיני, הגם שלא היה טעם לאסור עליהם תשמיש המיטה בלי זמן מוגבל, אבל טעם שכנגד – לצוות עליהם את התשמיש עד איזה זמן מוגבל, גם כן לא היה. אמנם בעניין משא ומתן עם העכו"ם המצב נשתנה עד כדי כך שכבר נולד טעם כנגד התקנה, שדרש את ביטול התקנה. אפשר עוד להסביר רעיון זה, אם נשווה את שני התירוצים שניתנו על הקושיא בדין משא ומתן ביום אידם. בתירוץ אחר כתבו התוספות וכן הרא"ש: "מותר לשאת ולתת עימהם, משום שעכו"ם שבינינו קים לן בגווייהו דלא פלחו לעבודה זרה". פשוט הדבר שההבדל בין שני התירוצים הינו זה: משום שקים לן בגווייהו, אזי בטל הטעם שמחמתו אסרו את המשא ומתן ביום אידם, ומכיוון שכן למה לנו לקיים את האיסור? (מדוע לא הצריכו מניין אחר להתירו, על זה נדון להלן בעזה"י.) אמנם מכוח טעם האיבה, לא רק שאין עוד טעם לקיים את האיסור, אלא שיש טעם מספיק לעקרו. משמע איפוא דהיכי שעל ידי שינוי במצב לא רק שבטל הטעם, אלא שנולד טעם חדש נגד התקנה, טעם שלא היה קיים בזמן תקנת הראשונים והתקנה בטלה מאליה.
דבר דומה נמצא בשטמ"ק בקשר לעניין אחר לגמרי. על הא דאיתא בריש מסכת כתובות: "ומסכנה ואילך, נהגו העם לכנוס בשלישי"<sup class="footnote-marker">78</sup><i class="footnote">כתובות ג ע"א.</i>, שואלת הגמרא: "מאי סכנה? אילימא דאמרי: בתולה הנישאת ליום הרביעי תיהרג – נהגו? לגמרי ניעקריה!". שטמ"ק מביא את קושיית הריב"ש דא"כ הוה ליה כשעת השמד ואפילו לעבור אערקתא דמסאנא אסור. אחר שדחה את תירוצו של הריב"ש כתב השטמ"ק:
ובהגהה אחרת מצאתי כתוב וז"ל: ומן הסכנה וכו' נהגו? לגמרי ליעקרוהו. כלומר, כיוון שעקרוה בי"ד ליכא איסור משום שעת השמד שאפילו מצוה קלה ייהרג ואל יעבור, אך לעבור על דת – אפילו לשנויי ערקתא דמסאנא אסור. ומכאן יש ראיה לדברי מורי קרובי שכתב בפ"ק דביצה אע"פ דאין בי"ד יכול לבטל דברי בי"ד אלא אם כן... שאם יעשו כאותה סברא, שאם היה אותו בי"ד קיים היה מסכים להתיר, שנשתנה העניין, אין זה ביטול דבריו. ע"כ משמע דבעי לפרושי דהכי פריך: 'נהגו? לגמרי ניעקריה! פירוש: אמאי שבקת להו לנהוג כן בלא עקירת בי"ד, דהא וודאי שלא כדין עבדי – דבשעת השמד ולעבור על דת אפילו לשנויי ערקתא דמסאנא אסור היה להו לבי"ד למעקריה, דאינהו יש להם כוח לעקור ואין איסור בדבר, וכמו שכתוב בהגהה<sup class="footnote-marker">79</sup><i class="footnote">שטמ"ק כתובות ג ע"א.</i>.
מלשון ההג"ה אינו ברור אם כוונתו לומר שאם יש טעם חדש שאילו היה קיים בימי ביה"ד הראשון היה אותו ביה"ד מסכים, אזי אין צורך בבי"ד גדול מחבירו, או שמא דעתו היא שאין צורך במניין אחר כלל מפני שאין זה ביטול. הא דהשטמ"ק מסביר שמכיוון שאין זה ביטול בשעת השמד לעקר ביה"ד את תקנת הראשונים, אין ראיה, דאין התקנה בטילה מאליה. דווקא בשעת השמד שהדין הוא שאפילו אערקתא דמסאנא ייהרג ואל יעבור, אזי יש צורך בעקירת תקנת הראשונים על ידי בית הדין, אבל ללא זה יתכן שמכיוון שיש טעם חדש שאילו היה קיים גם בית הדין הראשון היו מסכימים לביטול תקנתם, אזי אין צורך במניין אחר והתקנה בטילה מאליה. מכל מקום יש ללמוד מכאן את חשיבותו של הטעם החדש שבא לעולם מחמת השינוי במצב. כמו שראינו, דבר זה חשוב עד כדי כך, עד שלפי התוספות, הרמב"ן והרא"ש, במקרה כזה לא רק שאין צורך בבי"ד גדול מחבירו כדי להתיר את התקנה, אלא שהתקנה בטילה מאליה. אין ספק שגם רבו של בעל השטמ"ק סובר שבשינוי כזה אין צורך בבי"ד גדול מחבירו, ואפשר שהוא מסכים שאף אין צורך בשום מניין אחר.
<b>ד</b><br>יש עוד אפשרות של טעם שכנגד, אפילו בלי שהיה שינוי בעניין או במצב לאחר זמנה של תקנת הראשונים. על הא דאיתא בפרק מרובה שעזרא תיקן טבילה לבעל קרי ואפילו לדברי תורה<sup class="footnote-marker">80</sup><i class="footnote">בבא קמא פב ע"א.</i> כתבו התוספות שלא קיימא לן כתקנת עזרא אלא כר' יהודה בן בתירא, כדמובא בפרק ראשית הגז<sup class="footnote-marker">81</sup><i class="footnote">חולין קלו ע"ב.</i> ובפרק מי שמתו<sup class="footnote-marker">82</sup><i class="footnote">ברכות כב ע"א.</i>. ומקשים התוספות איך ר' יהודה בן בתירא ביטל את תקנת עזרא, על אף שבוודאי לא היה גדול ממנו. ותירצו בזה"ל: "וי"ל דדילמא סבר דלא תיקן עזרא דבר זה. אי נמי התנה שכל מי שרוצה לבטל יבטל, דבכי האי גוונא מותר... אי נמי לא פשט איסורו ברוב ישראל"<sup class="footnote-marker">83</sup><i class="footnote">תוספות ב"ק פב ע"ב ד"ה אתא איהו.</i>. תירוצים רבים כל כך לקושיא אחת וכולם בתורת 'דילמא', הדבר מוכיח שכולם לא הניחו את דעתם. הרא"ש והרשב"א מפרשים את העניין על פי שיטת התוספות. הר"ן מביא את התירוץ שלא פשטה תקנת עזרא ברוב ישראל. לע"ד לא משמע כן מפשטות לשון הגמרא. הרי בפרק מי שמתו איתא שריב"ב הוא השונה: "שאין דברי תורה מקבלין טומאה, שנאמר 'הלא כה דברי כאש נאום ה" (ירמיה כג כט), מה אש אינו מקבל טומאה אף דברי תורה אינן מקבלין טומאה"<sup class="footnote-marker">84</sup><i class="footnote">ברכות כב ע"א.</i>. ונמשך העניין שם במאמרו של רב נחמן בר יצחק: "נהוג עלמא כתלת סבי", ואחד מהם הוא ריב"ב האומר שדברי תורה אינם מקבלים טומאה. ועתה נראה האם טעם ההיתר הוא מפני שלא פשטה תקנת עזרא ברוב ישראל, או משום שאכן הוא התנה, שכל מי שרוצה יבוא ויבטלה. הנה, מה צורך בדברי ריב"ב 'משום שדברי תורה אינם מקבלים טומאה', הלא בלאו הכי, או שתקנת עזרא בטלה מאליה משום שלא פשטה, או משום שבאו בי"ד וביטלוה משום שכך היה התנאי מעיקרא, שכל מי שרוצה לבטלה יש בידו לבטלה<sup class="footnote-marker">85</sup><i class="footnote">משמע שלהערה מעין זו התכוון הרשב"א בחידושיו לברכות כב ע"א ד"ה אמר לו, שכתב: "וי"ל דאתא עזרא ולא קבילו מיניה, אלא נהוג בה להקל. ואתא ריב"ב ואחזיק בידייהו וקראו על שמו".</i>. ואין לומר (לפי התירוץ שכך התנו שכל מי שרוצה לבטלה יבטל), שהגם שלפי התנא היתה בידי האחרונים הסמכות לבטל את תקנת עזרא אם רצו, אבל למה ירצו – למה להם לבטל מה שתיקנו הראשונים, ומשום זה סמכו על ריב"ב שדברי תורה אינם מקבלין טומאה. נכון הוא שהתוספות פירשו באופן דומה לזה את היתר 'שמנן', והעלינו את דבריהם לעיל בסעיף א', שהגם שלא פשט איסורו והיה להם הכוח להתירו, מ"מ לא היו משתמשים אילמלא דברי רשב"ג ור"א ב"ר צדוק שאין גוזרין גזירה על הציבור אם אין רוב ציבור יכולים לעמוד בה. וכן בריש מו"ק מפרשים התוספות שר"ג ובית דינו התירו להם את החרישה בערב שביעית וביטלו את תקנת ב"ש ובית הלל. הגם שהללו התנו ביניהם שכל הרוצה לבטל יבוא ויבטל, הם השתמשו בסמכותם משום קלקול הקרקעות שלא יגרמו רעה לעולם<sup class="footnote-marker">86</sup><i class="footnote">תוספות מו"ק ג ע"ב ד"ה כל הרוצה.</i>, אבל בלי טעם כלשהו לא היו מבטלים את תקנת הראשונים, ואע"פ שהללו התנו כך, שמי שרוצה יכול לבטל אותה. אין זה דומה לענייננו.
בשני הדינים, גם במסכת ע"ז וגם במו"ק, משהו חדש חל במצב ואשר לא היה ידוע מקודם, או שלא היה קיים מקודם. ב'שמנן' רק בימי ר' יהודה נשיאה בדקו ומצאו מה שלא ידעו, שלא פשטה הגזירה ושאין רוב הציבור יכול לעמוד בה. בדין חרישה בערב שביעית קרה בדורו של רבן גמליאל, שתקנת ב"ש וב"ה גרמה הפסד מרובה לקרקעות. ובכן אפשר לומר שהחידוש במצב שלא היה בימי התקנה, הוא שהניע את בית הדין האחרון להתיר את מה שאסרו הראשונים. אבל טעמו של ריב"ב לא היה תלוי בשום שינוי במצב או בהכרת טיב המצב. אם דברי תורה אינם מקבלין טומאה, הרי הם לא קיבלו טומאה גם בדורו של עזרא, ואם כן הדרן קושיין לדוכתא – אם אכן ביטלוה לתקנת עזרא משום שכך הוא התנה שכל מי שרוצה וכו', אזי מה צורך יש בטעמו של ריב"ב, טעם שעזרא שבתקנתו לא קיבל? לפי האמת, מלשון הסוגיא בפרק מי שמתו משמע שמעולם לא היה מניין חדש שהתיר את תקנת עזרא. המימרא 'נהוג עלמא כהני תלת סבי', פירושה שכך נהגו מעצמן ולא שנמנו על העניין וביטלו את תקנת עזרא. וכן עולה ממה דאיתא עוד שם: "מאן דאמר זה וזה <b>מותר</b> (לבעל קרי להציע גם את המשנה וגם את הגמרא) – כרבי יהודה בן בתירא". מוכח איפוא שלא הושיבו בי"ד על הדבר, אלא שאותו מ"ד פוסק כריב"ב ומשום דסבר כוותיה, אם כן ממילא בעל קרי מותר בדברי תורה. גם מהא דכי "אתא זעירי אמר בטלוה לטבילותא... כר' יהודה בן בתירא" משמע שדווקא משום שקיבלו את דעתו שאין דברי תורה מקבלין טומאה, ביטלו את תקנת עזרא.
לרמב"ם שיטה מקורית בנושא זה. כך כתב בהלכות ק"ש: "ועזרא ובית דינו תיקנו שלא יקרא בדברי תורה בעל קרי לבדו, והוציאוהו מכלל שאר הטמאין עד שיטבול. ולא פשטה תקנה זו בכל ישראל ולא היה כוח ברוב הציבור לעמוד בה, לפיכך בטלה. וכבר נהגו כל ישראל לקרות בתורה ולקרות קריאת שמע והן בעלי קריין, לפי שאין דברי תורה מקבלין טומאה אלא עומדין בטהרתן לעולם, שנאמר 'הלא כה דברי כאש נאום ה", מה אש אינה מקבלת טומאה אף דברי תורה אינם מקבלין טומאה"<sup class="footnote-marker">87</sup><i class="footnote">רמב"ם הלכות קריאת שמע פ"ד ה"ח.</i>. לפי פירושו של הכ"מ, לדברי הרמב"ם הללו כולם טעם אחד. למה נהגו העם כריב"ב – מפני שלא פשטה תקנת עזרא ואין רוב הציבור יכול לעמוד בה<sup class="footnote-marker">88</sup><i class="footnote">ראה גם בית יוסף או"ח סי' פח.</i>. אמנם, בהלכות תפילה כתב הרמב"ם בפשיטות שתקנת טבילה לבעל קרי בטלה משום שלא פשטה בכל ישראל ולא היה כוח בציבור לעמוד בה, ואולם את טעמו של ריב"ב הוא אינו מזכיר שם<sup class="footnote-marker">89</sup><i class="footnote">רמב"ם הלכות תפילה פ"ד ה"ד.</i>. המעיין היטב בלשונו של הרמב"ם בדין ק"ש יבין שהרמב"ם מלמדנו שני דינים, וסומך שני טעמים השונים זה מזה בטיבם ובתוצאותיהם. בתחילה הוא מדבר על תקנת עזרא שבטלה משום שלא פשטה ורוב הציבור לא יכול היה לעמוד בה. אבל לפי זה, הגם שאין לכוף את הציבור, הרי אם יחידים רוצים להחמיר על עצמם תבוא עליהם הברכה. אבל לפי טעמו של ריב"ב שדברי תורה אינם מקבלין טומאה אלא 'עומדין בטהרתן לעולם', כמו שהרמב"ם מאריך בדבריו, אין לומר שהתנהגות על פי תקנת עזרא הינה חומרא. אדרבה, החומרא היא שלא לטבול, שזו העדות לקדושת התורה ולטהרתה שאינה מקבלת טומאה. הרמב"ם מדייק בלשונו. אחר שהביא את הטעם לכך שבטלה תקנת עזרא הוא כתב: "וכבר נהגו כל ישראל לקרות בתורה... לפי שאין דברי תורה מקבלין טומאה". פירוש הדברים הוא שמעיקרא כשבטלה תקנת עזרא משום שלא פשטה, מכל מקום היו גם כאלו שטבלו לקריין משום שהיו מחמירין על עצמם. אבל לבסוף כשקיבלו את טעמו של ריב"ב, ממילא נהגו כל ישראל שלא לטבול. לא רק שלא טבלו, אלא שהמנהג שלא לטבול היה מנהג מחייב. ראייתנו הינה מתוך ההשוואה בין מה שכתב הרמב"ם בדין תקנת עזרא בהלכות תפילה, לבין מה שמצאנו בהלכות קריאת שמע. בהלכות תפילה, אחר שהביא את הטעם שטבילת עזרא נתבטלה משום שלא פשטה וכו', הוא ממשיך ואומר: "מנהג פשוט בשנער ובספרד שאין בעל קרי מתפלל עד שרוחץ כל בשרו במים, משום הכון לקראת אלהיך ישראל"<sup class="footnote-marker">90</sup><i class="footnote">שם פ"ד ה"ו.</i>. את טעמו של ריב"ב הוא אינו מזכיר שם. אבל בהלכות ק"ש ששם הוא מביא את המנהג של כל ישראל שלא לטבול, משום שסמכו על דעתו של ריב"ב, הוא אינו מביא שום הנהגה לחומרא. הדבר מתפרש מאליו – לפי הרמב"ם תפילה איננה דברי תורה, וממילא כל מי שרוצה להחמיר על עצמו הרשות בידו. אבל ק"ש שהיא דברי תורה, המנהג לחומרא הוא שלא לטבול, משום שדברי תורה אינם מקבלים טומאה<sup class="footnote-marker">91</sup><i class="footnote">גם מהטור משמע שסובר כן. בסי' רמא כשהוא דן על טבילה לפני תפילה הוא כותב: "והמחמיר (דהיינו לטבול) תבוא עליו ברכה", אבל בסי' פח ששם הוא דן על דיני קריאת שמע, ושם מקומו העיקרי של הפסק שאין צורך לא בטבילה ולא ברחיצה, אינו מביא את מנהג המחמירין.</i>.
נראה מניין לו לרמב"ם שלא פשטה תקנת עזרא. הכ"מ טרח לפרש את דבריו בזה, ואמר שכמו התוספות גם הרמב"ם נתקשה איך נהוג עלמא כריב"ב ואיך היו יכולים לבטל את תקנת עזרא, אשר לא קם אחריו בי"ד כמוהו בחכמה ובמניין. עקב הקושיא החליט הרמב"ם, כמו התוספות, שעל כורחך הטעם הוא שלא פשטה תקנת עזרא ברוב ישראל, משום שרוב הקהל לא יכול היה לעמוד בה. הראינו כבר לעיל שאם כן הוא, אין שום צורך לסמוך על ריב"ב. וגם קשה לפי דבריו של הכ"מ, שהרי הוא מוכרח לומר דהא דאמר זעירי בטלוה לטבילותא כריב"ב, אין הכוונה שעמד בי"ד וביטלה, אלא דמכיוון שלא פשטה ולא היו יכולין לעמוד בה התקנה בטלה מאליה. זעירי רוצה לומר שלא כפו את העם על טבילת עזרא. זה ודאי דוחק גדול. ראשית כל – 'בטלוה' פירושו שבי"ד בטלו. ואם הכ"מ מעיר שא"כ למה לא מוזכר מי הם אלו שבטלוה, יש להשיב: ואם כדבריו שלא ביטלוה, אזי למה נאמר ביטלוה. ביטלוה אין מובנו, בשום אופן, שלא כפו את העם. ועוד, מכיוון שאין לשום בי"ד כוח לכוף את העם על איזו תקנה שהיא, אם לא פשטה בכל ישראל ואין הציבור יכול לעמוד בה, מה צורך יש כאן לומר שביה"ד לא כפו את העם? וודאי שלא כפום. ובפרט לומר שלא כפו את העם כדברי ריב"ב, שהרי כך אמר זעירי 'בטלוה לטבילותא', ומפרש בגמרא: כר' יהודה בן בתירא, לזה אין שחר. מה צורך יש כאן בטעמו של ריב"ב, הלא מכיוון שלא פשטה התקנה וכו' אפילו אם היו רוצים לכוף לא היו יכולים, כדפסק הרמב"ם עצמו בפירוש בהלכות ממרים וכדלעיל.
לע"ד מסוגיית הגמרא בפרק מי שמתו מוכח שהגזירה לא פשטה, וגם יש סמך לדברי הרמב"ם שלא פשטה משום שרוב הציבור לא יכול היה לעמוד בה. מהשקלא וטריא שם משמע שהיו שתי תקופות. בתקופת התנאים ובדורות הראשונים של האמוראים היו מתלבטים בקיום תקנת עזרא. והכי איתא התם: "תנו רבנן: בעל קרי שנתנו עליו תשעה קבין מים – טהור; נחום איש גם זו לחשה לרבי עקיבא, ורבי עקיבא לחשה לבן עזאי, ובן עזאי יצא ושנאה לתלמידיו בשוק. פליגי בה תרי אמוראי במערבא, רבי יוסי בר אבין ורבי יוסי בר זבידא: חד תני שנאה וחד תני לחשה. מאן דתני שנאה, משום ביטול תורה, ומשום ביטול פריה ורביה. ומאן דתני לחשה – שלא יהו תלמידי חכמים מצויים אצל נשותיהם כתרנגולים"<sup class="footnote-marker">92</sup><i class="footnote">ברכות כב ע"א.</i>. 'שנאה' – פירושו שהיו מגלים את הדין שאפשר להיטהר בתשעה קבין; 'לחשה' – פירושו שאין מגלים זאת לתלמידים. 'משום ביטול פריה ורביה' – מפרש רש"י שהיו נמנעים מתשמיש מפני טורח הטבילה. ולפי דבריו 'משום ביטול ת"ת' אנו צריכים לפרש שמי שראה קרי לא טבל מפני הטורח ונתבטל מת"ת. לפיכך שנו להם שתשעה קבין מים טהורים מספיקים, ואין צורך בטבילה ממש. והן אליבא דמ"ד דתני 'לחשה' – לא גילו שאפשר להיטהר גם על ידי תשעה קבים, ויחשבו שמחוייבים לטבול במקווה, ומשום טורח הטבילה לא יימצאו אצל נשותיהם כמו תרנגולין. משני הפירושים אנו למדים שטורח הטבילה היה קשה עליהם עד כדי כך שאם ראו קרי הם נשארו בלי טבילה, וזה גרם לביטול תורה, או שאפילו נמנעו מתשמיש בכדי שלא יצטרכו לטבול. כן משמע גם ממה שנאמר בתלמוד בהמשך: "גדר גדול גדרו בה, דתניא: מעשה באחד שתבע אשה לדבר עבירה. אמרה לו: ריקא! יש לך ארבעים סאה שאתה טובל בהן? מיד פירש". כמה קשה היה עליהם טורח הטבילה באותם הימים, שאדם גבר על תאוותו ובלבד שלא יהא צריך לטבול. ומ"מ ברוב הקהל היא לא פשטה, שהרי כך אמר להו רב הונא לרבנן: "רבותי, מפני מה אתם מזלזלין בטבילה זו?". ואם אצל רבנן כך, אצל פשוטי העם על אחת כמה וכמה. מכל זה מוכח שתקנת עזרא לא פשטה משום שרוב הקהל לא יכול היה לעמוד בה. ואם רב נחמן בר יצחק אומר 'נהוג עלמא כר' יהודה בן בתירא', א"א לומר שמשום שלא פשטה אזי נהגו כריב"ב, אלא מאחר שתקנת עזרא לא פשטה, הרי כבר נהגו שלא לטבול, ומשהו חדש קרה בתקופה מאוחרת. בעוד שמקודם היו טורחים לקיים את תקנת עזרא, אך לא הצליחו והתקנה לא פשטה, הרי עכשיו ביטלוה לגמרי אליבא דריב"ב משום שדברי תורה אינם מקבלים טומאה. דברי זעירי מדוייקים באמרו <b>'בטלוה</b> לטבילותא', והגמרא מפרשת: 'כר' יהודה בן בתירא'. שני שלבים או אולי שני זרמים היו בהנהגת העם בדין טבילת בעל קרי. כמה וכמה דורות אחרי עזרא, בימי האמוראים רב הונא ורב חסדא, לא פשטה תקנת עזרא. אמנם, היו כאלו שמכל מקום נהגו על פי התקנה. בשלב השני, שייתכן והיה בסוף דורות האמוראים וייתכן שהחל כבר קודם, בטלה תקנת עזרא. לא רק שלא נהגו כתקנתו, אלא שנהגו כר' יהודה בן בתירא. לא רק שלא קיבלו עליהם לטבול, אלא קיבלו על עצמם שלא לטבול, משום שדברי תורה עומדים לעולם בטהרתם. לדעתו של ר' יהודה בן בתירא, לא רק שאין צורך בטבילה זו, אלא שיותר נכון שלא לטבול כביטוי לגודל טהרת התורה. קדושת התורה היא מעל לכל המצוי, שעלול להיטמא ולהיטהר. כן משמע בבירור מהאי מעשה, המובא שם בעניין זה, בתלמיד אחד שהיה מגמגם לפני ר' יהודה בן בתירא, כלומר הוא לא רצה להוציא דברי תורה מפיו משום שהוא היה בעל קרי. ועל כן ריב"ב "אמר ליה: בני, פתח פיך ויאירו דבריך: שאין דברי תורה מקבלין טומאה, שנאמר 'הלא כה דברי כאש נאום ה" (ירמיה כג כט), מה אש אינו מקבל טומאה אף דברי תורה אינן מקבלין טומאה"<sup class="footnote-marker">93</sup><i class="footnote">שם.</i>. לכאורה, מה רצה ריב"ב מאותו התלמיד? הרי אפשר שעל אף שלא פשטה תקנת עזרא, החמיר הוא על עצמו. ודאי איפוא שריב"ב סבר שאין כאן מקום להחמיר. אדרבה, פתח פיך ויאירו דבריך. פסקו של הרמב"ם בדין ק"ש ברור עכשיו על כל פרטיו. בתחילה הוא כותב שתקנת עזרא לא פשטה משום שלא יכלו לעמוד בה. אולם הגם שלא פשטה, מכל מקום היו כאלו שנהגו לטבול. לאחר זמן נתקבל המנהג בכל ישראל שלא לטבול לדברי תורה כריב"ב.
היוצא לנו מכל זה הוא שריב"ב אכן חולק על תקנת עזרא משום שהיה לו טעם לדחותה, דהיינו שדברי תורה אינם מקבלים טומאה. שיטתו שלא לטבול נובעת מהבנתו את מהות התורה. מכיוון שכן, הוא לא היה יכול לקבל על עצמו תקנה, שלפי דעתו היתה נוגדת את מצפונו. את קושיית התוספות בפרק מרובה, ועימם שאר הראשונים, לכאורה היה אפשר לתרץ באופן יותר מתאים לפשטות הסוגיא בפרק מי שמתו. הקושיא היתה: איך אלים ריב"ב לבטל את תקנת עזרא ובית דינו? אם נעיין היטב שוב באותם העניינים שביחס אליהם נאמר שאין בי"ד יכול לבטל דברי בי"ד חבירו אלא אם כן גדול ממנו בחכמה ובמניין, נמצא שבאף אחד מהם הביטול לא בא מכוח איזה טעם שכנגד שהוא עצמו נלמד מן התורה. בהיתר 'שמנן' של ר' יהודה נשיאה, לא היה לר' יהודה נשיאה ובית דינו שום טעם תורני לבטל את תקנת הראשונים. וכן לגבי חרישה בערב שביעית שרבן גמליאל ובית דינו התירו, הטעם היה, על פי תוספות, משום הפסד קרקעות, או יתכן שאף היה זה יותר פשוט, שכך התנו בית שמאי ובית הלל שכל מי שרוצה לבטל יבוא ויבטל, אבל לא מפני שהיה איזה טעם מהתורה שעמד בניגוד לתקנה זו. ואפילו שמואל שסבר ש'פרוסבלא עולבנא דדייני הוא'. כלומר, על אף שזוהי חוצפה שהם נטלו ממון שלא כדין בחזקה (על פי רש"י), מכל מקום על פי דין התורה יש לדיינים רשות להתנהג בחוצפה שכזו. אבל ביטול תקנת עזרא על פי ריב"ב שונה הוא מכל אלה. הטענה היא שיש טעם על פי התורה להתנגד לתקנה זו. אין להקשות איך <b>ביטלו</b> את תקנת עזרא משום ריב"ב. 'ביטול' מיקרי דווקא כאשר האחרונים רוצים לבטל, משום שאיזו תקנה או איזו גזירה אינן נוחות להם. אבל אם יש להם טעם שלפי התורה, לפי הבנתם הם את העניין, מחוייבים הם להתנגד לאיזו תקנה שתהא, או אז יש להם הכוח לבטלה, ואפילו אם הם קטנים מביה"ד שלפניהם.
דומה לזה הוא פסקו של הרמב"ם אשר הוא מקדים לכלליו בדין אין בי"ד יכול לבטל דברי בי"ד חבירו. ז"ל שם: "ב"ד גדול שדרשו באחת מן המדות כפי מה שנראה בעיניהם שהדין כך ודנו דין, ועמד אחריהם ב"ד אחר ונראה לו טעם אחר לסתור אותו, הרי זה סותר ודן כפי מה שנראה בעיניו, שנאמר 'אל השופט אשר יהיה בימים ההם', אינך חייב ללכת אלא אחר בית דין שבדורך"<sup class="footnote-marker">94</sup><i class="footnote">רמב"ם הלכות ממרים פ"ב ה"א.</i>. הדברים פשוטים. דווקא באותו הדור אם יעמוד בי"ד אחר שנראה לו טעם לסתור את דברי חבירו, הולכים אחר הכלל של יחיד ורבים הלכה כרבים. אבל בדור שלאחריו בי"ד יכול לפסוק לפי ראות עיניו, ולא שייך כאן הכלל שאין בי"ד יכול לבטל דברי בי"ד חבירו אלא אם כן וכו'. יפה העיר הכ"מ על אתר, שעצם הביטוי 'אין יכולים <b>לבטל'</b> מורה שאין זו אותה הסתירה לדברי הראשונים שעליה מדובר בהלכה הראשונה שם. באותה ההלכה נראה לבי"ד השני טעם לסתור את לימודם של הראשונים כטעות בדרשת התורה. אבל 'ביטול' משמע שהאחרונים אינם רוצים בתקנת הראשונים משום שהם חושבים שהללו הרחיקו לכת ולא כדאי להעמיס זאת על הציבור, כמו שהראינו לעיל. אבל כשיש סברא שכנגד, היינו טעם לפי התורה, המנוגד לאיזו תקנה או גזירה, וודאי שיש לבי"ד האחר הכוח לבטל את תקנת הראשונים ואפילו אם פחותים מהם. וקל וחומר הוא: אם כאשר בי"ד הגדול דרשו באחת מן המידות של התורה, אזי בי"ד אחר יכול לעמוד ולסתור את דבריו כמו שנראה בעיניו הדבר, מכל שכן שהוא יכול לעשות זאת כשאין מדובר במידות שהתורה נדרשת בהן אלא בגזירות ותקנות.
<b>ה</b><br>אכן, ישנו סוג אחד של גזירות ותקנות שביחס אליהן נתקבלה הדעה בין פוסקי הראשונים שאם בטל הטעם בטלה התקנה או הגזירה מאליה, בלי צורך במניין אחר להתירה. ראשי המדברים בעניין זה אלו התוספות בכמה מקומות. על הא דאיתא במסכת ביצה "דהאידנא דאיכא חברי – חיישינן<sup class="footnote-marker">95</sup><i class="footnote">ביצה ו ע"א.</i>, ועל כן אינן קוברים מתים ביום טוב שני, כתבו התוספות: "והשתא בזמן הזה שאין חברי – מותר. ואין לומר שצריך מנין אחר להתירו, דכיון דזה הטעם משום חששא ועברה החששא, עבר הטעם. וה"נ אמרינן גבי מים מגולין דאסורין שמא נחש שתה מהן, ועכשיו שאין נחשים מצויין בינינו אנו שותין מהן אפילו לכתחילה, אע"פ שהוא דבר שבמנין"<sup class="footnote-marker">96</sup><i class="footnote">תוספות ביצה ו ע"א ד"ה והאידנא דאיכא.</i>. וכן הם כתבו גם באיסור גבינת עכו"ם<sup class="footnote-marker">97</sup><i class="footnote">תוספות עבודה זרה לה ע"א ד"ה חדא קתני.</i>. אליבא דר' יהושע בן לוי הטעם לאיסור הוא משום ניקור, ומכיוון שאין נחשים מצויים בינינו אין לחוש לניקור ואין לאסור גבינתם. הם גם מזכירים שם שיש להתיר איסור גילוי בזמננו, אמנם בסגנון שונה ממה שציטטנו מדבריהם במסכת ביצה. וזה לשונם שם: "ואין לומר דדבר שבמנין הוא וצריך מנין אחר להתירו, כי ודאי הוא כשאסרו תחילה לא אסרו אלא במקום שהנחשים מצויין"<sup class="footnote-marker">98</sup><i class="footnote">שם.</i>. גם בדין יין שנגע בו עכו"ם, שהיה אסור בזמן התלמוד משום שכשוך, כתבו הם שבזמן הזה אין לחוש ואפילו אם העכו"ם משכשך ליכא ניסוך – שאין מנסכים. ואת הקושיא 'והלא הוה דבר שבמניין' תירצו כך: "וי"ל דלא גזרו אלא על המנסכים, וכיון דהשתא לא הוו מנסכים לעבודת כוכבים יש לתלות להיתר. וראיה לדבר, מדאמרינן פ"ב (ע"ז סה ע"א) דרבא שדר קורבנא לבר שישך ביום אידו, אמר: קים לי בגוויה דלא פלח לעבודת כוכבים. ואע"ג דגם משא ומתן ביום אידם היה דבר שבמנין, ולא הוצרך מנין אחר להתירו להנהו דלא אזלו ומודו כי ודאי מתחילה לא גזרו עליהם"<sup class="footnote-marker">99</sup><i class="footnote">תוספות עבודה זרה נז ע"ב, ד"ה לאפוקי. ראה גם תוספות ביצה ל ע"א ד"ה תנן אין מטפחין, בדין שהחשש שמא יתקן כלי שיר לא שייך בזמן הזה. ותוספות חולין קה ע"א ד"ה מים ראשונים מצוה, בדין מים אחרונים בזמן הזה. וכן בברכות נג ע"ב תוד"ה והייתם קדושים, בעניין זה. ותוספות יומא עז ע"ב ד"ה משום שיבתא, שאין נזהרים באותה רוח רעה, שאינה שורה עוד בינינו.</i>. וכמו כן כתבו התוספות בריש מסכת עבודה זרה<sup class="footnote-marker">100</sup><i class="footnote">תוספות ע"ז ב ע"א ד"ה אסור לשאת. ועיין ברא"ש לביצה פ״א סי' ה, ובע"ז פרק ד סי' ז.</i>. הרא"ש מסכים עם התוספות וכתב שבתחילה לא גזרו על יום אידם ועל יינם משום שכשוך, אלא על אותם דפלחי לעכו"ם ועל אלה שמנסכים. מדברי שניהם משמע שדבריהם בעניין הם על פי הסברא של 'ודאי מתחילה לא גזרו', בלשונם של התוספות פירושו, ודאי שכך צריך להיות, שהרי רבא שדר קורבנא לבר שישך, וכן רב יהודה לאבודרינא, ביום אידם, משום דקים להו בגווייהו דלא פלחי לעכו"ם.
הדברים האלה אינם נראים לר"ן, שהרי הוא כתב:
ומצאתי שכתבו בתוספות דלא שייך לאסור משום דבר שבמניין... כיון דחששא דאזל ומודה לא שייכא כי אם בהני דפלחי לעבודת כוכבים. נראה שדעתם (כלומר של התוספות) לומר דכי אמרינן צריך מנין אחר להתירו, הני מילי להתיר אותם שיהיה בהם טעם האסור מתחילה, אע"פ שבטל עכשיו. אבל אותם שלא היה בהם טעם איסור, מעולם שרו בלא מניין אחר, ואם הם רוצים לומר כך, ודאי שזו קולא יתירא, דאפשר דהוה קים להו לרבנן שלא נאסר מעיקרא לתת ולשאת עם העובדי כוכבים דלא פלחי לעבודת כוכבים, אבל בסתם אין לנו. והדבר צריך עיון<sup class="footnote-marker">101</sup><i class="footnote">ר"ן ע"ז לא ע"א מדפי הרי"ף, ד"ה גרסינן תו בגמרא רב יהודה.</i>.
רצונו לומר שאין להביא ראיה מרב יהודה ורבא, דאפשר שהם ידעו בבירור הלכה למעשה שמעיקרא כך נתקנה התקנה, אבל לומר כן מסברא דנפשנו בכל מקום שהיכי דעבר החשש אזי ודאי בזה לא גזרו על כך מתחילה – הרי זו קולא יתירא וצריך עיון. אלא שלפי הר"ן צריך ביאור, מדוע באמת אין אנו נזהרים בהרבה דברים שחששם עבר, כמו: גילוי, מים אחרונים ורוח שיבתא<sup class="footnote-marker">102</sup><i class="footnote">עיין בפר"ח ליו"ד סי' קטז ס"א, שהוא דחה את סברת התוספות ולמרות הכל לא הצליח לחדש שום דבר. לפי דעתו, הא דאין אנו נזהרים בכמה דברים היינו טעמא, מפני שמעיקרא לא אסרו אותם אלא במקומות מיוחדים: על גילוי – רק במקומות שנחשים מצויים; על רוח שיבתא – רק במקום ששם היה שורה וכו'. והנה מניין לו כל זה?! הלא משום שאין אנו נזהרים באיסורים הללו, הוא הוציא מסברא דנפשיה שוודאי כן היתה התקנה מעיקרא. ומה בין זה לסברתם של התוספות, ואם כן הערתו של הר"ן במקומה עומדת. עיין גם במטה יהונתן באותו הסימן על הגליון. דבריו יותר ברורים ומסתברים.</i>.
לרמב"ן יש דרך אחרת בפתרון הבעיות הללו. הוא חולק על התוספות בדין גבינת עכו"ם וכותב בחידושיו: "ומ"מ אפילו למ"ד דמשום ניקור אסרוה לעולם, ואפילו במקום שאין חוששין לגילוי. לפי שהגבינה נאסרה במנין וצריך מנין אחר להתירו בית דין גדול ממנו. אבל שאר מגולין לא הושיבו בי"ד עליהם ולא נאסרו במנין, אלא שהיו אוסרין עליהם מפני שסכנתן מצויה להם"<sup class="footnote-marker">103</sup><i class="footnote">רמב"ן ע"ז לה ע"א ד"ה אלא בסה"ד.</i>. כוונתו לומר, שכל היכי שהחשש הוא משום סכנה לא היה זה דבר שבמניין, מפני שלא הושיבו בי"ד עליו. לפי דבריו נאמר שאין אנו נזהרים ממים רעים ומרוח שיבתא מאותו הטעם, שגם עליהם לא הושיבו בי"ד ונאסרו משום סכנה, ועכשיו שעברה הסכנה אין צריך מניין אחר להתירו. אבל קבורת מת ביו"ט שני בזמנינו, הגם שכבר אין חברי ועבר החשש, מכל מקום צריך מניין אחר להתירו, שהרי טעם החשש לא היה בסכנה אלא משום שאילצו את היהודים לעבוד ביו"ט שני, מפני שראו שהם קוברים את מתיהם באותו היום. ואם כן, כשאסרו קבורה ביום טוב שני, במניין אסרו. אמנם גם דבריו אינם ברורים – איך אנו יודעים מתי הושיבו בי"ד ומתי לא הושיבו? ומה שאין אנו נזהרים עוד בכמה איסורים, האם זו הוכחה מספקת לכך שוודאי הטעם הוא משום שהאיסור איננו דבר שבמניין?! מה שאין אנו נזהרים בהם עוד, על כורחך לאו היינו טעמא מפני שאיזה בי"ד פסק כך, אלא שמכיוון שלא הושיבו בי"ד עליהם והחשש לא שייך עוד, אין אנו צריכים להיזהר. העם קיבל את הגזירה על עצמו בתקופה אחת וביטל אותה מעצמו בתקופה אחרת. האם אפשר לומר שהם עשו זאת משום שידעו שמעיקרא לא הושיבו בי"ד על הגזירה ואין זה דבר שבמניין? ובאמת, מה פירוש הדבר שעל הגבינה שאסרו משום גילוי הושיבו על כך בי"ד, אבל על שאר המגולים לא הושיבו בי"ד ואסרו אותם עליהם, מפני שסכנתם מצויה להם? אם כל היכא שהחשש הוא משום סכנה לא הושיבו בי"ד, אזי מדוע על 'הגבינה' כן הושיבו, למ"ד שטעם האיסור הוא משום ניקור? הגם שאפשר לומר שכוונת הרמב"ן היא שלגבי גבינה הסכנה לא היתה מצויה כל כך ומשום הכי הוצרך הדבר למניין, אבל שאר המגולים שסכנתם מצויה לא היו צריכים לישיבת בי"ד. אמנם, מי אם כן אסר עליהם את שאר המגולים אם לא ביה"ד? ואם כן, מה ההבדל בין איסור גבינה לאיסור על שאר המגולים? מה ההבדל בין להושיב בי"ד על דבר ולאסרו, לבין לאסור בבי"ד על הקהל דבר שסכנתו מצויה? האם אין זה גם כן דבר שבמניין? ועוד, מנא לו להרמב"ן להבדיל כך בין איסור גילוי בגבינה לבין האיסור בשאר המגולים? איסור גבינת עכו"ם מובא במשנה במסכת ע"ז בזו הלשון: "המורייס וגבינות בית אונייקי של עכו"ם – אסורין, ואיסורן איסור הנאה, דברי רבי מאיר. וחכמים אומרים, אין איסורן איסור הנאה"<sup class="footnote-marker">104</sup><i class="footnote">משנה עבודה זרה פ"ב ד.</i>. איסור מגולה נמצא גם כן במשנה במסכת תרומות: "שלשה משקין אסורים משום גילוי, המים והיין והחלב"<sup class="footnote-marker">105</sup><i class="footnote">משנה תרומות פ"ח ד.</i>. אם כן, מנא לן שדווקא גבינה נאסרה במניין ולא שאר המגולים? הר"ן, אחר שהביא את דברי הרמב"ן, כתב: "ואין בדבר זה ספק כלל שהגבינה במנין נאסרה, דבגמרא אמרינן (ע"ז לה ע"א) דא"ל ר' יהושע לרבי ישמעאל: השיק שפתותיך זו בזו ואל תבהל להשיב. ופרש"י בגמ', משום שגזירה חדשה היא ואין מפקפקין בה"<sup class="footnote-marker">106</sup><i class="footnote">ר"ן עבודה זרה יג ע"ב מדפי הרי"ף, ד"ה מתני' מפני מה, באמצעו.</i>. אכן, אם ישנה ראיה שגבינת עכו"ם נאסרה במניין, אזי מ"מ איפה הראיה ששאר המגולים לא היו גם כן במניין?
ולא עוד אלא שלכאורה מהגמרא שם אפשר להביא ראיה שבין אם הגבינה נאסרה במניין ובין אם לאו, אם עבר החשש ממנה אזי עברה הגזירה. דין הגבינה נשנה ביחד עם דין המורייס וכדלעיל. בדין המורייס איתא בגמרא: "ההוא ארבא דמורייסא דאתי לנמילא דעכו, אותיב רבי אבא דמן עכו נטורי בהדה: א"ל רבא: עד האידנא מאן נטרה? א"ל: עד האידנא למאי ניחוש לה? אי משום דמערבי ביה חמרא, קיסתא דמורייס בלומא, קיסתא דחמרא בד' לומי"<sup class="footnote-marker">107</sup><i class="footnote">עבודה זרה לד ע"ב.</i>. כלומר, במקום שממנו הביאו את המורייס, היין היה יותר יקר מהמורייס, ואין לחוש שיערבו בו יין. אבל בנמלה של עכו היין היה בזול ויש לחוש. ברור איפוא שהדבר היה מובן מאליו, שבמקום שאין לחוש לתערובת יין במורייס, המורייס מותר. לפי הרמב"ן, כמה מוזר הדבר ששני האיסורים נשנו יחד במשנה, הרי לפי דבריו המורייס לא נאסר במניין, אבל הגבינה כן נאסרה במניין! מדברי הר"ן בפירושו על האי עובדא בארבא דמורייסא מוכח שהרגיש בזה וטרח להסבירו, שכתב הוא וז"ל: "ושמעינן תו, שלא השוו חכמים מדותיהן באיסור המורייס לאסור אותו בכל מקום ובכל זמן. הלכך מסתברא שלא נאסר אלא בזמן שרגילין לתת לתוכו יין, אבל בזמן שאין רגילין לתת לתוכו יין מותר"<sup class="footnote-marker">108</sup><i class="footnote">ר"ן עבודה זרה יג ע"א מדפי הרי"ף, ד"ה ומדאמרינן קיסטא דמורייסא.</i>. במחילת כבודו הרם, סברתו סובבת במעגל. מהמעשה בארבא דמורייסא אנו לומדים דהיכי שאין חשש – אין איסור, ומפרשים שזה מפני שחכמים לא השוו מדותיהם באיסור המורייס לאסרו בכל מקום ובכל זמן. ועכשיו חוזרים להאי עובדא בנמל עכו ומוצאים שלפיכך מסתברא שלא נאסר אלא וכו'. ממש באותו הסגנון שמשתמש בו הר"ן בפירושו לדין המורייס, כתב גם הריטב"א על מעשה דההוא מינאה דשדר ליה דינרא דקיסרנאה לר' יהודה נשיאה ביום אידו (כנראה שמשם לקח הר"ן את דבריו). וז"ל שם: "...שאיסור זה אינו אלא מדרבנן ומשום חששא, ולפיכך לא החליטו בו איסורן ולא השוו מידותיהם ואינה כשאר איסורין... אבל הכא לא החליטו איסורן, אלא לפי המקום ולפי הזמן... וה"נ אמרינן בפרק השוכר (ע"ז סה ע"א) גבי ר' ישמעאל דשלח לו גוי דורון ביום אידו וקיבלו ואמר קים לי בגוויה דלא פלח ע"ז, אלמא אינה גזירה מוחלטת..."<sup class="footnote-marker">109</sup><i class="footnote">ריטב"א ע"ז ו ע"ב ד"ה ההוא מינאה.</i>.
נראה עכשיו מה פירוש הדברים. אם נאמר שזהו כלל בכל איסורי דרבנן שהם משום חששא שלא השוו מידותיהם ולא החליטו האיסורין, אלא הכל נאסר לפי המקום ולפי הזמן, אם כן היינו הך דאמרו התוספות והרא"ש, דהיכא שטעם האיסור הוא משום חשש, אם עבר החשש עבר האיסור. אלא שאם כך, אמאי לא נימא הכי גם בגבינת עכו"ם? ואם כוונתם לומר שבין האיסורים שהם משום חששא ישנם כאלו שבהם חכמים לא השוו את מידותיהם וכאלו שבהם כן השוו ובגבינה כן השוו, מניין לנו זה? המעשים בתלמוד המורים שמכיוון שעבר החשש בטלה הגזירה, אין בהם שום הוכחה שבגזירות אחרות, שבהם אין זכר למעשים הדומים, בכל זאת הגזירה במקומה עומדת ואפילו אם טעמה בטל. נדמה לנו, כאילו הראשונים שחולקים על התוספות והרא"ש בנושא זה, קודם כל החליטו שבדבר שבמניין, הגם שנאסר משום חשש, צריך מניין אחר להתירו ואפילו אם כבר אין מקום לחשוש, ומכיוון שראו בש"ס, ובמנהגים שבזמנם, כמה דברים שסתרו את דעותיהם בעניין דבר שבמניין, דחקו את עצמם למצוא תירוצים.
הר"ן, אחר שכתב בדין המורייס שלא השוו בו רבנן את מידותיהם, גומר את דבריו ואומר: "וזה הוא מה שכתב הרמב"ם ז"ל", ומצטט את פסקו בדין המורייס. ובכן, נעיין היטב בשני פסקיו של הרמב"ם בדין המורייס ובדין הגבינה. הנה ז"ל בדין המורייס: "במקום שדרכן לתת לתוכו יין אסור ואם היה היין יקר מן המורייס מותר, וכזה מורין בכל דבר שחוששין לו שמא עירבו בו העכו"ם דבר אסור, שאין אדם מערב דבר היקר בזול שהרי מפסיד, אבל מערב הזול ביקר כדי להשתכר"<sup class="footnote-marker">110</sup><i class="footnote">רמב"ם הלכות מאכלות אסורות פ' יז הל' כו.</i>. דבר אחד יש ללמוד מפסקו זה של הרמב"ם, שאפילו אם לא השוו רבנן את מדותיהם בגזירת המורייס, הרי הם השוו מידותיהם בזה שכמו במורייס כן מורין בכל שאר האיסורין, שטעם האיסור שלהם הוא שחוששין שמא עירבו העכו"ם בדבר איזה דבר איסור. לפי הרמב"ם, זהו כלל מוחלט בהלכה בכל הדינים מסוג זה. טעמו של הכלל הזה פשוט מאד, והוא שמכיוון שאין עוד טעם לגזירתם – אין כאן גזירה. ובאמת, למה לא נאמר כן בכל האיסורים שהם מטעם חשש? ומה החילוק בין אם החשש הוא כמו במורייס משום שבני אדם רוצים להשתכר, או משום נחשים, או משום ניסוך? אם אין עוד טעם לחשוש למה ניחוש, ולמה לא נקבל את דעתם של התוספות, שכל היכא דעבר החשש אין מקום לגזור, מפני שבמקום כזה או על זמן כזה מעולם לא נגזרה הגזירה?
נעיין עכשיו בפסקו של הרמב"ם בדין גבינת עכו"ם. הרמב"ם לא סבר כתוספות שהלכה כריב"ל ושטעם האיסור הוא משום ניקור, אלא הוא פסק כשמואל שטעם האיסור הוא משום שמעמידין אותו בעור קיבת נבילה. וכתב הוא עוד וז"ל: "גבינה שמעמידין אותה העכו"ם בעשבים או במי פירות כגון שרף התאנים, והרי הן ניכרין בגבינה, הורו מקצת הגאונים שהיא אסורה, שכבר גזרו על כל גבינת העכו"ם, בין שהעמידוה בדבר אסור בין שהעמידוה בדבר המותר, גזירה משום שמעמידין אותה בדבר האסור"<sup class="footnote-marker">111</sup><i class="footnote">שם פ"ג הל' יד.</i>. ראשית כל מוכח שרק מקצת הגאונים הורו לאסור את הגבינה שמעמידין בדבר המותר. האחרים, ומשמע שהם רובם, התירוה ולא סברו שהיה זה דבר שבמניין וצריך מניין אחר להתירו, ממש כסברת התוספות – שמכיוון שבטל הטעם בטל האיסור. וגם אלה מן הגאונים שכן אסרו אפילו גבינה שמעמידין בדבר המותר, לא מטעמם של הרמב"ן והר"ן אסרוה. כלומר, לא משום הטעם שדבר שבמניין צריך מניין אחר להתירו. הגזירה שגזרו על כל הגבינות של העכו"ם, ואפילו אלו שהעמידו בדבר המותר, איננה הגזירה המקורית שבמשנה. טעמה של אותה הגזירה היה משום חשש העמדה בדבר האסור. הגזירה על כל הגבינות היתה גזירה מאוחרת של מקצת מהגאונים אחר חתימת התלמוד, וטעמה, כמו שכתב הרמב"ם, משום לא פלוג. שאם יתירו גבינה שמעמידין בדבר המותר, יש לחשוש שיתירו לעצמם גם את אותה הגבינה שאסורה על פי המשנה. והשתא, לפי הרמב"ן מה צורך היה באותה הגזירה המאוחרת? הלא לפי דעתו כל הגבינות היו אסורות מכוח הגזירה התלמודית שנגזרה במניין, וצריך מניין אחר של בי"ד גדול בחכמה ובמניין מן הראשונים? אלא ודאי שהגאונים שאסרו את כל הגבינות, ובכללם הרמב"ם, סברו שמכיוון שאין מקום לחשש, שהרי הדבר ניכר שהעמידו גבינה זו בדבר המותר, גבינה זו היתה צריכה להיות מותרת. מכל מקום קצת מן הגאונים הוסיפו על הגזירה הראשונה גזירה על כל הגבינות, משום אותה הגבינה שמעמידין באיסור. משמע אם כן שהרמב"ם סבר כתוספות והרא"ש, דהיכא שעבר החשש אין מקום לגזור עוד. וכן משמע גם מהרי"ף, מפני שהוא אינו מביא במסכת ביצה את 'הא דאמר רבינא והאידנא דאיכא חברי חיישינן'. משמע שלא היה צורך להביאו, שהרי בזמנינו ליכא חברי ואין לחוש.
נשארה לנו שיטת התוספות שהבאנו לעיל בפשטותה הנפלאה, בכתבם: "דכיון דזה הטעם משום חששא ועברה החששא – עבר הטעם"<sup class="footnote-marker">112</sup><i class="footnote">תוספות ביצה ו ע"א ד"ה והאידנא.</i>. אלא ששיטתם צריכה בירור. שהרי הכלל שדבר שבמניין צריך מניין אחר להתירו, פירושו שהגם שבטל הטעם יש צורך במניין אחר. כך פירש למשל הרא"ש: "דבר שנגזר במנין חכמים ואירע דבר שהוא ידוע שהגזירה בטילה, כגון שידוע מאיזה טעם נגזרה הגזירה ואותו הטעם בטל לו, וא"כ ראוי היה שתיבטל גם הגזירה ממילא, אפילו הכי אינה בטילה עד שנמנו עליה חכמים והתירוה"<sup class="footnote-marker">113</sup><i class="footnote">רא"ש ביצה פ"א סי' ג.</i>. ראינו לעיל גם כן בפסקו של הרמב"ם, שאפילו אם בטל טעם הגזירה – הגזירה אינה בטלה, ומכל מקום הוא פוסק מה שפוסק לגבי מורייס. וכן מוכח גם כן ממה שמצאנו אצלו בדינו בגבינת עכו"ם, שאם אין לחוש עוד לטעם הגזירה המקורית, הגזירה מתבטלת מאליה. עלינו להבחין מתי הדין הוא שאפילו אם בטל טעם הגזירה היא אינה בטלה וצריך מניין אחר להתירה, ומתי – במקרה שבטל הטעם – הגזירה ממילא בטלה. נעיין היטב באותן התקנות בתלמוד, שלגביהן נאמר שהגם שבטל הטעם צריך מניין אחר להתירן, ונשווה אותן עם דינם של התוספות שכאשר עבר החשש ועבר הטעם התקנה או הגזירה בטלו מאליהן. אם נדקדק בהן היטב נמצא שיש בהן שני סוגים השונים זה מזה במהותם. בכל אותן הגזירות שטעמן משום חששא, טעם הגזירה נובע מאיזשהו דבר ממשי במציאות. למשל, בדין קבורה ביום טוב שני – בזמן דאיכא חברי חיישינן שאם הם יראו שהיהודים קוברים את מתיהם ביו"ט שני יאלצו אותם גם לעבוד בו. יש משהו הכרחי במציאות הגורם לגזירה באופן ישיר. הדברים האסורים משום גילוי בגלל מציאותם של נחשים, מושכים אחריהם את הגזירה באופן אוטומטי. והוא הדין אצל יין עכו"ם. דרכי הפולחן שלהם מכריחות אותנו לחוש לשכשוך לשם עבודה זרה. ומכיוון שביום אידם הם הולכים ומודים בעד כל הטוב שהם מקבלים, האיסור ליהנות מהם ביום כזה מובן מאליו. כלומר, בכל הדינים הללו יש קשר סיבתי בין המציאות והגזירה.
שונה הדבר לגמרי בכל הדברים שבמניין שצריכים מניין אחר להתירם. למשל, 'ביצה' לאחר תקנת רבן יוחנן בן זכאי. מה היה טעם האיסור? מכיוון שנתקלקלו הלוויים בשיר התקינו שלא לקבל עדים מן המנחה ולמעלה. ואם באו עדים מן המנחה ולמעלה, אותו היום היה יום שלושים לאלול והתחילו למנות ליו"כ ולסוכות מיום המחרת. ואם כן, יום השלושים היה צריך להיות לכאורה חול, והביצה שנולדה בו היתה צריכה להיות מותרת, מכל מקום נמנו וגמרו שמכיוון שכבר התחילו לנהוג ביום השלושים דין של יו"ט, שני הימים יהיו קדושה אחת והביצה אסורה. תקנה זו אין מקורה במציאות. יסודה של התקנה הוא בתקנת חכמים שהחליטו וקידשו את שני הימים בקדושה אחת. אין כאן שום קשר סיבתי בין המציאות והתקנה. מהות התקנה, עיונית־ערכית היא. כך היה הדבר גם בתקנת הפרישה מנשותיהם במעמד הר סיני שמשם נלמד הכלל שכל דבר שבמניין צריך מניין אחר. נכון הוא שהטעם לתקנה היה מתן תורה, אבל מתן תורה כדבר שבמציאות אינו מחייב מעצמו פרישה זו. התקנה היתה צו מן השמים להורות שכך צריך יהודי להכין את עצמו לקבלת התורה. התקנה להעלות פירות כרם רבעי לירושלים גם כן היתה מסוג זה. המציאות היא ירושלים. אבל המציאות הזו כשלעצמה אינה מחייבת את עיטור שוקיה בפירות. את הרעיון שמן הראוי לעטר את שוקי ירושלים בפירות חידשו חכמים מדעת עצמם, ונמנו וגמרו לתקן תקנה בנושא זה.
עכשיו שיטת התוספות ברורה בעמקות פשוטה – כל היכא שהגזירה נובעת מאיזה מצב שבמציאות, שמושך אחריו את האיסור בכוח עצמו, אם אותו המצב איננו קיים עוד גם הגזירה בטלה. אבל תקנה שתיקנו חכמים לפי שיקול דעתם בכדי לשפר איזה מצב או להנהיג איזו הנהגה טובה או לחדש איזה מנהג טוב, הגם שבטל הטעם צריך מניין אחר להתירה. החילוק הזה הגיוני. אם האיסור מושרש באיזו מציאות, נסתלקה אותה המציאות – נסתלקה אותה הגזירה. ואם התקנה מקורה בדעת וברצון חכמים, אפילו אם בטל הטעם, עצם מהותה של התקנה דורשת שמה שתוקן במניין חכמים, אזי כשבטל הטעם, מניין אחר של חכמים יחליט על ביטולה. זה מובנו של המושג 'דבר שבמניין'. לכאורה, אין סתם רוב – על פי הכלל הרגיל של 'אחרי רבים להטות' – מספיק במקרה זה של פסק בי"ד על ידי מניין! האם את המורייס, את הדברים המגולים וכו' לא בי"ד אסרם? בכל אלה אין מקור הטעם של האיסורים ב'מניין חכמים'. לאור המציאות החליט בי"ד את מה שהמציאות חייבה. מאידך, 'דבר שבמניין' פירושו ש'הדבר' עצמו איננו במציאות. הוא קיים לחלוטין בזכות המניין שנמנו עליו חכמים. הם הם שחידשו את הדבר לפי שיקול דעתם. כל עצם קיומו של 'הדבר' – במניין חכמים הוא. לסיכום, ההבדל בין שני הסוגים הללו אפשר לומר, דהיכי שטעם הגזירה הוא הקשר הסיבתי בין המציאות והגזירה, אם נפסק הקשר הזה נתבטלה הגזירה. לא זה הוא 'דבר שבמניין' וממילא אין צריך מניין אחר. והיכי שמקור התקנה הוא בשיקול דעת עיוני־ערכי של חכמים, זהו הנקרא 'דבר שבמניין', והגם שהטעם שביסודו של אותו שיקול הדעת התבטל, צריך מניין אחר להתירו.
לכאורה נראה שיש עוד שיטה אחרת בעניין ההבדל בין אותם האיסורים שאם בטל טעמם צריך מניין אחר להתירם, ובין אלו שאם בטל טעמם הם בטלים מעצמם. ראינו לעיל שהרא"ש בפירושו על מסכת ביצה ומסכת ע"ז סבר כתוספות, דהיכי שהאיסור תלוי באיזה חשש, אם יעבור החשש האיסור בטל מאליו. אמנם מתשובותיו נראה כאילו יש דרך אחרת. אין הוא סותר את פסקיו בפירושו על הש"ס, אבל בתשובה אחת הוא כנראה מבסס את פסקיו בעניין על סברא חדשה שאינה מופיעה בפירושו על התלמוד. על יסוד הסוגיא בפרק התכלת מביא בעל השו"ע בהלכות ציצית את דעת היש אומרים, שהיא דעתו של רבינו תם, שאין לעשות טלית של פשתן שמא יטיל בה תכלת ויעבור על איסור שעטנז שלא במקום מצוה. בהגהה שם איתא: "ומיהו אם אי אפשר רק בטלית של פשתן, מוטב שיעשה טלית של פשתן וציצית של פשתן, משיתבטל ממצות ציצית"<sup class="footnote-marker">114</sup><i class="footnote">שו"ע או״ח סי' ט סעיף ו; עיין שם בבית יוסף ובמגן אברהם ס"ק ז.</i>. משום חשיבות העניין וחידושו של הרא"ש בו נצטט את דבריו במלואם. וז"ל:
וכן נוהגין באשכנז ובצרפת שלא לעשות טלית של פשתן. ואני בבואי לארץ הזאת ראיתי שכולם לובשים טלית של פשתן, ואמר לי לבי: אם תאסור להם טלית של פשתן, תבטל מהם מצות ציצית, כי אינם נמצאים כל כך טליתות של צמר בארץ הזאת. ואמרתי: הנח להם, כי נתלים באילן גדול, הרב אלפסי, שמתירו. ועוד, אף לפי ר"ת ז"ל אין לאסרו בזמן הזה; דעיקר טעם האיסור הוא דילמא אתי למירמי ביה תכלת, שהוא עיקר המצוה, ובכסות לילה, או אם יקרע סדינו, ה"ל כלאים שלא במקום מצוה. אבל בזמן הזה, שאין לנו תכלת ואין לנו היתר כלאים בציצית כלל, לא שייך למיגזר כלל, דלא שייך לדמותו לדבר שנאסר במנין, דאין לו היתר אלא ע"י ב"ד הגדול ממנו בחכמה ובמנין. דכיון שטעם האיסור ידוע, אם נתבטל הטעם בטל האיסור ממילא. דלא דמי לביצה מתקנת רבי יוחנן ואילך, וגם ל'לך אמור להם שובו לאהליכם', ולרבי אליעזר שביקש להפקיר כרם רבעי שלו (כלומר, משום שלא ידע שהתקנה לעטר את שוקי ירושלים בפירות נתבטלה במניין. ראה ביצה ה ע"ב). דהיתר ביצה אין הטעם ידוע כ"כ לעולם, שיהא ההיתר תלוי במה שתיקן שיהו מקבלין העדות כל היום כולו. וכן ב'שובו לכם לאהליכם', לא משמע מתוך הפסוק זמן, להתיר זמן התשמיש, אם לא שפירש: 'במשוך היובל המה יעלו בהר'. דהכי משמע פירוש דקרא: 'היו נכונים לשלושת ימים', לקבל התורה, 'אל תגשו אל אשה': ולא נקבע זמן לאותה פרישה. אלא שהסברא נותנת, כיון דבשביל קבלת התורה נאסרו בתשמיש, כשניתנה התורה יהיו מותרין. וכההיא דרבי אליעזר, שביקש להפקיר כרמו, משום שבימיו נתמעטו הפירות בירושלים והיה ראוי שיוליכו פירות מכל סביבות ירושלים אל תוכה, לעטר שוקיה בפירות, אי לאו דהתירו התקנה. אבל בנדון זה, אין כאן תקנה, אלא ב"ש אוסרין משום גזירה; וכיון דהשתא לא שייכא הך גזירה, שרי ממילא. כל זה דקדקתי, שלא לאסור לבני הארץ הזאת טלית של פשתן"<sup class="footnote-marker">115</sup><i class="footnote">שו"ת הרא"ש כלל ב סימן ח.</i>.
דבריו צריכים ביאור. לכאורה משמע שהוא תופס כאן בשתי סברות ביחד. תחילת דבריו, שמכיוון שבזמן הזה אין לנו תכלת ואין לנו היתר כלאיים בציצית על כן כלל לא שייך למיגזר, הרי זה כשיטת התוספות דהיכי שעבר החשש בטלה הגזירה. וזו גם שיטת הרא"ש בפסקיו במכסת ביצה ובמסכת ע"ז. בפרט סוף דבריו: 'אבל בנדון זה, אין כאן <b>תקנה,</b> אלא ב"ש אוסרין משום <b>גזירה;</b> וכיון דהשתא לא שייכא הך גזירה, שרי ממילא', מדגישים בבהירות נפלאה את שיטתו זו. ההבדל בין תקנה וגזירה הוא ההגדרה המדוייקת למה שאמרנו לעיל בבירור שיטת התוספות. זהו הכלל: בכל מקום שהסיבה לאיסור היא המציאות, שקיים קשר סיבתי בין המציאות והחשש – המונח הנכון הוא 'גזירה'. ובכל מקום שהקשר הזה אינו קיים, המושג המדוייק הוא 'תקנה'. חכמים תיקנו שהביצה תהיה אסורה 'בזה ובזה': הם תיקנו להעלות כרם רבעי לירושלים. אבל הם גזרו על מגולה, על מורייס ועל הגבינה. התקנה היא דבר שבמניין, משום שיסודו הינו לגמרי ברצונם של המתקנים שנמנו עליו, וצריך מניין אחר להתירו. הגזירה איננה דבר שבמניין מפני שאיננה דבר שעצם מהותו נוצרה במניין. (אין כוונתנו לומר שכל הראשונים והפוסקים משתמשים בחילוק בין שני המושגים בלשון כל כך מדוייקת. אמנם, זו היא דעתו של הרא"ש, והפירוש מתאים לגמרי לשיטת התוספות. ואפשר להראות שעל ידי החילוק הזה מתפרשים כל ההבדלים בין היכא שאם הטעם בטל אין צורך במניין אחר, ובין היכי שכן צריך, על אף ביטולו של הטעם).
אלה הם דבריו בתחילת התשובה ובסופה. אמנם באמצע התשובה, נראה כאילו הוא מכניס טעם אחר ומבדיל בין היכא שהטעם ידוע לכל, ובין שאין הטעם ידוע לכל. נראה עתה למה הוא התיר טלית של פשתן – האם משום שהאיסור היה גזירה ולא תקנה, או משום שטעמו של האיסור היה ידוע לכל. לכאורה משמע מדבריו שהוא אוחז בשני הטעמים גם יחד. מחמת הקושי בדבריו העיר מחצית השקל, שאם אין התקנה ידועה לסתם בני אדם הרא"ש קוראה תקנה, ואילו למה שטעמו ידוע הוא קורא גזירה<sup class="footnote-marker">116</sup><i class="footnote">מחצית השקל או"ח סי' ט ס"ק ז, ד"ה אין כאן תקנה.</i>. אבל מה פירוש הדבר? מאין לו לרא"ש להבדיל בין שהטעם ידוע לכל ובין שאינו ידוע, ומדוע הוא קורא את האחד 'גזירה' ואת השני 'תקנה'?
נראה לנו שבאמת הרא"ש אינו אוחז בשתי הסברות, כמו שמשתמע לכאורה מדבריו. שיטתו בתשובה מתאימה לגמרי עם מה שמצאנו בפסקיו. מה פירוש הדבר שהטעם ידוע לכל? מתי הוא ידוע לרבים, ומתי רק ליודעי ח"ן? הוה אומר, דווקא כשהטעם תלוי במציאות ויש קשר סיבתי בין האיסור והמציאות, אז הטעם ידוע לקהל. באיסור דברים מגולים, למשל, כולם יודעים שיש סכנה בארס נחשים, ומבינים דהיכי שאין נחשים אין סכנה. והיכי דאיכא חברי, כולם מרגישים בתוקף ידם על היהודים וברדיפות שמהן הם סובלים, ומבינים שאין לתת להם אמתלא לכוף את היהודים לעבוד ביו"ט שני. ופשוט הדבר בעיני העם, שמכיוון שבזמן הזה אין חברי, אין לחוש עוד. וכן בכל שאר הדוגמאות שהבאנו לעיל, שלפי שיטת התוספות והרא"ש הגדרנו כגזירות ולא תקנות, ואפילו טלית של פשתן. איסור שעטנז אינו מהתקנות שחידשו במניין. העם חי עם איסורים כאלה ויודע עליהם, וכאשר אסרו עליהם טלית של פשתן הם הבינו את טעם האיסור שנבע אוטומטית מן המציאות. וכאשר מטעמים השנויים במציאות לא היה עוד למה לחשוש, לא היה עוד טעם לאיסור. אבל אותן התקנות, כמו ביצה לאחר תקנת ריב"ז בקבלת עדות, ושאר תקנות מסוג זה, שאין להן קשר סיבתי עם המציאות, טעם התקנה תלוי לגמרי בחידוש עיוני־ערכי של בי"ד. בידיעת טעם הקשור בלימוד תורה ובהבנת דעתם של חכמים וטעמם, סברתו של הרא"ש היא שאין הטעם ידוע לפשוטי העם. כלומר, שההבדל בין תקנה וגזירה כפי שהגדרנו אותו, וההבדל בין שהטעם ידוע או אינו ידוע לרבים, חד הוא<sup class="footnote-marker">117</sup><i class="footnote">ראה תשובות מהרי"ק שורש קמד ושורש ט שכתב, שלפעמים הרא"ש בתשובותיו סותר את דבריו בפסקיו על התלמוד. ראה גם שו"ת המהרי"ק החדשים סי' כד ד"ה והא לך, וסי' ח ד"ה ואשר. המג"א באו"ח סי' ט ס"ק ז בדין טלית של פשתן מביא את טעמו של הרא״ש בין היכי שהטעם ידוע לרבים ובין היכי שהוא אינו ידוע, ובסי' תרץ ס"ק כב הוא סומך על שיטת התוספות דהיכי שעבר החשש בטל הטעם. משמע שלא הרגיש שיש חילוק ביניהם.</i>. כל אימת שיש קשר סיבתי בין המציאות והאיסור – הדבר ידוע לרבים. זוהי גזירה, ואם בטל הטעם בטלה גם הגזירה, ואין צורך במניין אחר. וכל אימת שלא קיים קשר סיבתי שכזה לתקנה שלפנינו, והטעם אינו ידוע לרבים, אפילו אם בטל הטעם צריך מניין אחר להתירו.
<b>ו</b><br>עוד תקנה אחת נמצאת בתלמוד שאפשר ומהווה סוג משל עצמה. התוספות על המשנה הראשונה בפרק מקום שנהגו, מביאים בשם ריב"א את הטעם הנמצא בירושלמי לאיסור מלאכה בערב פסח אחר חצות. הטעם המופיע בירושלמי הוא: "אינו בדין שתהא עסוק במלאכתך וקרבנך קרב"<sup class="footnote-marker">118</sup><i class="footnote">ירושלמי פסחים פ"ד ה"ט, דף ל ע"ג.</i>. התוספות בסיום דבריהם אמרו: "ונראה דאף בזמן הזה דליכא הקרבה, כיון שנאסר אז אסור לעולם"<sup class="footnote-marker">119</sup><i class="footnote">תוספות פסחים נ ע"א, ד"ה מקום שנהגו. ראה המחלוקת בזה בין הרז"ה והרמב"ן שם על הרי"ף במקומו (טז ע"ב מדפי הרי"ף), ובר"ן שם.</i>. דבר זה ברור לפי הסברנו בשיטת התוספות. פשוט הוא שמה שאינו ראוי שיהא האדם עסוק במלאכתו כאשר קרבנו קרב, אינו גזירה שנאמר שאם עבר החשש בטל הטעם והאיסור יתבטל מאליו. זוהי תקנה למופת, כפי שהגדרנו את המושג לפי התוספות והרא"ש. התוספות הולכים פה בעקביות על פי שיטתם במקומות האחרים, וכדלעיל. אלא שלכאורה יש סתירה לכל זה ממקום אחר בתוספות. הכי איתא בפרק ערבי פסחים: "רב ששת הוה יתיב בתעניתא כל מעלי יומא דפסחא. נימא קא סבר רב ששת סמוך למנחה גדולה תנן, ומשום פסחא הוא, דילמא מימשך ואתי לאימנועי מלמעבד פיסחא הוא""<sup class="footnote-marker">120</sup><i class="footnote">פסחים קח ע"א.</i> (כלומר, שמא ישב בסעודה ויפשע מעשות פסח – רש"י). מובן מאליו שרב ששת ישב בתענית, הגם שבימיו בית המקדש כבר לא היה קיים ולא היו מקריבים קרבנות. וכן העירו התוספות שם: "ואע"ג דהשתא ליכא פסח, מכל מקום האיסור שהיה בזמן הבית לא בטל"<sup class="footnote-marker">121</sup><i class="footnote">תוספות פסחים קח ע"א ד"ה נימא קא סבר.</i>. והנה, התענית בזמן הבית היתה נוהגת מטעם 'גזירה' לפי הגדרתנו, דהיינו משום החשש דשמא ימשיך בסעודתו וישכח לעשות פסח. א"כ לפי שיטת התוספות במסכת ביצה ובשאר המקומות, היינו צריכים לומר שמכיוון שעבר החשש עבר הטעם והגזירה בטלה. האם נאמר שדברי התוספות בפרק ערבי פסחים חולקים על בעלי התוספות במסכת ביצה ובע"ז? אם לא נמצא פתרון לבעייתנו נהיה מוכרחים לומר שכן הוא וזה אפשרי, ואזי אין כאן סתירה. אמנם, גם אפשר שאיסור מלאכה בערב פסח מחצות ולמעלה, והתענית באותו היום, שונים הם מכל שאר התקנות והגזירות שדנו עליהן עד כה ביחס לשאלה האם צריך מניין אחר במידה ונתבטל הטעם.
הרא"ש על המשנה בפרק מקום שנהגו מביא גם כן את דברי הריב"א הנ"ל, ומוסיף ואומר: "השתא נמי אע"פ שאין הפסח קרב, כיון דבזמן הפסח היה אסור השתא נמי אסור, כדאיתא במגילת תענית (פרק ה) ומייתי לה בשילהי בכל מערבין (מא ע"א), אמר ר"א בר צדוק׃ אני ממשפחת סנאב בן בנימין ופעם אחת חל תשעה באב להיות בשבת ונדחה עד לאחר השבת והתענינו בו ולא השלמנוהו, מפני שיו"ט שלנו היה. פירוש שאבותיו היו מקריבין קרבן עצים בו ביום, כדאיתא בפרק בתרא דתענית (כו ע"א): בעשרה באב בני סנאב בן בנימין. ורבי אלעזר ב"ר צדוק אחר חורבן היה, אלא כיון שאבותיו היו מקריבין קרבן בו ביום ועשו בו יום טוב, כל משפחותיו נוהגין בו יו"ט לעולם"<sup class="footnote-marker">122</sup><i class="footnote">רא"ש פסחים פ"ד סי' א.</i>. הרמב"ן במלחמותיו עם בעל המאור דחה את דברי הרז"ה שסובר שבזמנינו שאין קרבן, ערב פסח מותר בעשיית מלאכה. לפי הרמב"ן הרי זה דבר שבמניין וצריך מניין אחר להתירו, ומכיוון שלא התירוהו האיסור במקומו עומד. הרא"ש, כפי שראינו, גם כן סבור שעשיית מלאכה נשארה אסורה בערב פסח גם אחר החורבן, אמנם לא מטעמו של הרמב"ן הוא סובר כן, על אף שהוא לכאורה כל כך פשוט. הוא טרח למצוא טעם אחר, כאילו לפי דעתו הא דצריך מניין אחר לא שייך כאן.
נראה למה התכווין הרז"ה, האם הוא לא ידע את הכלל של דבר שבמניין? ובכן, ראשית כל עלינו לברר את טעם המחלוקת בין הרז"ה והרמב"ן. הרז"ה, לאחר שהביא את טעם האיסור מהירושלמי כתב: "ומכאן אנו למדים, שבזמן הזה שאין קרבן, דינו כשאר ערבי שבתות ושאר ערבי ימים טובים" וכו'<sup class="footnote-marker">123</sup><i class="footnote">המאור הקטן לרז"ה פסחים, טז ע"ב מדפי הרי"ף ד"ה מקום שנהגו.</i>. ועל זה השיב הרמב"ן במלחמות: "שאף בזמן הזה חמור משאר ערבי ימים טובים וכן עיקר... שעל זמן שלהם (של התנאים שאחרי החורבן) נאמרו הדברים, ואין הירושלמי אלא נותן טעם על מה החמירו בו תחילה. אבל משנאסר הדבר נאסר לעולם בכל מקום, שאפילו נמי בטל דבר לא בטלה גזירה... שכל דבר שבמניין" וכו'. אם נעיין היטב בדברי הרמב"ן נבין שעיקר טענתו היא שהטעם הנמצא בירושלמי לא נשנה בתחילה, כשאסרו מלאכה בערב פסח, ביחד עם האיסור, אלא לאחר זמן הסבירו את טעם חומרת הראשונים. מטענותיו נגד הרז"ה משמע שהרז"ה סובר שהתקנה וטעמה נשנו ביחד. ואם כן זוהי מחלוקתם: לפי הרז"ה, הטעם כמות שהוא נמצא בירושלמי ניתן בפירוש ביחד עם התקנה. לפי הרמב"ן, התקנה ניתקנה בסתמא ואחרי כן נתפרש טעם הראשונים. אמנם במה תלויה מחלוקתם? התוספות, לאחר שהביאו את דברי הריב"א המיוסדים על הירושלמי כתבו, שמן הירושלמי מוכח שאיסור מלאכה בערבי פסחים הינו מן התורה. הר"ן שמביא גם כן את דברי התוספות מוסיף ואומר: "ואפשר דמדרבנן היא ואסמכינן ליה אקראי"<sup class="footnote-marker">124</sup><i class="footnote">ר"ן פסחים טז ע"ב מדפי הרי"ף ד"ה מקום שנהגו.</i>. אם כן כדאי לעיין בירושלמי. הכי איתא שם במסכת פסחים בגמרא על המשנה של מקום שנהגו: "מה תלמוד לומר 'שם תזבח את הפסח בערב', אינו בדין שתהא עסוק במלאכתך וקרבנך קרב"<sup class="footnote-marker">125</sup><i class="footnote">ירושלמי פסחים פ"ד ה"ט, ל ע"ג.</i>. נראה בבירור, שמי שסובר שהאיסור הוא מן התורה, אין לו מקום שלא בזמן הבית. הוא מפרש את הפסוק 'שם תזבח' – תזבח ולא תעסוק במלאכה. איסור מלאכה בערב פסח נכלל במצות הבאת הקרבן. כך מקריבים את קרבן פסח. וכל היכא שמצות הבאת קרבן פסח לא שייכת, גם האיסור אינו חל. הרז"ה דייק בלשונו ולא כתב סתם: 'ובזמן הזה שאין קרבן בטל הטעם ודינו כשאר ערבי ימים טובים' – לא זו היתה טענתו. שהרי מה בכך שבטל הטעם, הרי דבר שבמניין צריך מניין אחר להתירו. אלא הוא כתב: <b>"ומכאן אנו למדים".</b> כלומר, לא שאנחנו אומרים כן מסברא דנפשנו, אלא נתינת הטעם שבירושלמי מלמדת אותנו שכך היתה הכוונה מתחילה, שהקרבת הקרבן ואיסור מלאכה חדא מצוה נינהו. ומכיוון שכן, בזמן הזה שאין קרבן גם איסור המלאכה בערב פסח בטל. ועל זה השיב הרמב"ן שמלשון המשנה ומפלוגתת התנאים<sup class="footnote-marker">126</sup><i class="footnote">פסחים נה ע"א.</i> לא כך משמע, וממילא איסור מלאכה היה תקנת ראשונים, ולאחר זמן נתברר הטעם בירושלמי למה החמירו הראשונים בעניין. מעצם הדבר שהרמב"ן קורא לאיסור מלאכה בערב פסח <b>חומרא,</b> מוכח שסבר שאינו מדאורייתא, והפסוק הינו אסמכתא בעלמא. הרי לפנינו תקנה שניתנה בסתמא, והדין הוא כמו בכל התקנות מסוג זה, שאפילו אם בטל הטעם צריך מניין אחר בכדי להתירה.
לפי זה, מי שסובר שאיסור עשיית מלאכה בערב פסח דאורייתא הוא, היה צריך גם כן לסבור כמו הרז"ה שבזמן שאין קרבן אין איסור. אמנם אין זו שיטת התוספות. אע"פ שהם מדגישים שלפי הירושלמי האיסור הוא מן התורה, הם גומרים ואומרים: "כיון שנאסר אז אסור לעולם". ובכן, מה הטעם לזה ולמה לקיים איסור זה גם בזמנינו? הגם שהרא"ש אינו אומר בפירוש שאיסור מלאכה בערב פסח הוא מדאורייתא, משמע שכך הוא סובר. כבר הערנו לעיל שבכדי לבסס את האיסור בזמן הזה, הוא מתעלם לגמרי מטעמו של הרמב"ן שהעניין היה דבר שבמניין, שזהו הטעם הכי פשוט לכאורה למי שסובר כן, והוא טרח למצוא סמך אחר לקיומו של האיסור ואפילו בזמן הזה, וכדלעיל. דבר זה מתפרש אל נכון רק אם נאמר שאף הוא סובר כרז"ה שהאיסור הוא מדאורייתא, ומכל מקום עשיית מלאכה בערב פסח אסורה גם בזמן הזה. נעיין עכשיו היטב בטעמו של הרא"ש לכך שקיומו של האיסור נמשך גם בימינו. ראייתו היתה מר"א ב"ר צדוק שהיה נוהג לאחר החורבן לעשות יו"ט באותו היום שאבותיו הביאו קרבן עצים בזמן הבית – "כיון שאבותיו היו מקריבין קרבן בו ביום ועשו בו יום טוב, כל משפחותיו נוהגין בו יו"ט לעולם". הרא"ש חידש פה חידוש גדול. הבדל גדול יש בין שאר תקנות חז"ל שהן בגדר של דבר שבמניין, לבין מנהג יום טוב משפחתי. בתקנות או בגזירות אנו דנים על איזה מעשה או איזה הנהגה ביחס לאיזה דבר מסויים – הביצה אסורה: פרישה מנשותיהם: העלאת פירות לירושלים. אבל כאן אנו דנים על אופיו של יום שייחדוהו להיות יום טוב. היום קיבל קדושה מיוחדת עבור אותה המשפחה, ועל ידי המנהג המשפחתי הם המשיכו בקדושתו של אותו היום. ואע"פ שמשחרב בית המקדש סר הטעם המקורי לחגיגת היום, קדושת היום לא פגה כי המשיכו לקיימו בקדושתו. הרא"ש משתמש בזה כדוגמא להורות שאותו הדבר הוא גם לגבי עשיית מלאכה בערב פסח. לא איזה מעשה יחיד נאסר עליהם מדאורייתא, אלא היום נאסר בעשיית מלאכה, כלומר אופיו של היום לבש מעין קדושת יום טוב. הגם שלאחר החורבן הטעם המקורי לאיסור נתבטל, היום נשאר בקדושתו שמקודם. לכאורה הייתי אומר שההשלכות מהטעמים השונים של הרמב"ן והרא"ש לאיסור מלאכה בערב פסח שונות זו מזו, כמו שהטעמים עצמם הינם שונים. לפי הרמב"ן, שהאיסור קיים משום דבר שבמניין, אפשר להתירו על ידי מניין אחר. אבל לפי טעמו של הרא"ש, שהיום נשאר בקדושתו הקודמת גם בשבילנו, אין לשנות את זה. ואפשר שלזה התכוונו התוספות באומרם: "ומשמע התם דמדאורייתא אסורה, ונראה דאף בזמן הזה דליכא הקרבה, כיון שנאסר אז <b>אסור לעולם"</b><sup class="footnote-marker">127</sup><i class="footnote">תוספות פסחים נ ע"א ד"ה מקום שנהגו.</i>. משמע שרצו להשמיענו שאיסור זה יתקיים לעולם, ואין לו היתר גם לא על ידי מניין אחר.
נשוב עכשיו לראשית דברינו, אל קושייתנו מהא דרב ששת הוה יתיב בתעניתא כל מעלי יומא דפסחא. כתבו התוספות שאע"ג דהשתא ליכא פסח, מכל מקום האיסור שהיה בזמן הבית לא בטל. והקשינו, הלא הטעם בגזירה היה משום חשש דשמא ימשיכו בסעודתם בערב פסח, ולמה לא נאמר, לפי התוספות, כמו שהם אומרים בכל הגזירות הקודמות לזו, שמכיוון שעבר החשש עברה הגזירה. לפי סברת הרא"ש בדין עשיית מלאכה בערב פסח בזמנינו, נוכל לומר שאליבא דרב ששת תענית בערב פסח גם כן איננה איסור ביחס לאיזה מעשה יחידי, כלומר שלא תאכל פת זו או איסור מאכל זה. רב ששת לא קיים איזה שהם דינים בענייני מאכלות אסורות בערב פסח. בשבילו היום יוחד לתענית, מהותו של היום קיבלה אופי מיוחד של יום צום. כמו שערב פסח נעשה ליום טוב, אליבא דרב ששת היום היה ליום של תענית. בכגון זה לא אמרינן כל שעבר החשש עבר טעם האיסור והאיסור בטל. היום שקיבל אופי מיוחד של יום תענית נשאר באופיו זה, הגם שהטעם המקורי לא שייך עוד<sup class="footnote-marker">128</sup><i class="footnote">אין להקשות על סברתנו מהא דאיתא במסכת ביצה (ד ע"ב): "והשתא דידעינן בקביעא דירחא מאי טעמא עבדינן תרי יומי? – משום דשלחו מתם: הזהרו במנהג אבותיכם בידיכם, זמנין דגזרו שמדא ואתי לאקלקולי". ויתכן שמישהו ישאל מה צורך בזה, ומה היא הבעיה של מ"ט עבדינן תרי יומי, הלא לפי סברתנו, מכיוון שנהגו בהם כימים טובים הרי הם עומדים בקדושתם כמקודם, הגם שבטל הטעם. אין המשל דומה לנמשל. את שני הימים של יו"ט קיבלו על עצמם משום ספיקא דיומא, כלומר על תנאי: אפשר שהיום יום טוב, ואם לאו יהיה מחר יו"ט והיום היה חול, ובגלל זה ביצה שנולדה בזה מותרת בזה, ואין כאן קדושה אחת לשני ימים, אלא חד מינייהו וודאי חול, אלא שאין אנו יודעים איזה הוא. ומכיוון שכן יפה מקשה בגמרא, הלא השתא דבקיאים בקביעא דירחא היה לנו לחוג רק יום אחד, ראה מזה רש"י לביצה ה ע״א ד"ה אמר רבא. הכסף משנה בהלכות ממרים פ"ב ה"ב בהגינו על הרמב"ם כנגד הראב"ד (ראה לעיל בפנים) טרח ליישב את קושיית התלמוד בדין יו"ט שני, ולכאורה ראיה היא לשיטת הראב"ד שאם בטל הטעם אין צריך לבי"ד גדול מחבירו להתיר את הגזירה. אמנם לפי ענ"ד אין כאן שום קושיא. חגיגת שני ימים טובים מספיקא איננה דבר שבמניין. לפי הגדרתו זוהי 'גזירה' ולא 'תקנה', כלומר טעם האיסור מושרש במציאות על ידי קשר סיבתי. הגם שהרמב"ם אינו מחלק בין תקנה וגזירה באופן דומה לרא"ש, אמנם את ההבדל המהותי ביניהם הוא אכן מקבל. הרי ראינו שהגם שהוא פוסק בהלכות ממרים, דהיכי דטעם הגזירה נתבטל צריך בי"ד גדול מחבירו, בדין המורייס והגבינה הוכחנו שהרמב"ם סובר כמו התוספות והרא"ש שמכיוון שעבר החשש בטלה הגזירה. והוא הדין לגבי שני ימים של יו"ט מספיקא.</i>.
בסיכום דברינו בדין התקנה או הגזירה כשנתבטל הטעם נאמר:
• אם טעם התקנה ניתן בפירוש ביחד עם התקנה, אזי אם בטל הטעם בטלה גם התקנה.
• אם התקנה נתקנה בסתם, ובאיזה אופן שהוא נודע לנו הטעם, אפילו אם בטל הטעם, על פי הרמב"ם צריך בי"ד גדול מחבירו בחכמה ובמניין בכדי לבטלה. חולק עליו הראב"ד ואומר שאם בטל הטעם יש צורך במניין אחר, אבל ביה"ד האחרון אינו צריך להיות גדול מחבירו.
• החילוקים הללו שייכים רק כאשר בטל הטעם ואין טעם מן התורה כנגד התקנה. אבל כשיש טעם כנגד, כמו למשל שיטת ר' יהודה בן בתירא שאין דברי תורה מקבלין טומאה, אזי ביה"ד המתיר לא צריך להיות גדול מחבירו, ואפילו הרמב"ם מודה בזה.
• לפי התוספות והרא"ש, דבר שבמניין פירושו שהדבר שאנו דנים עליו מקורו ומהותו הינו לגמרי בחידוש עיוני־ערכי של בי"ד שחידשו איזו תקנה על פי שיקול דעת עצמם, ונמנו עליה. אבל אם מקור 'הדבר' נובע מאיזה חשש מתוך המציאות עצמה על ידי קשר סיבתי, היינו שהמציאות עצמה גורמת את החשש, זה נקרא 'גזירה' במובנה המדויק של המלה. ובגזירות – הדין הוא שאם עבר החשש בטלה הגזירה מאליה. הוכחנו מכוח דיניו של הרמב"ם במורייס ובגבינת עכו"ם שגם הוא סובר כן.
• אם מאיזה טעם יום מיוחד קיבל אופי של קדושה משלו, אזי לפי התוספות והרא"ש אפילו אם נתבטל הטעם, היום נשאר בקדושתו לעולם, ואין זה 'דבר שבמניין' שמניין אחר יכול להתירו. אמנם בדין עשיית מלאכה בערב פסח, הרמב"ן והרז"ה חולקים על דעה זו. לפי הרז"ה, מכיוון שאיסור עשיית מלאכה בערב פסח קשור במצות הקרבן, מכיון שבטל הקרבן בטל גם האיסור של עשיית מלאכה שהיה קשור בו. לפי הרמב"ן אין איסור זה מדאורייתא אלא תקנת חכמים, ודינו כמו כל דבר שבמניין וצריך מניין אחר (לפי שיטתו) שיהא גדול בחכמה ובמניין מחבירו בכדי להתירו.
<b>ז</b><br>הערנו כבר לעיל, שכל הדינים בעניין אם בי"ד יכול לבטל דברי בי"ד חבירו שייכים רק לנושא של תקנות וגזירות. אבל אם איזה בי"ד דרש לפי המידות שהתורה נדרשת בהן ודן דין, כתב הרמב"ם שאם "עמד אחריהם ב"ד אחר ונראה לו טעם אחר לסתור אותו, הרי זה סותר ודן כפי מה שנראה בעיניו, שנאמר 'אל השופט אשר יהיה בימים ההם', אינך חייב ללכת אלא אחר בית דין שבדורך"<sup class="footnote-marker">129</sup><i class="footnote">רמב"ם הלכות ממרים פ"ב ה"א.</i>. כך מוכח מהא דאיתא במסכת ר"ה (כה ע"ב): 'יפתח בדורו כשמואל בדורו'. הכסף משנה הקשה, אם כך מדוע אין יכולים האמוראים לחלוק על התנאים. והשיב וז"ל: "ואפשר לומר שמיום חתימת המשנה קיימו וקיבלו שדורות האחרונים לא יחלקו על הראשונים. וכן עשו גם בחתימת הגמרא, שמיום שנחתמה לא ניתן רשות לשום אדם לחלוק עליה".
אלא שיש להתבונן, אם הטעם לכך שהדורות שאחרי חתימת הש"ס אינם רשאים לחלוק על הגמרא הוא משום שכך קיבלו בזמן חתימת הגמרא, אזי האם יש לדורות שלאחר החתימה הכוח לשנות את קבלת הראשונים בזה. נכון הוא שהכ"מ כתב שכמו אחר חתימת המשנה כן אחר חתימת הגמרא קיימו וקיבלו שלדורות האחרונים אין רשות לחלוק על הראשונים. השאלה היא, מאין להם הכוח לקיים ולקבל איסור כזה על כל הדורות שלאחריהם? ואם היה להם כוח לקבל, למה אין לדורות שאחריהם הכוח לשנות את קבלתם? לכאורה, עצם הקבלה היתה נראית מעין הוראת שעה, שהרי על פי דין אין לנו לילך אלא אל השופט שבימינו. ולפי לשון הירושלמי שם בר"ה, בתי הדין של גדעון ושל יפתח ושל שמשון שקולים כנגד אלו של משה, אהרן ושמואל. וכיוון שהתורה אומרת 'ובאת אל הכהנים... ואל השופט אשר יהיה בימים ההם', כך צריכים לנהוג. הגם שמלשון הרמב"ם שכתב 'אינך חייב ללכת אלא אחר בית דין שבדורך', משמע לכאורה שאין כאן חיוב, ואם אדם רוצה לנהוג על פי ביה"ד הראשון הרשות בידו, וודאי שאין זו כוונת הרמב"ם. שהרי הרמב"ם דן על בי"ד שראה טעם לסתור את דברי בית הדין הראשון, ועל זה הוא כתב: 'הרי זה סותר ודן כפי מה שנראה בעיניו, שנאמר 'אל השופט' וגו'. ואין ספק שמכיוון שאנו חייבים לילך אחר בי"ד שבימינו, ביה"ד חייב לסתור את דברי קודמו, שאם לא כן הוא עובר על הדין כפי שהוא נראה לו על פי טעמו. מכיוון שמותר לו לפסוק כפי ראות עיניו, פסקו הוא הדין ואסור לו להתעלם מדעת עצמו. אם כן, מה שקיבלו על עצמם בדור חתימת המשנה ובדור חתימת הגמרא היתה קבלה כנגד הדין. ומה שעשו היתה הוראת שעה וכדי שלא תשתכח תורה מישראל, בדומה למה שכתב הרמב"ם בהקדמתו למשנה תורה בעניין כתיבת המשנה על ידי רבי.
שתי פנים לבעיה שלפנינו: האחת, מאין הכוח לדורות הראשונים לקבל לא רק על עצמם, אלא גם עבור כל הדורות שאחריהם, שלא לחלוק על דברי הגמרא? ואם כוחם הוא מכך שכל דור אחריהם אישר את קבלתם בעצמו, למה לא תהיה הרשות באיזה דור שהוא להפר את קבלתם ולחזור אל הדין המקורי שבתורה, שיפתח בדורו כשמואל בדורו? בפרט אם נגיע למצב שבו לפי ראות עיניהם של מנהיגי הדור חיוני לשוב אל הדין המקורי למען קיום התורה על ידי רוב העם, האם אז אין אנו מחויבים להתנהג על פי אותו הדין שבתורה?
ועוד בעיה. הבאנו לעיל את דברי המשנה בעדויות בעניין מדוע מזכירים את דברי היחיד עם דברי המרובים. ראינו שלפי פירושו של הראב"ד הטעם הוא שאם יראה בי"ד את דברי היחיד ויהיו דבריו נכונים בעיני ביה"ד, אזי הוא יכול לסמוך עליו כנגד הרבים. הוכחנו שדבריו נכללים גם בפירושו של הרמב"ם שם על המשנה. והנה בהקדמה לסדר זרעים כתב הרמב"ם באופן דומה לפירושו של הראב"ד על אותה משנה בעדויות. וז"ל: "אבל הטעם שהצריכום לכתוב דברי יחיד ורבים הוא מפני שאפשר להיות הלכה כיחיד. ועל כן בא ללמדך, כשתהיה סברא פשוטה ואפילו ליחיד – שומעין לו, ואע"פ שחולקין עליו רבים". נתבונן איפוא בזמנינו אנו. אם איזה בי"ד ראה טעם לקבל את דברי היחיד, למה לא נקבל את דבריו, ואפילו אם נפסקה כבר ההלכה אליבא דרבים? באמת כן משמע מדברי הש"ך ביו"ד, שכתב וז"ל:
וכ"ת א"כ למה כתב המחבר או שאר פוסקים בכמה מקומות אפילו באיסור דאורייתא דעת היחיד החולק. יש לומר, דהא תנן בריש עדיות למה מזכירין דברי היחיד בין המרובים, שאם יאמר אדם כך אני מקובל אומרים כדברי פלוני שמעת. ועוד תנן התם שאם יראה ב"ד דברי היחיד ויסמוך עליו כו'. ופי' הראב"ד, לומר שאם יראה לב"ד האחרון שהלכה כדברי היחיד הראשון ויסמוך עליו, כלומר ויקבע הלכה כמותו, כמו שמצינו באמוראים שקבעו הלכה כיחידים הראשונים בכמה מקומות ואף על פי שהמרובים חולקים עליהם, ואם לא שמצאו דברי היחיד הראשון לא היו האחרונים יכולים לדחות דברי הראשונים כו'. עד כאן לשונו. וה"נ אילו היו כותבים המחבר והפוסקים דעת רבים בסתם, הייתי אומר שהוא תורת משה או מוסכם במשנה וש"ס, ולא היה שום אחרון רשאי לחלוק אפילו בראיות. לכך כותב דברי היחיד, שאם יביא שום אחרון ראיות ברורות לדבריו יתנו עדיהן ויצדקו<sup class="footnote-marker">130</sup><i class="footnote">ש"ך שו"ע יו"ד סי' רמב, פלפול בהוראת איסור והיתר.</i>.
אם כן, לפי דברי הש"ך הרשות בידינו – ואפילו בזמן הזה – לבחור בשיטת היחיד כנגד הרבים, ואפילו אם כבר נפסקה הלכה כרבים, אם יש לנו ראיות וטעם בדבר.
בשאלה האם ניתן לחלוק על דברי הגאונים מכוח סברא אישית, בלי סיוע מדברי יחיד, יש בזה מחלוקת בין הראב"ד והרא"ש. בפרק אחד דיני ממונות סי' ו מביא הרא"ש את דברי הראב"ד שמצויים באמצע הערותיו על בעל המאור בעניין שיקול הדעת, וז"ל: "וקרוב אני לומר, שאפילו אם היה חולק על פסק הגאון מטעם שנראה לו לפי דעתו שלא כדעת הגאון ולא כפירושו, גם זה טועה בדבר משנה. שאין לנו עתה לחלוק על דברי גאון מראיית דעתנו לפרש הענין בדרך אחר, כדי שישתנה הדין מדברי הגאון, אם לא בקושיא מפורסמת. וזהו דבר שאין נמצא"<sup class="footnote-marker">131</sup><i class="footnote">רא"ש סנהדרין פ"ד סי' ו. מקור דברי הראב"ד בספר 'כתוב שם' עמ' סד.</i>. ועל זה כתב הרא"ש:
ואני אומר, ודאי כל מי שטעה בפסקי הגאונים ז"ל שלא שמע דבריהם וכשנאמר לו פסק הגאונים ישרו בעיניו, טועה בדבר משנה הוא. ולא מיבעיא טועה בפסקי הגאונים, אלא אפילו חכמים שבכל דור ודור שאחריהם לאו קטלי קני באגמא הן, ואם פסק הדין שלא כדבריהם וכששמע דבריהם ישרו בעיניו והודה שטעה, טועה בדבר משנה הוא וחוזר. אבל אם לא ישרו בעיניו דבריהם ומביא ראיות לדבריו המקובלים לאנשי דורו, יפתח בדורו כשמואל בדורו. אין לך אלא שופט אשר יהיה בימים ההם ויכול לסתור דבריהם, כי כל הדברים שאינם מבוארים בש"ס שסידר רב אשי ורבינא אדם יכול לסתור ולבנות, אפילו לחלוק על דברי הגאונים... אבל הדיין ההוא פשיטא שיש לחלוק על דבריהם, דאמוראים האחרונים פעמים חולקין על הראשונים, ואדרבה אנו תופסין דברי האחרונים עיקר, כיון שידעו סברת הראשונים וסברתם והכריעו בין אלו הסברות ועמדו על עיקרו של דבר וכו'<sup class="footnote-marker">132</sup><i class="footnote">רא"ש סנהדרין פ"ד סי' ו.</i>.
על יסוד דברי הרא"ש הללו מובאת בטור חו"מ (בסימן כה) המחלוקת בין הראב"ד והרא"ש. וכדברי הרא"ש כתב גם הרמב"ם בהקדמתו ליד החזקה, וז"ל: "וכן אם למד אחד מהגאונים שדרך המשפט כך הוא ונתבאר לבית דין אחר שעמד אחריו שאין זה דרך המשפט הכתוב בגמרא, אין שומעין לראשון אלא למי שהדעת נוטה לדבריו, בין ראשון בין אחרון". משמע שהרמב"ם והרא"ש סוברים, שביחס לפסקי הגאונים והראשונים – הכלל ש"יפתח בדורו כשמואל בדורו" נשאר על מקומו, ויש לאחרונים היכולת לחלוק עליהם בטוב טעם ודעת, שאין לך אלא השופט שבימיך. אלא שדברי הרא"ש צריכים עיון, שהרי הוא כתב שאם האחרון מביא ראיות לדבריו כנגד הראשונים, טעמו צריך להיות מקובל על אנשי דורו. מניין לו זה? בשלמא בזמן הסנהדרין הסכמת הרוב היתה מוכרחת, אבל בזמנינו אנו, כל בי"ד הממונה במקומו הרי הוא כיפתח בדורו. ובאמת, הרמב"ם לא הזכיר מזה ולא כלום.
אמנם, שניהם מסכימים שכל זה שייך דווקא בדינים שנתחדשו אחר חתימת הש"ס. אבל דברים המבוארים בש"ס אין שום אדם יכול לסתור. גם הרמב"ם כתב כן בהקדמתו ליד החזקה וז"ל: "אבל כל הדברים שבגמרא הבבלי חייבין כל ישראל ללכת בהם, כופין כל עיר ועיר וכל מדינה ומדינה לנהוג בכל המנהגות שנהגו חכמי הגמרא ולגזור גזירותם וללכת בתקנותם, הואיל וכל אותם הדברים שבגמרא הסכימו עליהם כל ישראל". ועכשיו הדרה בעייתנו לדוכתא. בשלמא בעניין של גזירות ותקנות, אפשר לומר שכוונת הרמב"ם היא על פי מה שפסק בהלכות ממרים, שישנן גזירות שאם פשט איסורן ברוב ישראל אזי אין בי"ד אחר יכול לבטלן. וכן בעניין תקנות, אם קיבלו עליהם רוב ישראל, צריך בי"ד אחר הגדול בחכמה ובמניין בכדי לבטלן, וזה לא נמצא בזמנו. אבל המעיין שם בדברי הרמב"ם יראה שכוונת הרמב"ם שגם בדינים השונים אין עוד לחלוק על הנמצא בש"ס, הואיל וכל ישראל קיבלו אותם עליהם. וכנראה שעל זה סמך הכ"מ בדבריו שהבאנו לעיל, בתירוצו על הקושיא למה אסור לחלוק על דברי הגמרא. והדבר תימה, מאין הכוח, ואפילו לכל ישראל, לחייב את כל הדורות בדבר שהוא כנגד דין התורה הקובע שיפתח בדורו כשמואל בדורו. לכאורה יש טעם לכך שדווקא בי"ד של הדור יכול לפסוק דין בעד הדור, ואפילו אם הוא קטן מבתי הדינים שהיו בדורות הראשונים.

פרק ט; כוח חכמים לעקור דבר מן התורה

<b>א</b><br>בפרק האשה רבה פליגי רב חסדא ורב נתן ברבי אושעיא, האם יש כוח ביד חכמים לעקור דבר מן התורה או לא. פלוגתתם קשורה בפירושה של משנה מסויימת ממסכת תרומות המצוטטת שם. "תנן התם: אין תורמין מן הטמא על הטהור, ואם תרם, בשוגג – תרומתו תרומה, במזיד – לא עשה ולא כלום"<sup class="footnote-marker">1</sup><i class="footnote">יבמות פט ע"א.</i>. הגם שמן התורה התורם מן הטמא על הטהור תרומתו תרומה, מדרבנן אסור לעשות כן משום 'הפסד כהן'. עקב זה, אם תרם בשוגג אוקימו חז"ל אדין תורה ותרומתו תרומה, אבל אם עשה במזיד קנסו אותו ואמרו 'לא עשה ולא כלום'. "א"ר חסדא: לא עשה ולא כלום כל עיקר, דאפילו ההיא גריוא הדר לטיבליה". לא רק שמה שעליו תרם את התרומה נשאר בטבלו וצריך להפריש עליו עוד הפעם, אלא אף מה שהפריש כבר, שהוא תרומה מדאורייתא, חזר להיות טבל כמו שהיה. רב נתן ברבי אושעיא סבר ש'לא עשה ולא כלום' היינו "לתקן את השיריים, אבל תרומה הוי". מה שהפריש עליו נשאר טבל וצריך להפריש עליו תרומה עוד הפעם, אבל מה שהפריש נשאר תרומה, שהרי מן התורה כן תורמים מן הטמא על הטהור. טעמו של רב חסדא הוא, שאם אתה אומר שמה שכבר הפריש הרי הוא תרומה, אם כן "זימנין דפשע ולא מפריש", שהרי יחשוב 'כבר תרמתי' ועל ידי זה הכהן מפסיד. רב חסדא משתדל להביא כמה וכמה ראיות לשיטתו וכולן נדחות. מסקנת התלמוד היא שבית דין מתנים לעקור דבר מן התורה בשב ואל תעשה אבל לא בקום ועשה. מלישנא דגמרא משמע ש'שב ואל תעשה' לא מיקרי <b>עקירת</b> דבר מן התורה. כך אמר לו רב חסדא לרבה: "בעאי לאותובך ערל, הזאה, ואיזמל, סדין בציצית, וכבשי עצרת, ושופר, ולולב, השתא דשנית לן: 'שב ואל תעשה' לא מיעקר הוא, כולהו נמי שב ואל תעשה נינהו"<sup class="footnote-marker">2</sup><i class="footnote">שם צ ע"ב.</i>. בכל הני חז"ל בטלו מטעמים שונים את קיומן של מצוות מן התורה, אמנם לא על ידי מעשה, אלא על ידי השמטת המעשה. הריטב"א בחידושיו מסכם את השקלא וטריא של אותה הסוגיא באמרו: "וכן הלכתא, דשב ואל תעשה ב"ד עוקרין או אפילו לא תעשה לצורך השעה או הפקר ממון לעולם, אבל לעקור ל"ת לדורות אין להם רשות"<sup class="footnote-marker">3</sup><i class="footnote">חידושי הריטב"א יבמות צ ע"ב ד"ה ונגמר מינה.</i>.
אם אמנם דבריו ממצים את תוכן הסוגיא להלכה, הרי שהם אינם מפיקים לגמרי את כל הפרטים הקשורים בנושא זה, ותיכף ומיד יש לעורר על הכללים הללו מעדות אשה. הלא בעניין זה הקלו חז"ל לקבל את עדותו של עד אחד, וכן עד מפי עד, מפי אשה ועבד ושפחה<sup class="footnote-marker">4</sup><i class="footnote">ראה מה שהבאנו מזה לעיל פרק ז, משום עיגונא.</i>. רש"י מתאמץ לתת תשובה על הקושיא. בפרק חבית תני דבי מנשה שאין עד מפי עד כשר אלא בעדות אשה. רש"י מסביר שם את הטעם: "דאקילו בה רבנן משום עיגונא, וכל דמקדש אדעתא דרבנן מקדש, ואפקועי רבנן לקידושין מיניה"<sup class="footnote-marker">5</sup><i class="footnote">רש"י שבת קמה ע"ב ד"ה לעדות אשה. על הפקעת קידושין, ראה מה שהבאנו בפרק המוסר וההלכה בדיני אישות.</i>. כוונתו לומר, שמכיוון שרבנן הפקיעו את קידושי הבעל על ידי עדות שכזו, אין כאן עקירת דבר מן התורה. הריטב"א בחידושיו לפרק האשה רבה, גם כן טרח ליישב את הקושיא מעדות אשה, שהרי היא מהווה עקירת דבר מן התורה בקום ועשה, והוא מביא את הסברו של רש"י בעניין, אמנם בלי להזכיר את שמו. בין שאר הקושיות שהוא מקשה בשם רבו הוא כתב: "ועוד, כיוון דרבנן אפקעינהו לקידושי ראשון, היכי אמרינן לקמן, אחיו של ראשון חולץ מן התורה ואחיו של שני חולץ מדרבנן? איפכא הוה לן למימר". כלומר, אם רבנן אפקעינהו לקידושי הראשון, אזי קידושי השני חלו מדאורייתא ועליו לחלוץ מן התורה<sup class="footnote-marker">6</sup><i class="footnote">ראה גם נימוקי יוסף יבמות כח ע"א מדפי הרי"ף, ד"ה הקלת עליה. הוא מביא את שיטת רש"י בזה בלי להזכיר את שמו וגם את קושייתו של הר"מ עליה, המצויה בחידושי הריטב"א, גם כן בלי הזכרת שמו. הרש"ש בחידושיו למסכת שבת קמה ע"ב, מנסה לתרץ את הקושיא החמורה הזו על רש"י ואומר: "ולדעת רש"י י"ל דע"כ לא הפקיעו אלא בזמן שלא נודע ממנו, אבל כשבא לפנינו או שבאו עדים מכחישים איגלאי מילתא למפרע דאין כאן עד". נדמה לי שע"כ צריכים לומר כך לפירוש רש"י. דאם לא כן איך ניתן להסביר שאם בא הבעל תצא מזה ומזה וכו' וכו', הרי רבנן הפקיעו את קידושי הבעל והיא היתה פנויה כשקיבלה את הקידושין מהשני. ואני תמה, למה באמת הקשו רבו של הריטב"א והנמו"י מדין החליצה, ולמה לא, בפשטות ראה חידושי הריטב"א ליבמות פח ע״א ד"ה את ההסבר הזה בפרק האשה רבה, שם. עגונא.</i>. בגין קושיותיו הוא דוחה את ההסבר של הפקעת הקידושין ומפרש את עניין עדות אשה באופן זה: "וי"ל דקים להו לרבנן דבמילתא דעבידא לאגלויי שהחמרת עליה בסופה כל כך, ודאי קושטא קא מסהיד. וכי דייקא ומנסבא בדין מנסבא, ואנן סהדי במילתא. ופרסום כזה נחשב בכל מקום כעדות גמורה, ואפילו מדאורייתא. והכתוב מסרו לחכמים לדעת איזהו דבר מפורסם וניכר דברי אמת, שיהא חשוב כעדות. וזה כפתור ופרח ממ"ה הר"ם"<sup class="footnote-marker">7</sup><i class="footnote">רמב"ם הלכות גירושין פ' יג יותר גדולה, מהא דתצא מזה ומזה.</i>. חידוש גדול חידש רבו של הריטב"א כאן. לפי דבריו, תמיד קיימת האפשרות לסמוך על עד אחד, או עד מפי עד, או עדות אשה, אם לפי דעת הבי"ד מעדותם ניכרים 'דברי אמת'. והנה דברים דומים לפירושו של הריטב"א מצויים גם בתוספות ישנים. על הקושיא וכי יש כוח ביד חכמים לעקור דבר מן התורה, שהתירו לאשה להינשא על פי עד אחד וכו', תירצו: "דאין זה עוקר דבר מן התורה, שראו חכמים דאשה דייקא ומנסבא מהני שפיר כשני עדים, דוודאי לא משקרא"<sup class="footnote-marker">8</sup><i class="footnote">מתוך חומר וכו'. גם הנמו"י מביא ומקבל</i>. על פי שניהם, הריטב"א והתוספות ישנים, כל הני דינים בעדות אשה – נאמנותו של עד אחד, עד מפי עד, מפי אשה וכו' וכו', כולם מדאורייתא הם, מפני שניכרים הדברים שהם מעידים אמת.
במובן מה, גם שיטת הרמב"ם דומה לשיטתם, אלא שדבריו הרבה יותר מסובכים וקשה לרדת לסוף דעתו בעניין. הוא כתב: "אל יקשה בעיניך שהתירו חכמים הערוה החמורה בעדות אשה... שלא הקפידה תורה על העדת שני עדים ושאר משפטי העדות אלא בדבר שאין אתה יכול לעמוד על בוריו אלא מפי העדים ובעדותן, כגון שהעידו שזה הרג את זה או הלוה זה לזה. אבל דבר שאפשר לעמוד על בוריו שלא מפי העד הזה ואין העד יכול להשמט אם אין הדבר אמת, כגון זה שהעיד שמת פלוני, לא הקפידה תורה עליו, שדבר רחוק הוא שיעיד בו העד בשקר. לפיכך הקילו חכמים בדבר זה והאמינו בו עד אחד מפי שפחה ומן הכתב ובלא דרישה וחקירה, כדי שלא ישארו בנות ישראל עגונות"<sup class="footnote-marker">9</sup><i class="footnote">תוספות ישנים יבמות פח ע"א ד"ה משום הל' כט.</i>. הרמב"ם אינו אומר דהא דסמכינן בעדות אשה על עד אחד ועד מפי עד וכו' שהוא מדאורייתא. לכאורה דברי רבו של הריטב"א מוקשים. אם 'פרסום כזה נחשב בכל מקום כעדות גמורה, ואפילו מדאורייתא', מה צורך יש בטעם המצוי בגמרא שמשום עגונא אקילו בה רבנן. אין כאן צורך להקל. העדות נאמנת מדאורייתא. כנראה שהריטב"א עצמו נתקשה בשאלה זו ולכן הוא מוסיף להלן: "והא דאמרינן משום עגונא אקילו בה רבנן, כלומר חכמים שהם מחמירים בכל מקום הקילו בזה לחשבו פרסום ולדונו כעדות ברור כל זמן שלא באו עליו עדי הכחשה כראוי. והיינו דאמר עולא, כל מקום שהאמינה תורה עד אחד הרי כאן שנים. אלמא עדות עד אחד שנאמן כשנים בעדות אשה דאורייתא הוא". דבריו אלו – קשה להולמם. אם זו עדות גמורה מדאורייתא, כמו שהוא כתב בשם רבו, מה שייך להקשות 'למה לא החמירו החכמים בזה'? ועוד, מה פירוש הדבר ש'הקילו בזה לחשבו פרסום ולדונו כעדות ברור'. ממה נפשך, אם זה באמת פרסום ועדות ברורה אין צורך לחשבו כך ואין צורך בקולות, ואם על פי האמת זה אינו פרסום ואינו עדות גמורה, אלא שמחשיבים אותה כפרסום וכעדות ברורה כיוון שהקלו משום עיגונא, אם כן הדרא קושיא לדוכתא. כיצד התירו איסור אשת איש שהוא מן התורה? ועוד קשה לי, אם נאמנות עד אחד כשניים בעדות אשה, דאורייתא היא, למה תצא מזה ומזה אם הבעל בא, למה לא נדון אותה כאשה שנישאה על פי שני עדים? לפי דבריו של הריטב"א מוכרחים לומר שעדות זו נחשבת כעדות של שני עדים וגם לא נחשבת כעדות של שני עדים. אולם אם כן, איך אפשר לומר על עדות כזו: 'ופרסום כזה נחשב בכל מקום כעדות גמורה, ואפילו מדאורייתא'?
הרמב"ם נזהר יותר בדבריו. הוא אינו אומר שעדות כזו הויא עדות ברורה מדאורייתא. הוא מדייק בלישנא ומשתמש פעמיים במונח: 'שלא הקפידה תורה'. התורה מקפידה על שני עדים רק אם זה בלתי אפשרי לברר את הדבר באופן אחר. אבל במילתא דעבידא לאגלויי, שאפשר לברר מתוך המציאות אם העד העיד שקר, אזי 'לא הקפידה התורה'. משמע שברצונו לומר שבדבר שאפשר לעמוד על בוריו שלא מפי העד, אין לנו דין תורה. הרי זה דבר התלוי במציאות, וחכמים יכולים להחליט על פי ראות עיניהם. ודע שמעלת בירור האמת משום מילתא דעבידא לאגלויי אינה שווה בכל המקרים. למשל, אותו המעשה במסכת ראש השנה שעולא בא והעיד שקדשוה לירחא במערבא. ואמר רב כהנא: "לא מיבעיא עולא דגברא רבה הוא, דמהימן, אלא אפילו איניש דעלמא – נמי מהימן. מאי טעמא? כל מילתא דעבידא לאגלויי – לא משקרי בה אינשי"<sup class="footnote-marker">10</sup><i class="footnote">ראש השנה כב ע"ב.</i>. זוהי מילתא דעבידא לאגלויי בלי שום ספק. אנשים הולכים ובאים מא"י לבבל ומבבל לא"י כל הזמן. בהא דאמר רב יהודה אמר רב: "נאמן הכהן לומר בכור זה נתן לי ישראל במומו. מאי טעמא? כל מילתא דעבידא לאיגלויי – לא משקרי בה אינשי"<sup class="footnote-marker">11</sup><i class="footnote">בכורות לו ע"א.</i>. אפשר שמעלת הבירור אינה כה חזקה כמו בהאי מעשה דעולא, מפני שכאן הבירור תלוי בחכם שיבוא ויאמר שהוא לא התיר את המום הזה. מכל מקום, הבירור הינו כמעט בטוח, משום שבדרך כלל גם החכם הינו מן המקום, ואו שישאלו אותו או שישמע על העניין. אבל באשה שהלך בעלה למדינת הים, הגם שבמקרה כזה הבירור אפשרי על ידי חזרת הבעל, מכל מקום הבירור הזה חלש בהרבה משתי הדוגמאות לעיל. במעשה העיבור, לא רק שיבורר אם העד העיד שקר, אלא גם אמיתת עדותו עומדת להתגלות. וכן בדין הבכור, לא רק שהשקר יבורר אלא שיש לאשר גם את אמיתת דבריו של הכהן. אבל בבעל שהלך למדינת הים, אפילו אם לא מת, מי יאמר שיחזור. והא דאינו חוזר אין בו בירור העדות. רק אם העדות לא היתה אמיתית אפשר שתתגלה.
אם כן, ערכו של בירור כזה תלוי לגמרי בהערכת חכמים את התנאים המציאותיים שבמצב. וזוהי כוונתו של הרמב"ם – במקום שאפשר לברר את האמת שלא על פי עדים, לא הקפידה התורה על שני עדים. כלומר, אין דין תורה בעניין הזה, ואין כאן עקירת דבר מן התורה בקום ועשה. החכמים החליטו לסמוך על עד אחד וכו' מפני 'שדבר רחוק שיעיד בו העד בשקר'. אין זה בירור שלם, אך מכל מקום 'הקילו חכמים בדבר זה... כדי שלא ישארו בנות ישראל עגונות'.
<b>ב</b><br>לר"י בתוספות יש שיטה אחרת לגמרי בנושא זה. אחת הראיות שרב חסדא מביא לדבריו היא מדין קטנה, שבעלה יורשה ומיטמא לה, אם הוא כהן. והא הכא דמדין תורה קרובי האב יורשין אותה, הא כיצד עקרו חכמים דין ירושה ועשו את הבעל ליורש?! הקושיא נדחית משום שבענייני ממון הפקר בי"ד הפקר. היינו, רבנן מפקירין את ירושת הקטנה ונותנים אותה לבעל. יותר חמורה היא הראיה מהא דבעלה כהן מיטמא לה, והלא מדין תורה הוא אינו בעלה ומכל מקום רבנן עוקרים את איסור הטומאה לכהן. הגמרא דוחה גם את הראיה הזו של רב חסדא: "משום דהויא לה מת מצוה"<sup class="footnote-marker">12</sup><i class="footnote">יבמות פט ע"ב.</i>. ואולם, איך זה מת מצוה, "והתניא: אי זהו מת מצוה? כל שאין לו קוברין, קורא ואחרים עונין אותו – אין זה מת מצוה!", והרי לקטנה ישנם קרובים מצד אביה. מסקנת הגמרא היא: "כיון דלא ירתי לה, קריא ולא ענו לה". מחמת קושיות שונות נראה לר"י: "דמשום דירית לה לא הויא מת מצוה אלא משום דיש כוח ביד חכמים לעקור דבר שהוא מן התורה בדבר הדומה כדפירשתי לעיל, דכיון דלא ירתי לה דומה למת מצוה ומיהו אינה מת מצוה גמור" וכו'<sup class="footnote-marker">13</sup><i class="footnote">תוספות יבמות פט ע"ב ד"ה כיון.</i>. הדברים סתומים במקום הזה. מה פירוש הדבר שב'דבר הדומה' יש כוח לחכמים לעקור דבר מן התורה. מאין להם הכוח הזה? מה הטעם בדבר הדומה? פירוש זה של הר"י נמצא גם במסכת נזיר בזה"ל: "דודאי מן הדין לאו מת מצוה התם, רק לפי שקרוביה מתרשלים ממנה שוויוה רבנן כמת מצוה. ואף כי אין כוח ביד חכמים לעקור דבר מן התורה בקום ועשה, במקום שיש פנים וטעם בדבר ודאי לכו"ע יש כוח לעקור"<sup class="footnote-marker">14</sup><i class="footnote">תוספות נזיר מג ע"ב ד"ה והאי.</i>. והם מוסיפים עוד ראיה לדברי הר"י מהשקלא וטריא בפלוגתתם של רב חסדא ורב נתן ברבי אושעיא: "תדע דבכולי סוגיא דהתם לא מייתי מאשה שנאמנת לומר מת בעלי, דהרי עוקרה דבר תורה בקום ועשה (כלומר, למה לא מביאים משם ראיה לרב חסדא?), אלמא ודאי במקום שיש פנים וטעם יש כוח לעקור ודייקא ומנסבא מתוך חומר שמחמירין בסופה".
הנה פה כבר ישנו ביאור יותר רחב ממה שנמצא בתוספות הנ"ל במסכת יבמות. אמנם לכאורה סברתם פה איננה בהירה יותר: מה פירוש הדבר דהיכא שיש טעם וסברא לדבר יש כוח ביד חכמים לעקור דבר מן התורה ואפילו בקום ועשה? האם יעלה על הדעת, שבפלוגתא בין רב חסדא ורב נתן ברבי אושעיא ובשקלא וטריא בין רבה ורב חסדא, יש מי שסובר שחכמים יעקרו דבר מן התורה בלי טעם ובלי סברא? הלא בכל אותן הדוגמאות של עקירת דבר מן התורה יש טעם וסברא. דהנה בדינו של רב חסדא בתורם מן הטמא על הטהור במזיד שלא עשה ולא כלום, דאפילו ההיא גריוא הדר לטיבליה, יש טעם, והטעם הרי מפורש בגמרא (יבמות פט ע"א), דרב חסדא לא אמר כרב נתן ברבי אושעיא 'דאי אמרת דהוי תרומה זימנין דפשע ולא מפריש'. וכן בכל שאר הדוגמאות, וכן בהיתר במה. במעשה דאליהו בהר הכרמל יש סברא וטעם, כמו שכתבו התוספות (שם צ ע"ב ד"ה וליגמר), בכדי להשפיע על ישראל שיחזרו למוטב. וכי יש טעם וסברא חשובים מזה? וכן בדין ביטול הגט לפי רשב"ג שאינו מבוטל ועוקרים דבר מן התורה, ודאי שיש טעם כמו שמפורש (יבמות שם), דאם כן מה כוח בי"ד יפה, וכן בשאר העניינים שמהם מביא רב חסדא ראיה לדבריו. וכן גם באותן הדוגמאות שרבה מודה בהן שהן מהוות עקירה בשב ואל תעשה, בערל, בהזאה, באיזמל, סדין בציצית, בכבשי עצרת, שופר ולולב (שם). בכולם יש טעם וסברא, ומ"מ רבה סבר דדוקא משום שאין כאן עקירה בקום ועשה יכולים החכמים לעקור דבר מן התורה. ואם כן, כיצד יכול הר"י לומר דהיכא שיש טעם וסברא כולי עלמא מודו שיש עקירה ואפילו בקום ועשה?
אם נשווה את דברי התוספות במסכת נזיר עם מה שנאמר בשם הר"י בדין הקטנה שהיא כמת מצוה בפרק האשה רבה, נמצא שהמושג 'בדבר הדומה' חסר במסכת נזיר, ואילו בהאשה רבה המילים 'בדבר הדומה' מובאות בלי ביאור. אמנם בהאשה רבה הר"י משאיר את העניין סתום, מפני ששם הוא מראה למקום אחר ששם הוא הסביר את דעתו, שהרי אמר 'כדפירשתי לעיל'. 'לעיל' היינו עדות אשה, שממנה התוספות במסכת נזיר מביאים ראיה ש"במקום שיש פנים וטעם בדבר ודאי לכו"ע יש כוח לעקור"<sup class="footnote-marker">15</sup><i class="footnote">תוספות נזיר מג ע"ב ד"ה והאי.</i>. ואלו הם דבריהם בעניין: "נראה לר"י דלית לן למימר אנן סהדי דדייקא ומינסבא ונאמן עד אחד בכך מן התורה (כמו שמובא הטעם בתוספות ישנים למשל, כדלעיל), אלא מתקנת חכמים הוא דנאמן, ואין זה עקירת דבר מן התורה כיון שדומה הדבר, הגון להאמין כמו שאפרש לקמן בפרקין (פט ע"ב, כלומר בעניין הדבר הדומה למת מצוה) שבדבר שיש קצת טעם וסמך לא חשיב עוקר דבר מן התורה"<sup class="footnote-marker">16</sup><i class="footnote">תוספות יבמות פח ע"א ד"ה מתוך חומר.</i>. מוכח איפוא ששתי הנוסחאות שהבאנו לעיל אינן מדוייקות. אין כוונת הר"י לומר שבדבר הדומה יש כוח ביד חכמים לעקור דבר מן התורה, וגם אין דעתו דהיכא שיש פנים וטעם בדבר, אזי לכו"ע יש כוח ביד חכמים לעקור. דעתו במדויק היא, שבדבר הדומה, כשיש טעם קצת וסמך, אזי יש כוח ביד חכמים לתקן את תקנתם שלכאורה אינה לפי התורה, משום שבזה אין עקירת דבר מן התורה.
ועכשיו נבאר בע"ה את חידושו של הר"י. אשתו קטנה, שאמה או אחיה קיבלו את הקידושין בעדה, ומתה, מכיוון שקרוביה אינם יורשים את רכושה הרי היא דומה למת מצוה. גם זה, הגם שלא מן התורה, דומה למת מצוה שבתורה. ומכיוון שיש טעם, שהרי אם הבעל לא יקבור אותה לא יהיו לה קוברים, משווים אותה למת מצוה. חז"ל משתמשים במושג שבתורה ומרחיבים את תוכנו – גם זה מת מצוה הוא. אין זו עקירת דבר מן התורה, אלא אדרבה זהו אישורו. וכן הוא גם בעדות אשה. מטרת התורה היא לברר את האמת על פי שני עדים, אבל ישנן גם אפשרויות אחרות לברר את אמיתת העניין. משום דאשה דייקא ומנסבא ובמלתא דעבידא לאיגלויי לא משקרי אינשי, דומה היא עדותו של עד אחד או עדותה של אשה, ועדות עד מפי עד, לעדות שני עדים שבתורה. והואיל ויש גם טעם של עיגונא לסמוך על עדות כזו – 'הגון הוא להאמין'. ואין כאן עקירת דבר מן התורה, אלא אישור המטרה של קבלת עדות שבתורה והרחבת תוכנה על ידי תקנת חכמים. שניים הם התנאים הנחוצים בשביל התקנה. עצם העובדה או המקרה צריך להיות בטיבו ובמהותו דומה למה שנמצא בתורה. וכן יש צורך בטעם, ואפילו אם הוא רק קצת טעם, בכדי שחכמים יתקנו את התקנה מדעתם.
נתבונן עכשיו במחלוקת רבה ורב חסדא הקשורה לסברא האם הדבר הנעקר נעשה לדבר דומה. ראשית, בדין התורם מן הטמא על הטהור – תרומתו תרומה מן התורה, אלא שחכמים החמירו שצריך לחזור ולתרום. על פי פירוש רש"י – משום הפסד כהן, ואילו לפי התוספות משום – ד"הוי מן הרעה על היפה"<sup class="footnote-marker">17</sup><i class="footnote">רש"י יבמות פט ע"א ד"ה אין תורמין, ותוספות על אתר ד"ה אין תורמין.</i>. (אם כי בתורם מן הרעה על היפה תרומתו תרומה, ואילו בתורם מן הטמא על הטהור החמירו החכמים במזיד משום דלא חזי לאכילה). רב חסדא סבר שבזה צריך לחזור ולהפריש, ואפילו בההיא גריוא, שמן התורה היא תרומה, הדר ליטבליה, משום דאי אמרת הוי תרומה, זימנין דפשע ולא מפריש ויפסיד הכהן, או שיבטל את חומרת חכמים במידי דלא חזי לאכילה. ואם אמנם טעמו של רב חסדא הוא דילמא פשע ולא מפריש, אין זה דומה כלל לתורם מן הטמא על הטהור. אדרבא, הדין הוא שהתורם מן הטמא תרומתו תרומה בין בשוגג בין במזיד, ואילו רב חסדא אומר דאפילו ההיא גריוא הדר לטיבליה, והרי בכל דיני התורה לא נמצא זה ואף לא משהו דומה לו, בעניין של התורם מן הטמא על הטהור. ונמצא שתקנת חכמים זו מתנגשת עם דין התורה. ואם כן, זהו מה שנקרא: עקירת דבר מן התורה, וכן בכל שאר הדוגמאות הנמצאות שם. נסביר רק אחדות מהן.
בדין ירושת הבעל כשאשתו קטנה, הדין הוא שכהן מיטמא לה<sup class="footnote-marker">18</sup><i class="footnote">יבמות פט ע"ב.</i>. ודאי שיש סברא הגונה לתקנת חכמים בנישואי קטנה, אלא שעל ידי כל הטעמים המועלים לתקנתם, ירושת הבעל בכגון זה לא תהיה דומה לדין ירושה על פי התורה. אדרבה, היא סותרת את דין הירושה דאורייתא, כי מה שהבעל יורש את אשתו קטנה, הרי זו עקירה בקום ועשה בדיני ירושה. וכן לגבי טומאה אצל כהן, מה שהבעל מיטמא לאשתו קטנה עוקר את הדין, אם לא שמוצאים פשר לדבר, כמו בסוגיא שם, ברעיון של מת מצוה, שעל ידי הרעיון הזה האי דינא דרבנן נעשה לדבר דומה וכדלעיל. וכן הוא גם לגבי אותן שהן בשב ואל תעשה. הא דתנינא "דם שנטמא וזרקו – בשוגג הורצה, במזיד לא הורצה"<sup class="footnote-marker">19</sup><i class="footnote">שם צ ע"א.</i>. ומסיק שם בגמרא דהיינו, לא הורצה להתיר בשר באכילה, הגם דכתיב "ואכלו אותם אשר כופר בהם"<sup class="footnote-marker">20</sup><i class="footnote">שמות כט לג.</i> ומתעקרא אכילת בשר. ודאי שיש טעם לחומרת חכמים בזרק דם שנטמא, אבל בדאורייתא אין לך שום דבר הדומה לזה בדין דם שנטמא, והרי זו עקירה בשב ואל תעשה. וכן שאר גזירות חכמים שנמנו שם, כגון שופר ולולב בשבת. מה שאין תוקעין בשופר בשבת הוא משום שמא יעבירנו ד' אמות, ואם כן זה מטעם חשש חילול שבת. אין לכך שום שייכות למהותה של מצות שופר. אין לך איזו נקודה בעצמותה של מצות תקיעת שופר שהאיסור דרבנן שלא לתקוע בשבת, משום שמא יעבירנו, דומה לה, שהרי אין זה דין בשופר אלא בשבת. גזירת חז"ל בשופר בשבת איננה מתבססת על שום דבר הדומה לה במצות שופר. וכן הוא בלולב, בערל, בהזאה ובאיזמל. וכן הוא גם בהיתר הבמה אצל אליהו בהר הכרמל, שרב חסדא רוצה להביא ראיה משם לשיטתו ואפילו בקום ועשה. הטעם שמחמתו התירו את זה – בכדי שיחזרו למוטב – הוא טעם חזק מאד, אלא שבכל דיני במה לא נמצא דבר הדומה לזה. איסור הבמות שונה לגמרי מהעניין החשוב של תשובת ישראל אל אלוקיו.
נמצא שיש לפנינו שני עניינים חשובים, אך קיימת התנגשות ביניהם, כך שהיתר במה הוא עקירת דבר מן התורה. כמו כן הוא גם בדין ביטלו אינו מבוטל, אליבא דרשב"ג<sup class="footnote-marker">21</sup><i class="footnote">יבמות צ ע"ב.</i>. על פי דין תורה, הגט הזה בטל והאשה נשארת אשת איש. אלא מפני 'שאם כן מה כוח בי"ד יפה' הורו חכמים שלא להשגיח על ביטולו של הבעל. ואם אמנם הכלל 'א"כ מה כוח בי"ד יפה' יש בו לא רק טעם קצת, אלא אף טעם גדול וחשוב מאד, אך אין לטעם הזה שייכות לדיני שליחות בגט. כי אין בדיני שליחות שום עניין שיש לדמות אליו את אי ביטול השליחות, משום דאם כן מה כוח בי"ד יפה. שהרי 'ביטלו אינו מבוטל' איננו דין בגט, אלא תקנת חז"ל במעשה בי"ד, וכתוצאה מכך יש עקירת דבר מהתורה. המחלוקת בין רב חסדא ורבה היא תמיד בעניינים שבהם הטעם לתקנת או גזירת חז"ל שונה לגמרי ממה שנמצא בדינים שנדחים מפני דברי חז"ל. וזוהי ההגדרה של עקירת דבר מן התורה.
נמצא כי שיטת ר"י היא שעקירת דבר מן התורה היינו, שהטעם והסברא לתקנתם או גזירתם של חז"ל אינם כלולים בדין עצמו, כיוון שלא נמצא שום דבר באותו הדין שדומה לאותה התקנה או לאותה הגזירה, כך שהטעם נוגד את הדין שהתקנה דוחה אותו. במחלוקת רב חסדא ורבה עוקרת התקנה את מה שכתוב בתורה, ואילו בדבר הדומה סומכת התקנה על מה שכתוב בתורה, אלא שהיא מרחיבה את המושג. ומה שכותבים התוספות שבמקום שיש טעם קצת וסברא אזי יש כוח ביד חכמים לעקור דבר מן התורה ואפילו בקום ועשה, אין ספק שכוונתם היא, דווקא כאשר העניין הוא בדבר הדומה. שהרי דבריהם (בתוספות נזיר מג ע"ב ד"ה והאי) כוללים את מה שכתבו בשני התוספות – בדין מת מצוה (יבמות פט ע"ב ד"ה כיון) ובדין עד אחד בעדות אשה (יבמות פח ע"א ד"ה מתוך חומר), ועיקר יסודם שם הוא הרעיון של דבר הדומה, שהטעם והסברא פועלים בדבר הדומה.
על פי דברי הר"י נוכל להבין מה דאיתא במסכת ברכות: "הפועלים שהיו עושים מלאכה אצל בעל הבית... ואוכלין פתן ואין מברכים לפניה, אבל מברכין לאחריה שתים, כיצד – ברכה ראשונה כתיקונה, שניה – פותח בברכת הארץ וכוללין בונה ירושלים בברכת הארץ"<sup class="footnote-marker">22</sup><i class="footnote">ברכות טז ע"א.</i>. וכתבו התוספות: "אע"ג דמדאורייתא הם, יש כוח ביד חכמים לעקור דבר מן התורה הואיל וטרודים במלאכת בעל הבית"<sup class="footnote-marker">23</sup><i class="footnote">תוספות ברכות טז ע"א ד"ה וחותם.</i>. והנה הקשו המפרשים וכי מה צורך יש כאן בטעם דטרודים, הרי הא דאינם מברכים 'בונה ירושלים' כברכה בפני עצמה, אינו אלא שב ואל תעשה, ובשב ואל תעשה כו"ע מודים שיש כוח ביד חכמים לעקור דבר מן התורה. ועיין במעדני יו"ט על הרא"ש שתירץ שאף בביטול שב ואל תעשה צריך טעם<sup class="footnote-marker">24</sup><i class="footnote">מעדני יום טוב על רא"ש ברכות פ"ב סי יד ס"ק צ.</i>. אמנם מפשטות לשונם של התוספות משמע שאין כוונתם לכך, אלא כמו שכתבו בכמה מקומות, דהיכא שיש טעם יש כוח לחכמים, ולא משום שב ואל תעשה. נבאר דבריהם. בעצם תמוה מהו הפירוש 'וטרודים במלאכת בעל הבית'? הכוונה היא שפטור זה של טרודים במלאכת בעה"ב, הוא עניין בדין כוונת התפילה וכוונת הברכות. זה שהטרוד יכול לקצר בכדי שיכוון אינו סותר את המצוה עצמה, ואין בזה עקירה של מה שכתוב בתורה. ואם כן, קיום הברכות באופן זה דומה לאופן הקיום מן התורה. ולפי זה אין מקום לקושיא האמורה, שזה ביטול בשב ואל תעשה, דדווקא כשהחכמים <b>עוקרים</b> מה שכתוב בתורה יש לחלק בין עקירה בידיים ועקירה בשב ואל תעשה. אבל בדבר הדומה יש להם הכוח לתקן מפני שאין זה עקירה, ולכן אין צורך להבדיל בין קום ועשה לשב ואל תעשה, שהרי בדבר הדומה אין הבדל בין שניהם.
לפי האמור נבין הא דאיתא במסכת ע"ז: "הנושא ונותן בשוק של עבודת כוכבים – בהמה תיעקר... והא איכא צער בעלי חיים! אמר אביי, אמר רחמנא: 'את סוסיהם תעקר' (יהושע יא ו)"<sup class="footnote-marker">25</sup><i class="footnote">עבודה זרה יג ע"א.</i>. וכתבו התוספות: "הקשה הר"ר אלחנן, למ"ד (שבת קכח ע"ב) צער בעלי חיים דאורייתא מאי ראיה מייתי מיהושע, דילמא שאני התם דעל פי הדיבור הוה, אבל הכא בקנס דרבנן אין כוח ביד חכמים לעקור דבר מן התורה. וי"ל דודאי שיש כוח בידם לעקור היכא דנראה טעם קצת לעקור, כדמוכח פרק האשה רבה (יבמות פט ע"ב) גבי משיאין האשה על פי עד אחד"<sup class="footnote-marker">26</sup><i class="footnote">תוספות עבודה זרה יג ע"א ד"ה אמר אביי.</i> ותמוה, הכיצד נעשתה עקירת הבהמה לדבר הדומה לדין התורה בצער בע"ח על ידי 'טעם קצת' של קנס דרבנן? ובכדי לרדת לסוף דעתם של התוספות אנו צריכים לעיין בעוד נקודה אחת. לכאורה אין שום זכר לתירוצם בגמרא. התירוץ הוא שחז"ל דחו את איסור צער בע"ח משום דאמר רחמנא 'את סוסיהם תעקר'. אמת הדבר, שקושיית הגמרא 'והאיכא צער בע"ח' היא גם למ"ד צער בע"ח דרבנן (ומפני זה מדייק הר"ר אלחנן בלשונו ומקשה למ"ד צער בע"ח דאורייתא). אכן, לפי דעה זו הגמרא מתפרשת בפשטות, דמכיוון שהכתוב אמר אצל יהושע 'ואת סוסיהם תעקר', קל היה לדחות את האיסור מדרבנן משום הקנס<sup class="footnote-marker">27</sup><i class="footnote">ראה תוספות בבא מציעא לב ע"ב ד"ה מדברי.</i>. אבל ודאי אין לומר שקושיית הגמרא היא רק למ"ד צער בע"ח לאו דאורייתא, ואילו למ"ד שהוא מדאורייתא אין מה להקשות וכדברי התוספות, שהרי אין לך דוחק גדול מזה. ועוד, אם אליבא דמ"ד צער בע"ח דאורייתא מספיק שיש טעם קצת לעקור דבר מן התורה, מכל שכן שאותו הטעם בעצמו יתרץ את הקושיא גם אליבא דמ"ד צער בע"ח דרבנן. ואם כן, מה צורך יש בתירוצו של אביי, שלכאורה דבריו מיותרים לגמרי, שהרי מיהושע אין להביא ראיה, דשאני התם שהיה על פי הדיבור.
אכן, נראה לי שתירוצו של אביי הוא המוכיח שדברי התוספות כאן מתאימים לגמרי עם מה שכתבו התוספות ביבמות ובנזיר הנ"ל. הא דאמר רחמנא ליהושע 'את סוסיהם תעקר' הוא לימוד בדין צער בע"ח, ופירושו שהדין של צער בע"ח הינו מוגבל במהותו, כי ישנם לפעמים שיקולים אחרים שמחמתם חורגים מהכלל של האיסור. אין הכוונה שמקרים אלו עוקרים את האיסור, אלא מעיקרא אין כאן איסור צער בע"ח, כי מאחר שישנם נימוקים יותר חזקים מצער בעלי חיים, הרי שבנידון זה לא נצטווינו מעיקרא על האיסור. ודברי התוספות מתפרשים כך, כי מטעם הקנס עקרו חכמים את איסור צער בע"ח במקרה של הנושא ונותן בשוק של עכו"ם, שהרי דומה לזה אנחנו מוצאים אצל יהושע שמשום התחשבות במה שהיה נחוץ לטובת העם לא חל האיסור, וכך גם כאן העקירה איננה מתנגדת למצות התורה, אלא נכללת במסגרת קיומה, כי הקנס שהבהמה תעקר דומה לאופן קיום המצוה על ידי יהושע. ויש כוח ביד חכמים 'מטעם קצת' בדבר הדומה, משום שאין זו עקירה, וכדברי הר"י.
<b>ג</b><br>נותר לנו לברר עוד שני עניינים במסגרת זו. שנינו בסוף נדרים: "בראשונה היו אומרים, שלש נשים יוצאות ונוטלות כתובה. האומרת טמאה אני לך... חזרו לומר שלא תהא אשה נותנת עיניה באחר ומקלקלת על בעלה, אלא האומרת טמאה אני לך תביא ראיה לדבריה"<sup class="footnote-marker">28</sup><i class="footnote">משנה נדרים פי"א יב.</i>. והקשה הר"ן שם: "ואיכא למידק אמתני' – כיון דמדינא דאמרה טמאה אני לך מיתסרא אבעלה כמשנה ראשונה, משום שלא תהא נותנת עיניה באחר היאך התירוה, וכי איסור שבה להיכן הלך"<sup class="footnote-marker">29</sup><i class="footnote">ר"ן נדרים צ ע"ב ד"ה ואיכא למידק.</i>. ובאמת מצינו קושיא יותר חמורה בתוספות: "וע"ק דאמר בגמרא דאוכלת בתרומה שלא להוציא לעז על בניה, ואמאי, והא לגבי תרומה שויתה נפשה חתיכא דאיסורא"<sup class="footnote-marker">30</sup><i class="footnote">תוספות נדרים צ ע"ב ד"ה חזרו לומר.</i>. ותירצו התוספות שם: "ונראה לי, דכיון דיש לחוש שמא נתנה עיניה באחר, יש כוח ביד חכמים לעקור דבריה מכל וכל בסברא גדולה כזאת". והנה, הגם שסגנון התירוץ מזכיר את נוסח לשונו של הר"י, אין אלו דברי הר"י. התוספות על מסכת נדרים הם מתלמידי רבינו פרץ, והם דור שלישי לאחר הר"י. ומעצם הסגנון עצמו מוכח שאין אלו דברי הר"י, וגם לא נאמרו לפי שיטתו, כי הלשון היא 'בסברא גדולה כזאת', בעוד שלגבי הר"י די ב'קצת טעם וקצת סברא' כדי לעקור דבר מן התורה.
נראה איפוא במה גדולה הסברא הזאת – "שיש לחוש שמא עיניה נתנה באחר'. והוא מה שכתב הרשב"א בחידושיו. הוא מקשה באותו האופן כמו בתוספות, ובתירוצו הוא כותב: "אלא י"ל דהאי טענה דעיניה נתנה באחר טענה גדולה היא, לפי שאין האשה עשויה לפרסם עצמה בכיוצא בזה, אלא שעיניה היא שנתנה וסמכו עליה להתירה בחששא זו בין לבעל בין לתרומה"<sup class="footnote-marker">31</sup><i class="footnote">חידושי הרשב״א לנדרים צ ע"ב ד"ה חזרו לומר.</i>. אין ספק ש'הטענה הגדולה' שברשב"א היא 'הסברא הגדולה'. הדבר קשור בהרגשה נפשית של האשה. שהרי אם אמת הדבר שהיא נאנסה, אין דרכה לפרסם דבר שהוא בזיון גדול לה, אלא בוודאי היא מסתירה את זה ככל האפשר. ואם היא מגלה את העניין בפרהסיא, הרי זה מוכיח שאין להאמין לה ובוודאי היא רוצה לצאת מתחת בעלה משום שעיניה נתנה באחר. זהו תירוצם של התוספות כאן, והוא שונה לגמרי משיטת הר"י הנ"ל, שהרי אין היא יוצאת מתחת בעלה בגלל שום דבר דומה, אלא מפני שיש לנו טעם סביר שלא להאמין לה. ומכיוון שאין היא נאמנת ממילא היא בחזקתה, שהיא מותרת לבעלה. מובן מאליו, שבמקרה כזה ה'קצת טעם' של הר"י לא היה מספיק. דווקא משום שיש לנו בזה סברא גדולה אין להאמינה. מדברי התוספות כאן עולה עוד כלל ביחס לכוחם של החכמים לעקור דבר מן התורה, והוא: במקום שיש טענה גדולה או סברא גדולה, כלומר סיבות סבירות, הרשות נתונה לחכמים להחליט כאילו זוהי עובדה ודאית, ולפסוק את הדין על פי השערתם. ויש כוח בידם לעשות את זה ואפילו בקום ועשה.
והנה, בנקודה אחת דומה לזה שיטת הר"י, כי כשם שגם בדבר דומה יש להם הכוח מפני שאין זו עקירה, גם כאן הם 'עוקרים' דבר שבתורה על יסוד השערתם, ולאור הטענה הגדולה לא נשתנה המצב ואין כאן עקירה ממשית. אין ספק שזה שונה לגמרי מעניין מחלוקתם של רב חסדא ורבה, שלפי תוצאותיה נקבעה ההלכה שדווקא בשב ואל תעשה יש כוח ביד חכמים לעקור דבר מן התורה, שהרי אי אפשר לדמות אף אחת מן הדוגמאות שם לענייננו כאן, בזה כוחה של שיטה זו.
אמנם הרשב"א עצמו מפקפק בתירוץ זה וכמו שכתב: "ואינו מחוור בעיני עדיין, דהיכי אפשר דמן הספק נתיר לאו דזונה ותרומה דאורייתא, אדרבה בכל מקום ספיקא דאורייתא לחומרא". והנה לפי שיטת התוספות אין זה קשה, כי כמו שיש כוח ביד חכמים בדבר הדומה לפי הר"י, כך לדבריהם אם יש סברא גדולה וכדלעיל, זהו כוחם של חכמים. אמנם הרשב"א לשיטתו, שהוא מפרש את דין הכהן המיטמא לאשתו קטנה באופן שונה לגמרי משיטת הר"י, הרי אפשר שבדין עדות אשה סובר הוא כמו שהבאנו לעיל מדברי הריטב"א בחידושיו, ודוק. ואכן יש לו דרך אחרת גם בפירוש המשנה בנדרים, כמו שכתב:
ומסתברא לי דתנאי בי"ד הוא כדי שלא יהו בנות ישראל פרוצות ומפקיעות עצמן מידי בעליהן, ומשום מיגדר מילתא תקון הכי, דבי"ד מתנין לעקור דבר מן התורה כל היכא דאיכא משום מיגדר מילתא. כדאיתא ביבמות בריש פרק האשה רבה, דשקלו וטרו בה בהאי מילתא אי בי"ד מתנין לעקור דבר מן התורה אם לאו, ואמרינן ת"ש 'אליו תשמעון' – אפילו אומר לך לעבור על אחת מכל מצוות האמורות בתורה, כגון אליהו בהר הכרמל, הכל לפי שעה שמע לו, אלמא מתנין בכל מקום. ודחי' מיגדר מילתא שאני... אלמא כל היכא דאיכא למיגדר בהא בי"ד מתנין לעקור דבר מן התורה. ולא שחכמים עוקרים דבר מן התורה מדעתן, אלא אחת ממצוות התורה היא לשמוע אל דברי 'השופט אשר יהיה בימים ההם', וכל שהן רואין להתיר לצורך מותר מן התורה. והכא נמי משום מיגדר מילתא, שלא תהא כל אחת אומרת טמאה אני לך ומפקעת עצמה מיד בעלה, עמדו וגדרו והתנו, שאפילו היה כדבריה שתהא מותרת בין לבעל בין לתרומה.
הר"ן מביא את התירוץ הזה בשם יש מי שתירץ ולא הזכיר שמו של הרשב"א, אלא מציין שהקשו על כך שאין בי"ד מתנין לעקור דבר מן התורה אלא בשב ואל תעשה, אי נמי בקום ועשה להוראת שעה בלבד כאליהו בהר הכרמל, אבל לדורות לא. ולכאורה נראה שאין מה להקשות על תירוצו של הרשב"א, שהרי הוא מפרש את המושג של מיגדר מילתא באופן שונה מן המקובל. וכך הוא כתב בחידושיו על מה שאמרו בגמרא הכל לפי השעה שמע לו, שרצה רב חסדא להביא מכאן ראיה לדבריו, והרי אדרבה הראיה היא להיפך, שהרי מכאן משמע שבי"ד מתנין לעקור דבר מן התורה רק לשעה אבל לא לדורות. ותירץ הרשב"א: "וי"ל דכל תקנות חכמים לפי צורך השעה הם משום גדר דבר, וקא ס"ד דלא אמרו לפי השעה, אלא להוציא נביא שאמר חזר בו הקב"ה ממצוה פלונית ומבטלה לעולם, שאין שומעין לו"<sup class="footnote-marker">32</sup><i class="footnote">חידושי הרשב"א יבמות צ ע"ב ד"ה הכל.</i>. הרי לפנינו שלדעתו המושג 'לפי שעה' הוא לאו דווקא באופן חד פעמי. נתבונן עכשיו בתירוץ הגמרא 'מיגדר מילתא שאני'. כלומר, אין הדבר כמו שחשב רב חסדא שלפי שעה פירושו לדורות. שאני התם שהתקנה היא למיגדר מילתא שאיננה לדורות אלא לצורך השעה. לפי זה, פירושו של 'לפי שעה' הוא, כל זמן שיש צורך בדבר משום מיגדר מילתא, בעוד שאליבא דרב חסדא ההיא גריוא הדר לטיבליה לדורות. וזהו משמעו של 'לפי שעה' אליבא דרבה, 'לפי שעה' היינו כל זמן שיש צורך באיזו תקנה משום מיגדר מילתא. והכי נמי גבי האומרת טמאה אני לך, משום מיגדר מילתא התנו שתהא מותרת לבעלה. אמנם, אין זו תקנה לדורות אלא לפי שעה, היינו כל זמן שיש צורך בתקנה זו בכדי למיגדר דבר, כי באמת יהיה איכשר דרא והמצב ישתנה כך שלא יהיה עוד צורך בתקנה, אזי בוודאי תבוטל התקנה.
והנה, בין שיטת התוספות לשיטת הרשב"א יש הבדל גדול. לפי התוספות, האשה מותרת לבעלה ואוכלת בתרומה משום שאין אנו מאמינים לה, משום שאם אמת היה הדבר שנאנסה היתה מתביישת לפרסמו. ומה שאנו אומרים שנתנה עיניה באחר, היינו אותה האשה שאומרת טמאה אני, באמת אינה טמאה, אלא שהיא רוצה לצאת מבעלה. לפי הרשב"א – 'עמדו וגדרו והתנו שאפילו היה כדבריה שתהא מותרת בין לבעל בין לתרומה'. אם כן, מה שאנו אומרים שעיניה נתנה באחר, אינו מתייחס דווקא אל האשה הזו שעליה אנו דנים, כי אפילו אם נקבל את הגדתה כאמת, מכל מקום לפי הדין היא מותרת לבעלה, שאם לא כן הרבה נשים אחרות תשתמשנה באמתלא זו בכדי להיפטר מבעליהן. ואילו לפי התוספות, מכיוון שאין אנו מאמינים לה הרי היא באמת מותרת לבעלה ואין כאן עקירה ממשית. נמצא שחידושו של הרשב"א הוא יותר גדול מחידוש התוספות, כי מאחר שאנו מאמינים לה הרי היא אסורה, ומכל מקום חכמים מתירין אותה בגלל החשש שיש נשים שנתנו עיניהן באיש אחר, וזוהי באמת עקירה. אלא הגם שהיא עקירה מעשית, מכל מקום אין זו עקירה, לדברי הרשב"א, במובן ההלכתי, משום שזוהי אחת ממצוות התורה לשמוע אל דברי השופט אשר יהיה בימים ההם.
עדיין עלינו לברר עוד עניין אחד החורג מהכללים שהגדרנו עד עתה. הרמב"ם פוסק: "וכן הנודר שיצום יום ראשון או יום שלישי כל ימיו... פגע בו חנוכה ופורים – ידחה נדרו מפני הימים האלו. הואיל ואיסור הצום בהם מדברי סופרים, הרי הן צריכין חיזוק, וידחה נדרו מפני גזירת חכמים"<sup class="footnote-marker">33</sup><i class="footnote">רמב"ם הל' נדרים פ"ג ה"ט.</i>. פירוש הדברים, הגם שלפי הדין נדר כזה חל אפילו על המצוה, ועל כן אם נדר באופן זה ופגע בו יום טוב הרי הוא חייב לצום, אך שאני יום טוב מדבריהם שבגללו נדחה הנדר. והקשה הכסף משנה: "דדוקא במידי דשב ואל תעשה מצו רבנן עקרי מידי דאורייתא, אבל לא מידי דהוא בקום ועשה. וה"נ אמרי דלדעת רבינו אין נדרים ושבועות חלים על חנוכה ופורים, וקום ועשה הוא, שהרי אנו אומרים קום אכול"<sup class="footnote-marker">34</sup><i class="footnote">כ"מ רמב"ם שם ד"ה ולעניין נשבע, בסוף דבריו.</i>. ובתירוצו השני כתב שם: "ועי"ל שכתבו התוספות בפ' ג' מינים (נזיר מג ע"ב ד"ה והאי) אף כי אין כוח ביד חכמים לעקור דבר מן התורה בקום עשה, במקום שיש פנים וטעם בדבר, ודאי לכו"ע יש כוח לעקור, והכא מאחר שדברי חכמים צריכים חיזוק שפיר יש פנים וטעם בדבר". והנה דבריו מוקשים מאד, שהרי כבר הוכחנו שדברי התוספות שם מתאימים לגמרי עם דברי התוספות בפרק האשה רבה שהטעם והסברא מועילים כאשר הדבר דומה לדין דאורייתא, ואם כן איך יתורץ פסק הרמב"ם כאן, שאם אמנם דברי חכמים צריכים חיזוק, אך אין זה דומה כלל לדין של חלות נדר על מצוה, וכי היכן מצאנו בדיני נדרים אלה, משהו הדומה לדחיית נדר? וכפי הנראה מפרש הכסף משנה את דברי הר"י, שאין צורך בדבר דומה, אלא כל שיש פנים וטעם יש כוח ביד חכמים לעקור ואפילו בקום ועשה, אלא שאם כך הוא, מהו ההבדל בין עקירה בקום ועשה כשיש פנים וטעם, ובין כל אותם הדינים והתקנות דרבנן בפרק האשה רבה שלכולם יש טעם ופנים כמו שהערנו לעיל, ומכל מקום אין כוח בידם לעקור דבר אם לא בשב ואל תעשה?
הנה גם הרדב"ז שם מקשה קושיא כמו הכ"מ, ומתרץ בפשטות: "לא קשיא דמשום הכי איצטריכינן לטעמא דעשו חיזוק לדבריהם יותר משל תורה, וזהו שאמרו ידחה נדרו מפני גזירת חכמים ותו לא מידי". גם לפי דבריו קשה, מהו הטעם שעל ידו ניתן כוח לחכמים לעקור ואפילו בקום ועשה, ואיזה טעם אינו מספיק לתת להם כוח זה? והנה לדוגמא מה שמצינו לעיל שרב חסדא מביא ראיה לדבריו מרשב"ג שסבר דביטלו לא מבוטל משום דאם כן מה כוח בי"ד יפה, ורבה דחה את ראייתו, למה לא נאמר שבגלל הטעם של א"כ מה כוח בי"ד יפה, יש כוח לחכמים לבטל בקום ועשה, כשם שאנו אומרים כאן שהטעם של דברי סופרים צריכים חיזוק בכוחו לדחות את הנדר.
לכאורה פשוט יותר להבין את פסקו של הרמב"ם לפי שיטת הרשב"א שהבאנו לעיל, "אלמא כל היכא דאיכא למיגדר בהא בי"ד מתנין לעקור דבר מן התורה. ולא שחכמים עוקרים דבר מן התורה מדעתן, אלא אחת ממצוות התורה היא לשמוע אל דברי 'השופט אשר יהיה בימים ההם', וכל שהן רואין להתיר לצורך מותר מן התורה". והנה לפי דבריו יובן פסקו של הרמב"ם, כי מאחר שדברי חכמים צריכים חיזוק הרי שיש בזה גם משום מיגדר מילתא, ולפיכך יכולים הם לעקור משום שאין זו עקירה כלל<sup class="footnote-marker">35</sup><i class="footnote">עיין בכ"מ שם, שמביא תירוץ מעין זה, אך לא הזכיר שיסודו ברשב"א.</i>.
ברם מדברי הריטב"א בחידושיו עולה פירוש נוסף בדינו של הרמב"ם. דבריו נאמרו על הא דאיתא שם: "כיצד? יחיד שקיבל עליו שני וחמישי של כל השנה כולה, ואירעו בם ימים טובים הכתובין במגילת תענית, אם נדרו קודם לגזירתנו – יבטל נדרו את גזירתנו. ואם גזירתנו קודמת לנדרו – תבטל גזירתנו את נדרו"<sup class="footnote-marker">36</sup><i class="footnote">תענית יב ע"א.</i>. ופירש הריטב"א: "דכיון שקדם נדרו לגזירתנו והוא מקובל עליו, אין חכמים רוצים לבטל נדרו, או שאין כוח בידם לעקור, דכנדרי הקדש הוא והרי הוא באיסורו. אבל כשקדם גזירתנו לנדרו, אע"פ שקיבל עליו התענית קודם שהגיע אותו יום טוב, אין נדרו חל כנגד גזירתנו הקודמת"<sup class="footnote-marker">37</sup><i class="footnote">חידושי הריטב"א תענית יב ע"א ד"ה ואמרינן ולרב.</i>. והנה מדבריו למדים אנו חידוש גדול, כי אין הכוונה שהימים טובים של דבריהם דוחים את הנדר, אלא שהנדר לא חל כלל. הבה נתבונן מה היא הסיבה שאין הנדר חל, בו בזמן שאם אירעו באותו זמן ימים טובים מן התורה הוא כן חל. על זה יש להשיב, ש'דברי סופרים צריכים חיזוק' – אין הכוונה שהחכמים עוקרים את הנדר, שהרי אין בידם כוח לכך. כמו שכתב הריטב"א בדין 'אם הנדר קדם לגזירתנו', אלא מעיקרא כשתיקנו חכמים את הימים טובים שלהם, הם תיקנו אותם בצורה יותר חזקה ממה שנתקנו הימים טובים שבתורה. לכן אין להקשות מהא שהנדר חל על המצוה, כי באמת הנדר חל על הימים טובים מן התורה, מאחר שלא נתקנו באותו תוקף שנתקנו הימים טובים של דבריהם, והיות שמעיקרא לא חל הנדר אין כאן כלל עקירת דבר מן התורה.
והנה, פירושו של הריטב"א לדברי הגמרא אינו הולם את לשון הרמב"ם שכתב: "ידחה נדרו מפני הימים האלו, הואיל ואיסור הצום בהם מדברי סופרים הרי הן צריכין חיזוק וידחה נדרו מפני גזירת חכמים". לפנינו שינוי בולט, בעוד שלשון הברייתא היא 'תבטל גזירתנו את נדרו', כתב הרמב"ם 'ידחה נדרו'. ואם אמנם פירושו של הריטב"א מתפרש יפה בלשון הברייתא 'תבטל', כלומר שלא יחול כלל, הרי 'ידחה' פירושו לכאורה שיש כאן נדר, אלא שידחה מפני דבריהם שצריכים חיזוק, כך שאין דברי הריטב"א הולמים את לשון הרמב"ם. אפשר אמנם שלפסקו של הרמב"ם יש מובן אחר לגמרי. בכל אותן הדוגמאות שבהן חולקים רב חסדא ורבה, מדובר בתקנה או גזירה מסויימת יחידה, המנוגדת לאיזשהו דין תורה, כך הם דנים האם יש כוח לחכמים במקרה מסויים שהם תיקנו או גזרו לבטל בתקנתם זו דבר שבתורה. מה שאין כן בדין זה של 'דברי חכמים צריכים חיזוק יותר משל תורה', שהרי אין זו תקנת חכמים מסויימת, אלא אחד מהכללים של התורה עצמה הקשור בקיום מטרתה של התורה, לכן נדחה נדר של היחיד מפני גזירתנו, כדאיתא בגמרא ולפי פסקו של הרמב"ם.
<b>ד</b><br>בסיכום בירורנו ניתן להגדיר את הכללים האלה:
• יש כוח לחכמים לעקור דבר מן התורה בשב ואל תעשה, אבל לא בקום ועשה.
• בכדי למיגדר מילתא יש להם הכוח לעקור דבר מן התורה ואפילו בקום ועשה. לפי הרשב"א – 'למיגדר מילתא' פירושו, שאחת ממצוות התורה היא לשמוע אל השופטים שבכל הדורות, והם יכולים אפילו להתיר איסורים אם יש צורך בדבר לפי דעתם, ויכולים להגדיר את הדבר למשך כל התקופה שיש בכך צורך.
• לפי הר"י יש כוח ביד חכמים לעקור דבר מן התורה אפילו בקום ועשה, אם יש קצת טעם וסברא לקבוע תקנה 'בדבר הדומה' לדין תורה, וזה לא מיקרי עקירה. לפי בעלי התוספות (נדרים צ ע"ב ד"ה חזרו) אם יש איזו 'סברא גדולה' לשער אמיתת איזה מצב או מקרה, הגם שאין לנו ראיה מוכרחת, יש כוח ביד חכמים להחזיק בהשערתנו כאמת ולבסס עליה את תקנתם. באופן כזה יש כוח בידם לעקור דבר מן התורה בקום ועשה, מפני שאין זו עקירה ממשית.
לפי רבו של הריטב"א – במילתא דעבידא לאיגלויי ודבר מפורסם, אפילו עדות של עד אחד, עד מפי עד וכו', נחשבת כעדות גמורה מדאורייתא, והדבר מסור לחכמים להחליט מהו דבר מפורסם כך שניכרים מהעדות דברי אמת. לדברי הרמב"ם זו אינה עדות דאורייתא, אלא שהתורה לא הקפידה על שני עדים דווקא, כאשר אפשר לברר את אמיתת הדבר באופן אחר. ומכיוון שכן, יש כוח ביד חכמים לתקן את תקנותיהם לפי ראות עיניהם וטעמם. ויש עוד להוסיף את שיטת התוספות בפירוש תליוה וקידש שאין קידושיו קידושין, דאפקעינהו רבנן לקידושין מיניה ושוויוה לבעילתו בעילת זנות, ולא משום שכל דמקדש אדעתא דרבנן מקדש, אלא משום שהוא עשה שלא כהוגן. לפי דבריהם, משום שהוא עשה שלא כהוגן יש כוח ביד חכמים לעשות עמו שלא כהוגן ולעקור דבר מן התורה ולבטל את קידושיו<sup class="footnote-marker">38</sup><i class="footnote">ראה מה שכתבנו מזה לעיל בפרק המוסר וההלכה בדיני אישות.</i>.
אמנם לכאורה יש עוד דוגמא אחת החורגת מהכללים האמורים, והוא מה שנמצא בפרק שנים אוחזין: "שובר בזמנו טריף"<sup class="footnote-marker">39</sup><i class="footnote">בבא מציעא כ ע"א.</i>. כתבו התוספות: "ונראה שתקנת חכמים היא שזוכה משעת חתימה אע"פ שלא נמסר לו עד ימים רבים אחרי כן, שאם לא כן לעולם לא יוכלו העדים לחתום אלא אם יראו המסירה, משום חששא דכתב בניסן ולא נתן עד תשרי ומזבין ביני וביני. ולענין איסור, נראה דאם עבד בא על בת ישראל קודם שבא לידו גט שחרור שפסלה, ושמא גם גבי איסור זכין לו משעת חתימה אע"פ דלא שייך טעמא דפרישית, מ"מ לא פלוג רבנן ויש כוח ביד חכמים לעקור דבר מן התורה"<sup class="footnote-marker">40</sup><i class="footnote">תוספות בבא מציעא כ ע"א ד"ה שובר.</i>. אין ספק שמה שכותבים התוספות כאן, שאפשר שגם גבי איסור זכין לו משעת חתימה וחכמים עוקרים דבר מה"ת, הוא לפי שיטת הר"י ולא לפי בעלי התוספות בנדרים, כי מה שהם עוקרים משום לא פלוג אינו בגדר של 'דבר דומה', וגם הטעם של 'סברא גדולה' לא שייך כאן. לכאורה אפשר לדמות את דבריהם לדין נדר שפגע בחנוכה ופורים. לפי מה שביארנו שהכלל 'דברי חכמים צריכים חיזוק', אינו תקנה מסויימת המנוגדת לאיזה דין שבתורה, אלא מכללי התורה. גם הא דלא פלוג הוא אחד מהכללים המקיפים בהלכה, לכן יש כוח בידם לעקור דבר מן התורה. אלא שמפשטות לשונם של התוספות לא משמע כן, שהרי הם כותבים בסגנון מוחלט 'ויש כוח ביד חכמים לעקור דבר מן התורה' בלי להוסיף, כמו שנמצא במקומות אחרים בתוספות, שיש כוח בידם היכי שיש קצת טעם וסברא או פנים לדבר. וזה מה שכתבו התוספות דשמא גם באיסור זכין לו, אין לזה התייחסות לסוף דבריהם בעניין עקירת דבר מן התורה. והוא מעין ספק, האם באמת כן הוא שמשום לא פלוג נתקן כן מעיקרא, ואת זה היו יכולים לעשות משום שיש כוח ביד חכמים. אמנם מפשטות דבריהם משמע שהתוספות כאן סוברים, שיש כוח ביד חכמים לעקור דבר מן התורה בקום ועשה, ופוסקים הם להלכה כרב חסדא.
לכאורה משמע שכך היא ההלכה לפי הירושלמי. גבי פלוגתא דרבי ורשב"ג בעבר הבעל על תקנת רבן גמליאל הזקן לבטל את הגט שלא בפני השליח, שאינו יכול לבטל משום דאם כן מה כוח בי"ד יפה, מקשה הירושלמי: "יאות אמר רבן שמעון בן גמליאל, מאי טעמא דרבי, דבר תורה הוא שיבטל והן אמרו שלא ביטל ודבריהן עוקרין דברי תורה"<sup class="footnote-marker">41</sup><i class="footnote">ירושלמי גיטין פ"ד ה"ב, מה ע"ג.</i>. ותירץ שם אליבא דרשב"ג: "וכי זיתים על שמן וענבים על היין לא תורה הוא שיתרום מפני גזל השבט והן אמרו שלא יתרום, ולא עוד אלא שאמרו עבר ותרם אין תרומתו תרומה". הרי לך שלפי הירושלמי רבי ורשב"ג פליגי במחלוקת של רבה ורב חסדא בבבלי. רב חסדא מביא שם ראיה לדבריו מרשב"ג, ורבה דוחה את ראייתו מכוח היסוד של 'כל המקדש אדעתא דרבנן מקדש'. מזה לא מצאנו בירושלמי ולא כלום. אדרבה, נתקבלה שם הדעה שטעמו של רשב"ג הוא כמו שהבין אותו רב חסדא בבבלי, דהיינו שחכמים מתנין לעקור דבר מן התורה בקום ועשה, ומאחר שהלכה כרשב"ג, ממילא נתקבל להלכה שיש כוח ביד חכמים לעקור דבר מה"ת, ואפילו בקום ועשה. תירוצו של הירושלמי אליבא דרשב"ג מיוסד על המשנה בתרומות<sup class="footnote-marker">42</sup><i class="footnote">משנה תרומות פ"א ד.</i> שאין תורמין זיתים על השמן ולא ענבים על היין, ואם תרמו – בית שמאי אומרים תרומת עצמן בהם, ובית הלל אומרים אין תרומתן תרומה, ודין זה הוא מדרבנן בגלל גזל השבט. נמצא כי דברי רב חסדא בתורם מן הטמא על הטהור מתאימים בדיוק לדברי בית הלל במשנה זו. ומה שאומר רב חסדא ביבמות דאפילו ההיא גריוא הדר לטיבליה, מתאים לגמרי לדברי בית הלל שאם תרם מן הזיתים על השמן אין תרומתן תרומה. כלומר, רב חסדא מפרש את המשנה של התורם מן הטמא על הטהור אליבא דהלכתא. ובאמת, תמוה הדבר שלא הוזכר מזה בבבלי ולא מביאים ראיה לרב חסדא מבית הלל.
והנה ראיה ברורה לפנינו שבית הלל סברי שיש כוח ביד חכמים לעקור דבר מן התורה ואפילו בקום ועשה, כמו שנתקבל להלכה בירושלמי. ואם כן, יש יסוד לכאורה לדברי התוספות בשנים אוחזין שכותבים בפשטות שיש להם הכוח הזה. בירושלמי נפסק להלכה שיש כוח ביד חכמים לעקור דבר מן התורה ואפילו בקום ועשה.

פרק י; לאמיתה של תורה

<b>א</b><br>בפרק זה אין בדעתנו להוסיף על מה שהשתדלנו לברר בספרנו זה. כוונתנו היא לתת מעין סיכום של השיטה היסודית שעלתה מתוך בירורנו. תפקידה של ההלכה הוא ליישם את חוקי התורה ומשפטיה בחיים היום־יומיים של האדם, של החברה ושל האומה. ההלכה היא הגשר לעבור בו מן הכתוב בתורה אל ביצועו בחיי היחיד ובהיסטוריה של עם ישראל. התורה היא התיאוריה, הכלל המופשט, האידיאל הערטילאי. ההלכה היא הדרך למימושה של התיאוריה במעשה, לתרגומו של הכלל המופשט למובנו בשביל הפרט. ההלכה היא המלבישה את האידיאל בגוף חי וקיים. נדמה לי שיסוד היסודות בנושא זה הוא, שהתורה לא ניתנה למלאכי השרת אלא לבני אדם. התורה איננה סתם דבר ה', אלא דבר ה' אל האדם ולמען האדם. התורה היא מן השמים להדריך את החיים על הארץ ולשמור עליהם. ליסוד זה ישנם שני מובנים בהלכה. החיים נמשכים מדור לדור בלי גבול, הם עשירי אפשרויות, שינויים והתפתחויות. שום ספר אינו יכול להכיל את הוראות ביצועה של התורה בכל המקרים ובכל המצבים הבלתי מוגבלים המתרחשים ומשתכללים בחיים היהודיים במסגרת ההיסטוריה. ר' יוסף אלבו, שהיה תלמידו של ר' חסדאי קרשקש שהוא היה תלמידו של הר"ן, כותב על הצורך בתורה שבעל פה: "לפי שאי אפשר שתהיה תורת השם יתברך שלימה באופן שתספיק בכל הזמנים, לפי שהפרטים המתחדשים תמיד בענייני האנשים כמשפטים והדברים הנפעלים הם רבים מאד משיכללם ספר. על כן ניתנו למשה בסיני על פה דברים כוללים נרמזו בקצרה, כדי שעל ידם יוציאו החכמים שבכל דור ודור הפרטים המתחדשים" וכו'<sup class="footnote-marker">1</sup><i class="footnote">ר' יוסף אלבו ספר העיקרים, מאמר ג פרק כג.</i>. ראינו לעיל שבאופן דומה כותבים גם המגיד משנה והרמב"ן על הצורך בתורה שבעל פה, שהיא היא תכונתה המהותית של ההלכה<sup class="footnote-marker">2</sup><i class="footnote">ראה בפרק 'כוחם של חכמים' הערה 35, ובפרק 'כוחו של המוסר'.</i>. משום זה הכרחי הוא שתהיה בכל דור ודור סמכות פועלת לברר, לפרש ולקבוע מה התורה דורשת מהיהודי ומעם ישראל במצב בו הם נמצאים. הסמכות הזו ניתנה מן התורה לחכמי ישראל, לבתי הדין, ובעיקר, בזמנו, לסנהדרין. מכיוון שהתורה ניתנה לבני אדם, הכרחי הוא שיישומה של התורה לחיי האדם במשך חילופי הזמנים והתקופות יהיה מתפקידו ובאחריותו של האדם. זוהי המשמעות של המעשה בפלוגתא בין החכמים בתנורו של עכנאי. כאשר ר' יהושע עמד על רגליו ושיתק את הבת־קול באומרו: 'לא בשמים היא', הוא בעצם נתן ביטוי לרעיון, שכיוון שמטרת התורה היא להתגשם בחיי האדם, ובלתי אפשרי הוא מדי פעם ופעם לעלות השמיימה ולשאול את בי"ד של מעלה לחוות דעתם, אין מנוס מהמנגנון ומהסדר האנושיים לקבוע את ההלכה על פי הכללים שבתורה, לפי מיטב הבנתם של החכמים את העניין שעליהם הם דנים.
לעמדתו של ר' יהושע יש משמעות נוספת. אין ספק שהכרזת הבת־קול שההלכה היא כר' אליעזר ולא כחכמים היתה צודקת. זו היא האמת בשמים, אבל לא אמיתה של התורה שניתנה לבני האדם, לא האמת ההלכתית בשביל חיי הארץ. דווקא משום שיישומה של התורה בחיים, זוהי אחריותו של האדם, האדם צריך למלא את תפקידו במסגרת המוגבלת של הבנתו וכשרונותיו. זה מה שהתורה דורשת ממנו, על יסוד המקובל בתורה להגיע בכוח מיטב יכולתו להבנת רצון ה' בשבילו באותה השעה ובאותו המצב שהוא נמצא בו. אין זו אמת אבסולוטית, אוניברסלית, שאליה האדם לעולם לא יגיע. אין זה 'דבר ה", אלא 'דבר ה' אליו'. האמת האפשרית והמחייבת בשבילו, שעליו למצוא בהדרכת הקול מן השמים. זהו הפירוש של 'אין משגיחין בבת־קול', כאשר הבת־קול מקבלת על עצמה את האחריות המוטלת על האדם בצו התורה. משום זה אין לדיין אלא מה שעיניו רואות. כבר עיינו בדברי בעל קצות החושן בהקדמתו לספרו על חושן משפט, שמכיוון שהתורה לא ניתנה למלאכי השרת, לשכל האנושי היא ניתנה, 'כפי הכרעת שכל האנושי' ניתנה, אע"פ שהאמת האנושית איננה האמת הסופית לפי הכרת השכל העל־אנושי. האמת האוניברסלית מקומה בשמים. הקב"ה נתן לנו את התורה משום שהוא רוצה באמת הצומחת מן הארץ<sup class="footnote-marker">3</sup><i class="footnote">ראה שם.</i>. זוהי כוונת הפתגם: "אלו ואלו דברי אלקים חיים". מי שמקבל את התורה כמתנת א־ל לעם ישראל ומתעסק בה במיטב כשרונותיו ולומד אותה לשם קיומה בחיים, 'הכרעת שכלו האנושי' היא היא דבר אלקים אליו.
הסמכות הזו שהתורה מעניקה לאדם צריכה להיות חיה, זאת אומרת בת זמנו, נוכחת בדור שבשבילו היא מבארת את דברי האלקים. היא צריכה לעמוד על יסודות הקבלה מדורי דורות. אבל בכדי ליישם את דרישות כללי התורה על הדור החי, הן נדרשות להבין הבנה מעמיקה את תנאי החיים ואת צרכיו של הדור. דווקא מתוך המפגש בין הצו הנצחי ובין תנאי חיי האדם המשתנים, עולים דברי אלוקים חיים לאותה שעה ולאותו מקום. הרעיון של סמכות חיה ונוכחת קיבל את צורתו במאמר הידוע של חז"ל: "ירובעל בדורו – כמשה בדורו, בדן בדורו – כאהרן בדורו, יפתח בדורו – כשמואל בדורו... הא אין לך לילך אלא אצל שופט שבימיך"<sup class="footnote-marker">4</sup><i class="footnote">ראש השנה כה ע"ב.</i>. ואפשר שמטעם זה קבעו חז"ל להלכה שדברים שבעל פה אי אתה רשאי לכותבן. הנצחת נצחיותה של תורה שבעל פה בכתב ממעטת את כוח חיוניותה בת הזמן. רק תחת הלחץ מבחוץ, בזמן התפוררות המרכז בא"י וסגירת הישיבות הגדולות בבבל בתקופות של רדיפות, התירו את כתיבתה במשנה ובגמרא משום עת לעשות לה'. במשך הדורות היו רבים מגדולי התורה שהתנגדו לקודיפיקציה של ההלכה, ואפילו לחיבורים כמו היד החזקה של הרמב"ם, או הטורים של ר' יעקב בן הרא"ש וגם לשולחן ערוך של ר' יוסף קארו<sup class="footnote-marker">5</sup><i class="footnote">ראה הדיון בזה בספרו של מנחם אלון, 'המשפט העברי', סימן צז. וראה בפרק 'כוחם של חכמים'.</i>. הבאנו את דברי ר' אברהם, בנו של הרמב"ם, שהזהיר אותנו מלהישען לגמרי על התורה שבעל פה שקיבלה צורה בהלכה הכתובה, מפני שעל ידי זה מתעלמים מן הכלל שאין לדיין אלא מה שעיניו רואות.
נחזור עוד פעם על מה שציטטנו לעיל:
כללו של דבר, אומר אני שדיין שאינו הולך בפסקיו אלא אחר מה שכתוב ומפורש הוא חלש ורפה, ולפי זה יתבטל מה שאמרו (בבא בתרא קלא ע"א וש"נ) אין לדיין אלא מה שעיניו רואות. ואין הדבר כן (כלומר שאין ללכת בפסק הלכה אחר מה שכתוב ומפורש), אלא הדברים הכתובים הם העיקר, וצריך הדן דין או המורה הוראה לשקול אותם לפי כל מעשה ומעשה הבא לפניו, ולהקיש את הדין לדומה לו ולהוציא ענפים מן העיקרים ההם. ולא נכתבו המעשיות המרובות הכוללות מקצת דינים בתלמוד חינם, וגם לא שיעשה הדין בענין ההוא לפי מה שנזכר שם, אלא כדי שיסגל החכם, בשמעו אותם הרבה פעמים, כח של שיקול דעת ודרך טובה בהוראה למעשה<sup class="footnote-marker">6</sup><i class="footnote">שו"ת תשב"ץ חלק ב סימן ח. ח"ג.</i>.
נדמה לי שבדברים אלה בנו של הרמב"ם מדגיש את חשיבותו של המפגש בין ההלכה הפסוקה מן הדורות הקודמים ובין האתגר הרוחני והמצפוני העולה מן המצבים של הדור בן־הזמן שמולו עומד הפוסק. ההוראה למעשה דורשת את הבנת המצב החדש, ואחריותו של הפוסק היא למצוא, תוך העמקה בתורת הדורות, את המלה האמיתית בשביל המצב החדש.
אחת ההשלכות של עיקרון הסמכות האנושית היא כוחה של 'הסברא', של השכל האנושי הישר. כוחה – ככוחה של התורה עצמה. כאשר התורה מלמדת אותנו להפיק את הדין של יהרג ואל יעבור לגבי נערה המאורסה מן ההיקש לדינו של רוצח, היא מניחה שדינו של הרוצח ידוע מן הסברא. בעניין חשוב כמו דיני אישות, במקרה של אונס בגיטין, דוחה רבא מ'סברא מדנפשיה' את הכלל שאונס רחמנא פטריה, ופוסק שאין אונס בגיטין, ומתיר את האשה לשוק, הגם שהיא – לפי הכלל המקובל – אשת איש מדאורייתא. וכן שנינו במשנה מפורשת דהיכא שדברי היחיד מסתברים, לא רק שאין הלכה כרבים, אלא שבי"ד יכול לבטל דברי בי"ד חבירו ואפילו אם אינו גדול ממנו בחכמה ובמניין<sup class="footnote-marker">7</sup><i class="footnote">שו"ת רבי אברהם בן הרמב"ם</i>. וכן הוכחנו שבמקום שיש טעם כנגד, כמו טעמו של ר' יהודה בן בתירא בדין תקנת עזרא, אפילו בי"ד שאינו גדול מחבירו מבטל את דברי בי"ד חבירו הגדול ממנו בחכמה ובמניין. התשב"ץ חידש חידוש מרחיק לכת בדין אשה שבעלה מצערה, ופסק שכופין את הבעל להוציאה, הגם שדין זה לא מובא בשום מקום בש"ס. הוא עשה זאת גם כן 'מסברא דנפשיה'. הוא מודע לעובדה שגדולי הפוסקים לפניו החליטו שאין כופין להוציא חוץ מהמקרים השנויים במשנה, ומאשר את פסקו הוא בכך ש"אנן לאו קטלי קני באגמא אנן, ומלתא דתליא בסברא אין לדיין אלא מה שעיניו רואות"<sup class="footnote-marker">8</sup><i class="footnote">ראה בפרק 'כוחה של הסברא', עמ' ט-י.</i>. בעצם, הם הם דברי הרמב"ם בהלכות ממרים, שכל בי"ד יכול לבטל את דברי בית הדין שקדמו ואפילו אם אינו גדול ממנו, אם נראה לו טעם לסתרו<sup class="footnote-marker">9</sup><i class="footnote">רמב"ם הל' ממרים פ"ג ה"א.</i>. אמנם, נשים לב שכוחה של הסברא אינו מושרש בתכונת האמת האוניברסלית של השכל הישר. האמת האוניברסלית האובייקטיבית היא בחלקה של הבת־קול, ואין משגיחין בה. בני אדם אינם אלא בני אדם, והם יכולים לחיות רק לפי הכרעת שכלם האנושי.
<b>ב</b><br>לפעמים משמע כאילו השימוש בסברא מלא סתירות מצד ההגיון. למשל, הגמרא בפרק כל הגט מקשה מן המשנה על הברייתא. במשנה שנינו שהמביא גט ממדינת הים והניח את הבעל זקן או חולה נותן הוא את הגט לאשתו בחזקת שהוא קיים, ובברייתא למדנו שהכהן שנותן גט לאשתו כדי שתהיה מגורשת שעה אחת לפני מיתתו הרי היא אסורה לאכול בתרומה משום שחיישינן למיתתו של הבעל. את הקושיא מתרץ רבה – אין להקשות מתרומה אגט. "תרומה אפשר"<sup class="footnote-marker">10</sup><i class="footnote">גיטין כח ע"א.</i> – אפשר לה שלא תאכל בתרומה, "גט לא אפשר". שהרי אם ניחוש למיתה הבעל, הזקן או החולה, יימנע מלשלוח גט לאשתו, שהרי גט כזה יהיה בטל ואשתו תישאר עגונה. לפי תירוצו של רבה חיישינן למיתה וגם לא חיישינן למיתה. סתירה דומה לזו, אך בולטת יותר, מופיעה בדין אחד בחליצה. אלמנה שהיה לה בן שמת בתוך ל' יום להולדתו, נתקדשה. הדין הוא שאם היא נתקדשה לישראל הילד נידון כנפל והיא זקוקה לחליצה, שהרי חליצה מותרת לישראל. אבל אם נתקדשה לכהן, כך שאם תיחלץ היא תהיה אסורה לו, הילד נידון כבן קיימא ואמו פטורה מחליצה. אם האשה נישאת לכהן, פסקינן כרבנן שהילד איננו נפל ואפילו אם לא שהה ל' יום בחיים; ואם נישאת לישראל פסקינן כרשב"ג דספיקא הוא ומכוח ספק תיחלץ. מנקודת מבט הגיונית, שני הפסקים סותרים זה את זה. אבל לא ההגיון הטהור לבד הוא קובע. לפעמים הסברא מוציאה את הפסוק אפילו מפשוטו, ולפעמים ההלכה עומדת על משמעות פשוטו של מקרא במובנו המדוייק, הגם שהוא לכאורה סותר את הסברא. במחזיר גרושתו, בין אם אחרי שנישאת לאחר ובין שנתארסה, סברו חכמים שהיא אסורה לו. אלא שקשה לדבריהם הא דכתיב "אחרי הוטמאה"<sup class="footnote-marker">11</sup><i class="footnote">דברים כד ד.</i>, הרי במחזיר גרושתו מן האירוסין היא לא נטמאה. מפרשת הגמרא אליבא דחכמים, דהא דכתיב 'אחרי הוטמאה' אתא "לרבות סוטה שנסתרה"<sup class="footnote-marker">12</sup><i class="footnote">יבמות יא ע"ב.</i>. וקשה, הרי חכמים מוציאים את הפסוק מידי פשוטו, והרי אין שם זכר לסוטה. תירצו התוספות: "וי"ל דלא מסתבר להו למיקרי טומאה לנישואי גרושה, כיון דבעילתה היתר היא"<sup class="footnote-marker">13</sup><i class="footnote">תוספות יבמות יא ע"ב ד"ה לרבות סוטה.</i>. האדם עומד ומשתומם מול אומץ רוח שכזה, המעביר את תוכן הפסוק מהכתוב לעניין שהוא שונה לגמרי ממה שכתוב משום שהכתוב לא מסתבר. לעומת זה, בעדים זוממים הדין הוא ש"לא הרגו – נהרגין, הרגו – אין נהרגין"<sup class="footnote-marker">14</sup><i class="footnote">מכות ה ע"ב.</i>. דבר זה נוגד לכאורה את השכל. מכל מקום כך הוא הדין, משום שכתוב "כאשר זמם לעשות"<sup class="footnote-marker">15</sup><i class="footnote">דברים יט יט.</i> – כאשר זמם ולא כאשר עשה. בדין זה חז"ל דוחים את הסברא ועומדים דווקא על פשט הפסוק<sup class="footnote-marker">16</sup><i class="footnote">לגבי הדברים שהובאו בסעיף זה, ראה בהרחבה בפרקים: 'ההלכה והמציאות', בסעיף היכא דאפשר אפשר, בפרק 'כוחה של הסברא'; ובפרק 'כוחו של מוסר' בסעיף על כבוד הבריות.</i>.
בעניין הזה הדין שבתורה במקומו עומד. אבל יש ועמידת חז"ל על פשט הפסוקים מורידה את תוכן הצו למשהו אבסורדי שלא ניתן לקיימו. כאלו הם דינו של בן סורר ומורה אליבא דר' יהודה, והדין של עיר הנידחת לפי ר' אליעזר. ר' יהודה סובר, מדכתיב "איננו שומע בקולנו"<sup class="footnote-marker">17</sup><i class="footnote">דברים כא כ.</i> משמע שקול אחד לשניהם, כלומר שקול האב והאם שווה, ומדבעינן שיהא הקול שווה – "מראה וקומה נמי בעינן שוין"<sup class="footnote-marker">18</sup><i class="footnote">סנהדרין עא ע"א.</i>. משום זה אמר שם ר' יהודה: "אם לא היתה אמו שוה לאביו בקול ובמראה ובקומה – אינו נעשה בן סורר ומורה". מכיוון ששוויון כזה בין אב ואם אינו מציאותי, אזי כל הנאמר בתורה ביחס למצוה זו, למעשה לא היה ולא יהיה, ונכתב רק כדי לדרוש ולקבל שכר. באופן דומה לזה נתבטלה גם כל הפרשה של עיר הנידחת. מכיוון דכתיב: "ואת כל שללה תקבוץ אל תוך רחובה ושרפת באש"<sup class="footnote-marker">19</sup><i class="footnote">דברים יג יז.</i>, הרי שאם ישנה אפילו רק מזוזה אחת באותה העיר אינה נעשית לעיר הנדחת, מפני שאי אפשר לקיים בה את שריפת כל שללה, שהרי את המזוזה אסור לשרוף. ואכן, לפי דעתו של ר' אליעזר – "עיר הנידחת לא היתה ולא עתידה להיות"<sup class="footnote-marker">20</sup><i class="footnote">סנהדרין עא ע"א.</i>. לכאורה, בשתי הדוגמאות הללו חז"ל מתעלמים מהשכל הישר בהבנת פשט הפסוקים, ומגיעים לביטול מובנו של הכתוב דווקא מתוך דייקנות מוגזמת בפירוש הפשט. אבל בעוד שר' יהודה מבטל למעשה את הדין של בן סורר ומורה מתוך דייקנות יתירה בפסוק עצמו בלי להתחשב עם ה'סברא', התנא ר' שמעון, באמצעות כוח הסברא, שולל את תוכנם של הפסוקים בנושא זה, ואומר בפשטות נפלאה כאילו הוא חולק על התורה: "וכי מפני שאכל זה תרטימר בשר ושתה חצי לוג יין האיטלקי אביו ואמו מוציאין אותו לסקלו? אלא, לא היה ולא עתיד להיות, ולמה נכתב – דרוש וקבל שכר"<sup class="footnote-marker">21</sup><i class="footnote">שם. וראה בפרק 'כוחו של מוסר'.</i>.
אין ספק שהסברא שבהלכה, היינו הכרעת השכל האנושי, איננה פועלת לפי חוקי ההגיון הטהור והתיאורטי של השכלתנות הפילוסופית, ואין לך ראיה יותר מוכחת לזה ממה שנמצא בתלמוד בעניין קביעת ההלכה כבית הלל. על מחלוקתם של בית שמאי ובית הלל נאמר שאלו ואלו דברי אלקים חיים הם. ואם כן "מפני מה זכו בית הלל לקבוע הלכה כמותן – מפני שנוחין ועלובין היו, ושונין דבריהן ודברי בית שמאי. ולא עוד אלא שמקדימין דברי בית שמאי לדבריהן"<sup class="footnote-marker">22</sup><i class="footnote">עירובין יג ע"ב.</i>. אילו היו קובעים את ההלכה לפי חוקי ההגיון היו צריכים לפסוק הלכה כבית שמאי ולא כבית הלל, מפני שבית שמאי היו מחדדי טפי. איך אפשר להחליט מהי האמת האובייקטיבית על יסוד דרכיהם היותר נעימות של אלו המחזיקים בשיטה שכנגד? כאן הגענו למובנו השני של הכלל 'לא ניתנה התורה למלאכי השרת'. מכיוון שהיא ניתנה לבני אדם, יישומה של התורה בחיים צריך להתחשב באדם בשלימותו – עם טבע האדם, עם צרכיו הביולוגיים־אינסטינקטיביים, תכונותיו הפסיכולוגיות, עם בעיותיו הכלכליות־חברתיות ואחריותו המוסרית ועם שינויים בתנאי החיים הכלכליים, הפסיכולוגיים והמוסריים. נזכיר כאן רק דוגמאות אחדות מבין הנושאים שניתחנו בדיוננו בפרקים הקודמים. בדין אשת יפת תואר, התורה עצמה מראה את הדרך לאופן ההתחשבות בטבע האדם, בכך שהדין נקבע משום ש"לא דיברה תורה אלא כנגד יצר הרע"<sup class="footnote-marker">23</sup><i class="footnote">קידושין כא ע"ב.</i>. לסוג זה שייכים גם הדינים: 'מוטב שיהיו שוגגין ואל יהיו מזידין', או דברים שחז"ל 'התירו סופם משום תחילתם', או הכלל שגזירה או תקנה שאין הציבור יכול לעמוד בהן – בטילות מאליהן. וכן ראינו שכמה דיני תורה נשארו תלויים ועומדים בכדי לאפשר את פעילותו היעילה של הסדר הכלכלי, כמו למשל תקנת הפרוזבול של הלל, ההלכה למעשה בדין אחריות נכסים עבור הלוואות, תקנות השוק וכן חידושים אחרים של חז"ל. שינויים במצבה המוסרי של החברה שמו קץ לדין סוטה, משום ש'רבו המנאפים'. וכן בטל דין עגלה ערופה 'משרבו הרוצחים'. בגלל האלימות והפריצות של הזמן איבדו מצוות התורה הללו את תכליתן. מדין תורה מצות ייבום קודמת למצוות חליצה, אבל השינוי המוסרי והמשפחתי הכריח את חז"ל לתת עדיפות למצות חליצה על פני מצות ייבום. הרבה פעמים המצב הדתי־סוציאלי דורש הפרת מצוות משום עת לעשות לה'. ואכן, מול מקרים ובעיות שלא היו להם תקדימים, חז"ל הורו לשעה את חידושי הדינים שלהם. עם אומץ רוחה של ההלכה נפגשנו בייחוד בתחום המוסר. בכדי לשמור על כבוד הבריות, הירושלמי מתיר אפילו הפרת איסור טומאה מדאורייתא. המקדש את האשה על מנת שתהא מקודשת אחר שימות בעלה, לפי חוקי הקידושין שבתורה הרי היא מקודשת משמת בעלה. אולם חז"ל ביטלו את הקידושין משום איבה, שלא ליתו לאינצויי. אולי בין חידושי ההלכה הנועזים ביותר, מצויים המקרים שבהם כופין את הבעל לתת גט לאשתו עד שיאמר רוצה אני. בעדות המעידים על אשה בכדי למצוא פתרון לבעיית העיגון, עשו זאת על ידי השתחררות ממה שכתוב בתורה 'על פי שנים עדים יקום דבר'. משמע איפוא שהסברא ההלכתית היא מתכונת התבונה הפרגמטית־מוסרית־מעשית. ואפשר לומר שאפילו הפרגמטיות שבה היא בעצם מוסרית־מעשית. שהרי כך שמענו, שאפילו ההלכות לתיקון השטחים הכלכליים שבחיי הפרט והכלל, סוף סוף מקורן בכלל שהתורה חסה על ממונן של ישראל. ואפילו עיברו את השנה שלא לגרום אכזבה לעולי רגל מבבל שאיחרו בדרכם, ולא יגיעו לפסח לירושלים, אלא אם כן יוסיפו עוד אדר שני לשנה. מתוך התחשבות דומה עם טובת האדם החליטו ששומרי גנים ופירות פטורים מסוכה, משום שטורח גדול הוא בשבילם להביא מיטות ואת שאר כלי הבית לסוכותיהם בכדי לקיים 'תשבו כעין תדורו'<sup class="footnote-marker">24</sup><i class="footnote">העניינים שבפיסקה זו נידונו לעיל בהרחבה: פסיקת הלכה כבית הלל – כחם של חכמים, אלו ואלו דברי אלקים חיים; דין אשת יפת תואר – ההלכה והמציאות, לא ניתנה תורה למלאכי השרת; פרוזבול ותקנת השוק – ההלכה והמציאות, המציאות ותיקון העולם; ביטול סוטה, עגלה ערופה ומצוות ייבום – ההלכה והמציאות, היכא דאפשר; היתר טומאה – כחו של מוסר; ביטול קידושין – כוחה המוסרי, דרכיה דרכי נועם; כפיית גט – המוסר וההלכה בדיני אישות, כופין אותו; היתר עגונות – המוסר וההלכה, משום עיגונא; עיבור שנה ופטור מסוכה – ההלכה והמציאות – היכא דאפשר.</i>.
השאלה היא, האם דרכה זו של ההלכה אינה למעשה, פעמים רבות, מעין ביטול מצוות התורה בעקיפין? הלא לפי התלמוד יש כוח ביד חכמים לעקור דבר מן התורה, ולפי הירושלמי אפילו בקום ועשה. גם לפי שיטת הבבלי, על ידי שב ואל תעשה ניתן לבטל את מצוות התורה. ולפי התוספות ב'תליוה וקדיש' מפקיעים את הקידושין אפילו בלא הטעם של 'כל דמקדש אדעתא דרבנן מקדש', אלא משום שהוא עשה שלא כהוגן אזי גם עמו עושים שלא כהוגן. בשביל ביאור העניין נשתמש בדוגמא של כתובת בנין דיכרין. תקנת חכמים היתה שהבעל יכול לכתוב לאשתו, שאם היא תמות בחייו אזי הבעל, היורש את אשתו לבסוף, יוריש את כתובתה לבניה ולא יחלקו את כתובתה עם הבנים שיש לו מאשה אחרת. תקנה זו נתקנה "כדי שיקפוץ אדם ויכתוב לבתו כבנו"<sup class="footnote-marker">25</sup><i class="footnote">כתובות נב ע"ב.</i>. אם האב יודע שבניה של בתו הם שיירשוהו, הוא יתן נדוניא יפה לבתו. ועל זה מקשים בגמרא: "ומי איכא מידי, דרחמנא אמר ברא לירות ברתא לא תירות, ואתו רבנן ומתקני דתירות ברתא?". התקנה הרי מעבירה חלק מנכסי האב שהיו ראויים לירושת הבנים, והיא עושה את הבת ליורשת נגד דין התורה. מפרש התלמוד ביישוב הקושיא: "הא נמי דאורייתא הוא, דכתיב: 'קחו נשים והולידו בנים ובנות וקחו לבניכם נשים ואת בנותיכם תנו לאנשים' (ירמיה כט ו)". השאלה היא, בשלמא החלק הראשון של הצו – 'קחו נשים לבניכם' אפשר להם לקיים, שהרי דרך העולם היא שהאנשים מחזרים אחר הנשים, אבל החלק השני של 'ואת בנותיכם תנו לאנשים', הרי אין בידם לקיימו. לא בהם תלוי הדבר, שהרי אין דרכן של הנשים לחזר אחר האנשים. ואם כן איך לפרש את דברי הנביא? המסקנה היא: "הא קא משמע לן, דנלבשה וניכסה וניתיב לה מידי, כי היכי דקפצי עלה ואתו נסבי לה". כלומר, כוונת הנביא היא שהאב יתן מנכסיו לבתו ביד רחבה, ועל ידי זה ימצאו הנשים בקלות, גברים שירצו להתחתן עימן.
אם נעיין היטב במה שנאמר כאן, נבין שחז"ל עמדו בפני בעיה. לכאורה, צו הנביא מנוגד למצות ירושה שבתורה. ועל כן החליטו שצו הנביא מגביל את תוקף דין הירושה. פירוש הדבר הוא: יש לנו דין של ירושת בנים. אבל ירושת הבנים איננה האינטרס היחיד של התורה. התורה דואגת גם להצלחת הבנות בחיים ולאושרן. הדאגה לבנות מגבילה את היקף פעילותה של מצות ירושה. העיקר הוא לשים לב למילים: 'הא נמי דאורייתא הוא'. התורה עצמה דורשת שבמקרה זה כוחה של מצוה אחת יבוטל למען עניין שעולה בחשיבותו על דין ירושת הבנים. באופן דומה לזה מפרש רש"י את הטעם לתקנת חז"ל "שיהא אדם שואל את שלום חבירו בשם"<sup class="footnote-marker">26</sup><i class="footnote">משנה ברכות פ"ט ה.</i>. חז"ל למדו את ההיתר לתקנתם מבועז ששאל לקוצרים: 'ה' עמכם'. שאילת שלום הותרה להם על יסוד הפסוק "עת לעשות לה' הפרו תורתך"<sup class="footnote-marker">27</sup><i class="footnote">תהלים קיט קכו.</i>. רש"י מפרש וז"ל: "פעמים שמבטלים דברי תורה כדי לעשות לה', אף זה, המתכוין לשאול לשלום חבירו זה רצונו של מקום, שנאמר 'בקש שלום ורדפהו', מותר להפר תורה ולעשות דבר הנראה אסור"<sup class="footnote-marker">28</sup><i class="footnote">רש"י ברכות נד ע"א ד"ה ואומר עת לעשות.</i>. עוד פעם אותו הרעיון. עומדים מול עימות בין שתי מצוות, המצוה שלא לשאת את שם ה' לשוא, והמצוה 'בקש שלום ורדפהו'. משמע לכאורה שמפירין את מצות 'לא תשא את שם ה", אבל אין זה כן. 'בקש שלום ורדפהו' גם כן רצונו של הקב"ה הוא. מי שמקיים את המצוה היותר כוללת של 'בקש שלום' על ידי שימוש בשם ה', לא רק שאינו עובר על הלאו, אלא דווקא על ידי זה הוא מקיים את רצון ה' וכבוד שמו. ואפילו לגבי ההלכות הפרגמטיות כמו פרוזבול, תקנות השוק, היכא דאפשר אפשר והיכא דלא אפשר לא אפשר, שמטרתן היא התועלת הכלכלית־סוציאלית שבסדרי חיים תקינים, אפשר לומר שהכוח המניע מקורו בכתוב "ובחרת בחיים"<sup class="footnote-marker">29</sup><i class="footnote">דברים ל יט.</i>. ציטטנו את דינו של הילד שמת ואשר הוא נידון כחי, במקרה של אלמנה הנישאת בחיי בנה, ואחר נישואיה בנה מת, והיא היתה צריכה להיות זקוקה לייבום או לחליצה. חז"ל דחו שם את הקל וחומר, על אף הכוח לכאורה של הסברא שהוא כמצוה דאורייתא, דאילו היינו מחייבין אותה שתחלוץ אחר נישואיה הרי היא תתגנה על בעלה, ואין זה מדרכי הנועם שהן הן דרכיה של התורה. גם פה יש עימות בין מצוה מיוחדת של ייבום וחליצה, אבל במקרה זה המצוה סותרת את עצם מהותה של התורה. בגלל זה ביטול מצות הייבום הוא הוא קיומה של התורה. כך נתגבשו ההלכות בשאר דיני אישות במקרים שכופין אותו עד שיאמר רוצה אני, או במקומות שהקלו בהם רבנן משום העיגון. מצד אחד קיימים דינים מיוחדים, כגון שהבעל צריך לגרש מדעתו, או שבכדי לאמת עובדה מסויימת צריכים שני עדים. אבל בחיים אנו נפגשים במצבים שביצועם של דינים אלו יעמיס צרות וייסורים חמורים על האשה. גם פה יש עימות בין הדין המסויים ובין מצוות הרבה יותר כוללות, מקיפות וחשובות, כמו 'ואהבת לרעך כמוך'. גם הדאגה לשלומה של האשה, היא ממחוייבויותיה של ההלכה. וכך נמצאו פתרונות והתורה נתממשה כתורת חיים. באופן זה מפרש הרמב"ם את דינה של המורדת שאמרה 'מאסתיהו ואיני יכולה להיבעל לו', וכופין את הבעל לגרשה מפני שהיא "אינה כשבויה שתיבעל לשנוי לה"<sup class="footnote-marker">30</sup><i class="footnote">רמב"ם הלכות אישות פ' יד ה"ח.</i>. ההתחשבות בכבוד הבריות, היא שהדריכה את ההלכה גם בדרכה להבנת הדין שאין לבעל לגרש את אשתו בעל כרחה. מעמדה האנושי של האשה, שמן התורה אסור לפגוע בו, קבע במקרה זה את מובנם של המושגים 'בעל כרחו' ו'רצון'. את הדברים הללו אפשר ללמוד גם מדברי המהרש"א בסוף מסכת יבמות. המסכת מסיימת במאמרו של ר' אלעזר שאמר משום ר' חנינא: "תלמידי חכמים מרבים שלום בעולם, שנאמר: 'וכל בנייך לימודי ה' ורב שלום בניך' (ישעיה נד יג)"<sup class="footnote-marker">31</sup><i class="footnote">יבמות קכב ע"ב.</i>. אלו הם דברי המהרש"א בפירוש העניין:
ונראה הטעם דהכא בהך מימרא, לפי שיש במסכת זו דברים תמוהים, לכאורה כאילו עוקרים דבר מן התורה. דבפרק האשה פריך וכי בי"ד מתנין לעקור דבר מן התורה בכמה דברים ומשני לה. והתוס' שם בר"פ גבי עיגונא הקילו בה רבנן כתבו ואין זה עקירת דבר מן התורה כיון שדומה הדבר הגון להאמין כו' ע"ש. והוא דחוק גם בשמעתין היאך הקילו בא"א לעקור דבר מן התורה, דהא מן התורה בעי דרישה וחקירה (כלומר, וחז"ל הקילו ופסקו שבעדות אישות אין העדים צריכים דרישה וחקירה), וגם בפ"ק אמרינן הנך צרות דבית שמאי לבית הלל היכי ניעבד (שלב"ש הן פטורות מחליצה ולב"ה הן חייבות), ליחלצו? נמאסו אגוברייהו. וכ"ת לימאסן, דרכיה דרכי נועם גו'. וכן בס"פ יש מותרות ולא נעשה מתים כחיים (היינו בדין אלמנה שנישאת ובנה מת אחרי נישואיה) מק"ו כו', ת"ל דרכיה גו'... שאם תימאס בעיניו יתן לה גט. ולזה סיים במסכת זו בדרש הזה, ת"ח מרבים שלום בעולם שנא' וכל בניך לימודי גו'. ור"ל דאין זו עקירה מן התורה, אבל דברים אלו נוגעים במידת השלום... ואמר שלום רב לאוהבי תורתך, דאין זה עקירה אלא ממדת שלום שלא תעגן האשה, וכתיב דרכיה דרכי נועם גו', שלא תימאס בעיני בעלה ואם יתן לה גט אין זה נתיבות שלום...<sup class="footnote-marker">32</sup><i class="footnote">חידושי אגדות למהרש"א, יבמות קכב ע"ב ד"ה בסיומא דמסכת.</i>.
בהמשך דבריו מסביר המהרש"א את שאר הפסוקים המובאים במאמרו של ר' אלעזר בשם ר' חנינא ואומר שסיום דבריו של ר' אלעזר פירושם: "'ה' עוז לעמו יתן' שאין זה עקירת דבר מן התורה, כי הקב"ה נתן עוז וכוח לעמו שהם ת"ח בדבר הזה להיות מקילין בדבר, שהרי ה' יברך את עמו בשלום, כמ"ש 'וכל נתיבותיה שלום', ואין כאן שלום אם תתעגן". הקוּלות בעצם אינן קוּלות, אלא הדרך הנכונה למלא את רצון ה', לפי מובנה של מגמת התורה המקיפה את החיים בשלימותם.
לפי הדברים האלה נפרש את מאמר חז"ל: "כל דיין שדן דין אמת לאמיתו אפילו שעה אחת – מעלה עליו הכתוב כאילו נעשה שותף להקדוש ברוך הוא במעשה בראשית"<sup class="footnote-marker">33</sup><i class="footnote">שבת י ע"א. וראה גם מכילתא דרשב"י פ' יח פס' יג. ועיין בתוספות שבת י ע"א ד"ה דין אמת. ועיין בבית יוסף לטור חו"מ סי' א ובפרישה ודרישה שם, בביאור מאמר זה. וראה גם את לשונו של הטור שם, בפירוש המאמר.</i>. האמת סתם היא האמת האובייקטיבית, האמת לאמיתה של התבונה הטהורה של ההגיון התיאורטי. בכל האמת הזו אין בונים עולמות בשביל בני האדם. האמת ההלכתית היא לאמיתו של הדין, והדין כל עניינו הוא בתיקון ושיפור החיים, לקיים מה שנאמר "וחי בהם"<sup class="footnote-marker">34</sup><i class="footnote">ויקרא יח ה.</i>. בכוח אמת פרגמטית־מוסרית זו, מתקנים את העולם במלכות שדי, וכך נעשים, כביכול, שותפים להקב"ה במעשה בראשית.
תם ולא נשלם בעזרת ה' יתברך בירושלים עיה"ק, ליל יום העצמאות השלושים ושניים למדינת ישראל.