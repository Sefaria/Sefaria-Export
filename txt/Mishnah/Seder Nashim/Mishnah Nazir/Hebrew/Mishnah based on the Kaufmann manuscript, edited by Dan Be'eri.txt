Mishnah Nazir
משנה נזיר
Mishnah based on the Kaufmann manuscript, edited by Dan Be'eri
https://archive.org/details/MishnaCorrectedKaufman00WHOLE

משנה נזיר



Chapter 1

<small>א</small>
כָּל כִּנּוּיֵי נְזִירוּת כִּנְזִירוּת. &lt;כנזיריות&gt; 
הָאוֹמֵר "אֱהֵא", הֲרֵי זֶה נָזִיר. &lt;אוהא&gt;
אוֹ "אֱהֵא נָאֶה לְנָזִיר",  
"נָזִיק", "נָזִיחַ", "פָּזִיחַ", הֲרֵי זֶה נָזִיר.  
"הֲרֵינִי בָזֶה", "הֲרֵינִי מְסַלְסֵל", 
"הֲרֵינִי מְכַלְכֵּל", "הֲרֵי עָלַי לְשַׁלַּח פֶּרַע", &lt;עליו&gt;
הֲרֵי זֶה נָזִיר.  
"הֲרֵי עָלַי צִפֳּרִים", 
רְבִּי מֵאִיר אוֹמֵר: 
נָזִיר.  
וַחֲכָמִים אוֹמְרִים: 
אֵינוּ נָזִיר. 

<small>ב</small>
"הֲרֵי אֲנִי מִן הַחַרְצַנִּים", וּ"מִן הַזַּגִּים", &lt;הזוגים&gt;
וּ"מִן הַתִּגְלַחַת", וּ"מִן הַטֻּמְאָה", 
הֲרֵי זֶה נָזִיר, וְכָל דִּקְדּוּקֵי נְזִירוּת עָלָיו. &lt;עליו מנוקד עָלַי והו"ו מחוקה&gt; 
"הֲרֵי אנִי נָזִיר כְּשִׁמְשׁוֹן", "כְּבֶן מָנוֹחַ", 
"כְּבַעַל דְּלִילָה", "כְּמִי שֶׁעִקֵּר דַּלְתוֹת עַזָּה", 
"כְּמִי שֶׁנִּקְּרוּ פְלִשְׁתִּים אֶת עֵינָיו", 
הֲרֵי זֶה נְזִיר שִׁמְשׁוֹן.  
מַה בֵּין נְזִיר עוֹלָם לִנְזִיר שִׁמְשׁוֹן? 
נְזִיר עוֹלָם, 
הִכְבִּיד אֶת שְׂעָרוֹ, מֵקֵל בַּתַּעַר, 
מֵבִיא שָׁלוֹשׁ בְּהֵמוֹת. 
וְאִם נִטַּמָּא, אֵינוּ מֵבִיא קָרְבַּן טֻמְאָה.  
נְזִיר שִׁמְשׁוֹן, 
הִכְבִּיד שְׂעָרוֹ, אֵינוּ מֵקֵל, 
וְאִם נִטַּמָּא, אֵינוּ מֵבִיא קָרְבַּן טֻמְאָה. 

<small>ג</small>
סְתָם נְזִירוּת שְׁלוֹשִׁים יוֹם.  
אָמַר: 
"הֲרֵי אֲנִי נָזִיר אַחַת גְּדוֹלָה", 
"הֲרֵי אֲנִי נָזִיר אַחַת קְטַנָּה", 
אֲפִלּוּ מִכָּן וְעַד סוֹף הָעוֹלָם, 
נָזִיר שְׁלוֹשִׁים יוֹם.  
"הֲרֵינִי יוֹם אֶחָד", 
"הֲרֵינִי נָזִיר שָׁעָה אַחַת", 
"הֲרֵינִי נָזִיר אַחַת וּמַחְצָה", 
הֲרֵי זֶה נָזִיר שְׁתַּיִם.  
"הֲרֵי אֲנִי שְׁלוֹשִׁים יוֹם וְשָׁעָה אַחַת", 
נָזִיר שְׁלוֹשִׁים וְאֶחָד יוֹם, 
שֶׁאֵין נוֹזְרִים שָׁעוֹת. 

<small>ד</small>
"הֲרֵי אֲנִי נָזִיר כִּשְׂעַר רֹאשִׁי", 
וְ"כַעֲפַר הָאָרֶץ", וּ"כְחוֹל הַיָּם", 
הֲרֵי זֶה נְזִיר עוֹלָם, 
וּמְגַלֵּחַ אַחַת לִשְׁלוֹשִׁים יוֹם.  
רְבִּי אוֹמֵר: 
אֵין זֶה מְגַלֵּחַ אַחַת לִשְׁלוֹשִׁים יוֹם.  
וְאֵי זֶה הוּא שֶׁהוּא מְגַלֵּחַ אַחַת לִשְׁלוֹשִׁים יוֹם? 
הָאוֹמֵר: 
"הֲרֵי עָלַי נְזִירוּת כִּשְׂעַר רֹאשִׁי", 
וְ"כַעֲפַר הָאָרֶץ", וּ"כְחוֹל הַיָּם". 

<small>ה</small>
"הֲרֵינִי נָזִיר מְלֹא הַבַּיִת", וּ"מְלֹא הַקֻּפָּה", &lt;הקוף&gt;
בּוֹדְקִין אוֹתוֹ. 
אִם אָמַר "אַחַת גְּדוֹלָה נָזַרְתִּי", 
נָזִיר שְׁלוֹשִׁים יוֹם. 
וְאִם אָמַר "סְתָם נָזַרְתִּי", 
רוֹאִין אֶת הַקֻּפָּה כְּאִלּוּ הִיא מְלֵאָה חַרְדָּל, &lt;הקופא כילו&gt;
וְנָזִיר כָּל יָמָיו. 

<small>ו</small>
"הֲרֵינִי נָזִיר מִכָּן וְעַד מְקוֹם פְּלוֹנִי", 
אוֹמֵד כַּמָּה יָמִים מִכָּן וְעַד מְקוֹם פְּלוֹנִי. 
פָּחוּת מִשְּׁלשִׁים יוֹם, נָזִיר שְׁלוֹשִׁים יוֹם, 
וְאִם לָאו, נָזִיר כְּמִנְיַן הַיָּמִים. 

<small>ז</small>
"הֲרֵינִי נָזִיר כְּמִנְיַן יְמוֹת הַשָּׁנָה", 
מוֹנֶה נְזִירוּת כְּמִנְיַן יְמוֹת הַשָּׁנָה.  
אָמַר רְבִּי יְהוּדָה: 
מַעֲשֶׂה הָיָה, וְכֵיוָן שֶׁהִשְׁלִים, מֵת. 





Chapter 2

<small>א</small>
"הֲרֵינִי נָזִיר מִן הַגְּרוֹגְרוֹת וּמִן הַדְּבֵלָה", 
בֵּית שַׁמַּי אוֹמְרִים: 
נָזִיר. 
וּבֵית הֶלֵּל אוֹמְרִים: 
אֵינוּ נָזִיר.  
אָמַר רְבִּי יְהוּדָה: 
אַף כְּשֶׁאָמְרוּ בֵית שַׁמַּי, 
לֹא אָמְרוּ אֶלָּא בְאוֹמֵר: 
הֲרֵי הוּא עָלַי קָרְבָּן. 

<small>ב</small>
אָמַר: 
"אָמְרָה פָרָה זוֹ: 
הֲרֵינִי נְזִירָה אִם עוֹמֶדֶת אֲנִי"; 
"אָמַר הַדֶּלֶת הַזֶּה: 
הֲרֵי אֲנִי נָזִיר אִם נִפְתָּח אָנִי", 
בֵּית שַׁמַּי אוֹמְרִים: 
נָזִיר. 
וּבֵית הֶלֵּל אוֹמְרִים: 
אֵינוּ נָזִיר.  
אָמַר רְבִּי יְהוּדָה: 
אַף כְּשֶׁאָמְרוּ בֵית שַׁמַּי, 
לֹא אָמְרוּ אֶלָּא כְּאוֹמֵר: 
"הֲרֵי פָרָה זוֹ קָרְבָּן אִם עוֹמֶדֶת הִיא". 

<small>ג</small>
מָזְגוּ לוֹ אֶת הַכּוֹס, אָמַר: 
"הֲרֵינִי נָזִיר מִמֶּנּוּ", 
הֲרֵי זֶה נָזִיר.  
מַעֲשֶׂה בְאִשָּׁה אַחַת שֶׁהָיְתָה שִׁכֹּרֶת, 
וּמָזְגוּ לָהּ אֶת הַכּוֹס, וְאָמְרָה: 
"הֲרֵינִי נְזִירָה מִמֶּנּוּ". 
אָמְרוּ חֲכָמִים: 
לֹא נִתְכַּוְּנָה זוֹ אֶלָּא בְלוֹמַר: 
"הֲרֵי הוּא עָלַי קָרְבָּן". 

<small>ד</small>
"הֲרֵינִי נָזִיר עַל מְנָת שֶׁאֱהֵא שׁוֹתֶה בַיַּיִן וּמִטַּמֵּא לַמֵּתִים", 
הֲרֵי זֶה נָזִיר, וְאָסוּר בְּכֻלָּם.  
"יוֹדֵעַ אֲנִי שֶׁיֵּשׁ נְזִירִים, 
אֲבָל אֵינִי יוֹדֵעַ שֶׁהַנָּזִיר אָסוּר בַּיַּיִן", 
הֲרֵי זֶה אָסוּר. 
וּרְבִּי שִׁמְעוֹן מַתִּיר.  
"יוֹדֵעַ אֲנִי שֶׁהַנָּזִיר אָסוּר בַּיַּיִן, 
אֲבָל סָבוּר הָיִיתִי שֶׁחֲכָמִים מַתִּירִין לִי, 
מִפְּנֵי שֶׁאֵינִי יָכוֹל לִחְיוֹת אֶלָּא בַיַּיִן", 
"מִפְּנֵי שֶׁאֲנִי קוֹבֵר אֶת הַמֵּתִים", 
הֲרֵי זֶה מֻתָּר. 
וּרְבִּי שִׁמְעוֹן אוֹסֵר. 

<small>ה</small>
"הֲרֵינִי נָזִיר, וְעָלַי לְגַלֵּחַ נָזִיר", 
וְשָׁמַע חֲבֵרוֹ, וְאָמַר: 
"וַאֲנִי, וְעָלַי לְגַלֵּחַ נָזִיר". 
אִם הָיוּ פִקְחִין, מְגַלְּחִין זֶה אֶת זֶה; 
וְאִם לָאו, מְגַלְּחִין נְזִירִים אֲחֵרִים. 

<small>ו</small>
"הֲרֵי עָלַי לְגַלֵּחַ חֲצִי נָזִיר", 
וְשָׁמַע חֲבֵרוֹ, וְאָמַר: 
"וַאֲנִי, וְעָלַי לְגַלֵּחַ חֲצִי נָזִיר", 
זֶה מְגַלֵּחַ נָזִיר שָׁלֵם, וְזֶה מְגַלֵּחַ נָזִיר שָׁלֵם.  
דִּבְרֵי רְבִּי מֵאִיר.  
וַחֲכָמִים אוֹמְרִים: 
זֶה מְגַלֵּחַ חֲצִי נָזִיר, וְזֶה מְגַלֵּחַ חֲצִי נָזִיר. 

<small>ז</small>
"הֲרֵינִי נָזִיר כְּשֶׁיְּהֵא לִי בֵן". 
נוֹלַד לוֹ בֵן, הֲרֵי זֶה נָזִיר.  
בַּת, טוֹמְטוֹם וְאַנְדְּרוֹגִינָס, אֵינוּ נָזִיר.  
אִם אָמַר: 
"כְּשֶׁאֶרְאֶה לִי וֶלֶד", 
אֲפִלּוּ נוֹלַד לוֹ בַת וְטוֹמְטוֹם וְאַנְדְּרוֹגִינָס, 
הֲרֵי זֶה נָזִיר. 

<small>ח</small>
הִפִּילָה אִשְׁתּוֹ, אֵינוּ נָזִיר. 
רְבִּי שִׁמְעוֹן אוֹמֵר: 
יֹאמַר: 
"אִם הָיָה בֶן קַיָּמָא, הֲרֵינִי נְזִיר חוֹבָה, &lt;חובא&gt;
וְאִם לָאו, הֲרֵינִי נְזִיר נְדָבָה".  
חָזְרָה וְיָלְדָה, הֲרֵי זֶה נָזִיר. 
רְבִּי שִׁמְעוֹן אוֹמֵר: 
יֹאמַר: 
"אִם הָרִאשׁוֹן הָיָה בֶן קַיָּמָא, 
הָרִאשׁוֹנָה חוֹבָה, וְזוֹ נְדָבָה, 
וְאִם לָאו, הָרִאשׁוֹנָה נְדָבָה, וְזוֹ חוֹבָה". 

<small>ט</small>
"הֲרֵינִי נָזִיר וְנָזִיר כְּשֶׁיְּהֵא לִי בֵן", 
הִתְחִיל מוֹנֶה אֶת שֶׁלּוֹ, וְאַחַר כָּךְ נוֹלַד לוֹ בֵּן, 
מַשְׁלִים אֶת שֶׁלּוֹ, וְאַחַר כָּךְ מוֹנֶה אֶת שֶׁלִּבְנוֹ.  
"הֲרֵינִי נָזִיר כְּשֶׁיְּהֵא לִי בֵן, וְנָזִיר". 
הִתְחִיל מוֹנֶה אֶת שֶׁלּוֹ, וְאַחַר כָּךְ נוֹלַד לוֹ בֵן, 
מַנִּיחַ אֶת שֶׁלּוֹ, וּמוֹנֶה אֶת שֶׁלִּבְנוֹ, 
וְאַחַר כָּךְ מַשְׁלִים אֶת שֶׁלּוֹ. 

<small>י</small>
"הֲרֵינִי נָזִיר כְּשֶׁיְּהֵא לִי בֵן, וְנָזִיר מֵאָה יוֹם", 
נוֹלַד לוֹ בֵן עַד שִׁבְעִים, לֹא הִפְסִיד כְּלוּם; 
לְאַחַר שִׁבְעִים, סוֹתֵר שִׁבְעִים, 
שֶׁאֵין תִּגְלַחַת פָּחוּת משְּׁלוֹשִׁים יוֹם. 





Chapter 3

<small>א</small>
מִי שֶׁאָמַר "הֲרֵינִי נָזִיר", 
מְגַלֵּחַ יוֹם שְׁלוֹשִׁים וְאֶחָד.  
וְאִם גִּלַּח יוֹם שְׁלוֹשִׁים, יָצָא.  
"הֲרֵינִי נָזִיר שְׁלוֹשִׁים יוֹם", 
וְאִם גִּלַּח יוֹם שְׁלוֹשִׁים, לֹא יָצָא. 

<small>ב</small>
מִי שֶׁנָּזַר שְׁתֵּי נְזִירִיּוֹת, 
מְגַלֵּחַ אֶת הָרִאשׁוֹנָה יוֹם שְׁלוֹשִׁים וְאֶחָד, 
וְאֶת הַשְּׁנִיָּה יוֹם שִׁשִּׁים וְאֶחָד.  
אִם גִּלַּח אֶת הָרִאשׁוֹנָה יוֹם שְׁלוֹשִׁים, 
מְגַלֵּחַ אֶת הַשְּׁנִיָּה יוֹם שִׁשִּׁים. 
וְאִם גִּלַּח יוֹם שִׁשִּׁים חָסֵר אֶחָד, יָצָא.  
זוֹ עֵדוּת הֵעִיד רְבִּי פַּפְּיַס 
עַל מִי שֶׁנָּזַר שְׁתֵּי נְזִירִיּוֹת: 
שֶׁאִם גִּלַּח אֶת הָרִאשׁוֹנָה יוֹם שְׁלוֹשִׁים, 
מְגַלֵּחַ אֶת הַשְּׁנִיָּה יוֹם שִׁשִּׁים, 
וְאִם גִּלַּח יוֹם שִׁשִּׁים חָסֵר אֶחָד, יָצָא, 
שֶׁיּוֹם שְׁלוֹשִׁים עוֹלֶה לוֹ מִן הַמִּנְיָן. 

<small>ג</small>
מִי שֶׁאָמַר "הֲרֵינִי נָזִיר", 
נִטַּמָּא יוֹם שְׁלוֹשִׁים, 
סָתַר אֶת הַכֹּל.  
וּרְבִּי אֱלִיעֶזֶר אוֹמֵר: 
לֹא סָתַר אֶלָּא שִׁבְעָה.  
"הֲרֵינִי נָזִיר שְׁלוֹשִׁים יוֹם", 
נִטַּמָּא יוֹם שְׁלוֹשִׁים, 
סָתַר אֶת הַכֹּל.  

<small>ד</small>
"הֲרֵינִי נָזִיר מֵאָה יוֹם", 
נִטַּמָּא יוֹם מֵאָה, 
סָתַר אֶת הַכֹּל.  
וּרְבִּי אֱלִיעֶזֶר אוֹמֵר: 
לֹא סָתַר אֶלָּא שְׁלוֹשִׁים.  
נִטַּמָּא יוֹם מֵאָה וְאֶחָד, 
סָתַר שְׁלוֹשִׁים.  
רְבִּי אֱלִיעֶזֶר אוֹמֵר: 
לֹא סָתַר אֶלָּא שִׁבְעָה. 

<small>ה</small>
מִי שֶׁנָּזַר וְהוּא בֵין הַקְּבָרוֹת, 
אֲפִלּוּ הוּא שָׁם שְׁלוֹשִׁים יוֹם, 
אֵין עוֹלִין לוֹ מִן הַמִּנְיָן, 
וְאֵינוּ מֵבִיא קָרְבַּן טֻמְאָה.  
יָצָא וְנִכְנַס, עוֹלִין לוֹ מִן הַמִּנְיָן, 
וּמֵבִיא קָרְבַּן טֻמְאָה.  
רְבִּי אֱלִיעֶזֶר אוֹמֵר: 
לֹא בוֹ בַיּוֹם, שֶׁנֶּאֱמַר: (במדבר ו,יב) 
"וְהַיָּמִים הָרִאשֹׁנִים יִפְּלוּ", 
עַד שֶׁיְּהוּ לוֹ יָמִים רִאשׁוֹנִים. 

<small>ו</small>
מִי שֶׁנָּזַר נְזִירוּת מְרֻבָּה, 
הִשְׁלִים אֶת נְזִירוּתוֹ, וְאַחַר כָּךְ בָּא לָאָרֶץ, 
בֵּית שַׁמַּי אוֹמְרִים: 
נָזִיר שְׁלוֹשִׁים יוֹם. 
וּבֵית הֶלֵּל אוֹמְרִים: 
נָזִיר כַּתְּחִלָּה.  
מַעֲשֶׂה בְהֵילְנֵי הַמַּלְכָּה, 
שֶׁהָלַךְ בְּנָהּ לַמִּלְחָמָה, וְאָמְרָה: 
"אִם יָבֹא בְנִי מִן הַמִּלְחָמָה בְשָׁלוֹם, 
אֱהֵא נְזִירָה שֶׁבַע שָׁנִים". &lt;אֱהִא&gt;
וּבָא בְנָהּ מִן הַמִּלְחָמָה, 
וְהָיְתָה נְזִירָה שֶׁבַע שָׁנִים.  
וּבְסוֹף שֶׁבַע שָׁנִים עָלַת לָאָרֶץ, 
וְהוֹרוּהָ בֵית הֶלֵּל, 
שֶׁתְּהֵא נְזִירָה עוֹד שֶׁבַע שָׁנִים אֲחֵרוֹת.  
וּבְסוֹף שֶׁבַע שָׁנִים אֲחֵרוֹת נִטַּמַּאת. 
נִמְצֵאת נְזִירָה עֶשְׂרִים וְאַחַת שָׁנָה.  
אָמַר רְבִּי יְהוּדָה: 
לֹא הָיְתָה נְזִירָה אֶלָּא אַרְבַּע עֶשְׂרֵה. &lt;עשרי&gt;

<small>ז</small>
מִי שֶׁהָיוּ שְׁתֵּי כִתֵּי עֵדִים מְעִידוֹת אוֹתוֹ, 
אֵלּוּ מְעִידִים שֶׁנָּזַר שְׁתַּיִם, 
וְאֵלּוּ מְעִידִים שֶׁנָּזַר חָמֵשׁ, 
בֵּית שַׁמַּי אוֹמְרִים: 
נֶחְלְקָה הָעֵדוּת, אֵין כָּן נְזִירוּת.  
וּבֵית הֶלֵּל אוֹמְרִים: 
יֵשׁ בִּכְלַל חָמֵשׁ שְׁתַּיִם; 
שֶׁיְּהֵא נָזִיר שְׁתַּיִם. 





Chapter 4

<small>א</small>
מִי שֶׁאָמַר "הֲרֵינִי נָזִיר", 
וְשָׁמַע חֲבֵרוֹ, וְאָמַר: 
"אֲנִי", "וַאֲנִי", 
כֻּלָּם נְזִירִים.  
הֻתַּר הָרִאשׁוֹן, הֻתָּרוּ כֻלָּם; 
הֻתַּר הָאַחֲרוֹן, הָאַחֲרוֹן מֻתָּר, וְכֻלָּם אֲסוּרִין.  
"הֲרֵינִי נָזִיר", 
וְשָׁמַע חֲבֵרוֹ, וְאָמַר: 
"פִּי כְפִיו, וּשְׂעָרִי כִשְׂעָרוֹ", &lt;וסערו כסערו&gt;
הֲרֵי זֶה נָזִיר.  
"הֲרֵינִי נָזִיר", 
וְשָׁמְעָה אִשְׁתּוֹ, וְאָמְרָה "וַאֲנִי", 
מֵפֵר אֶת שֶׁלָּהּ וְשֶׁלּוֹ קַיָּם.  
"הֲרֵינִי נְזִירָה", 
וְשָׁמַע בַּעְלָהּ, וְאָמַר "וַאֲנִי", 
אֵינוּ יָכוֹל לְהָפֵר. 

<small>ב</small>
"הֲרֵינִי נָזִיר, וְאַתְּ", 
וְאָמְרָה "אָמֵן", 
מֵפֵר אֶת שֶׁלָּהּ, וְשֶׁלּוֹ בָּטֵל.  
"הֲרֵינִי נְזִירָה, וְאַתְּ", 
וְאָמַר "אָמֵן", &lt;וְאָמְרָה&gt;
אֵינוּ יָכוֹל לְהָפֵר. 

<small>ג</small>
הָאִשָּׁה שֶׁנָּדְרָה בַנָּזִיר, 
הָיְתָה שׁוֹתָה בַיַּיִן, וּמִטַּמָּא לַמֵּתִים, 
הֲרֵי זוֹ סוֹפֶגֶת אֶת הָאַרְבָּעִים.  
הֵפֵר לָהּ בַּעְלָהּ, 
וְהִיא לֹא יָדְעָה שֶׁהֵפֵר לָהּ בַּעְלָהּ, 
הָיְתָה שׁוֹתָה בַיַּיִן וּמִטַּמָּא לַמֵּתִים, 
אֵינָה סוֹפֶגֶת אֶת הָאַרְבָּעִים. 
רְבִּי יְהוּדָה אוֹמֵר: 
אִם אֵינָה סוֹפֶגֶת אֶת הָאַרְבָּעִים, 
תִּסְפֹּג מַכּוֹת מַרְדּוּת. 

<small>ד</small> 
הָאִשָּׁה שֶׁנָּדְרָה בַנָּזִיר, 
הִפְרִישָׁה אֶת בְּהֶמְתָּהּ, 
וְאַחַר כָּךְ הֵפֵר לָהּ בַּעְלָהּ, 
אִם מִשֶּׁלּוֹ הָיְתָה בְהֵמָה, 
תֵּצֵא וְתִרְעֶה בָעֵדֶר.  
וְאִם מִשֶּׁלָּהּ הָיְתָה הַבְּהֵמָה, 
הַחַטָּאת תָּמוּת, וְהָעוֹלָה תִקָּרֵב עוֹלָה, 
וּשְׁלָמִים יִקָּרְבוּ שְׁלָמִים, 
וְנֶאֱכָלִים לְיוֹם אֶחָד וְאֵינָן טְעוּנִין לֶחֶם.  
הָיוּ לָהּ מָעוֹת סְתוּמִים, יִפְּלוּ לִנְדָבָה; &lt;לו&gt;
מָעוֹת מְפרָשִׁים, 
דְּמֵי חַטָּאת, 
יֵלְכוּ לְיַם הַמֶּלַח, לֹא נֶהְנִים וְלֹא מוֹעֲלִין; 
דְּמֵי עוֹלָה, 
יָבוֹאוּ עוֹלָה, וּמוֹעֲלִין בָּהֶם; 
דְּמֵי שְׁלָמִים, 
יָבוֹאוּ שְׁלָמִים, וְנֶאֱכָלִין לְיוֹם אֶחָד וְאֵינָן טְעוּנִין לֶחֶם. 

<small>ה</small>
נִזְרַק עָלֶיהָ אֶחָד מִן הַדָּמִים, 
אֵינוּ יָכוֹל לְהָפֵר.  
רְבִּי עֲקִיבָה אוֹמֵר: 
אֲפִלּוּ נִשְׁחָטָה עָלֶיהָ אַחַת מִכָּל הַבְּהֵמוֹת, 
אֵינוּ יָכוֹל לְהָפֵר.  
בַּמֵּי דְבָרִים אֲמוּרִים? 
בְּתִגְלַחַת הַטַּהֲרָה; 
אֲבָל בְּתִגְלַחַת הַטֻּמְאָה, יָפֵר, 
שֶׁהוּא יָכוֹל לוֹמַר: 
"אֵי אֶפְשִׁי אִשָּׁה מְנֻוֶּלֶת".  
רְבִּי אוֹמֵר: 
אַף בְּתִגְלַחַת הַטַּהֲרָה, יָפֵר, 
שֶׁהוּא יָכוֹל לוֹמַר: 
"אֵי אֶפְשִׁי אִשָּׁה מְגֻלַּחַת". 

[<small>ו</small>] 
הָאִישׁ מַדִּיר אֶת בְּנוֹ בַנָּזִיר, 
וְאֵין הָאִשָּׁה מַדֶּרֶת אֶת בְּנָהּ בַּנָּזִיר.  
כֵּיצַד? 
גִּלַּח אוֹ שֶׁגִּלְּחוּהוּ קְרוֹבִים, 
מֵחָה אוֹ שֶׁמֵּחוּהוּ קְרוֹבִים, 
הָיְתָה לוֹ בְהֵמָה מֻפְרֶשֶׁת, 
הַחַטָּאת תָּמוּת, 
וְהָעוֹלָה תִקָּרֵב עוֹלָה, 
וּשְׁלָמִים יִקָּרְבוּ שְׁלָמִים, 
וְנֶאֱכָלִים לְיוֹם אֶחָד וְאֵינָן טְעוּנִין לֶחֶם.  
הָיוּ לוֹ מָעוֹת סְתוּמִים, 
יִפְּלוּ לִנְדָבָה; 
מָעוֹת מְפֹרָשִׁים, 
דְּמֵי חַטָּאת, 
יֵלְכוּ לְיַם הַמֶּלַח, לֹא נֶהְנִין וְלֹא מוֹעֲלִין; 
דְּמֵי עוֹלָה, 
יָבוֹאוּ עוֹלָה, וּמוֹעֲלִין בָּהֶן; 
דְּמֵי שְׁלָמִים, 
יָבוֹא שְׁלָמִין, וְנֶאֱכָלִין לְיוֹם אֶחָד, וְאֵינָן טְעוּנִין לֶחֶם. 

<small>ז</small>
הָאִישׁ מְגַלֵּחַ עַל נְזִירוּת אָבִיו, 
וְאֵין הָאִשָּׁה מְגַלַּחַת עַל נְזִירוּת אָבִיהָ.  
כֵּיצַד? 
מִי שֶׁהָיָה אָבִיו נָזִיר, 
וְהִפְרִישׁ מָעוֹת סְתוּמִים לִנְזִירוּתוֹ וּמֵת, 
אָמַר: 
"הֲרֵינִי נָזִיר עַל מְנָת שֶׁאֲגַלַּח עַל מְעוֹת אַבָּא", 
אָמַר רְבִּי יוֹסֵה: 
הֲרֵי אֵלּוּ יִפְּלוּ לִנְדָבָה, 
אֵין זֶה מְגַלֵּחַ עַל נְזִירוּת אָבִיו.  
וְאֵי זֶה הוּא שֶׁהוּא מְגַלֵּחַ עַל נְזִירוּת אָבִיו? 
מִי שֶׁהָיָה הוּא וְאָבִיו נְזִירִים, 
וְהִפְרִישׁ אָבִיו מָעוֹת סְתוּמִים לִנְזִירוּתוֹ וּמֵת, 
זֶהוּ שֶׁהוּא מְגַלֵּחַ עַל נְזִירוּת אָבִיו. 





Chapter 5

<small>א</small>
בֵּית שַׁמַּי אוֹמְרִים: 
הֶקְדֵּשׁ טָעִיּוֹת, הֶקְדֵּשׁ. 
וּבֵית הֶלֵּל אוֹמְרִים: 
אֵינוּ הֶקְדֵּשׁ.  
כֵּיצַד? 
אָמַר: 
"שׁוֹר שָׁחוֹר שֶׁיֵּצֵא מִבֵּיתִי רִאשׁוֹן הֲרֵי הוּא הֶקְדֵּשׁ", 
וְיָצָא לָבָן, 
בֵּית שַׁמַּי אוֹמְרִים: 
הֶקְדֵּשׁ; 
וּבֵית הֶלֵּל אוֹמְרִים: 
אֵינוּ הֶקְדֵּשׁ. 

<small>ב</small>
"דִּינַר זָהָב שֶׁיַּעֲלֶה בְיָדִי רִאשׁוֹן, הֲרֵי הוּא הֶקְדֵּשׁ", 
וְעָלָה שֶׁלַּכֶּסֶף, 
בֵּית שַׁמַּי אוֹמְרִים: 
הֶקְדֵּשׁ. 
וּבֵית הֶלֵּל אוֹמְרִים: 
אֵינוּ הֶקְדֵּשׁ.  

<small>ג</small> 
"חָבִית שֶׁלַּיַּיִן שֶׁתַּעֲלֶה בְיָדִי רִאשׁוֹנָה, 
הֲרֵי הִיא הֶקְדֵּשׁ", &lt;הוּא&gt;
וְעָלַת שֶׁלַּשֶּׁמֶן, 
בֵּית שַׁמַּי אוֹמְרִים: 
הֶקְדֵּשׁ. 
וּבֵית הֶלֵּל אוֹמְרִים: 
אֵינוּ הֶקְדֵּשׁ. 

<small>ד</small>
מִי שֶׁנָּדַר בַּנָּזִיר וְנִשְׁאַל לַחֲכָמִים וְאָסָרוּ, &lt;וַאֲסָרוּ&gt;
מוֹנֶה מִשָּׁעָה שֶׁנָּדַר.  
נִשְׁאַל לַחֲכָמִים וְהִתִּירוּ, 
הָיְתָה לּוֹ בְהֵמָה מֻפְרֶשֶׁת, 
תֵּצֵא וְתִרְעֶה בָעֵדֶר.  
אָמְרוּ בֵית הֶלֵּל לְבֵית שַׁמַּי: 
אֵין אַתֶּם מוֹדִין בָּזֶה שֶׁהוּא הֶקְדֵּשׁ טָעוּת, 
שֶׁתֵּצֵא וְתִרְעֶה בָעֵדֶר? 
אָמְרוּ לָהֶן בֵּית שַׁמַּי: 
אֵין אַתֶּם מוֹדִין בְּמִי שֶׁטָּעָה, 
וְקָרָא לַתְּשִׁיעִי, עֲשִׂירִי, 
וְלַעֲשִׂירִי, תְּשִׁיעִי, 
וּלְאֶחָד עָשָׂר, עֲשִׂירִי, 
שֶׁהוּא מְקֻדָּשׁ? 
אָמְרוּ לָהֶן בֵּית הֶלֵּל: 
לֹא הַשֵּׁבֶט קִדְּשׁוֹ, 
מָה אִלּוּ טָעָה וְהִנִּיחַ אֶת הַשֵּׁבֶט 
עַל הַשְּׁמִינִי אוֹ עַל שְׁנֵים עָשָׂר, 
שֶׁמֵּא עָשָׂה כְלוּם? 
אֶלָּא כָתוּב שֶׁקִּדֵּשׁ אֶת הָעֲשִׂירִי, 
הוּא קִדֵּשׁ אֶת הַתְּשִׁיעִי וְאֶת אֶחָד עָשָׂר. 

<small>ה</small>
מִי שֶׁנָּדַר בַּנָּזִיר, 
וְהָלַךְ לְהָבִיא אֶת בְּהֶמְתּוֹ וּמְצָאָהּ שֶׁנִּגְנָבָה, 
אִם עַד שֶׁלֹּא נִגְנְבָה הַבְּהֵמָה נָדַר, 
הֲרֵי זֶה נָזִיר, 
אִם מִשֶּׁנִּגְנְבָה הַבְּהֵמָה נָדַר, 
אֵינוּ נָזִיר.  
זוֹ טָעוּת טָעָה נַחוּם אִיש הַמָּדִי: 
כְּשֶׁעָלוּ נְזִירִין מִן הַגּוֹלָה וּמָצְאוּ בֵית הַמִּקְדָּשׁ חָרֵב, 
אָמַר לָהֶן נַחוּם אִיש הַמָּדִי: 
"אִלּוּ הֱיִיתֶם יוֹדְעִים שֶׁבֵּית הַמִּקְדָּשׁ עָתִיד לֵחָרֵב, 
נְזִירִים הֱיִיתֶם?" 
אָמְרוּ לוֹ "לָאו!" 
וְהִתִּירָן נַחוּם אִיש הַמָּדִי.  
וּכְשֶׁבָּא דָבָר אֵצֶל חֲכָמִים, אָמְרוּ: 
כָּל שֶׁנָּזַר עַד שֶׁלֹּא חָרַב בֵּית הַמִּקְדָּשׁ, נָזִיר, 
מִשֶּׁחָרַב בֵּית הַמִּקְדָּשׁ, אֵינוּ נָזִיר. &lt;מֵשֶׁחָרַב&gt;

<small>ו</small>
הָיוּ מַהְלְכִין בַּדֶּרֶךְ וְאֶחָד בָּא כְנֶגְדָּן, 
אָמַר אֶחָד מֵהֶן: 
"הֲרֵינִי נָזִיר שֶׁזֶּה אִיש פְּלוֹנִי!" 
וְאֶחָד אָמַר: 
"הֲרֵינִי נָזִיר שֶׁאֵינוּ הוּא!" 
"הֲרֵינִי נָזִיר שֶׁאֶחָד מִכֶּם נָזִיר!" 
"שֶׁאֵין אֶחָד מִכֶּם נָזִיר", 
"שֶׁשְּׁנֵיכֶם נְזִירִים", 
"שֶׁכֻּלְּכֶם נְזִירִים", 
בֵּית שַׁמַּי אוֹמְרִים: 
כֻּלָּם נְזִירִים.  
וּבֵית הֶלֵּל אוֹמְרִים: 
אֵינוּ נָזִיר אֶלָּא מִי שֶׁלֹּא נִתְקַיְּמוּ דְבָרָיו.  
וּרְבִּי טַרְפוֹן אוֹמֵר: 
אֵין אֶחָד מֵהֶן נָזִיר. 

<small>ו</small>
הִרְתִּיעַ לְאַחֲרָיו, אֵינוּ נָזִיר.  
רְבִּי שִׁמְעוֹן אוֹמֵר: 
יוֹמַר: 
"אִם הָיָה כִדְבָרַי, הֲרֵינִי נְזִיר חוֹבָה, 
וְאִם לָאו, הֲרֵינִי נְזִיר נְדָבָה." 

רָאָה אֶת הַכּוֹי וְאָמַר: 
"הֲרֵינִי נָזִיר שֶׁזֶּה חַיָּה", 
"הֲרֵינִי נָזִיר שֶׁאֵין זֶה חַיָּה", 
"הֲרֵינִי נָזִיר שֶׁזֶּה בְהֵמָה", 
"הֲרֵינִי נָזִיר שֶׁאֵין זֶה בְהֵמָה", 
"הֲרֵינִי נָזִיר שֶׁזֶּה חַיָּה וּבְהֵמָה", 
"הֲרֵינִי נָזִיר שֶׁאֵין זֶה לֹא חַיָּה וְלֹא בְהֵמָה", 
"הֲרֵינִי נָזִיר שֶׁאֶחָד מִכֶּם נָזִיר", 
"שֶׁאֵין אֶחָד מִכֶּם נָזִיר", 
"שֶׁכֻּלְּכֶם נְזִירִים", 
"שֶׁשְּׁנֵיכֶם נְזִירִים", 
הֲרֵי כֻלָּם נְזִירִים. 





Chapter 6

<small>א</small>
שְׁלֹשָׁה מִינִים אֲסוּרִים בַּנָּזִיר: 
הַטֻּמְאָה, וְהַתִּגְלַחַת, וְהַיּוֹצֵא מִן הַגֶּפֶן.  
[וְהַיּוֹצֵא מִן הַגֶּפֶן] מִצְטָרְפִין זֶה עִם זֶה.  
אֵינוּ חַיָּב עַד שֶׁיֹּאכַל מִן הָעֲנָבִים כַּזַּיִת. 
מִשְׁנָה הָרִאשׁוֹנָה: 
עַד שֶׁיִּשְׁתֶּה רְבִיעִית יַיִן. 
רְבִּי עֲקִיבָה אוֹמֵר: 
אֲפִלּוּ שָׁרָה פִתּוֹ בַיַּיִן, 
וְיֶשׁ בָּהּ כְּדֵי לְצָרֵף כַּזַּיִת, 
חַיָּב. 

<small>ב</small>
וְחַיָּב עַל הַיַּיִן בִּפְנֵי עַצְמוֹ, 
וְעַל הָעֲנָבִים בִּפְנֵי עַצְמָן, 
וְעַל הַחַרְצַנִּים בִּפְנֵי עַצְמָן, 
וְעַל הַזַּגִּים בִּפְנֵי עַצְמָן.  &lt;הזוגים&gt;
רְבִּי אֶלְעָזָר בֶּן עֲזַרְיָה אוֹמֵר: 
אֵינוּ חַיָּב, 
עַד שֶׁיֹּאכַל שְׁנֵי חַרְצַנִּין וְזַגָּן. &lt;וזוגן&gt; 
אֵילוּ הֵן הַחַרְצַנִּים וְאֵילוּ הֵן הַזַּגִּים? &lt;אֵילּוּ; הזוגים&gt;
הַחַרְצַנִּים, אֵלּוּ הֵן הַחִיצוֹנִים, 
וְהַזַּגִּים, אֵלּוּ הֵן הַפְּנִימִיִּים. &lt;והזוגים&gt; 
דִּבְרֵי רְבִּי יוּדָה.  
רְבִּי יוֹסֵה אוֹמֵר: 
שֶׁלֹּא תִטְעֶה כַזּוֹג שֶׁלִּבְהֵמָה, 
הַחִיצוֹן זוֹג וְהַפְּנִימִי עִנְבֵל. &lt;ענבול&gt;

<small>ג</small>
סְתָם נְזִירוּת שְׁלוֹשִׁים יוֹם.  
גִּלַּח אוֹ שֶׁגִּלְּחוּהוּ לֶסְטִים, 
סוֹתֵר שְׁלוֹשִׁים יוֹם.  
נָזִיר שֶׁגִּלַּח בֵּין בַּזּוֹג בֵּין בַּתַּעַר, 
אוֹ שֶׁסִּפְסֵף כָּל שֶׁהוּא, 
חַיָּב.  
נָזִיר חוֹפֵף וּמְפַסְפֵּס, 
אֲבָל לֹא סוֹרֵק.  
רְבִּי יִשְׁמָעֵאל אוֹמֵר: 
לֹא יָחוּף בָּאֲדָמָה, 
מִפְּנֵי שֶׁהִיא מַשֶּׁרֶת אֶת הַשֵּׂעָר. 

<small>ד</small>
נָזִיר שֶׁהָיָה שׁוֹתֶה בַיַּיִן כָּל הַיּוֹם, 
אֵינוּ חַיָּב אֶלָּא אַחַת; 
אָמְרוּ לוֹ: 
"אַל תִּשְׁתֶּה", "אַל תִּשְׁתֶּה!" 
וְהוּא שׁוֹתֶה, 
חַיָּב עַל כָּל אַחַת וְאַחַת.  

<small>ה</small>
הָיָה מִטַּמֵּא לַמֵּתִים כָּל הַיּוֹם, 
אֵינוּ חַיָּב אֶלָּא אַחַת. 
אָמְרוּ לוֹ: 
"אַל תִּטַּמֵּא", אַל תִּטַּמֵּא!" 
וְהוּא מִטַּמֵּא, 
חַיָּב עַל כָּל אַחַת וְאַחַת. 

<small>ו</small>
הָיָה מְגַלֵּחַ כָּל הַיּוֹם, 
אֵינוּ חַיָּב אֶלָּא אַחַת. 
אָמְרוּ לוֹ: 
"אַל תְּגַלַּח", "אַל תְּגַלַּח!" 
וְהוּא מְגַלֵּחַ, 
חַיָּב עַל כָּל אַחַת וְאַחַת.  

<small>ז</small>
שְׁלֹשָׁה מִינִים אֲסוּרִים בַּנָּזִיר: 
הַטֻּמְאָה וְהַתִּגְלַחַת וְהַיּוֹצֵא מִן הַגֶּפֶן.  
חֹמֶר בַּטֻּמְאָה וּבַתִּגְלַחַת מִבַּיּוֹצֵא מִן הַגֶּפֶן, 
שֶׁהַטֻּמְאָה וְהַתִּגְלַחַת סוֹתְרִים, 
וְהַיּוֹצֵא מִן הַגֶּפֶן אֵינוּ סוֹתֵר.  
חֹמֶר בַּיּוֹצֵא מִן הַגֶּפֶן מִבַּטֻּמְאָה וּבַתִּגְלַחַת: 
שֶׁהַיּוֹצֵא מִן הַגֶּפֶן לֹא הֻתַּר מִכְּלָלוֹ, &lt;שֶׁהַיּוֹצֵא מִן הַגֶּפֶ שֶׁלֹּא הוֹתַּר בִּכְלַל הַיּוֹצֵא מִן הַגֶּפֶן הטומאה והתגלחת הוּתָּרו&gt;
וְהַטֻּמְאָה וְהַתִּגְלַחַת הֻתְּרוּ מִכְּלָלָן 
בְּתִגְלַחַת מִצְוָה וּבְמֵת מִצְוָה.  
חֹמֶר בַּטֻּמְאָה מִבַּתִּגְלַחַת, 
שֶׁהַטֻּמְאָה סוֹתֶרֶת אֶת הַכֹּל, 
וְחַיָּבִין עָלֶיהָ קָרְבָּן, 
וְתִגְלַחַת אֵינָה סוֹתֶרֶת אֶלָּא עַד שְׁלוֹשִׁים יוֹם, 
וְאֵין חַיָּבִין עָלֶיהָ קָרְבָּן. 

<small>ח</small>
תִּגְלַחַת הַטֻּמְאָה כֵיצַד? 
הָיָה מַזֶּה בַשְּׁלִישִׁי וּבַשְּׁבִיעִי, 
וּמְגַלֵּחַ בַּשְּׁבִיעִי, 
וּמֵבִיא קָרְבְּנוֹתָיו בַּשְּׁמִינִי.  
אִם גִּלַּח בַּשְּׁמִינִי, מֵבִיא קָרְבְּנוֹתָיו בּוֹ בַיּוֹם.  
דִּבְרֵי רְבִּי עֲקִיבָה.  
אָמַר לוֹ רְבִּי טַרְפוֹן: 
מַה בֵּין זֶה לִמְצֹרָע? 
אָמַר לוֹ: 
שֶׁזֶּה טַהֲרָתוֹ תְלוּיָה בְיָמָיו, 
וּמְצֹרָע טַהֲרָתוֹ תְלוּיָה בְתִגְלַחְתּוֹ, 
וְאֵינוּ מֵבִיא אֶת קָרְבְּנוֹתָיו 
אֶלָּא אִם כֵּן הָיָה מְעֹרַב שֶׁמֶשׁ. &lt;השמש&gt;

<small>ט</small>
תִּגְלַחַת הַטַּהֲרָה כֵיצַד? 
הָיָה מֵבִיא שָׁלוֹשׁ בְּהֵמוֹת: 
חַטָּאת, וְעוֹלָה וּשְׁלָמִים, 
וְשׁוֹחֵט אֶת הַשְּׁלָמִים וּמְגַלֵּחַ עֲלֵיהֶם; 
דִבְרֵי רְבִּי יְהוּדָה.  
רְבִּי אֶלְעָזָר אוֹמֵר: 
לֹא הָיָה מְגַלֵּחַ אֶלָּא עַל הַחַטָּאת, 
שֶׁהַחַטָּאת קוֹדֶמֶת בְּכָל מָקוֹם.  
וְאִם גִּלַּח עַל אַחַת מִשְּׁלָשְׁתָּן, יָצָא. 

<small>י</small>
רַבָּן שִׁמְעוֹן בֶּן גַּמְלִיאֵל אוֹמֵר: 
הֵבִיא שָׁלוֹשׁ בְּהֵמוֹת וְלֹא פֵרֵשׁ, 
הָרְאוּיָה לְחַטָּאת תִּקָּרֵב חַטָּאת, 
לְעוֹלָה תִּקָּרֵב עוֹלָה, 
לַשְּׁלָמִים תִּקָּרֵב שְׁלָמִים.  
הָיָה נוֹטֵל שְׂעַר רֹאשׁ נִזְרוֹ וּמְשַׁלֵּחַ תַּחַת הַדּוּד. &lt;הדור&gt;  
וְאִם גִּלַּח בַּמְּדִינָה, הָיָה מְשַׁלֵּחַ תַּחַת הַדּוּד. &lt;הדור&gt;  
בַּמֵּי דְבָרִים אֲמוּרִין? 
בְּתִגְלַחַת הַטַּהֲרָה. 
אֲבָל בְּתִגְלַחַת הַטֻּמְאָה, 
לֹא הָיָה מְשַׁלֵּחַ תַּחַת הַדּוּד. &lt;הדור&gt; 
רְבִּי מֵאִיר אוֹמֵר: 
הַכֹּל מְשַׁלְּחִין תַּחַת הַדּוּד, 
חוּץ מִן הַטָּמֵא שֶׁבַּמְּדִינָה בִלְבַד. 

<small>יא</small>
הָיָה מְבַשֵּׁל אֶת הַשְּׁלָמִים אוֹ שׁוֹלְקָן, 
כֹּהֵן נוֹטֵל אֶת הַזְּרוֹעַ בְּשֵׁלָה מִן הָאַיִל, 
וְחַלַּת מַצָּה אַחַת מִן הַסַּל, 
וּרְקִיק מַצָּה אַחַת, 
וְנוֹתְנָן עַל כַּפֵּי הַנָּזִיר וּמְנִיפָן, 
וְאַחַר כָּךְ הֻתַּר הַנָּזִיר לִשְׁתּוֹת בַּיַּיִן וְלִטַּמֵּא לַמֵּתִים.  
רְבִּי שִׁמְעוֹן אוֹמֵר: 
כֵּיוָן שֶׁנִּזְרַק עָלָיו אֶחָד מִן הַדָּמִים, 
הֻתַּר הַנָּזִיר לִשְׁתּוֹת בַּיַּיִן וְלִטַּמֵּא לַמֵּתִים. 

<small>יב</small>
גִּלַּח עַל הַזֶּבַח וְנִמְצָא פָסוּל, 
תִּגְלַחְתּוֹ פְסוּלָה, וּזְבָחָיו לֹא עָלוּ לוֹ.  
גִּלַּח עַל הַחַטָּאת שֶׁלֹּא לִשְׁמָהּ, 
וְאַחַר כָּךְ הֵבִיא קָרְבְּנוֹתָיו לִשְׁמָן, 
תִּגְלַחְתּוֹ פְסוּלָה וּזְבָחָיו לֹא עָלוּ לוֹ.  
גִּלַּח עַל הָעוֹלָה אוֹ עַל הַשְּׁלָמִים שֶׁלֹּא לִשְׁמָן, 
וְאַחַר כָּךְ הֵבִיא קָרְבְּנוֹתָיו לִשְׁמָן, 
תִּגְלַחְתּוֹ פְסוּלָה וּזְבָחָיו לֹא עָלוּ לוֹ.  
רְבִּי שִׁמְעוֹן אוֹמֵר: 
אוֹתוֹ הַזֶּבַח לֹא עָלָה לוֹ, 
וּשְׁאָר כָּל הַזְּבָחִים עָלוּ לוֹ.  
וְאִם גִּלַּח עַל שְׁלָשְׁתָּן וְנִמְצָא אֶחָד מֵהֶן כָּשֵׁר, 
תִּגְלַחְתּוֹ כְשֵׁרָה, וְיָבִיא שְׁאָר הַזְּבָחִים. 

<small>יג</small>
מִי שֶׁנִּזְרַק עָלָיו אֶחָד מִן הַדָּמִים וְנִטְמָא, 
רְבִּי אֱלִיעֶזֶר אוֹמֵר: 
סוֹתֵר אֶת הַכֹּל.  
וַחֲכָמִים אוֹמְרִים: 
יָבִיא שְׁאָר קָרְבְּנוֹתָיו וְיִטְהַר.  
אָמְרוּ לוֹ: 
מַעֲשֶׂה בְמִרְיָם הַתַּדְמוֹרִית, &lt;התודמרית&gt;
שֶׁנִּזְרַק עָלֶיהָ אֶחָד מִן הַדָּמִים, 
וּבָאוּ וְאָמְרוּ לָהּ עַל בִּתָּהּ שֶׁהִיא מְסַכֶּנֶת, 
וְהָלְכָה וּמְצָאַתָּהּ שֶׁמֵּתָה, 
אָמְרוּ חֲכָמִים: 
תָּבִיא שְׁאָר קָרְבְּנוֹתֶיהָ וְתִטְהַר. &lt;ויטהר&gt;





Chapter 7

<small>א</small>
כֹּהֵן גָּדוֹל וְנָזִיר אֵינָן מִטַּמִּים בִּקְרוֹבֵיהֶם, 
הָיוּ מְהַלְּכִים בַּדֶּרֶךְ וּמָצְאוּ מֵת מִצְוָה, 
רְבִּי אֱלִיעֶזֶר אוֹמֵר: 
יִטַּמֵּא כֹהֵן גָּדוֹל, וְאַל יִטַּמֵּא נָזִיר. 
וַחֲכָמִים אוֹמְרִים: 
יִטַּמֵּא נָזִיר, וְאַל יִטַּמֵּא כֹהֵן גָּדוֹל.  
אָמַר לָהֶן רְבִּי אֱלִיעֶזֶר: 
יִטַּמֵּא כֹהֵן, 
שֶׁאֵינוּ מֵבִיא קָרְבָּן עַל טֻמְאָתוֹ, 
וְאַל יִטַּמֵּא נָזִיר, 
שֶׁהוּא מֵבִיא קָרְבָּן עַל טֻמְאָתוֹ.  
אָמְרוּ לוֹ: 
יִטַּמֵּא נָזִיר, 
שֶׁקְּדֻשָּׁתוֹ קְדֻשַּׁת שָׁעָה, 
וְאַל יִטַּמֵּא כֹהֵן, 
שֶׁקְּדֻשָּׁתוֹ קְדֻשַּׁת עוֹלָם. 

<small>ב</small>
עַל אֵלּוּ הַטְּמָאוֹת הַנָּזִיר מְגַלֵּחַ: 
עַל הַמֵּת, 
וְעַל כַּזַּיִת מִן הַמֵּת, 
וְעַל כַּזַּיִת נֶצֶל, 
וְעַל מְלֹא תַרְוָד רָקָב, 
וְעַל הַשִּׁזְרָה, 
וְעַל הַגֻּלְגּלֶת, 
וְעַל אֵבֶר מִן הַמֵּת, 
וְעַל אֵבֶר מִן הַחַי שֶׁיֵּשׁ עֲלֵיהֶם בָּשָׂר כָּרָאוּי, 
וְעַל חֲצִי קַב עֲצָמוֹת, 
וְעַל חֲצִי לֹג דָּם. 
עַל מַגָּעָן, וְעַל מַשָּׂאָן, וְעַל אֲהֵילָן.  
וְעַל עֶצֶם כִּסְעוֹרָה; 
עַל מַגָּעוֹ וְעַל מַשָּׂאוֹ.  
וְעַל אֵלּוּ הַנָּזִיר מְגַלֵּחַ, 
מַזֶּה בַשְּׁלִישִׁי וּבַשְּׁבִיעִי, 
וְסוֹתֵר אֶת הַקּוֹדְמִים, 
וְאֵינוּ מַתְחִיל לִמְנוֹת עַד שֶׁיִּטְהַר, 
וְיָבִיא אֶת קָרְבָּנוֹ. 

<small>ג</small>
אֲבָל הַסְּכָכוֹת, וְהַפְּרָעוֹת, וּבֵית הַפְּרַס, 
וְאֶרֶץ הָעַמִּים, וְהַגּוֹלֵל, וְהַדּוֹפֵק, 
וּרְבִיעִית דָּם, וְאָהֵל, וְרֹבַע עֲצָמוֹת, 
וְכֵלִים הַנּוֹגְעִים בַּמֵּת, 
וִימֵי סָפְרוֹ וִימֵי גָמְרוֹ; &lt;בימי, בימי&gt;
עַל אֵלּוּ, אֵין הַנָּזִיר מְגַלֵּחַ 
וּמַזֶּה בַּשְּׁלִישִׁי וּבַשְּׁבִיעִי, 
וְאֵינוּ סוֹתֵר אֶת הַקּוֹדְמִים, 
וּמַתְחִיל מוֹנֶה מִיָּד, 
וְקָרְבָּן אֵין לוֹ.  
בֶּאֱמֶת, יְמֵי הַזָּב וְהַזָּבָה, 
וִימֵי הֶסְגֵּרוֹ שֶׁלִּמְצֹרָע, 
הֲרֵי אֵלּוּ עוֹלִים לוֹ. 

<small>ד</small>
רְבִּי אֱלִיעֶזֶר אוֹמֵר מִשֵּׁם רְבִּי יְהוֹשֻׁעַ: 
כָּל טֻמְאָה מִן הַמֵּת שֶׁהַנָּזִיר מְגַלֵּחַ עָלֶיהָ, 
חַיָּבִין עָלֶיהָ עַל בִּיאַת הַמִּקְדָּשׁ. 
וְכָל טֻמְאָה מִן הַמֵּת שֶׁאֵין הַנָּזִיר מְגַלֵּחַ עָלֶיהָ, 
אֵין חַיָּבִין עָלֶיהָ עַל בִּיאַת הַמִּקְדָּשׁ.  
אָמַר רְבִּי מֵאִיר: 
לֹא תְהֵא זוֹ קַלָּה מִן הַשֶּׁרֶץ.  
אָמַר רְבִּי עֲקִיבָה: 
דַּנְתִּי לִפְנֵי רְבִּי אֱלִיעֶזֶר: 
מָה אִם עֶצֶם כִּסְעוֹרָה, 
שֶׁאֵינוּ מְטַמֵּא אֶת הָאָדָם בְּאָהֵל, 
הַנָּזִיר מְגַלֵּחַ עַל מַגָּעוֹ וְעַל מַשָּׂאוֹ, 
רְבִיעִית דָּם, 
שֶׁהוּא מְטַמֵּא אֶת הָאָדָם בְּאָהֵל, 
אֵינוּ דִין שֶׁיְּהֵא הַנָּזִיר מְגַלֵּחַ 
עַל מַגָּעָהּ וְעַל מַשָּׂאָהּ? &lt;נמחקו הה"אין ותוקנו לנונים סופיים&gt;
אָמַר לִי: 
מַה זֶּה עֲקִיבָה! 
אֵין דָּנִין כָּן קַל וָחֹמֶר.  &lt;קול&gt;
וּכְשֶׁבָּאתִי וְהִרְצֵיתִי אֶת הַדְּבָרִים 
לִפְנֵי רְבִּי יְהוֹשֻׁעַ, 
אָמַר לִי: 
יָפֶה אָמַרְתָּ, אֶלָּא כָךְ אָמְרוּ הֲלָכָה. 





Chapter 8

<small>א</small>
שְׁנֵי נְזִירִים שֶׁאָמַר לָהֶם אֶחָד: 
"רָאִיתִי אֶחָד מִכֶּם שֶׁנִּטַּמָּא, 
וְאֵינִי יוֹדֵעַ אֵיזֶה מִכֶּם", 
מְבִיאִין קָרְבַּן טֻמְאָה וְקָרְבַּן טַהֲרָה, 
וְאוֹמֵר: 
"אִם אֲנִי הוּא הַטָּמֵא, 
קָרְבַּן טֻמְאָה שֶׁלִּי וְקָרְבַּן טַהֲרָה שֶׁלָּךְ, 
וְאִם אֲנִי הוּא הַטָּהוֹר, 
קָרְבַּן טַהֲרָה שֶׁלִּי וְקָרְבַּן טֻמְאָה שֶׁלָּךְ." 
וְסוֹפְרִים שְׁלוֹשִׁים יוֹם, 
וּמְבִיאִין קָרְבַּן טַהֲרָה, 

<small>ב</small>
וְאוֹמֵר: 
"אִם אֲנִי הוּא הַטָּמֵא, 
קָרְבַּן טֻמְאָה שֶׁלִּי וְקָרְבַּן טַהֲרָה שֶׁלָּךְ, 
וְזֶה קָרְבַּן טַהֲרָתִי, 
אִם אֲנִי הוּא הַטָּהוֹר, 
קָרְבַּן טַהֲרָה שֶׁלִּי וְקָרְבַּן טֻמְאָה שֶׁלָּךְ, 
וְזֶה קָרְבַּן טַהֲרָתָךְ".  
מֵת אֶחָד מֵהֶן, 
אָמַר רְבִּי יְהוֹשֻׁעַ: 
יְבַקֵּשׁ מֵאֶחָד מִן הַשּׁוּק שֶׁיִּדֹּר כְּנֶגְדּוֹ בַנָּזִיר, 
וְיֹאמַר: 
"אִם טָמֵא הָיִיתִי, 
הֲרֵי אַתָּה נָזִיר מִיָּד, &lt;אֲנִי&gt;
וְאִם טָהוֹר הָיִיתִי, 
הֲרֵי אַתָּה נָזִיר לְאַחַר שְׁלוֹשִׁים יוֹם." 
וְסוֹפְרִין שְׁלוֹשִׁים יוֹם, 
וּמְבִיאִין קָרְבַּן טֻמְאָה וְקָרְבַּן טַהֲרָה, 

<small>ג</small>
וְאוֹמֵר: 
"אִם אֲנִי הוּא הַטָּמֵא, 
קָרְבַּן טֻמְאָה שֶׁלִּי וְקָרְבַּן טַהֲרָה שֶׁלָּךְ. 
אִם אֲנִי הוּא הַטָּהוֹר, 
קָרְבַּן טַהֲרָה שֶׁלִּי, וְקָרְבַּן טֻמְאָה בְסָפֵק." &lt;ספק&gt;
וְסוֹפְרִים שְׁלוֹשִׁים יוֹם, 
וּמְבִיאִין קָרְבַּן טַהֲרָה, 

<small>ד</small>
וְאוֹמֵר: 
"אִם אֲנִי הוּא הַטָּמֵא, 
קָרְבַּן טֻמְאָה שֶׁלִּי, וְקָרְבַּן טַהֲרָה שֶׁלָּךְ, 
זֶה קָרְבַּן טַהֲרָתִי. 
אִם אֲנִי הוּא הַטָּהוֹר, 
קָרְבַּן טַהֲרָה שֶׁלִּי, וְקָרְבַּן טֻמְאָה בְסָפֵק, 
וְזֶה קָרְבַּן טַהֲרָתָךְ."  
אָמַר לוֹ בֶן זוֹמָה: 
וּמִי שׁוֹמֵעַ לוֹ שֶׁיִּדֹּר כְּנֶגְדּוֹ בַנָּזִיר? 
אֶלָּא מֵבִיא חַטָּאת הָעוֹף וְעוֹלַת בְּהֵמָה, 
וְאוֹמֵר: 
"אִם טָמֵא הָיִיתִי, 
הַחַטָּאת מֵחוֹבָתִי וְהָעוֹלָה נְדָבָה, 
וְאִם טָהוֹר הָיִיתִי, 
הָעוֹלָה מֵחוֹבָתִי וְהַחַטָּאת בְּסָפֵק." 
וְסוֹפֵר שְׁלוֹשִׁים יוֹם, 
וּמֵבִיא קָרְבַּן טַהֲרָה, 

<small>ה</small>
וְאוֹמֵר: 
"אִם טָמֵא הָיִיתִי, 
הָעוֹלָה הָרִאשׁוֹנָה נְדָבָה וְזוֹ חוֹבָה. 
אִם טָהוֹר הָיִיתִי, 
הָעוֹלָה הָרִאשׁוֹנָה חוֹבָה וְזוֹ נְדָבָה, 
וְזֶה שְׁאָר קָרְבָּנִי."  
אָמַר רְבִּי יוֹסֵה: 
יְהוֹשֻׁעַ! 
נִמְצָא זֶה מֵבִיא קָרְבְּנוֹתָיו מְחֻצִּים! 
אֲבָל הוֹדוּ חֲכָמִים לְדִבְרֵי בֶן זוֹמָה. 

<small>ו</small>
נָזִיר שֶׁהָיָה טָמֵא בְסָפֵק וּמֻחֲלָט בְּסָפֵק, 
אוֹכֵל בַּקָּדָשִׁים לְאַחַר שִׁשִּׁים יוֹם, 
וְשׁוֹתֶה בַיַּיִן וּמִטַּמֵּא לַמֵּתִים 
לְאַחַר מֵאָה וְעֶשְׂרִים יוֹם, 
שֶׁתִּגְלַחַת הַנֶּגַע דּוֹחָה תִגְלַחַת הַנָּזִיר, 
בִּזְמַן שֶׁהִיא וַדַּי, 
אֲבָל בִּזְמַן שֶׁהִיא סָפֵק, אֵינָה דּוֹחָה. 





Chapter 9

<small>א</small>
הַגּוֹיִם אֵין לָהֶם נְזִירוּת.  
נָשִׁים וַעֲבָדִים, יֵשׁ לָהֶם נְזִירוּת.  
חֹמֶר בַּנָּשִׁים מִבָּעֲבָדִים, 
שֶׁהוּא כוֹפֵף אֶת עַבְדּוֹ, 
וְאֵינוּ כוֹפֵף אֶת אִשְׁתּוֹ.  
חֹמֶר בָּעֲבָדִים מִבַּנָּשִׁים, 
שֶׁהוּא מֵפֵר נִדְרֵי אִשְׁתּוֹ, 
וְאֵינוּ מֵפֵר נִדְרֵי עַבְדּוֹ.  
הֵפֵר לְאִשְׁתּוֹ, 
הֵפֵר לָהּ עוֹלָמִית.  
הֵפֵר לְעַבְדּוֹ, 
יָצָא לְחֵרוּת, מַשְׁלִים אֶת נְזִירוּתוֹ.  
עָבַר מִכְּנֶגֶד פָּנָיו, 
רְבִּי מֵאִיר אוֹמֵר: 
לֹא יִשְׁתֶּה. 
וּרְבִּי יוֹסֵה אוֹמֵר: 
יִשְׁתֶּה. 

<small>ב</small>
נָזִיר שֶׁגִּלַּח וְנוֹדַע שֶׁהָיָה טָמֵא, 
אִם טֻמְאָה יְדוּעָה, סוֹתֵר, 
וְאִם טֻמְאַת הַתְּהוֹם, אֵינוּ סוֹתֵר.  
אִם עַד שֶׁלֹּא גִלַּח, 
בֵּין כָּךְ וּבֵין כָּךְ, סוֹתֵר.  
כֵּיצַד? 
יָרַד לִטְבּוֹל בַּמְּעָרָה, 
וְנִמְצָא מֵת צָף עַל פִּי הַמְּעָרָה, טָמֵא. 
נִמְצָא מְשֻׁקָּע בְּקַרְקַע הַמְּעָרָה, 
יָרַד לְהָקֵר, טָהוֹר, 
לִטַּהֵר מִטֻּמְאַת הַמֵּת, טָמֵא, 
שֶׁחֶזְקַת הַטָּמֵא, טָמֵא, 
וְחֶזְקַת הַטָּהוֹר, טָהוֹר, 
שֶׁרַגְלַיִם לַדָּבָר. 
&lt;הֲלָכָה הַמּוֹצֵא ובתריה כל ספק ובתריה&gt; 

<small>ד</small>
הַמּוֹצֵא מֵת כַּתְּחִלָּה, וּמֻשְׁכָּב כְּדַרְכּוֹ, 
נוֹטְלוֹ וְאֶת תְּבוּסָתוֹ.  
מָצָא שְׁנַיִם, נוֹטְלָן וְאֶת תְּבוּסָתָן.  
מָצָא שְׁלֹשָׁה, 
אִם יֵשׁ בֵּין זֶה לָזֶה מֵאַרְבַּע אַמּוֹת וְעַד שְׁמוֹנֶה, 
כִּמְלוֹא מִטָּה וְקוֹבְרֶיהָ,
הֲרֵי זוֹ שְׁכוּנַת קְבָרוֹת, 
בּוֹדֵק מִמֶּנּוּ וּלְהַלָּן עֶשְׂרִים אַמָּה.  
מָצָא אֶחָד בְּסוֹף עֶשְׂרִים, 
בּוֹדֵק מִמֶּנּוּ וּלְהַלָּן עֶשְׂרִים אַמָּה, 
שֶׁרַגְלַיִם לַדָּבָר; 
שֶׁאִלּוּ מִתְּחִלָּה מְצָאוֹ, 
הָיָה נוֹטְלוֹ וְאֶת תְּבוּסָתוֹ. 

<small>ג</small>
כָּל סְפֵק נְגָעִים כַּתְּחִלָּה, טָהוֹר, 
עַד שֶׁלֹּא נִזְקַק לַטֻּמְאָה. 
מִשֶּׁנִּזְקַק לַטֻּמְאָה, סְפֵקוֹ טָמֵא.  
בְּשֶׁבַע דְּרָכִים בּוֹדְקִים אֶת הַזָּב 
עַד שֶׁלֹּא נִזְקַק לַטֻּמְאָה: &lt;'לַטֻּמְאָה' כתוב על די המגיה על מקום מחוק&gt;
בְּמַאֲכָל, בְּמִשְׁתֶּה, 
בְּמַשָּׂא, בִּקְפִיצָה, 
בְּחֹלִי, וּבְמַרְאֶה, וּבְהִרְהוּר. 
מִשֶּׁנִּזְקַק לַטֻּמְאָה, &lt;'לַטֻּמְאָה' כתוב על די המגיה על מקום מחוק&gt;
אֵין בּוֹדְקִים אוֹתוֹ.  
אָנְסוֹ וּסְפֵקוֹ וְשִׁכְבַת זַרְעוֹ טְמֵאִים, 
שֶׁרַגְלַיִם לַדָּבָר.  

<small>ה</small>
הַמַּכֶּה אֶת חֲבֵרוֹ, וַעֲמָדוּהוּ לַמִּיתָה, 
הֵקֵל מִמַּה שֶּׁהָיָה, 
לְאַחַר מִכֵּן הִכְבִּיד וּמֵת, 
חַיָּב.  
רְבִּי נְחֶמְיָה פוֹטֵר, 
שֶׁרַגְלַיִם לַדָּבָר. 

<small>ו</small>
נָזִיר הָיָה שְׁמוּאֵל, 
כְּדִבְרֵי רְבִּי נְהוֹרַי, שֶׁנֶּאֱמַר: (שמואל א א,יא) 
"וּמוֹרָה לֹא יַעֲלֶה עַל רֹאשׁוֹ"; 
נֶאֱמַר בְּשִׁמְשׁוֹן (שופטים יג,ה) "מוֹרָה", 
וְנֶאֱמַר בִּשְׁמוּאֵל "מוֹרָה", 
מַה מּוֹרָה אֲמוּרָה בְשִׁמְשׁוֹן, נָזִיר, 
אַף מוֹרָה אֲמוּרָה בִשְׁמוּאֵל, נָזִיר.  
אָמַר רְבִּי יוֹסֵה: 
וַהֲלֹא אֵין מוֹרָה אֶלָּא שֶׁלְבָּשָׂר וָדָם? 
אָמַר לוֹ רְבִּי נְהוֹרַי: 
וַהֲלֹא כְבָר נֶאֱמַר: (שמואל א טז,ב) 
"וַיֹּאמֶר שְׁמוּאֵל אֵיךְ אֵלֵךְ וְשָׁמַע שָׁאוּל וַהֲרָגָנִי", 
שֶׁכְּבָר הָיָה עָלָיו מוֹרָא שֶׁלְבָּשָׂר וָדָם.  




