Mishnah Sotah
משנה סוטה
Mishnah based on the Kaufmann manuscript, edited by Dan Be'eri
https://archive.org/details/MishnaCorrectedKaufman00WHOLE

משנה סוטה



Chapter 1

<small>א</small>
הַמְקַנֵּא לְאִשְׁתּוֹ, 
רַבִּי אֱלִיעֶזֶר אוֹמֵר: 
מְקַנֵּא עַל פִּי שְׁנַיִם, 
וּמַשְׁקֶה עַל פִּי עֵד אֶחָד אוֹ עַל פִּי עַצְמוֹ.  
רְבִּי יְהוֹשֻׁעַ אוֹמֵר: 
מְקַנֵּא עַל פִּי שְׁנַיִם, 
וּמַשְׁקֶה עַל פִּי שְׁנַיִם. 

<small>ב</small>
כֵּיצַד הוּא מְקַנֵּא לָהּ? 
אָמַר לָהּ בִּפְנֵי שְׁנַיִם: 
"אַל תְּדַבְּרִי עִם אִישׁ פְּלוֹנִי!" 
וְדִבְּרָה עִמּוֹ, 
עֲדַיִן הִיא מֻתֶּרֶת לְבֵיתָהּ, &lt;אֲדַיִן&gt;
וּמֻתֶּרֶת לֹאכַל בִּתְרוּמָה.  
נִכְנְסָה עִמּוֹ לְבֵית הַסֵּתֶר, וְשָׁהַת כְּדֵי טֻמְאָה, 
אֲסוּרָה לְבֵיתָהּ, 
אֲסוּרָה לֹאכַל בִּתְרוּמָה.  
וְאִם מֵת, חוֹלֶצֶת וְלֹא מִתְיַבֶּמֶת. 

<small>ג</small>
אֵלּוּ אֲסוּרוֹת מִלֹּאכַל בִּתְרוּמָה: 
הָאוֹמֶרֶת "טְמֵאָה אֲנִי לָךְ", 
וְשֶׁבָּאוּ לָהּ עֵדִים שֶׁהִיא טְמֵאָה, 
וְהָאוֹמֶרֶת "אֵינִי שׁוֹתָה", 
וְשֶׁבַּעְלָהּ אֵינוּ רוֹצֶה לְהַשְׁקוֹתָהּ, 
וְשֶׁבַּעְלָהּ בָּא עָלֶיהָ בַדֶּרֶךְ.  
כֵּיצַד הוּא עוֹשֶׂה לָהּ? 
מוֹלִיכָהּ לְבֵית דִּין שֶׁבְּאוֹתוֹ הַמָּקוֹם, 
וּמוֹסְרִין לוֹ שְׁנֵי תַלְמִידֵי חֲכָמִים, 
שֶׁמֵּא יָבוֹא עָלֶיהָ בַדֶּרֶךְ. 
רְבִּי יְהוּדָה אוֹמֵר: 
בַּעְלָהּ נֶאֱמָן עָלֶיהָ. 

<small>ד</small>
הָיוּ מַעֲלִין אוֹתָהּ לְבֵית דִּין הַגָּדוֹל שֶׁבִּירוּשָׁלַיִם, 
וּמְאַיְּמִים עָלֶיהָ כְּדֶרֶךְ שֶׁהֵן מְאַיְּמִים עַל עֵדֵי נְפָשׁוֹת, 
וְאוֹמֵר לָהּ: 
"בִּתִּי! הַרְבֵּה יַיִן עוֹשֶׂה, 
הַרְבֵּה שְׂחוֹק עוֹשֶׂה, 
הַרְבֵּה יַלְדוּת עוֹשָׂה, &lt;עוֹשֶׂה&gt;
הַרְבֵּה שְׁכֵנִים הָרָעִים עוֹשִׂים. 
אַל תַּעֲשִׂי לִשְׁמוֹ הַגָּדוֹל שֶׁנִּכְתַּב בִּקְדֻשָּׁה, 
שֶׁיִּמָּחֶה עַל הַמַּיִם!"  
וְאוֹמְרִין לְפָנֶיהָ דְבָרִין שֶׁאֵינָה כְדַי לְשָׁמְעָן, 
הִיא וְכָל מִשְׁפַּחַת בֵּית אָבִיהָ. 

<small>ה</small>
אִם אָמְרָה "טְמֵאָה אָנִי", 
שׁוֹבֶרֶת כְּתֻבָּתָהּ וְיוֹצָא.  
וְאִם אָמְרָה "טְהוֹרָה אָנִי", 
מַעֲלִין אוֹתָהּ לְשַׁעֲרֵי מִזְרָח, לְשַׁעֲרֵי נִיקָנוֹר, 
שֶׁשָּׁם מַשְׁקִים אֶת הַסּוֹטוֹת, 
וּמְטַהֲרִין אֶת הַיּוֹלְדוֹת, 
וּמְטַהֲרִין אֶת הַמְצֹרָעִים.  
וְכֹהֵן אוֹחֵז בִּבְגָדֶיהָ, 
אִם נִקְרָעוּ, נִקְרָעוּ, 
אִם נִפְרָמוּ, נִפְרָמוּ, 
עַד שֶׁהוּא מְגַלֶּה אֶת לִבָּהּ, 
וְסוֹתֵר אֶת שְׂעָרָהּ. &lt;סְעָרָהּ&gt; 
רְבִּי יְהוּדָה אוֹמֵר: 
אִם הָיָה לִבָּהּ נָאֶה, 
לֹא הָיָה מְגַלֵּהוּ; 
וְאִם הָיָה שְׂעָרָהּ נָאֶה, &lt;סְעָרָהּ&gt;
לֹא הָיָה סוֹתְרוֹ.  

<small>ו</small>
הָיְתָה מְכֻסָּה בִלְבָנִים, 
מְכַסָּהּ בִּשְׁחוֹרִים; 
הָיוּ עָלֶיהָ כְלֵי זָהָב קְטַלָּיוֹת, נְזָמִים וְטַבָּעוֹת, 
מַעֲבִירִים מִמֶּנָּה, כְּדֵי לְנַוְּלָהּ.  
וְאַחַר כָּךְ מֵבִיא חֶבֶל מִצְרִי, 
וְקוֹשְׁרוֹ לְמַעְלָה מִדַּדֶּיהָ.  
וְכָל הָרוֹצֶה לִרְאוֹת בָּא וְרוֹאֶה, 
חוּץ מֵעֲבָדֶיהָ וְשִׁפְחוֹתֶיהָ, 
מִפְּנֵי שֶׁלִּבָּהּ גַּס בָּהֶן.  
וּשְׁאָר כָּל הַנָּשִׁים מֻתָּרוֹת לִרְאוֹתָהּ, 
שֶׁנֶּאֱמַר: (יחזקאל כג,מח) 
"וְנִוַּסְּרוּ כָל הַנָּשִׁים, וְלֹא תַעֲשֶׂינָה כְזִמַּתְכֶנָה". &lt;וניסרו&gt;

<small>ז</small>
בַּמִּדָּה שֶׁאָדָם מוֹדֵד, בָּהּ מוֹדְדִין לוֹ.  
הִיא קִשְּׁטָה אֶת עַצְמָהּ לַעֲבֵרָה, 
וְהַמָּקוֹם נִוְּלָהּ.  
הִיא גִּלְּתָה אֶת עַצְמָהּ, 
וְהַמָּקוֹם גִּלָּה עָלֶיהָ.  
יָרֵךְ הִתְחִילָה בַעֲבֵרָה תְחִלָּה, 
וְאַחַר כָּךְ הַבֶּטֶן, 
לְפִיכָךְ תִּלְקֶה הַיָּרֵךְ תְּחִלָּה, 
וְאַחַר כָּךְ הַבֶּטֶן.  
וּשְׁאָר כָּל הַגּוּף לֹא פָלֵט. 

<small>ח</small>
שִׁמְשׁוֹן הָלַךְ אַחֲרֵי עֵינָיו, 
לְפִיכָךְ נִקְּרוּ פְלִשְׁתִּים אֶת עֵינָיו. 
אַבְשָׁלוֹם נִתְנַוָּה בִשְׂעָרוֹ, 
לְפִיכָךְ נִתְלָה בִשְׂעָרוֹ. 
וּלְפִי שֶׁבָּא עַל עֶשֶׂר פִּילַגְשֵׁי אָבִיו, 
לְפִיכָךְ נִתְּנוּ בוֹ עֶשֶׂר לוֹנְכִיּוֹת, 
שֶׁנֶּאֱמַר: (שמואל ב יח, טו) 
"וַיָּסֹבּוּ עֲשָׂרָה אֲנָשִׁים נשְׂאֵי כְלֵי יוֹאָב, 
וַיַּכּוּ אֶת אַבְשָׁלוֹם וַיְמִתֻהוּ." 
וּלְפִי שֶׁגָּנַב שְׁלֹשָׁה גְּנֵבוֹת, 
לֵב אָבִיו, וְלֵב בֵּית דִּין, וְלֵב אַנְשֵׁי יִשְׂרָאֵל, 
לְפִיכָךְ נִתְקְעוּ בוֹ שְׁלֹשָׁה שְׁבָטִים, 
שֶׁנֶּאֱמַר: (שמואל ב יח,יד) 
"וַיִּקַּח שְׁלֹשָׁה שְׁבָטִים בְּכַפּוֹ, 
וַיִּתְקָעֵם בְּלֵב אַבְשָׁלוֹם, 
עוֹדֶנּוּ חַי בְּלֵב הָאֵלָה." 

[<small>ט</small>]
וְכֵן לְעִנְיַן הַטּוֹבָה: 
מִרְיָם הִמְתִּינָה לְמֹשֶׁה שָׁעָה אַחַת, 
שֶׁנֶּאֱמַר: (שמות ב,ד) 
"וַתֵּתַצַּב אֲחֹתוֹ מֵרָחֹק לְדֵעָה מַה יֵּעָשֶׂה לוֹ."
לְפִיכָךְ נִתְעַכְּבוּ לָהּ יִשְׂרָאֵל שִׁבְעַת יָמִים בַּמִּדְבָּר, 
שֶׁנֶּאֱמַר: (במדבר יב,טו) 
"וְהָעָם לֹא נָסַע עַד הֵאָסֵף מִרְיָם".  

<small>י</small>
יוֹסֵף זָכָה לִקְבּוֹר אֶת אָבִיו, 
וְאֵין בְּאֶחָיו גָּדוֹל מִמֶּנּוּ, שֶׁנֶּאֱמַר: (בראשית נ,ז;ט) 
"וַיַּעַל יוֹסֵף לִקְבּוֹר אֶת אָבִיו".  
"וַיַּעַל עִמּוֹ גַם רֶכֶב גַּם פָּרָשִׁים, 
וַיְהִי הַמַּחֲנֶה כָּבֵד מְאֹד". 
מִי לָנוּ גָדוֹל מִיּוֹסֵף, &lt;'מיוסף' מחוק, מוחלף ב- מִמֹּשֶׁה&gt;
שֶׁלֹּא נִתְעַסַּק בּוֹ אֶלָּא מֹשֶׁה?  
וּמֹשֶׁה זָכָה בְעַצְמוֹת יוֹסֵף, 
וְאֵין בְּיִשְׂרָאֵל גָּדוֹל מִמֶּנּוּ, שֶׁנֶּאֱמַר: (שמות יג,יט) 
"וַיִּקַּח מֹשֶׁה אֶת עַצְמוֹת יוֹסֵף עִמּוֹ". 
וּמִי לָנוּ גָדוֹל מִמֹּשֶׁה, 
שֶׁלֹּא נִתְעַסַּק בּוֹ אֶלָּא הַמָּקוֹם בָּרוּךְ הוּא, 
שֶׁנֶּאֱמַר: (דברים לד,ו) 
"וַיִּקְבֹּר אֹתוֹ בַגַּי בְּאֶרֶץ מוֹאָב מוּל בֵּית פְּעוֹר, 
וְלֹא יָדַע אִישׁ אֶת קְבֻרָתוֹ עַד הַיּוֹם הַזֶּה." 
וְלֹא עַל מֹשֶׁה בִלְבַד אָמְרוּ, 
אֶלָּא בְכָל הַצַּדִּיקִים, שֶׁנֶּאֱמַר: (ישעיה נח,ח) 
"וְהָלַךְ לְפָנֶיךָ צִדְקֶךָ כְבוֹד יי יַאַסְפֶךָ". 





Chapter 2

<small>א</small>
הָיָה מֵבִיא אֶת מִנְחָתָהּ בִּקְפֵּיפָה מִצְרִית, &lt;בקפיפא&gt;
וְנוֹתְנָהּ עַל יָדֶיהָ, כְּדֵי לְיַגְּעָהּ.  
כָּל הַמְּנָחוֹת, 
תְּחִלָּתָן וְסוֹפָן בִּכְלֵי שָׁרֵת, 
וְזוֹ, 
תְּחִלָּתָהּ בִּקְפֵּיפָה מִצְרִית וְסוֹפָהּ בִּכְלֵי שָׁרֵת. &lt;בקפיפא&gt; 
כָּל הַמְּנָחוֹת טְעוּנוֹת שֶׁמֶן וּלְבוֹנָה, 
וָזוֹ אֵינָה טְעוּנָה לֹא שֶׁמֶן וְלֹא לְבוֹנָה.  
כָּל הַמְּנָחוֹת בָּאוֹת מִן הַחִטִּין, 
וָזוֹ אֵינָה בָאָה אֶלָּא מִן הַשְּׂעוֹרִים.  
מִנְחַת הָעֹמֶר, 
אַף עַל פִּי שֶׁהִיא בָאָה מִן הַשְּׂעוֹרִים, 
וְהִיא הָיְתָה בָאָה גֶרֶשׁ; 
וְזוֹ הָיְתָה בָאָה קֶמַח.  
רַבָּן גַּמְלִיאֵל אוֹמֵר: 
כַּשֵּׁם שֶׁמַּעֲשֶׂיהָ מַעֲשֵׂה בְהֵמָה, 
כָּךְ קָרְבָּנָהּ מַאֲכַל בְּהֵמָה. 

<small>ב</small>
הָיָה מֵבִיא פִייָלִי שֶׁלְּחֶרֶס חֲדָשָׁה, 
וְנוֹתֵן לְתוֹכָהּ חֲצִי לֹג מַיִם מִן הַכִּיּוֹר. 
רְבִּי יְהוּדָה אוֹמֵר: 
רְבִיעִית. 
כַּשֵּׁם שֶׁהוּא מְמַעֵט בִּכְתָב, 
כָּךְ הוּא מְמַעֵט בַּמַּיִם.  
נִכְנַס לַהֵיכָל וּפָנָה לִימִינוֹ, 
וּמָקוֹם הָיָה שָׁם אַמָּה עַל אַמָּה, 
וְטַבְלָה שֶׁלַּשַּׁיִשׁ וְטַבַּעַת הָיְתָה קְבוּעָה בָהּ. 
כְּשֶׁהוּא מַגְבִּיהָהּ, נוֹטֵל עָפָר מִתַּחְתֶּיהָ, 
וְנוֹתֵן כְּדֵי שֶׁיֵּרָאֶה עַל פְּנֵי הַמַּיִם, שֶׁנֶּאֱמַר: (במדבר ה,יז) 
"וּמִן הֶעָפָר אֲשֶׁר יִהְיֶה בְקַרְקַע הַמִּשְׁכָּן 
יִקַּח הַכֹּהֵן, וְנָתַן אֶל הַמָּיִם". 

<small>ג</small>
בָּא לוֹ לִכְתֹּב אֶת הַמְּגִלָּה, 
מֵאֵי זֶה מָקוֹם הוּא כּוֹתֵב? (במדבר ה,יט כ) 
"אִם לֹא שָׁכַב אִישׁ אֹתָךְ, 
וְאִם לֹא שָׂטִית טֻמְאָה תַּחַת אִישֵׁךְ, 
הִנָּקִי מִמֵּי הַמָּרִים הַמְאָרְרִים הָאֵלֶּה. 
וְאַתְּ כִּי שָׂטִית תַּחַת אִישֵׁךְ, וְכִי נִטְמֵאת, 
וַיִּתֵּן אִישׁ בָּךְ אֶת שְׁכָבְתּוֹ מִבַּלְעֲדֵי אִישֵׁךְ." 
וְאֵינוּ כוֹתֵב: (במדבר ה,כא) 
"וְהִשְׁבִּיעַ הַכֹּהֵן אֶת הָאִשָּׁה בִּשְׁבֻעַת הָאָלָה, 
וְאָמַר הַכֹּהֵן לָאִשָּׁה", 
וְכוֹתֵב: (במדבר ה,כא-כב) 
"יִתֵּן יי אוֹתָךְ לְאָלָה וְלִשְׁבֻעָה בְּתוֹךְ עַמֵּךְ, 
בְּתֵת יי אֶת יְרֵכֵךְ נֹפֶלֶת וְאֶת בִּטְנֵךְ צָבָה. 
וּבָאוּ הַמַּיִם הַמְאָרְרִים הָאֵלֶּה בְמֵעַיִךְ 
לַצְבּוֹת בֶּטֶן וְלַנְפִּל יָרֵךְ", 
וְאֵינוּ כוֹתֵב: (במדבר ה,כב)
"וְאָמְרָה הָאִשָּׁה: אָמֵן אָמֵן." 

<small>ד</small>
רְבִּי יוֹסֵה אוֹמֵר: 
לֹא הָיָה מַפְסִיק.  
רְבִּי יְהוּדָה אוֹמֵר: 
כָּל עַצְמוֹ אֵינוּ כוֹתֵב אֶלָּא: 
"יִתֵּן יי אוֹתָךְ לְאָלָה וְלִשְׁבֻעָה בְּתוֹךְ עַמֵּךְ, 
בְּתֵת יי אֶת יְרֵכֵךְ נֹפֶלֶת וְאֶת בִּטְנֵךְ צָבָה. 
וּבָאוּ הַמַּיִם הַמְאָרְרִים הָאֵלֶּה בְמֵעַיִךְ 
לַצְבּוֹת בֶּטֶן וְלַנְפִּל יָרֵךְ", 
וְאֵינוּ כוֹתֵב: (במדבר ה,כב)
"וְאָמְרָה הָאִשָּׁה: אָמֵן אָמֵן." 

<small>ה</small>
אֵינוּ כוֹתֵב לֹא עַל הַלּוּחַ, 
וְלֹא עַל הַנְּיָר וְלֹא עַל הַדִּפְתְּרָא, 
אֶלָּא בַמְּגִלָּה, שֶׁנֶּאֱמַר (במדבר ה,כג) "בַּסֵּפֶר".  
וְאֵינוּ כוֹתֵב לֹא בְקוֹמוֹס וְלֹא בִקְלָקַנְתּוֹס, 
וְלֹא בְכָל דָּבָר שֶׁהוּא רוֹשֵׁם, 
אֶלָּא בַדְּיוֹ, שֶׁנֶּאֱמַר "וּמָחָה", 
כְּתָב שֶׁהוּא יָכוֹל לְהִמָּחוֹת. 

<small>ו</small>
וְלָמָּה הִיא אוֹמֶרֶת "אָמֵן"? 
"אָמֵן" עַל הָאָלָה, 
"אָמֵן" עַל הַשְּׁבוּעָה, 
"אָמֵן" מֵאִישׁ זֶה, 
"אָמֵן" מֵאִישׁ אַחֵר, 
"אָמֵן" שֶׁלֹּא נִטְמֵאתִי, וְאִם נִטְמֵאתִי יָבֹאוּ בִי.  
"אָמֵן" שֶׁלֹּא שָׂטִיתִי אֲרוּסָה וּנְשׁוּאָה, &lt;סטיתי&gt;
וְשׁוֹמֶרֶת יָבָם וּכְנוּסָה. 
רְבִּי מֵאִיר אוֹמֵר: 
"אָמֵן" שֶׁלֹּא נִטְמֵיתִי, 
וְ"אָמֵן" שֶׁלֹּא אֶטָּמֵא. 

<small>ז</small>
הַכֹּל שָׁוִים שֶׁאֵינוּ מַתְנֶה עִמָּהּ קֹדֶם לְשֶׁנִּתְאָרְסָה, 
וְלֹא מִשֶּׁנִּתְאָרְסָה. &lt;מי שנתארסה&gt; 
נִסְתְּרָה לְאַחֵר וְנִטַּמַּאת וְאַחַר כָּךְ הֶחְזִירָהּ, 
לֹא הָיָה מַתְנֶה עִמָּהּ.  
זֶה הַכְּלָל: 
כָּל שֶׁתִּבָּעֵל, לֹא תְהֵא אֲסוּרָה לוֹ, 
לֹא הָיָה מַתְנֶה עִמָּהּ. 





Chapter 3

<small>א</small>
הָיָה נוֹטֵל אֶת מִנְחָתָהּ מִתּוֹךְ קְפֵיפָה מִצְרִית, 
וְנוֹתְנָהּ בִּכְלֵי שָׁרֵת, 
וְנוֹתְנָהּ עַל יָדֶיהָ, 
וְכֹהֵן מַנִּיחַ אֶת יָדוֹ תַּחְתֶּיהָ וּמְנִיפָהּ. 

הֵנִיף וְהִגִּישׁ, 
קָמַץ וְהִקְטִיר, 
וְהַשְּׁאָר נֶאֱכָל לַכֹּהֲנִים.  

<small>ב</small>
הָיָה מַשְׁקָהּ, וְאַחַר כָּךְ מַקְרִיב אֶת מִנְחָתָהּ.  
רְבִּי שִׁמְעוֹן אוֹמֵר: 
מַקְרִיב אֶת מִנְחָתָהּ, וְאַחַר כָּךְ מַשְׁקָהּ, 
שֶׁנֶּאֱמַר: (במדבר ה,כו) 
"וְאַחַר יַשְׁקֶה אֶת הָאִשָּׁה אֶת הַמַּיִם".  
אִם הִשְׁקָהּ וְאַחַר כָּךְ הִקְרִיב אֶת מִנְחָתָהּ, 
כְּשֵׁרָה. 

<small>ג</small>
עַד שֶׁלֹּא נִמְחָקָה הַמְּגִלָּה אָמְרָה "אֵינִי שׁוֹתָה", 
מְגִלָּתָהּ נִגְנֶזֶת, וּמִנְחָתָהּ מִתְפַּזֶּרֶת עַל הַדֶּשֶׁן. 
אֵין מְגִלָּתָהּ כְּשֵׁרָה לְהַשְׁקוֹת בָּהּ סוֹטָה אַחֶרֶת. &lt;שוטה&gt; 
נִמְחָקָה הַמְּגִלָּה וְאָמְרָה "טְמֵאָה אָנִי", 
הַמַּיִם נִשְׁפָּכִים וּמִנְחָתָהּ מִתְפַּזֶּרֶת עַל הַדֶּשֶׁן.  
נִמְחָקָה הַמְּגִלָּה, אָמְרָה "אֵינִי שׁוֹתָה", 
מְעַרְעֲרִים אוֹתָהּ וּמַשְׁקִין אוֹתָהּ עַל כָּרְחָהּ. 

<small>ד</small>
אֵינָה מַסְפֶּקֶת לִשְׁתּוֹת, 
עַד שֶׁפָּנֶיהָ מוֹרִיקוֹת וְעֵינֶיהָ בוֹלְטוֹת, 
וְהִיא מִתְמַלָּא גִּידִים, 
וְהֵן אוֹמְרִין: 
"הוֹצִיאוּהָ, הוֹצִיאוּהָ!" 
שֶׁלֹּא תְטַמֵּא אֶת הָעֲזָרָה.  
אִם יֶשׁ לָהּ זְכוּת, הָיְתָה תוֹלָה לָהּ.  
יֵשׁ זְכוּת תּוֹלָה שָׁנָה אַחַת, 
יֵשׁ זְכוּת תּוֹלָה שְׁתֵּי שָׁנִים, 
יֵשׁ זְכוּת תּוֹלָה שָׁלוֹשׁ שָׁנִים.  
מִכָּן אָמַר בֶּן עַזַּי: 
חַיָּב אָדָם לְלַמֵּד אֶת בִּתּוֹ תוֹרָה, 
שֶׁאִם תִּשְׁתֶּה תֵדַע שֶׁהַזְּכוּת תּוֹלָה לָהּ.  
רְבִּי אֱלִיעֶזֶר אוֹמֵר: 
הַמְלַמֵּד אֶת בִּתּוֹ תוֹרָה, מְלַמְּדָהּ תִּפְלוּת.  
רְבִּי יְהוֹשֻׁעַ אוֹמֵר: 
רוֹצָה אִשָּׁה בְקַב וְתִפְלוּת מִתִּשְׁעָה קַבִּין וּפְרִישׁוּת.  
הוּא הָיָה אוֹמֵר: 
חָסִיד שׁוֹטֶה, רָשָׁע עָרוּם, 
אִשָּׁה פְרוּשָׁה, מַכּוֹת פְּרוּשִׁין, 
הֲרֵי אֵלּוּ מְכַלֵּי עוֹלָם. 

<small>ה</small>
רְבִּי שִׁמְעוֹן אוֹמֵר: 
אֵין זְכוּת תּוֹלָה בַּמַּיִם הַמְאָרְרִים. 
וְאִם אַתָּה אוֹמֵר שֶׁהַזְּכוּת תּוֹלָה בַּמַּיִם הַמְאָרְרִים, 
מַדְהֶה אַתָּה אֶת הַמַּיִם בִּפְנֵי כָל הַנָּשִׁים הַשּׁוֹתוֹת, 
וּמוֹצִיא אַתָּה שֵׁם רַע עַל הַטְּהוֹרוֹת שֶׁשָּׁתוּ, 
שֶׁיֹּאמְרוּ: 
טְמֵאוֹת הָיוּ, אֶלָּא שֶׁתָּלַת לָהֶן זְכוּת. &lt;להם&gt; 

<small>ו</small>
רְבִּי אוֹמֵר: 
הַזְּכוּת תּוֹלָה בַּמַּיִם הַמְאָרְרִים, 
וְאֵינָה יוֹלֶדֶת וְאֵינָה מַשְׁבַּחַת, 
אֶלָּא מִתְנַוְּנָה וְהוֹלֶכֶת, 
וְסוֹפָהּ שֶׁהִיא מֵתָה בְאוֹתָהּ מִיתָה. 

<small>ז</small>
נִטַּמַּאת מִנְחָתָהּ עַד שֶׁלֹּא קָדְשָׁה בַכֶּלִי, 
הֲרֵי הִיא כְכָל הַמְּנָחוֹת, תִּפָּדֶה. 
וּמִשֶּׁקָּדְשָׂה בַכֶּלִי, 
הֲרֵי הִיא כְכָל הַמְּנָחוֹת, תִּשָּׂרֵף.  
אֵלּוּ שֶׁמִּנְחוֹתֵיהֶם נִשְׂרָפוֹת: &lt;אֶלָּא&gt;
הָאוֹמֶרֶת "טְמֵאָה אֲנִי לָךְ", 
וְשֶׁבָּאוּ לָהּ עֵדִים שֶׁהִיא טְמֵאָה, 
הָאוֹמֶרֶת "אֵינִי שׁוֹתָה", 
וְשֶׁבַּעְלָהּ אֵינוּ רוֹצֶה לְהַשְׁקוֹתָהּ, 
וְשֶׁבַּעְלָהּ בְּעָלָהּ בַּדֶּרֶךְ, 
וְכָל הַנְּשׁוּאוֹת לַכֹּהֲנִים, 
מִנְחוֹתֵיהֶם נִשְׂרָפוֹת. 

<small>ח</small>
בַּת יִשְׂרָאֵל שֶׁנִּשֵּׂאת לַכֹּהֵן, 
מִנְחָתָהּ נִשְׂרֶפֶת.  
וְכֹהֶנֶת שֶׁנִּשֵּׂאת לְיִשְׂרָאֵל, 
מִנְחָתָהּ נֶאֱכֶלֶת.  
מַה בֵּין כֹּהֵן לְכֹהֶנֶת? 
מִנְחַת כֹּהֶנֶת נֶאֱכֶלֶת, 
מִנְחַת כֹּהֵן אֵינָה נֶאֱכֶלֶת. 
כֹּהֶנֶת מִתְחַלֶּלֶת, 
וְכֹהֵן אֵינוּ מִתְחַלֵּל. 
כֹּהֶנֶת מִטַּמָּא לַמֵּתִים, 
וְכֹהֵן אֵינוּ מִטַּמֵּא לַמֵּתִים. 
כֹּהֵן אוֹכֵל בְּקָדְשֵׁי קָדָשִׁים, 
וְאֵין כֹּהֶנֶת אוֹכֶלֶת בְּקָדְשֵׁי קָדָשִׁים. 

<small>ט</small>
מַה בֵּין הָאִישׁ לָאִשָּׁה? 
הָאִישׁ פּוֹרֵעַ וּפוֹרֵם, 
וְאֵין הָאִשָּׁה פוֹרַעַת וּפוֹרֶמֶת. 
הָאִישׁ מַדִּיר אֶת בְּנוֹ בַנָּזִיר, 
וְאֵין הָאִשָּׁה מַדֶּרֶת אֶת בְּנָהּ בַּנָּזִיר. 
הָאִישׁ מְגַלֵּחַ עַל נְזִירוּת אָבִיו, 
וְאֵין הָאִשָּׁה מְגַלַּחַת עַל נְזִירוּת אָבִיהָ. 
הָאִישׁ מְקַדֵּשׁ אֶת בִּתּוֹ, 
וְאֵין הָאִשָּׁה מְקַדֶּשֶׁת אֶת בִּתָּהּ. 
הָאִישׁ מוֹכֵר אֶת בִּתּוֹ, 
וְאֵין הָאִשָּׁה מוֹכֶרֶת אֶת בִּתָּהּ. 
הָאִישׁ נִסְקָל עָרֹם, 
וְאֵין הָאִשָּׁה נִסְקֶלֶת עֲרֻמָּה. 
הָאִישׁ נִתְלֶה, 
וְאֵין הָאִשָּׁה נִתְלֵית. 
הָאִישׁ נִמְכָּר בִּגְנֵבָתוֹ, 
וְאֵין הָאִשָּׁה נִמְכֶּרֶת בִּגְנֵבָתָהּ. 





Chapter 4

<small>א</small>
אֲרוּסָה וְשׁוֹמֶרֶת יָבָם, 
לֹא שׁוֹתָה וְלֹא נוֹטֶלֶת כְּתֻבָּה, שֶׁנֶּאֱמַר: (במדבר ה,כט) 
"אֲשֶׁר תִּשְׂטֶה אִשָּׁה תַחַת אִישָׁהּ", 
פְּרָט לַאֲרוּסָה וּלְשׁוֹמֶרֶת יָבָם.  

<small>ב</small>
אַלְמָנָה לְכֹהֵן גָּדוֹל, 
גְּרוּשָׁה וַחֲלוּצָה לְכֹהֵן הֶדְיוֹט, 
מַמְזֶרֶת וּנְתִינָה לְיִשְׂרָאֵל, 
וּבַת יִשְׂרָאֵל לַמַּמְזֵר וְלַנָּתִין, 
לֹא שׁוֹתָה וְלֹא נוֹטֶלֶת כְּתֻבָּה. 

<small>ג</small>
אֵלּוּ לֹא שׁוֹתוֹת וְלֹא נוֹטְלוֹת כְּתֻבָּה: 
הָאוֹמֶרֶת "טְמֵאָה אֲנִי לָךְ", 
וְשֶׁבָּאוּ לָהּ עֵדִים שֶׁהִיא טְמֵאָה, 
הָאוֹמֶרֶת "אֵינִי שׁוֹתָה". 
וְאָמַר בַּעְלָהּ "אֵינִי מַשְׁקָהּ", 
וְשֶׁבַּעְלָהּ בְּעָלָהּ בַּדֶּרֶךְ, 
נוֹטֶלֶת כְּתֻבָּתָהּ וְלֹא שׁוֹתָה.  
מֵתוּ בַעְלֵיהֶן עַד שֶׁלֹּא יִשְׁתּוּ, 
בֵּית שַׁמַּי אוֹמְרִים: 
נוֹטְלוֹת כְּתֻבָּה וְלֹא שׁוֹתוֹת. 
וּבֵית הֶלֵּל אוֹמְרִים: 
לֹא שׁוֹתוֹת וְלֹא נוֹטְלוֹת כְּתֻבָּה. 

<small>ד</small>
מְעֻבֶּרֶת חֲבֵרוֹ וּמֵינֶקֶת חֲבֵרוֹ, 
לֹא שׁוֹתָה וְלֹא נוֹטֶלֶת כְּתֻבָּה.  
דִּבְרֵי רְבִּי מֵאִיר.  
וַחֲכָמִים אוֹמְרִים: 
יָכוֹל הוּא לְהַפְרִישָׁהּ וְלַחְזִירָהּ לְאַחַר זְמַן.  
אַיְלוֹנִית וּזְקֵנָה וְשֶׁאֵינָהּ רְאוּיָה לֵילֵד, 
לֹא שׁוֹתָה וְלֹא נוֹטֶלֶת כְּתֻבָּה.  
רְבִּי אֶלְעָזָר אוֹמֵר: 
יָכוֹל הוּא לִשָּׂא אִשָּׁה אַחֶרֶת, 
וְלִפְרוֹת וְלִרְבּוֹת מִמֶּנָּה.  
וּשְׁאָר כָּל הַנָּשִׁים, 
אוֹ שׁוֹתוֹת, אוֹ לֹא נוֹטְלוֹת כְּתֻבָּה. 

<small>ה</small>
אֵשֶׁת כֹּהֵן שׁוֹתָה וּמֻתֶּרֶת לְבַעְלָהּ.  
אֵשֶׁת סָרִיס שׁוֹתָה.  
עַל יְדֵי כָל הָעֲרָיוֹת וּמְקַנִּים, 
חוּץ מִן הַקָּטָן וּמִמִּי שֶׁאֵינוּ אִישׁ. 

<small>ו</small>
וְאֵלּוּ שֶׁבֵּית דִּין מְקַנִּים לָהֶם: 
מִי שֶׁנִּתְחָרַשׁ בַּעְלָהּ, אוֹ נִשְׁטָה, 
אוֹ שֶׁהָיָה חָבוּשׁ בְּבֵית הָאֲסוּרִים. 
לֹא לְהַשְׁקוֹתָהּ אָמָרוּ, 
אֶלָּא לְפָסְלָהּ מִכְּתֻבָּתָהּ.  
רְבִּי יוֹסֵה אוֹמֵר: 
אַף לְהַשְׁקוֹתָהּ, 
כְּשֶׁיֵּצֵא בַעְלָהּ מִבֵּית הָאֲסוּרִים יַשְׁקֶנָּה. 







Chapter 5

<small>א</small>
כַּשֵּׁם שֶׁהַמַּיִם בּוֹדְקִין אוֹתָהּ, 
כָּךְ בּוֹדְקִין אוֹתוֹ, שֶׁנֶּאֱמַר: (במדבר ה,כב;כז) 
"וּבָאוּ", "וּבָאוּ".  
כַּשֵּׁם שֶׁאֲסוּרָה לַבַּעַל, 
כָּךְ הִיא אֲסוּרָה לַבּוֹעֵל, שֶׁנֶּאֱמַר: (במדבר ה,כז;כט) 
"אִם נִטְמְאָה", "וְנִטְמְאָה".  
דִּבְרֵי רְבִּי עֲקִיבָה.  
אָמַר רְבִּי יְהוֹשֻׁעַ: 
כָּךְ הָיָה דוֹרֵשׁ זְכַרְיָה בֶן הַקַּצָּב.  
רְבִּי אוֹמֵר: 
שְׁנֵי פְעָמִים הָאֲמוּרִים בַּפָּרָשָׁה: 
"אִם נִטְמְאָה", "נִטְמְאָה", 
אֶחָד לַבַּעַל וְאֶחָד לַבּוֹעֵל. 

<small>ב</small>
בּוֹ בַיּוֹם דָּרַשׁ רְבִּי עֲקִיבָה: (ויקרא יא,לג)
"וְכָל כְּלִי חֶרֶשׂ אֲשֶׁר יִפּל מֵהֶם אֶל תּוֹכוֹ, 
כֹּל אֲשֶׁר בְּתוֹכוֹ יִטְמָא." 
אֵינוּ אוֹמֵר 'טָמֵא' אֶלָּא "יִטְמָא", 
לְטַמֵּא אֶת אֲחֵרִים, 
וּלְלַמֵּד עַל כִּכָּר הַשֵּׁנִי שֶׁיְּטַמֵּא אֶת הַשְּׁלִישִׁי.  

<small>ג</small>
אָמַר רְבִּי יְהוֹשֻׁעַ: 
מִי יְגַלֶּה עָפָר מֵעֵינֶיךָ, רַבָּן יוֹחָנָן בֶּן זַכַּי! 
שֶׁהָיִיתָ אוֹמֵר: 
עָתִיד דּוֹר אַחֵר לְטַהֵר אֶת הַכִּכָּר הַשְּׁלִישִׁי, 
שֶׁאֵין לוֹ מִן הַתּוֹרָה, 
וַהֲרֵי עֲקִיבָה תַלְמִידָךְ הֵבִיא לוֹ מִקְרָא מִן הַתּוֹרָה &lt;לִי&gt;
שֶׁהוּא טָמֵא, שֶׁנֶּאֱמַר: (ויקרא יא,לג) 
"כֹּל אֲשֶׁר בְּתוֹכוֹ יִטְמָא". 

<small>ד</small>
בּוֹ בַיּוֹם דָּרַשׁ רְבִּי עֲקִיבָה: (במדבר לה,ה) 
"וּמַדֹּתֶם מִחוּץ לָעִיר אֶת פְּאַת קֵדְמָה, 
אַלְפַּיִם בָּאַמָּה",  
וּמִקְרָא אַחֵר אוֹמֵר: (במדבר לה,ד) 
"מִקִּיר הָעִיר וָחוּצָה, אֶלֶף אַמָּה סָבִיב".  
אֵיפְשָׁר לוֹמַר "אֶלֶף אַמָּה", &lt;בשולים מהוסיף המגיה 'וְאֵי'&gt;
שֶׁכְּבָר נֶאֱמַר "אַלְפַּיִם בָּאַמָּה", 
וְאֵי אֶפְשָׁר לוֹמַר "אַלְפַּיִם בָּאַמָּה", 
שֶׁכְּבָר נֶאֱמַר "אֶלֶף אַמָּה"! 
וְלַמָּה נֶאֱמַר "אֶלֶף אַמָּה",
וְלַמָּה נֶאֱמַר "אַלְפַּיִם בָּאַמָּה"?
אֶלָּא "אֶלֶף אַמָּה", מִגְרָשׁ, 
וְ"אַלְפַּיִם", תְּחוּם שַׁבָּת.  
רְבִּי אֱלִיעֶזֶר בְּנוֹ שֶׁלִּרְבִּי יוֹסֵה הַגָּלִילִי אוֹמֵר: 
"אֶלֶף אַמָּה", מִגְרָשׁ, 
וְ"אַלְפַּיִם", שָׂדוֹת וּכְרָמִים. 

<small>ה</small>
בּוֹ בַיּוֹם דָּרַשׁ רְבִּי עֲקִיבָה: (שמות טו,א) 
"אָז יָשִׁיר מֹשֶׁה וּבְנֵי יִשְׂרָאֵל אֶת הַשִּׁירָה הַזּאת לַיי, 
וַיֹּאמְרוּ לֵאמֹר", 
שֶׁאֵין תַּלְמוּד לוֹמַר "לֵאמֹר", 
וְלָמָּה נֶאֱמַר "לֵאמֹר"? 
אֶלָּא שֶׁהָיוּ יִשְׂרָאֵל עוֹנִין אַחֲרָיו שֶׁלְּמֹשֶׁה 
עַל כָּל דָּבָר וְדָבָר, כְּקוֹרִאין אֶת הַהַלֵּל, (שמות טו,א) 
"אָשִׁירָה לַיי כִּי גָאֹה גָּאָה",
לְכָךְ נֶאֱמַר "לֵאמֹר".  
רְבִּי נְחֶמְיָה אוֹמֵר: 
כְּקוֹרִים אֶת שְׁמַע הָיוּ קוֹרִים, 
לֹא כְּקוֹרִאין אֶת הַהַלֵּל. 

<small>ו</small>
בּוֹ בַיּוֹם דָּרַשׁ רְבִּי יְהוֹשֻׁעַ בֶּן הָרְקָנוֹס, 
שֶׁלֹּא עָבַד אִיּוֹב אֶת הַמָּקוֹם אֶלָּא מֵאַהֲבָה, 
שֶׁנֶּאֱמַר: (איוב יג,טו) 
"הֵן יִקְטְלֵנִי, לוֹ אֲיַחֵל".  
עֲדַיִן הַדָּבָר שָׁקוּל: &lt;אדיין&gt;
לוֹ אֲנִי מְצַפֶּה, אוֹ אֵינִי מְצַפֶּה לוֹ? 
תַּלְמוּד לוֹמַר (איוב כז,ה) 
"עַד אֶגְוַע, לֹא אָסִיר תֻּמָּתִי מִמֶּנִּי", 
לִמֵּד שֶׁמֵּאַהֲבָה עָשָׂה.  

<small>ז</small>
אָמַר רְבִּי יְהוֹשֻׁעַ: 
מִי יְגַלֶּה עָפָר מֵעֵינֶיךָ, רַבָּן יוֹחָנָן בֶּן זַכַּי! 
שֶׁהָיִיתָ דוֹרֵשׁ כָּל יָמֶיךָ, 
שֶׁלֹּא עָבַד אִיּוֹב אֶת הַמָּקוֹם אֶלָּא מִיִּרְאָה, 
שֶׁנֶּאֱמַר: (איוב א,ח) 
"אִישׁ תָּם וְיָשָׁר, יְרֵא אֱלהִים וְסָר מֵרָע", 
וּרְבִּי יְהוֹשֻׁעַ תַּלְמִידָךְ לִמֵּד, 
שֶׁמֵּאַהֲבָה עָשָׂה. 





Chapter 6

<small>א</small>
מִי שֶׁקִּנֵּא לָהּ, 
אֲפִלּוּ שָׁמַע מֵעוֹף הַפּוֹרֵחַ, 
יוֹצִיא וְיִתֵּן כְּתֻבָּה.  
דִּבְרֵי רְבִּי אֱלִיעֶזֶר.  
וּרְבִּי יְהוֹשֻׁעַ אוֹמֵר: 
מִשֶּׁיִּשְׂאוּ וְיִתְּנוּ בָהּ מוּצָרוֹת בִּלְבָנָה. 

<small>ב</small>
אָמַר עֵד אֶחָד: 
"אֲנִי רְאִיתִיהָ שֶׁנִּטַּמַּאת", 
לֹא הָיְתָה שׁוֹתָה.  
וְלֹא עוֹד, אֶלָּא אֲפִלּוּ עֶבֶד, אֲפִלּוּ שִׁפְחָה, 
הֲרֵי אֵלּוּ נֶאֱמָנִים אַף לְפָסְלָהּ מִכְּתֻבָּתָהּ.  
חֲמוֹתָהּ וּבַת חֲמוֹתָהּ, 
וְצָרָתָהּ וִיבִמְתָּהּ וּבַת בַּעְלָהּ, 
הֲרֵי אֵלּוּ נֶאֱמָנוֹת, 
לֹא לְפָסְלָהּ מִכְּתֻבָּתָהּ, אֶלָּא שֶׁלֹּא תִשְׁתֶּה. 

<small>ג</small>
שֶׁהָיָה בַדִּין: 
מָה אִם עֵדוּת הָרִאשׁוֹנָה, 
שֶׁאֵינָהּ אוֹסְרַתָּהּ אִסּוּר עוֹלָם, 
אֵינָה מִתְקַיֶּמֶת בְּפָחוּת מִשְּׁנַיִם, 
עֵדוּת הָאַחֲרוֹנָה, 
שֶׁהִיא אוֹסְרַתָּהּ אִסּוּר עוֹלָם, 
אֵינוּ דִין שֶׁלֹּא תִתְקַיֵּם בְּפָחוּת מִשְּׁנַיִם? 
תַּלְמוּד לוֹמַר: (במדבר ה,יג) 
"וְעֵד אֵין בָּהּ", כָּל שֶׁיֶּשׁ בָּהּ.  

<small>ד</small>
קַל וָחֹמֶר לְעֵדוּת הָרִאשׁוֹנָה מֵעַתָּה: &lt;קול&gt;
מָה אִם עֵדוּת הָאַחֲרוֹנָה, 
שֶׁהִיא אוֹסְרַתָּהּ אִסּוּר עוֹלָם, 
הֲרֵי הִיא מִתְקַיֶּמֶת בְּעֵד אֶחָד, 
עֵדוּת הָרִאשׁוֹנָה, 
שֶׁאֵינָה אוֹסְרַתָּה אִסּוּר עוֹלָם, 
אֵינוּ דִין שֶׁתִּתְקַיֵּם בְּעֵד אֶחָד? 
תַּלְמוּד לוֹמַר (דברים כד,א) 
"כִּי מָצָא בָהּ עֶרְוַת דָּבָר", 
וּלְהַלָּן הוּא אוֹמֵר: (דברים יט,טו) 
"עַל פִּי שְׁנֵי עֵדִים, &lt;"עַל פִּי שְׁנַיִם עֵדִים אוֹ שְׁלֹשָׁה עֵדִים" (דברים יז,ו)&gt;
אוֹ עַל פִּי שְׁלֹשָׁה עֵדִים יָקוּם דָּבָר." 
מַה "דָּבָר" אָמוּר לְּהַלָּן, עַל פִּי שְׁנַיִם עֵדִים, 
אַף "דָּבָר" הָאָמוּר כָּאן, עַל פִּי שְׁנַיִם עֵדִים. 

<small>ה</small>
עֵד אוֹמֵר "נִטַּמַּאת", 
וְעֵד אוֹמֵר "לֹא נִטַּמַּאת", 
אִשָּׁה אוֹמֶרֶת "נִטַּמַּאת", 
וְאִשָּׁה אוֹמֶרֶת "לֹא נִטַּמַּאת", 
הָיְתָה שׁוֹתָה.  
עֵד אוֹמֵר "נִטַּמַּאת", 
וּשְׁנַיִם אוֹמְרִין "לֹא נִטַּמַּאת", 
לֹא הָיְתָה שׁוֹתָה.  
שְׁנַיִם אוֹמְרִים "נִטַּמַּאת", 
וְעֵד אֶחָד אוֹמֵר "לֹא נִטַּמַּאת", 
לֹא הָיְתָה שׁוֹתָה. 





Chapter 7

<small>א</small>
אֵלּוּ נֶאֱמָרִים בִּלְשׁוֹנָם: 
פָּרָשַׁת סוֹטָה, 
וּוִדּוּי מַעֲשֵׂר, 
וְקִרְיַת שְׁמַע, 
וּתְפִלָּה, 
וּבִרְכַּת הַמָּזוֹן, 
וּשְׁבוּעַת הָעֵדוּת, 
וּשְׁבוּעַת הַפִּקָּדוֹן. 

<small>ב</small>
וְאֵלּוּ נֶאֱמָרִים בִּלְשׁוֹן הַקֹּדֶשׁ: 
מִקְרָא הַבִּכּוּרִים, 
וַחֲלִיצָה, 
בְּרָכוֹת וּקְלָלוֹת, 
בִּרְכַּת כֹּהֲנִים, 
וּבִרְכוֹת כֹּהֵן גָּדוֹל, 
וּפָרָשַׁת הַמֶּלֶךְ, 
וּפָרָשַׁת עֶגְלָה עֲרוּפָה, 
וּמְשׁוּחַ הַמִּלְחָמָה &lt;וּמָשׁוּחַ&gt;
בְּשָׁעָה שֶׁהוּא מְדַבֵּר אֶל הָעָם. 

<small>ג</small>
מִקְרָא הַבִּכּוּרִים כֵּיצַד? (דברים כו,ה) 
"וְעָנִיתָ וְאָמַרְתָּ לִפְנֵי יי אֱלהֶיךָ:
אֲרַמִּי אוֹבֵד אָבִי", 
וּלְהַלָּן הוּא אוֹמֵר: (דברים כז,יד) 
"וְעָנוּ הַלְוִיִּם וְאָמְרוּ אֶל כָּל אִישׁ יִשְׂרָאֵל קוֹל רָם".  
מָה עֲנִיָּה אֲמוּרָה לְהַלָּן, בִּלְשׁוֹן הַקֹּדֶשׁ, 
וְאַף כָּן בִּלְשׁוֹן הַקֹּדֶשׁ. 

חֲלִיצָה כֵיצַד? (דברים כה,ט)
"וְעָנְתָה וְאָמְרָה: 
כָּכָה יֵעָשֶׂה לָאִישׁ אֲשֶׁר לֹא יִבְנֶה אֶת בֵּית אָחִיו", 
וּלְהַלָּן הוּא אוֹמֵר: (דברים כז,יד) 
"וְעָנוּ הַלְוִיִּם וְאָמְרוּ 
אֶל כָּל אִישׁ יִשְׂרָאֵל קוֹל רָם". 
מָה עֲנִיָּה אֲמוּרָה לְהַלָּן בִּלְשׁוֹן הַקֹּדֶשׁ, 
וְאַף כָּאן בִּלְשׁוֹן הַקֹּדֶשׁ.  
רְבִּי יְהוּדָה אוֹמֵר: 
"וְעָנְתָה וְאָמְרָה: כָכָה", 
עַד שֶׁתֹּאמַר כַּלָּשׁוֹן הַזֶּה. 

<small>ד</small>
בְּרָכוֹת וּקְלָלוֹת כֵּיצַד? 
כֵּיוָן שֶׁעָבְרוּ יִשְׂרָאֵל אֶת הַיַּרְדֵּן, 
וּבָאוּ לְהַר גְּרִזִּים וּלְהַר עֵיבָל שֶׁבְּשׁוֹמְרוֹן 
וְשֶׁבְּצַד שְׁכֶם, וְשֶׁאֵצֶל אֵלוֹנֵי מוֹרֶה, 
שֶׁנֶּאֱמַר: (דברים יא,ל) 
"הֲלֹא הֵמָּה בְעֵבֶר הַיַּרְדֵּן, אַחֲרֵי דֶּרֶךְ מְבוֹא הַשֶּׁמֶשׁ, 
בְּאֶרֶץ הַכְּנַעֲנִי הַיֹּשֵׁב בָּעֲרָבָה מוּל הַגִּלְגָּל, 
אֵצֶל אֵלוֹנֵי מֹרֶה." 
וּלְהַלָּן הוּא אוֹמֵר: (בראשית יב,ו) 
"וַיַּעֲבֹר אַבְרָם בָּאָרֶץ עַד מְקוֹם שְׁכֶם, 
עַד אֵלוֹן מוֹרֶה", 
מָה 'אֵלוֹן מוֹרֶה' הָאָמוּר לְהַלָּן, שְׁכֶם, 
אַף 'אֵלוֹן מוֹרֶה' הָאָמוּר כָּאן, שְׁכֶם.  

<small>ה</small>
שִׁשָּׁה שְׁבָטִים עָלוּ לְרֹאשׁ הַר גְּרִזִּים, 
וְשִׁשָּׁה שְׁבָטִים עָלוּ לְרֹאשׁ הַר עֵיבָל, 
וְהַכֹּהֲנִים וְהַלְוִיִּם וְהָאָרוֹן עוֹמְדִים מִלְּמַטָּה בָאֶמְצַע. 
הַכֹּהֲנִים מַקִּיפִין אֶת הָאָרוֹן, 
וְהַלְוִיִּם אֶת הַכֹּהֲנִים, 
וְכָל יִשְׂרָאֵל מִכָּן וּמִכָּן, שֶׁנֶּאֱמַר: (יהושע ח,לג) 
"וְכָל יִשְׂרָאֵל וּזְקֵנָיו וְשֹׁטְרִים וְשֹׁפְטָיו, 
עֹמְדִים מִזֶּה וּמִזֶּה לָאָרוֹן, 
נֶגֶד הַכֹּהֲנִים הַלְוִיִּם נֹשְׂאֵי אֲרוֹן בְּרִית יי, 
כַּגֵּר כָּאֶזְרָח, חֶצְיוֹ אֶל מוּל הַר גְּרִזִים, 
וְהַחֶצְיוֹ אֶל מוּל הַר עֵיבָל". 

<small>ו</small>
הָפְכוּ פְנֵיהֶם כְּלַפֵּי הַר גְּרִזִּים, 
וּפָתְחוּ בִבְרָכָה: 
'בָּרוּךְ הָאִישׁ אֲשֶׁר לֹא יַעֲשֶׂה פֶסֶל וּמַסֵּכָה, 
תּוֹעֲבַת יי, מַעֲשֵׂה יְדֵי חָרָשׁ, וְלֹא שָׂם בַּסָּתֶר', 
וְהָיוּ אֵלּוּ וָאֵלּוּ עוֹנִין וְאוֹמְרִין "אָמֵן".  
הָפְכוּ פְנֵיהֶם כְּלַפֵּי הַר עֵיבָל, 
וּפָתְחוּ בִקְלָלָה: (דברים כז,טו)
"אָרוּר הָאִישׁ אֲשֶׁר יַעֲשֶׂה פֶסֶל וּמַסֵּכָה, 
תּוֹעֲבַת יי, מַעֲשֵׂה יְדֵי חָרָשׁ, וְשָׂם בַּסָּתֶר", 
וְהָיוּ אֵלּוּ וָאֵלּוּ עוֹנִין וְאוֹמְרִין "אָמֵן".  
עַד שֶׁגּוֹמְרִים בְּרָכוֹת וּקְלָלוֹת.  

<small>ז</small>
וְאַחַר כָּךְ הֵבִיאוּ אֶת הָאֲבָנִים, 
וּבָנוּ אֶת הַמִּזְבֵּחַ, 
וְסָדוּם בַּסִּיד וְכָתְבוּ עֲלֵיהֶן אֶת כָּל דִּבְרֵי הַתּוֹרָה הַזֹּאת, 
שִׁבְעִים לָשׁוֹן, שֶׁנֶּאֱמַר (דברים כז,ח) "בַּאֵר הֵיטֵב", 
וְנָטְלוּ אֶת הָאֲבָנִים, וּבָאוּ וְלָנוּ בִמְקוֹמָן. 

<small>ח</small>
בִּרְכַּת כֹּהֲנִים כֵּיצַד? 
בַּמְּדִינָה אוֹמְרִים אוֹתָם שָׁלוֹשׁ בְּרָכוֹת, 
וּבַמִּקְדָּשׁ בְּרָכָה אַחַת.  
בַּמִּקְדָּשׁ אוֹמְרִים אֶת הַשֵּׁם כִּכְתוּבוֹ, 
וּבַמְּדִינָה בְכִנּוּיוֹ.  
בַּמְּדִינָה כֹהֲנִים נוֹשְׂאִים אֶת יְדֵיהֶם כְּנֶגֶד כִּתְפוֹתֵיהֶם, 
וּבַמִּקְדָּשׁ עַל גַּבֵּי רָאשֵׁיהֶם, 
חוּץ מִכֹּהֵן גָּדוֹל, 
שֶׁאֵינוּ מַגְבִּיהַּ אֶת יָדָיו לְמַעְלָה מִן הַצִּיץ. 
רְבִּי יְהוּדָה אוֹמֵר: 
אַף כֹּהֵן גָּדוֹל מַגְבִּיהַּ אֶת יָדָיו לְמַעְלָה מִן הַצִּיץ, 
שֶׁנֶּאֱמַר: (ויקרא ט,כב) 
"וַיִּשָּׂא אַהֲרֹן אֶת יָדָו אֶל הָעָם וַיְבָרְכֵם". 

<small>ט</small>
בִּרְכוֹת כֹּהֵן גָּדוֹל כֵּיצַד? 
חַזַּן הַכְּנֶסֶת נוֹטֵל סֵפֶר תּוֹרָה, 
וְנוֹתְנוֹ לְרֹאשׁ הַכְּנֶסֶת, 
וְרֹאשׁ הַכְּנֶסֶת נוֹתְנוֹ לַסֶּגֶן, 
וְהַסֶּגֶן נוֹתְנוֹ לְכֹהֵן גָּדוֹל, 
וְכֹהֵן גָּדוֹל עוֹמֵד וּמְקַבֵּל וְקוֹרֵא עוֹמֵד, 
וְקוֹרֵא "אַחֲרֵי מוֹת" וְ"אַךְ בֶּעָשׁוֹר",  
וְגוֹלֵל אֶת הַתּוֹרָה וּמַנִּיחָהּ בְּחֵיקוֹ, וְאוֹמֵר: 
"יוֹתֵר מִמַּה שֶּׁקָּרִיתִי לִפְנֵיכֶם כָּתוּב".  
"וּבֶעָשׁוֹר" שֶׁבְּחֻמַּשׁ הַפִּקּוּדִים קוֹרֵא עַל פֶּה.  
וּמְבָרֵךְ עָלֶיהָ שְׁמֹנֶה בְרָכוֹת: 
עַל הַתּוֹרָה, 
וְעַל הָעֲבוֹדָה, 
וְעַל הַהוֹדָיָה, 
וְעַל מְחִילַת הֶעָוֹן, 
וְעַל הַמִּקְדָּשׁ, 
וְעַל יִשְׂרָאֵל, 
וְעַל הַכֹּהֲנִים, 
וְעַל שְׁאָר הַתְּפִלָּה. 

<small>י</small>
פָּרָשַׁת הַמֶּלֶךְ כֵּיצַד? 
מוֹצָאֵי יוֹם טוֹב הָאַחֲרוֹן שֶׁלֶּחָג, 
בַּשְּׁמִינִית מוֹצָאֵי שְׁבִיעִית, 
עוֹשִׂין לוֹ בִימָה שֶׁלָּעֵץ בָּעֲזָרָה, 
וְהוּא יוֹשֵׁב עָלֶיהָ, שֶׁנֶּאֱמַר: (דברים לא,י) 
"מִקֵּץ שֶׁבַע שָׁנִים, בְּמֹעֵד שְׁנַת הַשְּׁמִטָּה, בְּחַג הַסֻּכּוֹת.  
בְּבוֹא כָל יִשְׂרָאֵל לֵרָאוֹת אֶת פְּנֵי יי אֱלֹהֶיךָ, 
בַּמָּקוֹם אֲשֶׁר יִבְחָר, 
תִּקְרָא אֶת הַתּוֹרָה הַזֹּאת נֶגֶד כָּל יִשְׂרָאֵל בְּאָזְנֵיהֶם."
חַזַּן הַכְּנֶסֶת נוֹטֵל סֵפֶר תּוֹרָה וְנוֹתְנוֹ לְרֹאשׁ הַכְּנֶסֶת, 
וְרֹאשׁ הַכְּנֶסֶת נוֹתְנוֹ לַסֶּגֶן, 
וְהַסֶּגֶן נוֹתְנוֹ לְכֹהֵן גָּדוֹל, 
וְכֹהֵן גָּדוֹל נוֹתְנוֹ לַמֶּלֶךְ, 
וְהַמֶּלֶךְ עוֹמֵד וּמְקַבֵּל וְקוֹרֵא יוֹשֵׁב.  
אַגְרִפַּס הַמֶּלֶךְ עָמַד וְקִבֵּל וְקָרָא עוֹמֵד, 
וְשִׁבְּחוּהוּ חֲכָמִין.  
וּכְשֶׁהִגִּיעַ (דברים יז,טו) 
"לֹא תוּכָל לָתֵת עָלֶיךָ אִישׁ נָכְרִי אֲשֶׁר לֹא אָחִיךָ הוּא", 
זָלְגוּ דְּמָעָיו. 
אָמְרוּ לוֹ: 
"אַל תִּירָא, אַגְרִפַּס, אָחִינוּ אַתָּה, אָחִינוּ אַתָּה!" 

<small>יב</small>
וְקוֹרֵא מִתְּחִלַּת "אֵלֶּה הַדְּבָרִים" וְעַד "שְׁמַע", 
וּ"שְׁמַע", "וְהָיָה אִם שָׁמֹעַ", 
וְ"עַשֵּׂר תְּעַשֵּׂר", וְ"כִּי תְכַלֶּה לַעְשֵׂר", 
וּבְרָכוֹת וּקְלָלוֹת, 
עַד שֶׁהוּא גוֹמֵר אֶת כֻּלָּם.  
בְּרָכוֹת שֶׁכֹּהֵן גָּדוֹל מְבָרֵךְ, 
הֵם הַמֶּלֶךְ מְבָרֵךְ, 
אֶלָּא שֶׁהוּא נוֹתֵן שֶׁלָּרְגָלִים תַּחַת מְחִילַת הֶעָוֹן. 





Chapter 8

<small>א</small>
מְשׁוּחַ הַמִּלְחָמָה, 
בְּשָׁעָה שֶׁהוּא מְדַבֵּר אֶל הָעָם, 
בִּלְשׁוֹן הַקֹּדֶשׁ הָיָה מְדַבֵּר, שֶׁנֶּאֱמַר: (דברים כ,ב-ג) 
"וְהָיָה כְקָרָבְכֶם אֶל הַמִּלְחָמָה וְנִגַּשׁ הַכֹּהֵן", 
זֶה כֹהֵן מְשׁוּחַ הַמִּלְחָמָה.  
"וְדִבֶּר אֶל הָעָם", בִּלְשׁוֹן הַקֹּדֶשׁ.  
"וְאָמַר אֲלֵיהֶם: 
שְׁמַע יִשְׂרָאֵל, 
אַתֶּם קְרֵבִים הַיּוֹם לַמִּלְחָמָה עַל איְבֵיכֶם".  
"עַל איְבֵיכֶם", וְלֹא עַל אֲחֵיכֶם, 
לֹא יְהוּדָה עַל שִׁמְעוֹן, 
וְלֹא שִׁמְעוֹן עַל בִּנְיָמִין, 
שֶׁאִם תִּפְּלוּ בְיָדָם וְיִרָחֲמוּ עֲלֵיכֶם.  

<small>ב</small>
כְּמַה שֶּׁנֶּאֱמַר לְהַלָּן: (דברי הימים ב כח,טו) 
"וַיָּקֻמוּ הָאֲנָשִׁים אֲשֶׁר נִקְּבוּ בְשֵׁמוֹת 
וַיַּחֲזִיקוּ בַשִּׁבְיָה וְכָל מַעֲרֻמֵּיהֶם הִלְבִּישׁוּ מִן הַשָּׁלָל, 
וַיַּלְבִּישֻׁם וַיַּנְעִלוּם וַיַּאֲכִלוּם וַיַּשְׁקוּם וַיְסֻכוּם, 
וַיְנַהֲלוּם בַּחֲמֹרִים לְכָל כּוֹשֵׁל, 
וַיְבִאוּם יְרֵחוֹ עִיר הַתְּמָרִים אֵצֶל אֲחֵיהֶם 
וַיָּשׁוּבוּ שֹׁמְרוֹן". 
עַל אוֹיְבֵיכֶם אַתֶּם הוֹלְכִים, 
שֶׁאִם תִּפְּלוּ בְיָדָם אֵינָן מְרַחֲמִין עֲלֵיכֶם.  

<small>ג</small>
(דברים כ,ג) "אַל יֵרַךְ לְבַבְכֶם, 
אַל תִּירְאוּ וְאַל תַּחְפְּזוּ וְאַל תַּעַרְצוּ מִפְּנֵיהֶם". 
"אַל יֵרַךְ לְבַבְכֶם", 
מִפְּנֵי צָהֳלַת סוּסִים וְצִחְצוּחַ חֲרָבוֹת.  
"אַל תִּירְאוּ", 
מִפְּנֵי הֲגָפַת תְּרִיסִים וְשִׁפְעַת הַקַּלְגַּסִּים.  
"אַל תַּחְפְּזוּ", מִפְּנֵי קוֹל הַקְּרָנוֹת.  
"אַל תַּעַרְצוּ", מִפְּנֵי קוֹל הַצְּוָחָה.  
(דברים א,ל) "כִּי יי אֱלֹהֵיכֶם הַהֹלֵךְ לִפְנֵיכֶם", 
הֵן בָּאִין בְּנִצְחַן בָּשָׂר וָדָם, 
וְאַתֶּם בָּאִים בְּנִצְחָנוֹ שֶׁלַּמָּקוֹם; 
פְּלִשְׁתִּים בָּאוּ בְנִצְחָנוֹ שֶׁלְּגָלְיַת, 
וּמָה הָיָה בְסוֹפוֹ? 
סוֹפוֹ שֶׁנָּפַל בַּחֶרֶב, וְהֵם נָפְלוּ עִמּוֹ.  
בְּנֵי עַמּוֹן בָּאוּ בְנִצְחָנוֹ שֶׁלְּשׁוֹבַךְ, 
וּמָה הָיָה בְסוֹפוֹ? 
סוֹפוֹ שֶׁנָּפַל בַּחֶרֶב, וְהֵם נָפְלוּ עִמּוֹ.  
אֲבָל אַתֶּם, אֵין אַתֶּם כָּךְ, אֶלָּא:
"כִּי יי אֱלֹהֵיכֶם הַהֹלֵךְ עִמָּכֶם 
לְהִלָּחֵם לָכֶם עִם אֹיְבֵיכֶם לְהוֹשִׁיעַ אֶתְכֶם", 
זֶה מַחֲנֵה הָאדּוֹן. 

<small>ד</small>
(דברים כ,ה) "וְדִבְּרוּ הַשּׁוֹטְרִים אֶל הָעָם לֵאמֹר: 
מִי הָאִישׁ אֲשֶׁר בָּנָה בַיִת חָדָשׁ וְלֹא חֲנָכוֹ, 
יֵלֵךְ וְיָשֹׁב לְבֵיתוֹ, 
פֶּן יָמוּת בַּמִּלְחָמָה וְאִישׁ אַחֵר יַחְנְכֶנּוּ." 
אֶחָד הַבּוֹנֶה בֵית הַתֶּבֶן, 
בֵּית הַבָּקָר, בֵּית הָעֵצִים, בֵּית הָאוֹצָרוֹת. 
אֶחָד הַבּוֹנֶה, וְאֶחָד הַלּוֹקֵחַ, וְאֶחָד הַיּוֹרֵשׁ, 
וְאֶחָד שֶׁנִּתַּן לוֹ מַתָּנָה.  

<small>ה</small>
(דברים כ,ו) "וּמִי הָאִישׁ אֲשֶׁר נָטַע כֶּרֶם וְלֹא חִלְּלוֹ, 
יֵלֵךְ וְיָשֹׁב לְבֵיתוֹ", 
אֶחָד הַנּוֹטֵעַ כֶּרֶם, 
וְאֶחָד הַנּוֹטֵעַ חֲמִשָּׁה אִילָנֵי מַאֲכָל, 
וַאֲפִלּוּ מֵחֲמֵשֶׁת הַמִּינִים. 
אֶחָד הַנּוֹטֵעַ, וְאֶחָד הַמַּבְרִיךְ, וְאֶחָד הַמַּרְכִּיב, 
וְאֶחָד הַלּוֹקֵחַ, וְאֶחָד הַיּוֹרֵשׁ, 
וְאֶחָד שֶׁנִּתַּן לוֹ מַתָּנָה.  

<small>ו</small>
(דברים כ,ז) "וּמִי הָאִישׁ אֲשֶׁר אֵרַשׁ אִשָּׁה וְלֹא לְקָחָהּ, 
יֵלֵךְ וְיָשֹׁב לְבֵיתוֹ", 
אֶחָד הַמְאָרֵס אֶת הַבְּתוּלָה, 
וְאֶחָד הַמְאָרֵס אֶת אַלְמָנָה, 
אֲפִלּוּ שׁוֹמֶרֶת יָבָם. 
וַאֲפִלּוּ שָׁמַע שֶׁמֵּת אָחִיו בַּמִּלְחָמָה חוֹזֵר וּבָא לוֹ.  
כָּל אֵלּוּ שׁוֹמְעִים דִּבְרֵי כֹהֵן מֵעֶרְכֵי מִלְחָמָה וְחוֹזְרִין, 
וּמְסַפְּקִין מַיִם וּמָזוֹן וּמְתַקְּנִין אֶת הַדְּרָכִים. 

<small>ז</small>
וְאֵלּוּ שֶׁאֵינָן חוֹזְרִין: 
הַבּוֹנֶה בֵית שַׁעַר, אַכְסַדְרָה, וּמַרְפֶּסֶת. 
הַנּוֹטֵעַ אַרְבָּעָה אִילָנֵי מַאֲכָל, 
אוֹ חֲמִשָּׁה אִילָנֵי סְרָק. 
הַמַּחְזִיר אֶת גְּרוּשָׁתוֹ, 
אַלְמָנָה לְכֹהֵן גָּדוֹל, 
גְּרוּשָׁה וַחֲלוּצָה לְכֹהֵן הֶדְיוֹט, 
מַמְזֶרֶת וּנְתִינָה לְיִשְׂרָאֵל, 
בַּת יִשְׂרָאֵל לַמַּמְזֵר וְלַנָּתִין, 
לֹא הָיָה חוֹזֵר.  
רְבִּי יְהוּדָה אוֹמֵר: 
אַף הַבּוֹנֶה בַיִת עַל מְכוֹנוֹ לֹא הָיָה חוֹזֵר.  
רְבִּי אֶלְעָזָר אוֹמֵר: 
אַף הַבּוֹנֶה בֵית לְבֵנִים בַּשָּׁרוֹן לֹא הָיָה חוֹזֵר. 

<small>ח</small>
אֵלּוּ שֶׁאֵינָן זָזִים מִמְּקוֹמָן: 
בָּנָה בַיִת וְחִנְּכוֹ, 
נָטַע כֶּרֶם וְחִלְּלוֹ, 
וְהַנּוֹשֵׂא אֶת אֲרוּסָתוֹ, 
וְהַכּוֹנֵס אֶת יְבִמְתּוֹ, שֶׁנֶּאֱמַר: (דברים כד,ה) 
"נָקִי יִהְיֶה לְבֵיתוֹ [שָׁנָה אֶחָת". 
"לְבֵיתוֹ"], זֶה בֵיתוֹ.  
"יִהְיֶה", זֶה כַרְמוֹ.  
"וְשִׂמַּח אֶת אִשְׁתּוֹ", זוֹ אִשְׁתּוֹ. 
"אֲשֶׁר לָקַח", לְהָבִיא אֶת יְבִמְתּוֹ.  
אֵינָן מְסַפְּקִין מַיִם וּמָזוֹן, 
וְאֵינָן מְתַקְּנִים אֶת הַדְּרָכִים. 

<small>ט</small>
(דברים כ,ח) "וְיָסְפוּ הַשֹּׁטְרִים לְדַבֵּר אֶל הָעָם, וְאָמְרוּ: 
מִי הָאִישׁ הַיָּרֵא וְרַךְ הַלֵּבָב, יֵלֵךְ וְיָשֹׁב לְבֵיתוֹ". 
רְבִּי עֲקִיבָה אוֹמֵר: 
"הַיָּרֵא וְרַךְ הַלֵּבָב" כִּשְׁמוּעוֹ, 
שֶׁאֵינוּ יָכוֹל לַעֲמֹד בְּקִשְׁרֵי הַמִּלְחָמָה, 
לִרְאוֹת חֶרֶב שְׁלוּפָה.  
רְבִּי יוֹסֵה הַגָּלִילִי אוֹמֵר: 
"הַיָּרֵא וְרַךְ הַלֵּבָב", 
שֶׁהוּא מִתְיָרֵא מִן הָעֲבֵרוֹת שֶׁבְּיָדוֹ. 
לְפִיכָךְ תָּלַת לוֹ הַתּוֹרָה אֶת כָּל אֵלּוּ, 
שֶׁיַּחְזֹר בִּגְלָלָן.  
רְבִּי יוֹסֵה אוֹמֵר: 
אַלְמָנָה לְכֹהֵן גָּדוֹל, 
גְּרוּשָׁה וַחֲלוּצָה לְכֹהֵן הֶדְיוֹט, 
מַמְזֶרֶת וּנְתִינָה לְיִשְׂרָאֵל, 
וּבַת יִשְׂרָאֵל לַמַּמְזֵר וְלַנָּתִין, 
זֶה הוּא "הַיָּרֵא וְרַךְ הַלֵּבָב". 

<small>י</small>
(דברים כ,ט) "וְהָיָה כְכַלֹּת הַשֹּׁטְרִים לְדַבֵּר אֶל הָעָם, 
וּפָקְדוּ שָׂרֵי צְבָאוֹת בְּרֹאשׁ הָעָם", 
וּבַעֲקֵבוֹ שֶׁל הָעָם. 
מַעֲמִידִין זְקִיפִין לִפְנֵיהֶם, וַאֲחֵרִים מֵאֲחַרֵיהֶם, 
וְכַשִּׁילִים שֶׁלַּבַּרְזֶל בִּידֵיהֶם, 
וְכָל הַמְבַקֵּשׁ לַחֲזוֹר, 
הָרְשׁוּת בְּיָדוֹ לְקַפֵּחַ אֶת שׁוֹקָיו, 
שֶׁתְּחִלַּת נִיסָה נְפִילָה, שֶׁנֶּאֱמַר: (שמואל א ד,יז) 
"נָס יִשְׂרָאֵל לִפְנֵי פְלִשְׁתִּים, 
וְגַם מַגֵּפָה גְדוֹלָה הָיְתָה בָעָם". 
וּלְהַלָּן הוּא אוֹמֵר: (שמואל א לא,א) 
"וַיָּנֻסוּ אַנְשֵׁי יִשְׂרָאֵל מִפְּנֵי פְלִשְׁתִּים, 
וְיִפְּלוּ חֲלָלִים בְּהַר הַגִּלְבֹּעַ." 

בַּמֵּי דְבָרִים אֲמוּרִים? בְּמִלְחֶמֶת הָרְשׁוּת. 
אֲבָל בְּמִלְחֶמֶת מִצְוָה, הַכֹּל יוֹצֵא, 
אֲפִלּוּ חָתָן מֵחֶדְרוֹ וְכַלָּה מֵחֻפָּתָהּ.  
אָמַר רְבִּי יְהוּדָה: 
בַּמֵּי דְבָרִים אֲמוּרִים? בְּמִלְחֶמֶת מִצְוָה. 
אֲבָל בְּמִלְחֶמֶת חוֹבָה, הַכֹּל יוֹצֵא, 
אֲפִלּוּ חָתָן מֵחֶדְרוֹ וְכַלָּה מֵחֻפָּתָהּ. 





Chapter 9

<small>א</small>
עֶגְלָה עֲרוּפָה בִלְשׁוֹן הַקֹּדֶשׁ, שֶׁנֶּאֱמַר: (דברים כא, א-ב) 
"כִּי יִמָּצֵא חָלָל 
בָּאֲדָמָה אֲשֶׁר יי אֱלֹהֶיךָ נֹתֵן לְךָ לְרִשְׁתָּהּ, 
נֹפֵל בַּשָּׂדֶה, לֹא נוֹדַע מִי הִכָּהוּ. 
וְיָצְאוּ זְקֵנֶיךָ וְשֹׁפְטֶיךָ", 
וּשְׁלֹשָׁה מִבֵּית דִּין הַגָּדוֹל שֶׁבִּירוּשָׁלַיִם הָיוּ יוֹצְאִין.  
רְבִּי יְהוּדָה אוֹמֵר: 
חֲמִשָּׁה, שֶׁנֶּאֱמַר: 
"זְקֵנֶיךָ" שְׁנַיִם, 
"וְשֹׁפְטֶיךָ" שְׁנַיִם, 
וְאֵין בֵּית דִּין שָׁקוּל, 
מוֹסִיפִים עֲלֵיהֶם עוֹד אֶחָד. 

<small>ב</small>
נִמְצָא טָמוּן בַּגַּל, תָּלוּי בָּאִילָן, צָף עַל פְּנֵי הַמַּיִם, 
לֹא הָיוּ עוֹרְפִים, שֶׁנֶּאֱמַר: 
"בָּאֲדָמָה", לֹא טָמוּן בַּגַּל, 
"נֹפֵל", לֹא תָלוּי בָּאִילָן, 
"בַּשָּׂדֶה", לֹא צָף עַל פְּנֵי הַמַּיִם.  
נִמְצָא סָמוּךְ לִסְפָר, לְעִיר שֶׁיֵּשׁ בָּהּ גּוֹיִם, 
אוֹ לְעִיר שֶׁאֵין בָּהּ בֵּית דִּין, [לֹא הָיוּ עוֹרְפִין].  
לֹא הָיוּ מוֹדְדִין אֶלָּא לְעִיר שֶׁיֶּשׁ בָּהּ בֵּית דִּין.  
נִמְצָא מְכֻוָּן בֵּין שְׁתֵּי עֲיָרוֹת, 
שְׁתֵּיהֶם מְבִיאוֹת שְׁתֵּי עֲגָלוֹת.  
דִּבְרֵי רְבִּי אֱלִיעֶזֶר.  
וְאֵין יְרוּשָׁלַיִם מְבִיאָה עֶגְלָה עֲרוּפָה. 

<small>ג</small>
מְנַיִן הָיוּ מוֹדְדִין? 
רְבִּי אֱלִיעֶזֶר אוֹמֵר: 
מִטִּבּוּרוֹ.  
וּרְבִּי עֲקִיבָה אוֹמֵר: 
מֵחוֹטָמוֹ.  
רְבִּי אֱלִיעֶזֶר בֶּן יַעֲקֹב אוֹמֵר: 
מִמְּקוֹם שֶׁנֶּעֱשָׂה חָלָל, מִצַּוָּארוֹ. 

<small>ד</small>
נִמְצָא רֹאשׁוֹ בְמָקוֹם אֶחָד וְגּוּפוֹ בְמָקוֹם אֶחָד, 
מוֹלִיכִין הָרֹאשׁ אֵצֶל הַגּוּף.  
דִּבְרֵי רְבִּי אֱלִיעֶזֶר.  
וּרְבִּי עֲקִיבָה אוֹמֵר: 
הַגּוּף אֵצֶל הָרֹאשׁ. 

<small>ה</small>
נִפְטְרוּ זִקְנֵי יְרוּשָׁלַיִם וְהָלְכוּ לָהֶם.  
זִקְנֵי אוֹתָהּ הָעִיר מְבִיאִין (דברים כא,ג) 
"עֶגְלַת בָּקָר אֲשֶׁר לֹא עֻבַּד בָּהּ, 
אֲשֶׁר לֹא מָשְׁכָה בְעֹל", 
וְשֶׁאֵין הַמּוּם פּוֹסֵל בָּהּ,  
וּמוֹרִידִין אוֹתָהּ (דברים כא,ד) "אֶל נַחַל אֵיתָן", 
'אֵיתָן' כִּשְׁמוּעוֹ: קָשֶׁה. 
אַף עַל פִּי שֶׁאֵין אֵיתָן, כָּשֵׁר.  
וְעוֹרְפִים אוֹתָהּ בַּקּוֹפִיס מֵאַחֲרֶיהָ. &lt;מאחוריה&gt; 
וּמְקוֹמָהּ אָסוּר מִלִּזָּרַע וּמִלֵּעָבֵד. 
וּמֻתָּר לִסְרוֹק שָׁם פִּשְׁתָּן וּלְנַקּוֹת שָׁם אֲבָנִים. 

<small>ו</small>
זִקְנֵי אוֹתָהּ הָעִיר רוֹחֲצִין אֶת יְדֵיהֶן בַּמַּיִם 
בִּמְקוֹם עֲרִיפָתָהּ שֶׁלַּעֲגָלָה וְאוֹמְרִים: (דברים כא,ז) 
"יָדֵינוּ לֹא שָׁפְכֻה אֶת הַדָּם הַזֶּה וְעֵינֵינוּ לֹא רָאוּ." 
וְכִי עַל לִבֵּנוּ עָלַת, 
שֶׁזִּקְנֵי בֵית דִּין שׁוֹפְכֵי דָמִים הֵן? 
אֶלָּא שֶׁלֹּא בָא עַל יָדֵינוּ וּפְטַרְנוּהוּ, 
וְלֹא רְאִינוּהוּ וְהִנַּחְנוּהוּ.  

<small>ז</small>
הַכֹּהֲנִים אוֹמְרִים: (דברים כא,ח) 
"כַּפֵּר לְעַמְּךָ יִשְׂרָאֵל אֲשֶׁר פָּדִיתָ יי, 
וְאַל תִּתֵּן דָּם נָקִי בְקֶרֶב עַמְּךָ יִשְׂרָאֵל". 
לֹא הָיוּ צְרִיכִים לוֹמַר: (דברים כא,ח) 
"וְנִכַּפֵּר לָהֶם הַדָּם", 
אֶלָּא רוּחַ הַקֹּדֶשׁ מְבַשְּׂרַתָּן: 
אֵמָתַי שֶׁתַּעֲשׁוּ כָכָה, הַדָּם נִתְכַּפֵּר לָכֶם. 

<small>ח</small>
נִמְצָא הַהוֹרֵג עַד שֶׁלֹּא תֵעָרֵף הָעֲגָלָה, &lt;בשוליים: הָעֶגְלָה&gt;
תֵצֵא וְתִרְעֶה בָעֵדֶר. 
וּמִשֶּׁנֶּעְרְפָה, תִקָּבֵר בִּמְקוֹמָהּ, 
שֶׁעַל סָפֵק בָּאת מִתְּחִלָּתָהּ, 
כִּפְּרָה סְפֵקָהּ וְהָלְכָה לָהּ.  
נֶעְרְפָה הָעֲגָלָה וְאַחַר כָּךְ נִמְצָא הַהוֹרֵג, 
הֲרֵי זֶה יֵהָרֵג. 

<small>ט</small>
עֵד אוֹמֵר "רָאִיתִי אֶת הַהוֹרֵג", 
וְעֵד אוֹמֵר "לֹא רָאִיתָ", 
אִשָּׁה אוֹמֶרֶת "רָאִיתִי", 
וְאִשָּׁה אוֹמֶרֶת "לֹא רָאִית", 
הָיוּ עוֹרְפִים.  
עֵד אוֹמֵר "רָאִיתִי", 
וּשְׁנַיִם אוֹמְרִים "לֹא רָאִיתָ", 
הָיוּ עוֹרְפִים.  
שְׁנַיִם אוֹמְרִין "רָאִינוּ", 
וְעֵד אוֹמֵר לָהֶן "לֹא רְאִיתֶם", 
לֹא הָיוּ עוֹרְפִים. 

<small>י</small>
מִשֶּׁרַבּוּ הָרוֹצְחָנִים, 
בָּטְלָה עֶגְלָה עֲרוּפָה, 
מִשֶּׁבָּא אֶלְעָזָר בֶּן דִּינַי וּתְחִינָה בֶן פָּרִישָׁה, 
בֶּן פָּרִישָׁה הָיָה נִקְרֵא,
חָזְרוּ לִקְרוֹתוֹ 'בֶּן הָרוֹצְחָן'.  

<small>יא</small>
מִשֶּׁרַבּוּ הַנוֹאֲפִים, 
פָּסְקוּ הַמַּיִם הַמְּאָרְרִים. 
רַבָּן יוֹחָנָן בֶּן זַכַּי הִפְסִיקָן, שֶׁנֶּאֱמַר: (הושע ד,יד) 
"לֹא אֶפְקוֹד עַל בְּנוֹתֵיכֶם כִּי תִזְנֶינָה, 
וְעַל כַּלּוֹתֵיכֶם כִּי תְנָאַפְנָה". 

<small>יב</small>
מִשֶּׁמֵּת יוֹסֵה בֶן יוֹעֶזֶר אִישׁ צְרֵדָה, 
וְיוֹסֵי בֶן יוֹחָנָן אִישׁ יְרוּשָׁלַיִם, 
בָּטְלוּ הָאַשְׁכּוֹלוֹת, שֶׁנֶּאֱמַר: (מיכה ז,א) 
"אֵין אֶשְׁכּוֹל לֶאֱכוֹל, בִּכּוּרָה אִוְּתָה נַפְשִׁי." 

<small>יג</small>
יוֹחָנָן כֹּהֵן גָּדוֹל הֶעֱבִיר הוֹדָיַת הַמַּעֲשֵׂר.  
אַף הוּא בִטֵּל אֶת הַמְעוֹרְרִים וְאֶת הַנּוֹקְפִים.  
עַד יָמָיו הָיָה הַפַּטִּישׁ מַכֶּה בִירוּשָׁלַיִם,  
וּבְיָמָיו אֵין אָדָם צָרִיךְ לִשְׁאֹל עַל הַדְּמַי. 

<small>יד</small>
מִשֶּׁבָּטְלָה סַנְהֶדְרִין, 
בָּטַל הַשִּׁיר מִבֵּית הַמִּשְׁתָּיוֹת, שֶׁנֶּאֱמַר: (ישעיה כד,ט) 
"בַּשִּׁיר לֹא יִשְׁתּוּ יָיִן יֵמַר שֵׁכָר לְשֹׁתָיו." 

<small>יה</small>
מִשֶּׁמֵּתוּ נְבִיאִים הָרִאשׁוֹנִים, 
בָּטְלוּ אוּרִים וְתֻמִּים.  
מִשֶּׁחָרַב בֵּית הַמִּקְדָּשׁ, 
בָּטַל הַשָּׁמִיר וְנֹפֶת צוּפִים, 
וּפָסְקוּ אַנְשֵׁי אֲמָנָה, שֶׁנֶּאֱמַר: (תהלים יב,ב) 
"הוֹשִׁיעָה יי כִּי גָמַר חָסִיד, 
כִּי פַסּוּ אֱמוּנִים מִבְּנֵי אָדָם."  

<small>יו</small>
רַבָּן שִׁמְעוֹן בֶּן גַּמְלִיאֵל אוֹמֵר מִשֵּׁם רְבִּי יְהוֹשֻׁעַ: 
מִיּוֹם שֶׁחָרַב בֵּית הַמִּקְדָּשׁ, 
אֵין יוֹם שֶׁאֵין בּוֹ קְלָלָה, 
וְלֹא יָרַד טַל לִבְרָכָה, 
וְנֻטַּל טַעַם הַפֵּרוֹת.  
רְבִּי יוֹסֵה אוֹמֵר: 
אַף נִטַּל שֹׁמֶן הַפֵּרוֹת. 

רְבִּי שִׁמְעוֹן בֶּן אֶלְעָזָר אוֹמֵר: 
הַטַּהֲרָה נָטְלָה אֶת הַטַּעַם וְאֶת הָרֵיחַ, 
הַמַּעַשְׂרוֹת נָטְלוּ אֶת שֹׁמֶן הַדָּגָן.  
הַזְּנוּת וְהַכְּשָׁפִים כִּלּוּ אֶת הַכֹּל. 

<small>יז</small>
בְּפוֹלְמוֹס שֶׁלְּאַסְפַּסְיָנוֹס, 
גָּזְרוּ עַל עַטְרוֹת חֲתָנִים, וְעַל הָאָרוּס.  
בְּפוֹלְמוֹס שֶׁלְּקִיטֹס, 
גָּזְרוּ עַל עַטְרוֹת הַכַּלָּה, 
וְשֶׁלֹּא יְלַמֵּד אָדָם אֶת בְּנוֹ יְוָנִית.  
בְּפוֹלְמוֹס הָאַחֲרוֹן, 
גָּזְרוּ שֶׁלֹּא תֵצֵא הַכַּלָּה בְּפִרְיוֹן בְּתוֹךְ הָעִיר.  
וְרַבּוֹתֵינוּ הִתִּירוּ שֶׁתֵּצֵא הַכַּלָּה בְּפִרְיוֹן בְּתוֹךְ הָעִיר.  

<small>יח</small>
מִשֶּׁמֵּת רַבָּן יוֹחָנָן בֶּן זַכַּי, 
בָּטַל זִיו הַחָכְמָה.  
מִשֶּׁמֵּת רַבָּן גַּמְלִיאֵל הַזָּקֵן, 
בָּטַל כְּבוֹד הַתּוֹרָה וּמֵתָה טַהֲרָה וּפְרִישׁוּת.  
מִשֶּׁמֵּת יִשְׁמָעֵאל בֶּן פִּיאָבִי, 
בָּטַל זִיו הַכְּהֻנָּה.  
מִשֶּׁמֵּת רְבִּי, 
בָּטְלָה עֲנָוָה וְיִרְאַת חֵטְא.  

<small>יט</small>
מִשֶּׁמֵּת רְבִּי מֵאִיר, 
בָּטְלוּ מוֹשְׁלֵי מְשָׁלוֹת.  
מִשֶּׁמֵּת רְבִּי עֲקִיבָה, 
בָּטְלוּ הַדּוֹרְשָׁנִים.  
מִשֶּׁמֵּת בֶּן עַזַּי, 
בָּטְלוּ הַשּׁוֹקְדָּנִים.  
מִשֶּׁמֵּת בֶּן זוֹמָא, 
בָּטְלוּ &lt;הקלף מחוק ועליו כתוב: הַדּוֹרְשָׁנִין. מִשֶּׁמֵּת רְבִּי עֲקִיבָה, בָּטַל כְּבוֹד הַתּוֹ"&gt;  
מִשֶּׁמֵּת רְבִּי יְהוֹשֻׁעַ, 
בָּטְלָה טוֹבָה מִן הָעוֹלָם.  
מִשֶּׁמֵּת רַבָּן שִׁמְעוֹן בֶּן גַּמְלִיאֵל, 
בָּא גוֹבַי וְצָרוֹת.  
מִשֶּׁמֵּת רְבִּי אֶלְעָזָר בֶּן עֲזַרְיָה, 
פָּסַק הָעֹשֶׁר מִן הַחֲכָמִים. &lt;פָּסְקָה&gt; 
מִשֶּׁמֵּת רְבִּי חֲנִינָא בֶן דּוֹסָא, &lt;חנניה&gt;
בָּטְלוּ אַנְשֵׁי מַעֲשֶׂה.  
מִשֶּׁמֵּת רְבִּי יוֹסֵה קָטוֹנְתָּן, 
פָּסְקוּ הַחֲסִידִים. 
וְלָמָּה נִקְרָא שְׁמוֹ קָטוֹנְתָּן? 
שֶׁהָיָה קְטַנָּן שֶׁלַּחֲסִידִים.  

<small>כ</small>
רְבִּי פִנְחָס בֶּן יָאִיר אוֹמֵר: 
מִיּוֹם שֶׁחָרַב בֵּית הַמִּקְדָּשׁ, 
בּוֹשׁוּ חֲבֵרִים וּבְנֵי חֲבֵרִין וְחָפוּ רֹאשָׁן, 
נִזְדַּלְלוּ אַנְשֵׁי מַעֲשֶׂה בְמַעֲשֵׂיהֶם, 
וְגָבְרוּ בַעֲלֵי זְרוֹעַ, 
וְגָבְרוּ בַעֲלֵי לָשׁוֹן הָרַע, 
וְאֵין דּוֹרֵשׁ וְאֵין מְבַקֵּשׁ. 
עַל מַה לָּנוּ לְהִשָּׁעֵן? 
עַל אָבִינוּ שֶׁבַּשָּׁמַיִם.  

<small>כא</small>
רְבִּי אֱלִיעֶזֶר הַגָּדוֹל אוֹמֵר: 
מִיּוֹם שֶׁחָרַב בֵּית הַמִּקְדָּשׁ, 
שָׁרִיוּ חֲכִימָיָה לְמִהְוֵי כְסָפְרַיָּה, 
וְסָפְרַיָּה כְתַלְמִידַיָּה, 
וְתַלְמִידַיָּה כְעַמָּא, 
וְעַמָּא כְעַמֵּי אָזְלָה וְנָוְלָה, 
וְאֵין דּוֹרֵשׁ וְאֵין מְבַקֵּשׁ. 
וְעַל מַה לָּנוּ לְהִשָּׁעֵן? 
עַל אָבִינוּ שֶׁבַּשָּׁמַיִם.  

<small>כב</small>
בְּעִקְבוֹת הַמָּשִׁיחַ, 
חָצְפָּה יִסְגֵּי, 
וְיֹקֶר יְאַמֵּר, &lt;שתי מלים אלה לא מנוקדות&gt;
הַגֶּפֶן תִּתֵּן פִּרְיָהּ וְהַיַּיִן בְּיֹקֶר, 
וְהַמַּלְכוּת תְּהֵא מִינוּת, 
וְאֵין תּוֹכַחַה. 

<small>כג</small>
בֵּית וַעַד יִהְיֶה לִזְנוּת, 
וְהַגָּלִיל יֶחְרַב, 
וְהַגַּבְלָן יִשּׁוֹם, &lt;'והגבלן' אינו מנוקד&gt;
וְאַנְשֵׁי הַגָּלִיל יְסוֹבְבוּ מֵעִיר לָעִיר וְלֹא יִתְחַנְּנוּ, 
וְחָכְמַת סוֹפְרִים תִּסְרַח, 
וְיִרְאֵי חֵטְא יִמָּאֵסוּ, 
וְהָאֱמֶת תְּהֵא נֶעְדֶּרֶת; 

<small>כד</small>
נְעָרִים יַלְבִּינוּ זְקֵנִים, 
[זְקֵנִים] יַעַמְדוּ מִן הַקְּטַנִּים, 
בֵּן מְנַבֵּל אָב, 
בַּת קָמָה בְאִמָּהּ, 
כַּלָּה בַחֲמתָהּ, 
(מיכה ז,ו) "אֹיְבֵי אִישׁ אַנְשֵׁי בֵיתוֹ", 
דּוֹרֵשׁ פָּנָיו דּוֹמוֹת כֶּלֶב, 
וְעַל מַה לָּנוּ לְהִשָּׁעֵן? 
עַל אָבִינוּ שֶׁבַּשָּׁמַיִם.  

<small>כה</small>
רְבִּי פִנְחָס בֶּן יָאִיר אוֹמֵר: 
זְרִיזוּת מְבִיאָה לִידֵי נְקִיּוּת, 
וּנְקִיּוּת לִידֵי פְרִישׁוּת, 
וּפְרִישׁוּת לִידֵי טַהֲרָה, 
טַהֲרָה לִידֵי קְדֻשָּׁה, 
קְדֻשָּׁה לִידֵי עֲנָוָה, 
עֲנָוָה לִידֵי יִרְאוּת חֵטְא, 
יִרְאוּת חֵטְא לִידֵי חֲסִידוּת, 
חֲסִידוּת לִידֵי רוּחַ הַקֹּדֶשׁ, 
רוּחַ הַקֹּדֶשׁ לִידֵי תְחִיַּת הַמֵּתִים, 
תְּחִיַּת מֵתִים בָּאָה עַל יְדֵי אֵלִיָּהוּ זָכוּר לַטּוֹב. 





