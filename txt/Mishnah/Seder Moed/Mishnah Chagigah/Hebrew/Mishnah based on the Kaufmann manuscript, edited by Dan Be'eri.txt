Mishnah Chagigah
משנה חגיגה
Mishnah based on the Kaufmann manuscript, edited by Dan Be'eri
https://archive.org/details/MishnaCorrectedKaufman00WHOLE

משנה חגיגה



Chapter 1

<small>א</small>
הַכֹּל חַיָּבִין בִּרְאִיָּה, 
חוּץ מֵחֵרֵשׁ, שׁוֹטֶה, וְקָטָן, 
וְטוֹמְטוֹם, וְאַנְדְּרוֹגִינָס, 
נָשִׁים, וַעֲבָדִים שֶׁאֵינָן מְשֻׁחְרָרִים, 
הַחִגֵּר וְהַסּוֹמֵא, 
הַחוֹלֶה וְהַזָּקֵן, 
כָּל שֶׁאֵינוּ יָכוֹל לַעֲלוֹת בְּרַגְלָיו.  
אֵי זֶה הוּא קָטָן? 
כָּל שֶׁאֵינוּ יָכוֹל לִרְכֹּב עַל כְּתֵפָיו שֶׁלְּאָבִיו, 
וְלַעֲלוֹת מִירוּשָׁלַיִם לְהַר הַבַּיִת.  
דִּבְרֵי בֵית שַׁמַּי.  
וּבֵית הֶלֵּל אוֹמְרִים: 
כָּל שֶׁאֵינוּ יָכוֹל לֶאֱחוֹז בְּיָדוֹ שֶׁלְּאָבִיו, 
וְלַעֲלוֹת מִירוּשָׁלַיִם לְהַר הַבַּיִת, 
שֶׁנֶּאֱמַר: (שמות כג,יד) 
"שָׁלוֹשׁ רְגָלִים". 

<small>ב</small>
בֵּית שַׁמַּי אוֹמְרִים: 
הָרְאִיָּה, שְׁתֵּי כֶסֶף, 
וַחֲגִיגָה, מָעָה כֶסֶף.  
וּבֵית הֶלֵּל אוֹמְרִים: 
הָרְאִיָּה, מָעָה כֶסֶף, 
וַחֲגִיגָה, שְׁתֵּי כֶסֶף. 

<small>ג</small>
עוֹלוֹת בַּמּוֹעֵד בָּאוֹת מִן הַחֻלִּים, 
וּשְׁלָמִים מִן הַמַּעֲשֵׂר.  
בְּיוֹם טוֹב הָרִאשׁוֹן שֶׁלַּפֶּסַח, 
בֵּית שַׁמַּי אוֹמְרִים: 
מִן הַחֻלִּים.  
וּבֵית הֶלֵּל אוֹמְרִים: 
מִן הַמַּעֲשֵׂר. 

<small>ד</small>
יִשְׂרָאֵל יוֹצְאִין יְדֵי חוֹבָתָן 
בִּנְדָרִים וּבִנְדָבוֹת וּבְמַעְשַׂר בְּהֵמָה, 
וְהַכֹּהֲנִים בַּחַטָּאת וּבָאָשָׁם וּבַבְּכוֹר, 
בֶּחָזֶה וּבַשּׁוֹק, 
אֲבָל לֹא בָעוֹפוֹת וְלֹא בִּמְנָחוֹת. 

<small>ה</small>
מִי שֶׁיֶּשׁ לוֹ אוֹכְלִים מְרֻבִּים וּנְכָסִים מְמֻעָטִים, &lt;אֳוכָלִים&gt;
מֵבִיא שְׁלָמִים מְרֻבִּין וְעוֹלוֹת מְמֻעָטוֹת; 
אוֹכְלִים מְמֻעָטִים וּנְכָסִים מְרֻבִּים, &lt;אֳוכָלִים&gt;
מֵבִיא עוֹלוֹת מְרֻבּוֹת וּשְׁלָמִים מְמֻעָטִים; 
זֶה וָזֶה מְמֻעָט, עַל זֶה אָמְרוּ: 
מָעָה כֶסֶף וּשְׁתֵּי כֶסֶף; 
זֶה וָזֶה מְרֻבֶּה, עַל זֶה נֶאֱמַר: (דברים טז,יז) 
"אִישׁ כְּמַתְּנַת יָדוֹ, 
כְּבִרְכַּת יי אֱלהֶיךָ אֲשֶׁר נָתַן לָךְ". 

<small>ו</small>
מִי שֶׁלֹּא חַג בְּיוֹם טוֹב הָרִאשׁוֹן שֶׁלֶּחָג, 
חוֹגֵג אֶת כָּל הָרֶגֶל וְיוֹם טוֹב הָאַחֲרוֹן.  
עָבַר הָרֶגֶל וְלֹא חַג, אֵינוּ חַיָּב בְּאַחְרָיוּתוֹ.  
עַל זֶה נֶאֱמַר: (קהלת א,טו) 
"מְעֻוָּת לֹא יוּכַל לִתְקֹן, 
וְחֶסְרוֹן לֹא יוּכַל לְהִמָּנוֹת". 

<small>ז</small>
רְבִּי שִׁמְעוֹן בֶּן מְנַסְיָא אוֹמֵר: 
אֵי זֶה הוּא מְעֻוָּת שֶׁאֵינוּ יָכוֹל לְהִתָּקֵן? 
זֶה הַבָּא עַל הָעֶרְיָה וְהוֹלִיד מַמְזֵר; 
אִם תֹּאמַר בַּגּוֹנֵב וּבַגּוֹזֵל, 
יָכוֹל הוּא לַחְזֹר וּלְהִתָּקֵן.  
רְבִּי שִׁמְעוֹן בֶּן יוֹחַי אוֹמֵר: 
אֵין קוֹרִין מְעֻוָּת 
אֶלָּא לְמִי שֶׁהָיָה מְתֻקָּן מִתְּחִלָּה וְנִתְעַוַּת כּבַר, 
וְאֵי זֶה זֶה? 
זֶה תַלְמִיד חֲכָמִים שֶׁפֵּרַשׁ מִן הַתּוֹרָה. 

<small>ח</small>
הֶתֵּר נְדָרִים פּוֹרְחִין בְּאָוֵיר, 
וְאֵין לָהֶם עַל מַה שֶּׁיִּסָּמֵכוּ.  
הִלְכוֹת שַׁבָּת וַחֲגִיגוֹת וּמְעִילוֹת, 
כַּהֲרָרִים תְּלוּיִם בִּסְעָרָה, 
מִקְרָא מְמֻעָט וַהֲלָכוֹת מְרֻבּוֹת.  
הַדִּינִים וְהָעֲבוֹדוֹת, 
וְהַטְּהָרוֹת וְהַטְּמָאוֹת וְהַעֲרָיוֹת, 
יֵשׁ לָהֶם עַל מַה שֶּׁיִּסָּמֵכוּ.  
הֵן הֵן גּוּפֵי תוֹרָה. 





Chapter 2

<small>א</small>
אֵין דּוֹרְשִׁים בָּעֲרָיוֹת בִּשְׁלֹשָׁה, 
וְלֹא בְמַעֲשֵׂה בְרֵאשִׁית בִּשְׁנַיִם, 
וְלֹא בַמֶּרְכָּבָה בַיָּחִיד, 
אֶלָּא אִם כֵּן הָיָה חָכָם וְהֵבִין מִדַּעְתּוֹ.  
כָּל הַמִּסְתַּכֵּל בְּאַרְבָּעָה דְבָרִים, 
רָאוּי לוֹ כְאִלּוּ לֹא בָא לָעוֹלָם: &lt;רָתוּי!; כילו&gt;
מַה לְּמַעְלָה, וּמַה לְּמַטָּה, 
מַה לְּפָנִים וּמַה לְּאָחוֹר. &lt;בפנים&gt; 
כָּל שֶׁלֹּא חָס עַל כְּבוֹד קוֹנוֹ, 
רָאוּי לוֹ כְאִלּוּ לֹא בָא לָעוֹלָם: &lt;רָתוּי!; כילו&gt;

<small>ב</small>
יוֹסֵה בֶן יוֹעֶזֶר אוֹמֵר שֶׁלֹּא לִסְמֹךְ,  
יוֹסֵה בֶן יוֹחָנָן אוֹמֵר לִסְמֹךְ.  
יְהוֹשֻׁעַ בֶּן פְּרַחְיָה אוֹמֵר שֶׁלֹּא לִסְמֹךְ,  
מַתַּי הָאַרְבְּלִי אוֹמֵר לִסְמֹךְ.  
יְהוּדָה בֶן טָבַי אוֹמֵר שֶׁלֹּא לִסְמֹךְ,  
וְשִׁמְעוֹן בֶּן שָׁטָח אוֹמֵר לִסְמֹךְ.  
שְׁמַעְיָה אוֹמֵר לִסְמֹךְ,  
אַבְטַלְיוֹן אוֹמֵר שֶׁלֹּא לִסְמֹךְ.  
הֶלֵּל וּמְנַחֵם לֹא נֶחְלָקוּ.  
יָצָא מְנַחֵם וְנִכְנַס שַׁמַּי.  
הֶלֵּל אוֹמֵר לִסְמֹךְ,  
שַׁמַּי אוֹמֵר שֶׁלֹּא לִסְמֹךְ.  
הָרִאשׁוֹנִים הָיוּ נְשִׂיאִים, 
וְהַשְּׁנִיִּים אֲבוֹת בֵּית דִּין. 

<small>ג</small>
בֵּית שַׁמַּי אוֹמְרִים: 
מְבִיאִין שְׁלָמִים וְאֵין סוֹמְכִין עֲלֵיהֶם, 
אֲבָל לֹא עוֹלוֹת.  
וּבֵית הֶלֵּל אוֹמְרִים: 
מְבִיאִין שְׁלָמִים וְעוֹלוֹת וְסוֹמְכִין עֲלֵיהֶן. 

<small>ד</small>
עֲצֶרֶת שֶׁחָלָה לִהְיוֹת עֶרֶב שַׁבָּת, 
בֵּית שַׁמַּי אוֹמְרִים: 
יוֹם טְבוֹחַ לְאַחַר הַשַּׁבָּת.  
וּבֵית הֶלֵּל אוֹמְרִים: 
אֵין לָהּ יוֹם טְבוֹחַ.  
מוֹדִים שֶׁאִם חָלָה לִהְיוֹת בַּשַּׁבָּת, 
שֶׁיּוֹם טְבוֹחַ לְאַחַר שַׁבָּת.  
וְאֵין כֹּהֵן גָּדוֹל מִתְלַבֵּשׂ בְּכֵלָיו, 
מֻתָּרִים בְּסֵפֶד וּבְתַעֲנִית, 
שֶׁלֹּא לְקַיֵּם אֶת דִּבְרֵי הָאוֹמְרִים: 
עֲצֶרֶת לְאַחַר שַׁבָּת. 

<small>ה</small>
נוֹטְלִים לַיָּדַיִם לַחֻלִּין וְלַמַּעֲשֵׂר וְלִתְרוּמָה, 
וְלַקֹּדֶשׁ מַטְבִּילִים. 
וְלַחַטָּאת, 
אִם נִטַּמּוּ יָדָיו, נִטַּמָּא גוּפוֹ. 

<small>ו</small>
הַטּוֹבֵל לַחֻלִּים וְהָחֲזַק לַחֻלִּים, אָסוּר לַמַּעֲשֵׂר.  
הַטּוֹבֵל לַמַּעֲשֵׂר וְהָחֲזַק לַמַּעֲשֵׂר, אָסוּר לִתְרוּמָה.  
הַטּוֹבֵל לִתְרוּמָה וְהָחֲזַק לִתְרוּמָה, אָסוּר לַקֹּדֶשׁ.  
הַטּוֹבֵל לַקֹּדֶשׁ וְהָחֲזַק לַקֹּדֶשׁ, אָסוּר לַחַטָּאת.  
הַטּוֹבֵל לַחֹמֶר, הֻתָּר לַקַּל.  
טָבַל וְלֹא הָחֲזַק, כְּאִלּוּ לֹא טָבַל. &lt;כילו&gt;

<small>ז</small>
בִּגְדֵי עַם הָאָרֶץ מִדְרָס לַפָּרוּשִׁים.  
בִּגְדֵי פָרוּשִׁין מִדְרָס לְאוֹכְלֵי תְרוּמָה.  
בִּגְדֵי אוֹכְלֵי תְרוּמָה מִדְרָס לַקֹּדֶשׁ.  
יוֹסֵה בֶן יוֹעֶזֶר הָיָה חָסִיד שֶׁבִּכְהֻנָּה, 
וְהָיְתָה מִטְפַּחְתּוֹ מִדְרָס לַקֹּדֶשׁ.  
יוֹחָנָן בֶּן גֻּדְגְּדָא הָיָה אוֹכֵל עַל טַהֲרַת הַקֹּדֶשׁ כָּל יָמָיו, 
וְהָיְתָה מִטְפַּחְתּוֹ מִדְרָס לַחַטָּאת. 





Chapter 3

<small>א</small>
חֹמֶר בַּקֹּדֶשׁ מִבִּתְרוּמָה, 
וְחֹמֶר בִּתְרוּמָה מִבַּקֹּדֶשׁ. 
חֹמֶר בַּקֹּדֶשׁ מִבִּתְרוּמָה: 
שֶׁמַּטְבִּילִין כֵּלִים בְּתוֹךְ כֵּלִים בִּתְרוּמָה, 
אֲבָל לֹא בַקֹּדֶשׁ.  
אֲחוֹרַיִם וָתוֹךְ וּבֵית צְבִיעָה, 
בִּתְרוּמָה, אֲבָל לֹא בַקֹּדֶשׁ.  
הַנּוֹשֵׂא אֶת הַמִּדְרָס, 
נוֹשֵׂא אֶת הַתְּרוּמָה, אֲבָל לֹא אֶת הַקֹּדֶשׁ.  
בִּגְדֵי אוֹכְלֵי תְרוּמָה מִדְרָס לַקֹּדֶשׁ.  
לֹא כְמִדַּת הַקֹּדֶשׁ מִדַּת הַתְּרוּמָה, 
שֶׁבַּקֹּדֶשׂ מַתִּיר וּמְנַגֵּב וּמַטְבִּיל וְאַחַר כָּךְ קוֹשֵׁר, 
וּבִתְרוּמָה קוֹשֵׁר וְאַחַר כָּךְ מַטְבִּיל. 

<small>ב</small>
כֵּלִים הַנִּגְמָרִים בְּטַהֲרָה, 
צְרִיכִים טְבִילָה בַּקֹּדֶשׁ, 
אֲבָל לֹא בִתְרוּמָה.  
הַכֶּלִי מְצָרֵף מַה שֶּׁבְּתוֹכוֹ לַקֹּדֶשׁ, 
אֲבָל לֹא לִתְרוּמָה.  
הָרְבִיעִי בַקֹּדֶשׁ פָּסוּל, 
וְהַשְּׁלִישִׁי בִתְרוּמָה.  
וּבַתְּרוּמָה, 
אִם נִטַּמַּאת אַחַת מִיָּדָיו, 
חֲבֶרְתָּהּ טְהוֹרָה; 
וּבַקֹּדֶשׁ, מַטְבִּיל שְׁתֵּיהֶן, 
וְהַיָּד מְטַמָּא אֶת חֲבֶרְתָּהּ בַּקֹּדֶשׁ, 
אֲבָל לֹא בִּתְרוּמָה. 

<small>ג</small>
אוֹכְלִין אֳכָלִים נְגוּבִין בְּיָדַיִם מְסֹאָבוֹת בִּתְרוּמָה, 
אֲבָל לֹא בַקֹּדֶשׁ.  
אוֹנֵן וּמְחֻסַּר כִּפּוּרִין צְרִיכִין טְבִילָה בַּקֹּדֶשׁ, 
אֲבָל לֹא בִתְרוּמָה. 

<small>ד</small>
חֹמֶר בִּתְרוּמָה, 
שֶׁבִּיהוּדָה נֶאֱמָנִים עַל טַהֲרַת יַיִן וָשֶׁמֶן 
כָּל יְמוֹת הַשָּׁנָה, 
וּבְשָׁעַת הַגִּתּוֹת וְהַבַּדִּים, 
אַף עַל הַתְּרוּמָה.  
עָבְרוּ הַגִּתּוֹת וְהַבַּדִּים, 
הֵבִיאוּ לוֹ חָבִית שֶׁלַּיַּיִן וְשֶׁלִּתְרוּמָה, 
לֹא יְקַבְּלָהּ מִמֶּנּוּ; 
אֲבָל מַנִּיחָהּ לְגַת הַבָּאָה.  
וְאִם אָמַר לוֹ: 
הִפְרַשְׁתִּי לְתוֹכָהּ רְבִיעִית קֹדֶשׁ, 
נֶאֱמָן.  
כַּדֵּי יַיִן וְכַדֵּי שֶׁמֶן הַמַּדְמִיעוֹת, 
נֶאֱמָנִין עֲלֵיהֶן בְּשָׁעַת הַגִּתּוֹת וְהַבַּדִּים, 
וְקֹדֶם לַגִּתּוֹת שִׁבְעִים יוֹם. 

<small>ה</small>
מִן הַמּוֹדִיעִית וְלִפְנִים, נֶאֱמָנִין עַל כְּלִי חֶרֶשׂ; 
מִן הַמּוֹדִיעִית וְלַחוּץ, אֵינָן נֶאֱמָנִים.  
כֵּיצַד? 
הַקַּדָּר שֶׁהוּא מוֹכֵר אֶת הַקְּדֵרוֹת, 
נִכְנַס לִפְנִים מִן הַמּוֹדִיעִית, 
הוּא הַקַּדָּר וְהֵן הַקְּדֵרוֹת וְהֵן הַלָּקוֹחִין, 
נֶאֱמָן.  
יָצָא, אֵינוּ נֶאֱמָן. 

<small>ו</small>
הַגַּבָּאִים שֶׁנִּכְנְסוּ לְתוֹךְ הַבַּיִת, 
וְכֵן הַגַּנָּבִים שֶׁהֶחְזִירוּ אֶת הַכֵּלִים, 
נֶאֱמָנִים לוֹמַר "לֹא נָגַעְנוּ".  
וּבִירוּשָׁלַיִם נֶאֱמָנִין עַל הַקֹּדֶשׁ, 
וּבְשָׁעַת הָרֶגֶל, 
אַף עַל הַתְּרוּמָה. 

<small>ז</small>
הַפּוֹתֵחַ אֶת חָבִיתוֹ, &lt;חֲבִיתּוֹ&gt;
וְהַמַּתְחִיל בְּעִסָּתוֹ עַל גַּב הָרֶגֶל, 
רְבִּי יְהוּדָה אוֹמֵר: 
יִגְמֹר.  
וַחֲכָמִים אוֹמְרִים: 
לֹא יִגְמֹר.  
מִשֶּׁעָבַר הָרֶגֶל, 
הָיוּ מַעֲבִירִין עַל טַהֲרַת הָעֲזָרָה.  
עָבַר הָרֶגֶל בְּיוֹם הַשִּׁשִּׁי, 
לֹא הָיוּ מַעֲבִירִין, 
מִפְּנֵי כְבוֹד הַשַּׁבָּת.  
רְבִּי יְהוּדָה אוֹמֵר: 
אַף לֹא בְיוֹם חֲמִישִׁי, 
שֶׁאֵין הַכֹּהֲנִים פְּנוּיִים. 

<small>ח</small>
כֵּיצַד מַעֲבִירִין עַל טַהֲרַת הָעֲזָרָה? 
מַטְבִּילִין אֶת הַכֵּלִים שֶׁהָיוּ בַמִּקְדָּשׁ, 
וְאוֹמְרִין לָהֶם: 
"הִזָּהֲרוּ שֶׁמֵּא תִגְּעוּ בַשֻּׁלְחָן!" &lt;וּבַמְּנוֹרָה, מחוק&gt;  
כָּל הַכֵּלִים שֶׁהָיוּ בַמִּקְדָּשׁ, 
הָיוּ לָהֶם שְׁנִיִּים וּשְׁלִישִׁים, 
שֶׁאִם נִטַּמּוּ הָרִאשׁוֹנִים, 
יָבִיאוּ שְׁנִיִּים תַּחְתֵּיהֶם.  
כָּל הַכֵּלִים שֶׁהָיוּ בַמִּקְדָּשׁ טְעוּנִים טְבִילָה, 
חוּץ מִמִּזְבַּח הַזָּהָב וּמִזְבַּח הַנְּחֹשֶׁת, 
מִפְּנֵי שֶׁהֵן כַּקַּרְקַע.  
דִּבְרֵי רְבִּי אֱלִיעֶזֶר.  
וַחֲכָמִים אוֹמְרִים: 
מִפְּנֵי שֶׁהֵן מְצֻפִּים.  


חסל סדר מועד



סדר נשים 

