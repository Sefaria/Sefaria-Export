Mishnah Moed Katan
משנה מועד קטן
Mishnah based on the Kaufmann manuscript, edited by Dan Be'eri
https://archive.org/details/MishnaCorrectedKaufman00WHOLE

משנה מועד קטן



Chapter 1

<small>א</small>
מַשְׁקִין בֵּית הַשְּׁלָחִים בַּמּוֹעֵד וּבַשְּׁבִיעִית, 
בֵּין מִמַּעְיָן שֶׁיָּצָא כַתְּחִלָּה, 
וּבֵין מִמַּעְיָן שֶׁלֹּא יָצָא כַתְּחִלָּה. 
אֲבָל אֵין מַשְׁקִין 
לֹא מִמֵּי גְשָׁמִים וְלֹא מִמֵּי הַקִּילוֹן. 
וְאֵין עוֹשִׂין עוּגִיּוֹת לַגְּפָנִים.

<small>ב</small>
רְבִּי אֶלְעָזָר בֶּן עֲזַרְיָה אוֹמֵר: 
אֵין עוֹשִׂים אֶת הָאַמָּה כַתְּחִלָּה בַמּוֹעֵד וּבַשְּׁבִיעִית. 
וַחֲכָמִים אוֹמְרִים: 
עוֹשִׂים אֶת הָאַמָּה כַתְּחִלָּה בַשְּׁבִיעִית, 
וּמְתַקְּנִין אֶת הַמְּקֻלְקָלָה. 
וּמְתַקְּנִין אֶת קִלְקוּלֵי הַמַּיִם שֶׁבִּרְשׁוּת הָרַבִּים, 
וְחוֹטְטִין אוֹתָם. 
וּמְתַקְּנִין אֶת הַדְּרָכִים וְאֶת הָרְחוֹבוֹת, 
וְאֶת מִקְווֹת הַמַּיִם, 
וְעוֹשִׂין כָּל צָרְכֵי הָרַבִּים, 
וּמְצַיְּנִים עַל הַקְּבָרוֹת, 
וְיוֹצְאִין אַף עַל הַכִּלְאַיִם.

<small>ג</small>
רְבִּי אֱלִיעֶזֶר בֶּן יַעֲקֹב אוֹמֵר: 
מוֹשְׁכִים אֶת הַמַּיִם מֵאִילָן לָאִילָן, 
וּבִלְבַד שֶׁלֹּא יַשְׁקוּ אֶת כָּל הַשָּׂדֶה. 
זְרָעִים שֶׁלֹּא שָׁתוּ לִפְנֵי הַמּוֹעֵד, 
לֹא יַשְׁקוּם בַּמּוֹעֵד; 
וַחֲכָמִים מַתִּירִים בָּזֶה וּבָזֶה.

<small>ד</small>
צָדִין אֶת הָאֵשּׁוּת וְאֶת הָעַכְבָּרִים 
מִשְּׂדֵה הָאִילָן וּמִשְּׂדֵה הַלָּבָן, 
כְּדַרְכּוֹ בַּמּוֹעֵד וּבַשְּׁבִיעִית. 
וַחֲכָמִים אוֹמְרִים: 
מִשְּׂדֵה הָאִילָן כְּדַרְכּוֹ, 
וּמִשְּׂדֵה הַלָּבָן שֶׁלֹּא כְדַרְכּוֹ. 
וּמְקָרִים אֶת הַפִּרְצָה בַמּוֹעֵד, 
וּבַשְּׁבִיעִית בּוֹנֶה כְדַרְכּוֹ.

<small>ה</small>
רְבִּי מֵאִיר אוֹמֵר: 
רוֹאִין אֶת הַנְּגָעִים בַּתְּחִלָּה בַמּוֹעֵד,
לְהָקֵל, אֲבָל לֹא לְהַחְמִיר. 
וַחֲכָמִים אוֹמְרִים: 
לֹא לְהָקֵל וְלֹא לְהַחְמִיר. 
וְעוֹד אָמַר רְבִּי מֵאִיר: 
מְלַקֵּט אָדָם עַצְמוֹת אָבִיו וְאִמּוֹ, 
מִפְּנֵי שֶׁשִּׂמְחָה לוֹ. 
רְבִּי יוֹסֵה אוֹמֵר: 
אֵבֶל הוּא לוֹ. 
לֹא יְעוֹרֵר עַל מֵתוֹ וְלֹא יַסְפִּידֶנּוּ, 
קֹדֶם לָרֶגֶל שְׁלֹשִׁים יוֹם.

<small>ו</small>
אֵין חוֹפְרִין כּוּכִים וּקְבָרוֹת בַּמּוֹעֵד, 
אֲבָל מְחַנְּכִים אֶת הַכּוּכִים, 
וְעוֹשִׂין נִבְרֶכֶת בַּמּוֹעֵד, 
וְאָרוֹן עִם הַמֵּת בֶּחָצֵר. 
רְבִּי יְהוּדָה אוֹסֵר, 
אֶלָּא אִם כֵּן יֵשׁ עִמּוֹ נְסָרִים.

<small>ז</small>
אֵין נוֹשְׂאִים נָשִׁים בַּמּוֹעֵד, 
לֹא בְתוּלוֹת וְלֹא אַלְמָנוֹת, 
וְלֹא מְיַבְּמִין. 
אֲבָל מַחְזִיר הוּא אֶת גְּרוּשָׁתוֹ, 
מִפְּנֵי שֶׁשִּׂמְחָה לוֹ. 
וְעוֹשָׂה אִשָּׁה תַכְשִׁיטֶיהָ בַמּוֹעֵד. 
רְבִּי יְהוּדָה אוֹמֵר: 
לֹא תָסוּד, 
מִפְּנֵי שֶׁהוּא נִוּוּל לָהּ.

<small>ח</small>
הַהֶדְיוֹט תּוֹפֵר כְּדַרְכּוֹ, 
וְהָאֻמָּן מְכַלֵּב. 
וּמְסָרְגִין אֶת הַמִּטּוֹת. 
רְבִּי יוֹסֵה אוֹמֵר: 
אַף מְמַתְּחִים.

<small>ט</small>
מַעֲמִידִין תַּנּוּר וְכִירַיִם וְרֵחַיִם בַּמּוֹעֵד. 
רְבִּי יְהוּדָה אוֹמֵר: 
אַף מְכַבְּשִׁין אֶת הָרֵחַיִם כַּתְּחִלָּה.

עוֹשִׂין מַעֲקֶה לַגַּג וְלַמַּרְפֶּסֶת מַעֲשֵׂה הֶדְיוֹט, 
אֲבָל לֹא מַעֲשֵׂה אֻמָּן. 
שָׁפִים אֶת הַסְּדָקִין 
וּמַעְגִּילִים אוֹתָם בַּמַּעְגִּילָה, בַּיָּד וּבָרֶגֶל, 
אֲבָל לֹא בְמַחֲלָצַיִם. 
הַצִּיר וְהַצִּנּוֹר וְהַקּוֹרָא וְהַמַּנְעוּל וְהַמַּפְתֵּחַ שֶׁנִּשְׁבָּרוּ, 
מְתַקְּנָן בַּמּוֹעֵד, 
וּבִלְבַד שֶׁלֹּא יְכַוֵּן אֶת מְלַאכְתּוֹ בַמּוֹעֵד. 
וְכָל כְּבָשִׁים שֶׁהוּא יָכוֹל לֹאכַל מֵהֶן בַּמּוֹעֵד, 
כּוֹבְשָׁן.





Chapter 2

<small>א</small>
מִי שֶׁהָפַךְ אֶת זֵיתָיו, 
וְאֵרְעוֹ אֵבֶל אוֹ אֹנֶס, אוֹ שֶׁהִטְעוּהוּ, 
טוֹעֵן קוֹרָא רִאשׁוֹנָה וּמַנִּיחָהּ לְאַחַר הַמּוֹעֵד. 
דִּבְרֵי רְבִּי יְהוּדָה. 
רְבִּי יוֹסֵה אוֹמֵר: 
זוֹלֵף וְגוֹמֵר וְגָף כְּדַרְכּוֹ.

<small>ב</small>
וְכֵן מִי שֶׁהָיָה יֵינוֹ בְתוֹךְ הַבּוֹר, 
וְאֵרְעוֹ אֵבֶל אוֹ אֹנֶס אוֹ שֶׁהִטְעוּהוּ, 
זוֹלֵף וְגוֹמֵר וְגָף כְּדַרְכּוֹ. 
דִּבְרֵי רְבִּי יוֹסֵה. 
רְבִּי יְהוּדָה אוֹמֵר: 
עוֹשֶׂה לוֹ לִמּוּדִים, 
בִּשְׁבִיל שֶׁלֹּא יַחְמִיץ.

<small>ג</small>
מַכְנִיס אָדָם אֶת פֵּרוֹתָיו מִפְּנֵי הַגַּנָּבִים, 
וְשׁוֹלֶה פִשְׁתָּנוֹ מִן הַמִּשְׁרָה, 
בִּשְׁבִיל שֶׁלֹּא תֹאבַד, 
וּבִלְבַד שֶׁלֹּא יְכַוֵּן אֶת מְלַאכְתּוֹ בַמּוֹעֵד. 
וְכֻלָּן, אִם כִּוְּנוּ מְלַאכְתָּן בַּמּוֹעֵד,יֹאבֵדוּ.

<small>ד</small>
אֵין לוֹקְחִין בָּתִּים, עֲבָדִים וּבְהֵמָה, 
אֶלָּא לְצֹרֶךְ הַמּוֹעֵד, 
אוֹ לְצֹרֶךְ הַמּוֹכֵר, 
שֶׁאֵין לוֹ מַה לֹאכַל. 
אֵין מְפַנִּין מִבַּיִת לְבַיִת, 
אֲבָל מְפַנֶּה הוּא לַחֲצֵרוֹ, 
מִפְּנֵי שֶׁהִיא שִׂמְחָה לוֹ.
אֵין מְבִיאִים כֵּלִים מִבֵּית הָאֻמָּן. 
אִם חוֹשֵׁשׁ לָהֶם, מְפַנָּם לְחָצֵר אַחֶרֶת.

<small>ה</small>
מְחַפִּים אֶת הַקְּצִיעוֹת בַּקַּשׁ. 
רְבִּי יְהוּדָה אוֹמֵר: 
אַף מְעַבִּין. 
מוֹכְרֵי פֵרוֹת, כְּסוּת וְכֵלִים, 
מוֹכְרִין בְּצִנְעָה לְצֹרֶךְ הַמּוֹעֵד. 
הַצַּיָּדִים וְהָרָשׁוֹשׁוֹת וְהַגְּרוֹסוֹת 
עוֹשִׂין בְּצִנְעָה לְצֹרֶךְ הַמּוֹעֵד. 
רְבִּי יוֹסֵה אוֹמֵר: 
הֵם הֶחְמִירוּ עַל עַצְמָן.





Chapter 3

<small>א</small>
וְאֵלּוּ מְגַלְּחִין בַּמּוֹעֵד: 
הַבָּא מִמְּדִינַת הַיָּם, וּמִבֵּית הַשִּׁבְיָה, 
וְהַיּוֹצֵא מִבֵּית הָאֲסוּרִין, 
וְהַמְנֻדֶּה שֶׁהִתִּירוּ לוֹ חֲכָמִים; 
וְכֵן מִי שֶׁנִּשְׁאַל לֶחָכָם וְהֻתַּר, 
הַנָּזִיר, וְהַמְצֹרָע, 
וְהָעוֹלֶה מִטֻּמְאָתוֹ לְטַהֲרָתוֹ.

<small>ב</small>
וְאֵלּוּ מְכַבְּסִין בַּמּוֹעֵד: 
הַבָּא מִמְּדִינַת הַיָּם, וּמִבֵּית הַשִּׁבְיָה, 
וְהַיּוֹצֵא מִבֵּית הָאֲסוּרִים, 
וְהַמְנֻדֶּה שֶׁהִתִּירוּ לוֹ חֲכָמִים; 
וְכֵן מִי שֶׁנִּשְׁאַל לֶחָכָם וְהֻתַּר; 
מִטְפְּחוֹת הַיָּדַיִם וּמִטְפְּחוֹת הַסַּפָּרִים וּמִטְפְּחוֹת הַסְּפָג; 
הַזָּבִין וְהַזָּבוֹת וְהַנִּדּוֹת וְהַיּוֹלְדוֹת, 
וְכָל הָעוֹלִין מִטֻּמְאָה לְטַהֲרָה, 
הֲרֵי אֵלּוּ מֻתָּרִין; 
וּשְׁאָר כָּל אָדָם אֲסוּרִין.

<small>ג</small>
וְאֵלּוּ כוֹתְבִין בַּמּוֹעֵד: 
קִדּוּשֵׁי נָשִׁים, גִּטִּים וְשׁוֹבָרִין, 
דְּיָתֵיקֵי, מַתָּנָה וּפְרוֹזְבוֹלִים, 
אִגְּרוֹת שׁוּם וְאִגְּרוֹת מָזוֹן, 
שְׁטָרֵי חֲלִיצָה וּמֵאוּנִים וּשְׁטָרֵי בֵרוּרִין, 
וּגְזֵרוֹת בֵּית דִּין וְאִגְּרוֹת שֶׁלִּרְשׁוּת.

<small>ד</small>
אֵין כּוֹתְבִין שְׁטָרֵי חוֹב בַּמּוֹעֵד, 
וְאִם אֵינוּ מַאֲמִינוֹ אוֹ שֶׁאֵין לוֹ מַה יֹּאכַל, 
הֲרֵי זֶה יִכְתֹּב. 
אֵין כּוֹתְבִין סְפָרִים, תְּפִלִּין וּמְזוּזוֹת בַּמּוֹעֵד, 
וְאֵין מַגִּיהִין אוֹת אַחַת, 
אֲפִלּוּ בְסֵפֶר הָעֲזָרָה. 
רְבִּי יְהוּדָה אוֹמֵר: 
כּוֹתֵב הוּא אָדָם תְּפִלִּים וּמְזוּזוֹת לְעַצְמוֹ, 
וְטוֹוֶה עַל יְרֵכוֹ תְכֵלֶת לְצִיצָיתוֹ.

<small>ה</small>
הַקּוֹבֵר אֶת מֵתוֹ שְׁלֹשָׁה יָמִים קֹדֶם לָרֶגֶל, 
בָּטְלָה מִמֶּנּוּ גְזֵרַת שִׁבְעָה; 
שְׁמוֹנָה יָמִים קֹדֶם לָרֶגֶל, 
בָּטְלָה מִמֶּנּוּ גְזֵרַת שְׁלֹשִׁים, 
מִפְּנֵי שֶׁאָמָרוּ: 
שַׁבָּת עוֹלָה וְאֵינָהּ מַפְסֶקֶת; 
רְגָלִים מַפְסִיקִין וְאֵינָן עוֹלִין.

<small>ו</small>
רְבִּי אֱלִיעֶזֶר אוֹמֵר: 
מִשֶּׁחָרַב בֵּית הַמִּקְדָּשׁ, עֲצֶרֶת כַּשַּׁבָּת. 
רַבָּן גַּמְלִיאֵל אוֹמֵר: 
רֹאשׁ הַשָּׁנָה וְיוֹם הַכִּפּוּרִים כָּרְגָלִים. 
וַחֲכָמִים אוֹמְרִים: 
לֹא כְדִבְרֵי זֶה וְלֹא כְדִבְרֵי זֶה, 
אֶלָּא עֲצֶרֶת כָּרְגָלִים, 
רֹאשׁ הַשָּׁנָה וְיוֹם הַכִּפּוּרִים כַּשַּׁבָּת.

<small>ז</small>
אֵין קוֹרְעִים, וְלֹא חוֹלְצִים, וְלֹא מַבְרִים, 
אֶלָּא קְרוֹבָיו שֶׁלַּמֵּת; 
וְאֵין מַבְרִים אֶלָּא עַל מִטּוֹת זְקוּפוֹת. 
וְאֵין מוֹלִיכִים לְבֵית הָאֵבֶל, 
לֹא בַטַּבְלָא וְלֹא בְאַסְקוּטְלָא, וְלֹא בַקָּנוֹן, 
אֶלָּא בַסַּלִּים. 
וְאֵין אוֹמְרִים בִּרְכַּת אֲבֵלִים בַּמּוֹעֵד, 
אֲבָל עוֹמְדִים בַּשּׁוּרָה וּמְנַחֲמִין 
וּפוֹטְרִים אֶת הָרַבִּים.

<small>ח</small>
אֵין מַנִּיחִין אֶת הַמִּטָּה בָרְחוֹב, 
שֶׁלֹּא לְהַרְגִּיל אֶת הַהֶסְפֵּד; 
וְלֹא שֶׁלַּנָּשִׁים, מִפְּנֵי הַכָּבוֹד. 
נָשִׁים בַּמּוֹעֵד מְעַנּוֹת, וְלֹא מְטַפְּחוֹת. 
רְבִּי יִשְׁמָעֵאל אוֹמֵר: 
הַסְּמוּכוֹת לַמִּטָּה מְטַפְּחוֹת.

<small>ט</small>
וּבְרָאשֵׁי חֳדָשִׁים, בַּחֲנֻכָּה וּבַפּוּרִים, 
מְעַנּוֹת וְלֹא מְטַפְּחוֹת; 
בָּזֶה וּבָזֶה לֹא מְקוֹנְנוֹת. 
נִקְבַּר הַמֵּת, לֹא מְעַנּוֹת וְלֹא מְטַפְּחוֹת. 
אֵי זֶה הוּא עֵינוּי? 
שֶׁכֻּלָּן עוֹנוֹת כְּאַחַת; 
וְקִינָה? 
שֶׁאַחַת מְדַבֶּרֶת, וְכֻלָּן עוֹנוֹת אַחֲרֶיהָ, 
שֶׁנֶּאֱמַר: (ירמיה ט,יט) 
"וְלַמֵּדְנָה בְנֹתֵיכֶם נֶהִי, 
וְאִשָּׁה רְעוּתָהּ קִינָה". 
אֲבָל לֶעָתִיד לָבֹא מָה הוּא אוֹמֵר? (ישעיה כה,ח) 
"בִּלַּע הַמָּוֶת לָנֶצַח, 
וּמָחָה יי אֱלֹהִים דִּמְעָה מֵעַל כָּל פָּנִים" וְגוֹ'. 


סליק 