Mishnah Avodah Zarah
משנה עבודה זרה
Mishnah based on the Kaufmann manuscript, edited by Dan Be'eri
https://archive.org/details/MishnaCorrectedKaufman00WHOLE

משנה עבודה זרה



Chapter 1

<small>א</small>
לִפְנֵי אֵידֵיהֶן שֶׁלַּגּוֹיִם שְׁלֹשָׁה יָמִים, 
אָסוּר מִלָּשֵׂאת וּמִלָּתֵת עִמָּהֶן, 
מִלְּהַשְׁאִילָן וּמִלְּהַשְׁאִיל עִמָּהֶן, 
מִלְּהַלְווֹתָן וּמִלִּלְווֹת מֵהֶן, 
מִלְּפָרְעָן וּמִלִּפָּרַע מֵהֶן.  
רְבִּי יְהוּדָה אוֹמֵר: 
נִפְרָעִין מֵהֶן, 
מִפְּנֵי שֶׁהוּא מֵצֵר.  
אָמְרוּ לוֹ: 
אַף עַל פִּי שֶׁהוּא מֵצֵר עַכְשָׁיו, 
שָׂמֵחַ הוּא לְאַחַר זְמַן. 

רְבִּי יִשְׁמָעֵאל אוֹמֵר: 
שְׁלֹשָׁה לִפְנֵיהֶן וּשְׁלֹשָׁה לְאַחֲרֵיהֶן אָסוּר.  
וַחֲכָמִים אוֹמְרִים: 
לִפְנֵי אֵידֵיהֶן אָסוּר, 
לְאַחַר אֵידֵיהֶן, מֻתָּר. 

<small>ב</small>
אֵלּוּ אֵידֵיהֶן שֶׁלַּגּוֹיִם: 
קָלַנְטָס, 
וּסְטַרְגִילָיָה, 
וּקַרָטֵיסִים, 
וְיוֹם גְּנֶסְיָה שֶׁלַּמְּלָכִים, 
וְיוֹם הַלֵּדָה, 
וְיוֹם הַמִּיתָה.  
דִּבְרֵי רְבִּי מֵאִיר.  
וַחֲכָמִים אוֹמְרִים: 
כָּל מִיתָה שֶׁיֶּשׁ בָּהּ שְׂרִיפָה, 
יֶשׁ בָּהּ עֲבוֹדָה זָרָה, 
וְשֶׁאֵין בָּהּ שְׂרִיפָה, 
אֵין בָּהּ עֲבוֹדָה זָרָה.  

<small>ג</small>
יוֹם תִּגְלַחַת זְקָנוֹ וּבַלּוֹרִיתוֹ, 
יוֹם שֶׁעָלָה בוֹ מִן הַיָּם, 
וְיוֹם שֶׁיָּצָא בוֹ מִבֵּית הָאֲסוּרִים, 
אֵינוּ אָסוּר אֶלָּא אוֹתוֹ הַיּוֹם, וְאוֹתוֹ הָאִישׁ. 

<small>ד</small>
עִיר שֶׁיֶּשׁ בָּהּ עֲבוֹדָה זָרָה, 
חוּצָה לָהּ מֻתָּר.  
הָיָה חוּצָה לָהּ עֲבוֹדָה זָרָה, 
תּוֹכָהּ מֻתָּר.  
מַה הוּא לֵילֵךְ לַשָּׁם? 
בִּזְמַן שֶׁהַדֶּרֶךְ מְיֻחֶדֶת לְאוֹתוֹ הַמָּקוֹם, 
אָסוּר. 
אִם יָכוֹל לֵילֵךְ בָּהּ מִמָּקוֹם אַחֵר, 
מֻתָּר.  
עִיר שֶׁיֶּשׁ בָּהּ עֲבוֹדָה זָרָה, 
וְהָיוּ בָהּ חֲנוּיוֹת מְעֻטָּרוֹת וְשֶׁאֵינָן מְעֻטָּרוֹת, 
זֶה הָיָה מַעֲשֶׂה בְבֵית שְׁאָן, 
וְאָמְרוּ חֲכָמִים: 
מְעֻטָּרוֹת אֲסוּרוֹת, 
וְשֶׁאֵינָן מְעֻטָּרוֹת מֻתָּרוֹת. 

<small>ה</small>
אֵלּוּ דְבָרִים אֲסוּרִין לִמְכֹּר לַגּוֹיִם: 
אִצְטֵרוֹבִילִין וּבְנוֹת שׁוּחַ בִּפְטְרוֹתֵיהֶן, 
וּלְבֵנָה, וְתַרְנְגוֹל לָבָן.  
רְבִּי יְהוּדָה אוֹמֵר: 
מוֹכֵר לוֹ לָבָן בֵּין הַתַּרְנָגְלִים.  
בִּזְמַן שֶׁהוּא בִפְנֵי עַצְמוֹ, 
קוֹטֵעַ אֶת אֶצְבָּעוֹ וּמוֹכְרוֹ, 
שֶׁאֵין מַקְרִיבִין חָסֵר לַעֲבוֹדָה זָרָה.  
וּשְׁאָר כָּל הַדְּבָרִים, 
סְתָמָן מֻתָּר, 
וּפֵרוּשָׁן אָסוּר.  
רְבִּי מֵאִיר אוֹמֵר: 
אַף דָּקָל טָב וְחָצֵר וְנִקְלָבֵס, 
אָסוּר לִמְכֹּר לַגּוֹיִם. 

<small>ו</small>
מָקוֹם שֶׁנָּהֲגוּ לִמְכֹּר בְּהֵמָה דַקָּה לַגּוֹיִם, 
מוֹכְרִין; 
מָקוֹם שֶׁנָּהֲגוּ שֶׁלֹּא לִמְכֹּר, 
אֵין מוֹכְרִין.  
וְאַל יְשַׁנֶּה אָדָם, מִפְּנֵי הַמַּחְלְקוֹת! 
וּבְכָל מָקוֹם, 
אֵין מוֹכְרִין לָהֶם בְּהֵמָה גַסָּה, 
עֲגָלִים וּסְיָחִין, &lt;וקייָחִין!&gt;
שְׁלֵמִים וּשְׁבוּרִין.  
רְבִּי יְהוּדָה מַתִּיר בִּשְׁבוּרָה. &lt;יודה&gt;
בֶּן בְּתֵירָה מַתִּיר בַּסּוּס. 

<small>ז</small>
אֵין מוֹכְרִין לָהֶם דֻּבִּים וַאֲרָיוֹת, 
וְלֹא כָל דָּבָר שֶׁיֶּשׁ בּוֹ נְזִיקָה לָרַבִּים.  
אֵין בּוֹנִין עִמָּהֶן בָּסִילְקִי, 
וּגְרָדוֹן, אִסְטַדְיָה, וּבִימָה. 
אֲבָל בּוֹנִין עִמָּהֶן דִּימוֹסָיוֹת וּמַרְחָצָיוֹת.  
הִגִּיעוּ לַכִּפָּה שֶׁמַּעֲמִידִין בָּהּ עֲבוֹדָה זָרָה, 
אָסוּר לִבְנוֹתָהּ. 

(וְאֵין עוֹשִׂים תַּכְשִׁיטִין לַעֲבוֹדָה זָרָה: 
קֻטְלָאוֹת, וּנְזָמִים וְטַבָּעוֹת; 
רְבִּי אֱלִיעֶזֶר אוֹמֵר: 
בְּשָׂכָר, מֻתָּר.)  

<small>ח</small>
אֵין מוֹכְרִין בִּמְחֻבָּר לַקַּרְקַע, 
אֲבָל מוֹכֵר הוּא מִשֶּׁיִּקָּצֵץ; 
רְבִּי יְהוּדָה אוֹמֵר: &lt;יודה&gt;
מוֹכֵר לוֹ עַל מְנָת לָקוֹץ.  

<small>ט</small>
אֵין מַשְׂכִּירִין לָהֶם בָּתִּים לְאֶרֶץ יִשְׂרָאֵל, 
וְאֵין צֹרֶךְ לוֹמַר שָׂדוֹת; 
וּבְסוּרְיָה, 
מַשְׂכִּירִין בָּתִּים, אֲבָל לֹא שָׂדוֹת. 
וּבְחוּץ לָאָרֶץ, 
מוֹכְרִין בָּתִּים וּמַשְׂכִּירִין שָׂדוֹת.  
דִּבְרֵי רְבִּי מֵאִיר.  
רְבִּי יוֹסֵה אוֹמֵר: 
אַף בְּאֶרֶץ יִשְׂרָאֵל, 
מַשְׂכִּירִין לָהֶן בָּתִּים, 
וּבְסוּרְיָה, 
מוֹכְרִין בָּתִּים וּמַשְׂכִּירִין שָׂדוֹת, 
וּבְחוּץ לָאָרֶץ מוֹכְרִין אֵלּוּ וָאֵלּוּ. 

<small>י</small>
אַף בִּמְקוֹם שֶׁאָמְרוּ לְהַשְׂכִּיר, 
לֹא לְבֵית דִּירָה אָמָרוּ, 
מִפְּנֵי שֶׁהוּא מַכְנִיס לְתוֹכָהּ עֲבוֹדָה זָרָה, 
שֶׁנֶּאֱמַר: (דברים ז,כו) 
"לֹא תָבִיא תוֹעֵבָה אֶל בֵּיתֶךָ, וְהָיִיתָ חֵרֶם כָּמֹהוּ,
שַׁקֵּץ תְּשַׁקְּצֶנּוּ וְתַעֵב תְּתַעֲבֶנּוּ, כִּי חֵרֶם הוּא."  
בְּכָל מָקוֹם, 
לֹא יַשְׂכִּיר לוֹ אֶת הַמַּרְחֵץ, 
מִפְּנֵי שֶׁהִיא נִקְרֵאת עַל שְׁמוֹ. 





Chapter 2

<small>א</small>
אֵין מַעֲמִידִין בְּהֵמָה בְפֻנְדְּקִנִית שֶׁלַּגּוֹיִם, 
מִפְּנֵי שֶׁהֵן חֲשׁוּדִין עַל הַבְּהֵמָה.  
לֹא תִתְיַחֵד אִשָּׁה עִמָּהֶן, 
מִפְּנֵי שֶׁהֵן חֲשׁוּדִין עַל הָעֲרָיוֹת.  
לֹא יִתְיַחֵד אָדָם עִמָּהֶן, 
מִפְּנֵי שֶׁהֵן חֲשׁוּדִין עַל שְׁפִיכוּת דָּמִים.  
בַּת יִשְׂרָאֵל לֹא תְיַלֵּד אֶת הַנָּכְרִית, 
אֲבָל נָכְרִית מְיַלֶּדֶת אֶת בַּת יִשְׂרָאֵל.  
בַּת יִשְׂרָאֵל לֹא תָנִיק אֶת בְּנָהּ שֶׁלַּנָּכְרִית; 
אֲבָל נָכְרִית מְנִיקָה אֶת בְנָהּ שֶׁלְּבַת יִשְׂרָאֵל בַּרְשׁוּתָהּ. 

<small>ב</small>
מִתְרַפִּין מֵהֶן רִפּוּי מָמוֹן, 
אֲבָל לֹא רִפּוּי נְפָשׁוֹת.  
אֵין מִסְתַּפְּרִין מֵהֶן בְּכָל מָקוֹם.  
דִּבְרֵי רְבִּי מֵאִיר.  
וַחֲכָמִים אוֹמְרִים: 
בִּרְשׁוּת הָרַבִּים, מֻתָּר, 
אֲבָל לֹא בֵּינוֹ לְבֵינוֹ. 

<small>ג</small>
אֵלּוּ דְבָרִים שֶׁלַּגּוֹיִם אֲסוּרִין, 
וְאִסּוּרָן אִסּוּר הֲנָיָה: 
הַיַּיִן, 
וְהַחֹמֶץ שֶׁלַּגּוֹיִם שֶׁהָיָה מִתְּחִלָּתוֹ יַיִן, 
וְחֶרֶס אַנְדְרְיָאנֵי, 
וְעוֹרוֹת לְבוּבִין.  
רַבָּן שִׁמְעוֹן בֶּן גַּמְלִיאֵל אוֹמֵר: 
בִּזְמַן שֶׁהַקֶּרַע שֶׁלּוֹ עָגֹל, אָסוּר, &lt;שֶׁהַקְרְעַ!&gt;
וּמָשׁוּךְ, מֻתָּר.  
וּבָשָׂר הַנִּכְנָס לַעֲבוֹדָה זָרָה, מֻתָּר, 
וְהַיּוֹצֵא, אָסוּר, 
מִפְּנֵי שֶׁהוּא זִבְחֵי מֵתִים.  
דִּבְרֵי רְבִּי עֲקִיבָה.  
הַהוֹלְכִים לַתַּרְפּוּת, 
אָסוּר מִלָּשֵׂאת וּמִלִּתֵּן עִמָּהֶן, 
וְהַבָּאִין מֻתָּרִין. 

<small>ד</small>
נוֹדוֹת הַגּוֹיִם וְקִנְקְנֵיהֶן, 
וְיֵין יִשְׂרָאֵל כָּנוּס בָּהֶן, 
אֲסוּרִין, וְאִסּוּרָן אִסּוּר הֲנָיָה.  
דִּבְרֵי רְבִּי מֵאִיר.  
וַחֲכָמִים אוֹמְרִים: 
אֵין אִסּוּרָן אִסּוּר הֲנָיָה.  

ה &lt;ו&gt;
הַחַרְצַנִּים וְהַזַּגִּין שֶׁלַּגּוֹיִם, 
אֲסוּרִין, וְאִסּוּרָן אִסּוּר הֲנָיָה.  
דִּבְרֵי רְבִּי מֵאִיר.  
וַחֲכָמִים אוֹמְרִים: 
אֵין אִסּוּרָן אִסּוּר הֲנָיָה.  

ו &lt;ה כתוב בתחתית הדף על ידי המגיה&gt;
הַמֻּרְיָס וְהַגְּבִנָּה וְתִנְיָקֵי שֶׁלַּגּוֹיִם, 
אֲסוּרִין, וְאִסּוּרָן אִסּוּר הֲנָיָה.  
דִּבְרֵי רְבִּי מֵאִיר.  
וַחֲכָמִים אוֹמְרִים: 
אֵין אִסּוּרָן אִסּוּר הֲנָיָה.  

<small>ז</small>
אָמַר רְבִּי יְהוּדָה: 
שָׁאַל רְבִּי יִשְׁמָעֵאל אֶת רְבִּי יְהוֹשֻׁעַ 
כְּשֶׁהָיוּ מְהַלְּכִים בַּדֶּרֶךְ: 
מִפְּנֵי מָה אָסְרוּ גְבִינַת גּוֹיִם? &lt;גְבִינַּת!&gt;
אָמַר לוֹ: 
מִפְּנֵי שֶׁמַּעֲמִידִין אוֹתָהּ בְּקֵבַת הַנְּבֵלָה.  
אָמַר לוֹ: 
וַהֲלֹא קֵבַת הָעוֹלָה חֲמוּרָה מִקֵּבַת הַנְּבֵלָה, 
וְאָמְרוּ "כֹּהֵן שֶׁדַּעְתּוֹ יָפָה שׁוֹרְפָהּ חָיָה"? 
וְלֹא הוֹדוּ לוֹ חֲכָמִים, אֶלָּא אָמְרוּ: 
לֹא נֶהְנִין וְלֹא מוֹעֲלִין.  

<small>ח</small>
אָמְרוּ לוֹ: 
מִפְּנֵי שֶׁמַּעֲמִידִין אוֹתָהּ בְּקֵבַת עֶגְלֵי עֲבוֹדָה זָרָה.  
אָמַר לוֹ: 
אִם כֵּן, 
לָמָּה לֹא אֲסָרוּהָ בַהֲנָיָה? 
וְהִשִּׂיאוֹ לְדָבָר אַחֵר. 
אָמַר לוֹ: 
יִשְׁמָעֵאל אָחִי! 
הֵיאָךְ אַתָּה קוֹרֵא: (שיר השירים א,ב) 
"כִּי טוֹבִים דֹּדֶיךָ מִיָּיִן", 
אוֹ: 
'כִּי טוֹבִים דֹּדַיִךְ'? 
אָמַר לוֹ: 
'כִּי טוֹבִים דֹּדַיִךְ מִיָּיִן'.  
אָמַר לוֹ: 
אֵין הַדָּבָר כֵּן, 
שֶׁהֲרֵי חֲבֵרוֹ מְלַמֵּד עָלָיו (שיר השירים א,ג) 
"לְרֵיחַ שְׁמָנֶיךָ טוֹבִים". 

<small>ט</small>
אֵלּוּ דְבָרִין שֶׁלַּגּוֹיִם אֲסוּרִין, 
וְאֵין אִסּוּרָן אִסּוּר הֲנָיָה: 
חָלָב שֶׁחֲלָבוֹ גוֹי וְאֵין יִשְׂרָאֵל רוֹאֵהוּ, 
וְהַפַּת, וְהַשֶּׁמֶן שֶׁלָּהֶן, וְהַשְּׁלָקוֹת. 
רְבִּי וּבֵית דִּינוֹ הִתִּירוּ בַשֶּׁמֶן. 
וּכְבָשִׁין שֶׁדַּרְכָּן לָתֵת בָּהֶן יַיִן וָחֹמֶץ, 
וּטְרִית טְרוּפָה, 
וְצֵיר שֶׁאֵין בָּהּ דָּגָה, 
וְהַחִילֵּק, 
וְקֹרֶט שֶׁלַּחִלְתִּית, 
וּמֶלַח סְלָקוֹנְטִית, 
הֲרֵי אֵלּוּ אֲסוּרִין, 
וְאֵין אִסּוּרָן אִסּוּר הֲנָיָה. 

<small>י</small>
אֵלּוּ מֻתָּרִין בַּאֲכִילָה: 
חָלָב שֶׁחֲלָבוֹ גוֹי וְיִשְׂרָאֵל רוֹאֵהוּ, 
הַדְּבַשׁ, 
וְהַדַּמְדְּמָנִיּוֹת, אַף עַל פִּי מְנַטְּפוֹת, 
אֵין בָּהֶן מִשֵּׁם הֶכְשֵׁר מַשְׁקֶה, 
וּכְבָשִׁין שֶׁאֵין דַרְכָּן לָתֵת בָּהֶן יַיִן וָחֹמֶץ, 
וּטְרִית שֶׁאֵינָה טְרוּפָה, 
וְצֵיר שֶׁיֶּשׁ בָּהּ דָּגָה, 
וְעָלֶה שֶׁלַּחִלְתִּית, &lt;ועל!&gt;
וְזֵיתֵי קְלוֹסְקָה מְגֻלְגָּלִין. 
רְבִּי יְהוּדָה אוֹמֵר: 
שְׁלוּחִין אֲסוּרִין.  
חֲגָבִים מִן הַסְּלִילָה, אֲסוּרִין, 
מִן הַאַפּוֹתֵק, מֻתָּרִין בִּתְרוּמָה. 





Chapter 3

<small>א</small>
כָּל הַצְּלָמִים אֲסוּרִין, 
מִפְּנֵי שֶׁהֵן נֶעְבָּדִים אַחַת בַּשָּׁנָה.  
דִּבְרֵי רְבִּי מֵאִיר.  
וַחֲכָמִים אוֹמְרִים: 
אֵינוּ אָסוּר, 
אֶלָּא כָל שֶׁיֶּשׁ לוֹ מַקֵּל, אוֹ צִפּוֹר, אוֹ כַדּוּר.  
רַבָּן שִׁמְעוֹן בֶּן גַּמְלִיאֵל אוֹמֵר: 
כָּל שֶׁיֶּשׁ בְּיָדוֹ כָל דָּבָר. 

<small>ב</small>
הַמּוֹצֵא שִׁבְרֵי צְלָמִים, 
הֲרֵי אֵלּוּ מֻתָּרִים.  
מָצָא תַבְנִית יָד, תַבְנִית רֶגֶל, 
הֲרֵי אֵלּוּ אֲסוּרִין, 
מִפְּנֵי שֶׁכַּיּוֹצֵא בָהֶן נֶעְבָּד. 

<small>ג</small>
הַמּוֹצֵא כֵלִים, 
וַעֲלֵיהֶם צוּרַת הַחַמָּה, 
צוּרַת הַלְּבָנָה, צוּרַת הַדְּרָקוֹן, 
יוֹלִיכֵם לְיָם הַמֶּלַח.  
רַבָּן שִׁמְעוֹן בֶּן גַּמְלִיאֵל אוֹמֵר 
עַל הַמְכֻבָּדִין, אֲסוּרִים, 
וְעַל הַנִּבְזִין, מֻתָּרִין.  
רְבִּי יוֹסֵה אוֹמֵר: 
שׁוֹחֵק וְזוֹרֶה לָרוּחַ אוֹ מֵטִיל לַיָּם.  
אָמְרוּ לוֹ: 
אַף הוּא נֶעֱשָׂה זֶבֶל, 
שֶׁנֶּאֱמַר: (דברים יג,יח) 
"וְלֹא יִדְבַּק בְּיָדְךָ מְאוּמָה מִן הַחֵרֶם". 

<small>ד</small>
שָׁאַל פָּרַקְלוֹס בֶּן פְּלַסְלוֹס 
אֶת רַבָּן גַּמְלִיאֵל בְּעַכּוֹ, 
שֶׁהָיָה רוֹחֵץ בְּמַרְחֵץ שֶׁלְּאַפְרוֹדִיטִי, 
אָמַר לוֹ: 
"כָּתוּב בְּתוֹרַתְכֶם: 
"וְלֹא יִדְבַּק בְּיָדְךָ מְאוּמָה מִן הַחֵרֶם", 
מִפְּנֵי מָה אַתָּה רוֹחֵץ בְּמַרְחֵץ שֶׁלְּאַפְרוֹדִיטִי?" 
אָמַר לוֹ: 
"אֵין מְשִׁיבִין בַּמַּרְחֵץ."  
וּכְשֶׁיָּצָא, אָמַר לוֹ: 
"אֲנִי לֹא בָאתִי בִגְבוּלָהּ, 
הִיא בָאת בִּגְבוּלִי.  
אֵין אוֹמְרִים: 
נַעֲשָׂה מַרְחֵץ לְאַפְרוֹדִיטִי, 
אֶלָּא: 
נֶעְשֵׂית הִיא אַפְרוֹדִיטִי נוֹי לַמַּרְחֵץ.  

<small>ה</small>
דָּבָר אַחֵר: 
אִם נוֹתְנִין לָךְ מָמוֹן הַרְבֵּה, 
אַתָּה נִכְנָס לַעֲבוֹדָה זָרָה שֶׁלָּךְ 
עָרֹם וּבַעַל קֶרִי וּמַשְׁתִּין בְּפָנֶיהָ? 
וְזוֹ עוֹמֶדֶת עַל הַבִּיב, 
וְכָל הָעָם מַשְׁתִּינִין בְּפָנֶיהָ!  
לֹא נֶאֱמַר אֶלָּא "אֱלֹהֵיהֶם": 
אֶת שֶׁהוּא נוֹהֵג מִשֵּׁם אֱלוֹהַּ, אָסוּר, 
וְאֶת שֶׁאֵינוּ נוֹהֵג מִשֵּׁם אֱלוֹהַּ, מֻתָּר." 

<small>ו</small>
הַגּוֹיִם הָעוֹבְדִים אֶת הֶהָרִים וְאֶת הַגְּבָעוֹת, 
הֵן מֻתָּרִין, 
וּמַה שֶּׁעֲלֵיהֶן אֲסוּרִין, 
שֶׁנֶּאֱמַר: (דברים ז,כה) 
"לֹא תַחְמֹד כֶּסֶף וְזָהָב עֲלֵיהֶם וְלָקַחְתָּ".  
רְבִּי יוֹסֵה הַגָּלִילִי אוֹמֵר: (דברים יב,ב) 
"אֱלֹהֵיהֶם עַל הֶהָרִים", וְלֹא הֶהָרִים אֱלֹהֵיהֶם; 
"אֱלֹהֵיהֶם... עַל הַגְּבָעוֹת", וְלֹא הַגְּבָעוֹת אֱלֹהֵיהֶם.  
[וּמִפְּנֵי מָה אֲשֵׁרָה אֲסוּרָה?] 
מִפְּנֵי שֶׁיֶּשׁ בָּהּ תְּפִיסַת יַד אָדָם, 
וְכָל שֶׁיֶּשׁ בּוֹ תְפִיסַת יַד אָדָם אָסוּר.  

<small>ז</small>
אָמַר רְבִּי עֲקִיבָה: 
אֲנִי אֶהְיֶה אוֹבִין לְפָנֶיךָ: 
כָּל מָקוֹם שָׁאַתְּ מוֹצֵא 
הַר גָּבוֹהַּ, וְגִבְעָה נִשָּׂאָה, וְעֵץ רַעֲנָן, 
דַּע שֶׁיֶּשׁ שָׁם עֲבוֹדָה זָרָה. 

<small>ח</small>
מִי שֶׁהָיָה בֵיתוֹ סָמוּךְ לַעֲבוֹדָה זָרָה, וְנָפַל, 
אָסוּר לִבְנוֹתוֹ. 
כֵּיצַד יַעֲשֶׂה? 
כּוֹנֵס בְּתוֹךְ שֶׁלּוֹ וּבוֹנֶה.  
הָיָה שֶׁלּוֹ וְשֶׁלַּעֲבוֹדָה זָרָה, 
יִדּוֹן מַחְצָה לְמַחְצָה.  
אֲבָנָיו וְעֵצָיו וַעֲפָרוֹ מְטַמִּין כַּשֶּׁרֶץ, 
שֶׁנֶּאֱמַר: (דברים ז,כו) 
"שַׁקֵּץ תְּשַׁקְּצֶנּוּ, וְתַעֵב תְּתַעֲבֶנּוּ, 
כִּי חֵרֶם הוּא." 
רְבִּי עֲקִיבָה אוֹמֵר: 
כַּנִּדָּה, שֶׁנֶּאֱמַר: (ישעיה ל,כב) 
"תִּזְרֵם כְּמוֹ דָוָה, צֵא תֹאמַר לוֹ". 
מַה הַנִּדָּה מְטַמָּא בַמַּשָּׂא, 
אַף עֲבוֹדָה זָרָה מְטַמָּא בַמַּשָּׂא. 

<small>ט</small>
שְׁלֹשָׁה בָתִּין הֵן: 
בַּיִת שֶׁבְּנָיוֹ מִתְּחִלָּה לְשֵׁם עֲבוֹדָה זָרָה, 
הֲרֵי זֶה אָסוּר; 
סִיְּדוֹ וְכִיְּרוֹ לְשֵׁם עֲבוֹדָה זָרָה, וְחִדֵּשׁ, 
נוֹטֵל מַה שֶּׁחִדֵּשׁ; 
הִכְנִיס לְתוֹכוֹ עֲבוֹדָה זָרָה, וְהוֹצִיאָהּ, 
הֲרֵי זֶה מֻתָּר.  

<small>י</small>
שָׁלוֹשׁ אֲבָנִים הֵן: 
אֶבֶן שֶׁחֲצָבָהּ מִתְּחִלָּה לַבּוֹמָס,  
הֲרֵי זוֹ אֲסוּרָה; 
סִיְּדָהּ וְכִיְּרָהּ לְשֵׁם עֲבוֹדָה זָרָה, וְחִדֵּשׁ, 
נוֹטֵל מַה שֶּׁחִדֵּשׁ; 
הֶעֱמִיד עָלֶיהָ עֲבוֹדָה זָרָה, וְסִלְּקָהּ, 
הֲרֵי זוֹ מֻתֶּרֶת.  

<small>יא</small>
שָׁלוֹשׁ אֲשֵׁרוֹת הֵן: 
אִילָן שֶׁנְּטָעוֹ מִתְּחִלָּה לְשֵׁם עֲבוֹדָה זָרָה, 
הֲרֵי זֶה אָסוּר; 
גִּדְּעוֹ וּפִסְּלוֹ לְשֵׁם עֲבוֹדָה זָרָה, וְהֶחֱלִיף, 
נוֹטֵל מַה שֶּׁהֶחֱלִיף; 
הֶעֱמִיד תַּחְתָּיו עֲבוֹדָה זָרָה, וּבִטְּלָהּ, 
הֲרֵי זֶה מֻתָּר.  

<small>יב</small>
אֵי זוֹ הִיא אֲשֵׁרָה? 
כָּל שֶׁיֶּשׁ תַּחְתֶּיהָ עֲבוֹדָה זָרָה.  
רְבִּי שִׁמְעוֹן אוֹמֵר: 
כָּל שֶׁעוֹבְדִין אוֹתָהּ.  
מַעֲשֶׂה בְצַיְדָן, 
בְּאִילָן שֶׁהָיוּ עוֹבְדִין אוֹתוֹ, 
וְהָיָה תַחְתָּיו גַּל.  
אָמַר לָהֶן רְבִּי שִׁמְעוֹן: 
"בִּדְקוּ אֶת הַגַּל הַזֶּה!" 
וּבְדָקוּהוּ, וּמָצְאוּ בוֹ צוּרָה.  
אָמַר לָהֶן: 
"הוֹאִיל וְלַצּוּרָה הֵן עוֹבְדִין, 
נַתִּיר לָהֶן אֶת הָאִילָן." 

<small>יג</small>
לֹא יֵשֵׁב בְּצִלָּהּ, 
וְאִם יָשַׁב, טָהוֹר.  
וְלֹא יַעֲבֹר תַּחְתֶּיהָ, 
וְאִם עָבַר, טָמֵא. 
הָיְתָה גוֹזֶלֶת אֶת הָרַבִּים, 
וְעָבַר תַּחְתֶּיהָ, טָהוֹר.  
וְזוֹרְעִין תַּחְתֶּיהָ יְרָקוֹת בִּימוֹת הַגְּשָׁמִים, 
אֲבָל לֹא בִימוֹת הַחַמָּה. 
וְהַחַזְרִין, 
לֹא בִימוֹת הַחַמָּה וְלֹא בִימוֹת הַגְּשָׁמִים. 
רְבִּי יוֹסֵה אוֹמֵר: 
אַף לֹא יְרָקוֹת בִּימוֹת הַגְּשָׁמִין, 
מִפְּנֵי שֶׁהַנְּבִיָּה נוֹשֶׁרֶת, 
וַהֲוָת הֲנָאָה לָהֶם לַזֶּבֶל. 

<small>יד</small>
נָטַל מִמֶּנָּה עֵצִים וַאֲבָנִים, 
אֲסוּרִין בַּהֲנָיָה.  
הִסִּיק בָּהֶן אֶת הַתַּנּוּר, 
אִם חָדָשׁ, יֻתַּץ, 
וְאִם יָשָׁן, יָצֵן.  
אָפָה בוֹ אֶת הַפַּת, 
הַפַּת אֲסוּרָה בַהֲנָיָה; 
נִתְעָרְבָה בַאֲחֵרוֹת, 
כֻּלָּן אֲסוּרוֹת בַּהֲנָיָה.  
רְבִּי אֱלִיעֶזֶר אוֹמֵר: 
יוֹלִיךְ הֲנָיָה לְיָם הַמֶּלַח.  
אָמְרוּ לוֹ: 
אֵין פִּדָּיוֹן לַעֲבוֹדָה זָרָה.  

<small>יה</small>
נָטַל מִמֶּנָּה כַרְכֵּד, 
אָסוּר בַּהֲנָיָה.  
אָרַג בּוֹ אֶת הַבֶּגֶד, 
הַבֶּגֶד אָסוּר בַּהֲנָיָה; 
נִתְעָרַב בַּאֲחֵרִים, 
כֻּלָּן אֲסוּרִין בַּהֲנָיָה.  
רְבִּי אֱלִיעֶזֶר אוֹמֵר: 
יוֹלִיךְ הֲנָיָה לְיָם הַמֶּלַח.  
אָמְרוּ לוֹ: 
אֵין פִּדָּיוֹן לַעֲבוֹדָה זָרָה. 

<small>יו</small>
כֵּיצַד מְבַטְּלָהּ? 
קִרְסֵם וְזֵרֵד, 
נָטַל מִמֶּנָּה מַקֵּל אוֹ שַׁרְבִּיט, 
אֲפִלּוּ עָלֶה, 
הֲרֵי זוֹ בְטֵלָה.  
שְׁפָיָהּ לְצָרְכָהּ, אֲסוּרָה; 
וְשֶׁלֹּא לְצָרְכָהּ, מֻתֶּרֶת. 





Chapter 4

<small>א</small>
רְבִּי יִשְׁמָעֵאל אוֹמֵר: 
שָׁלוֹשׁ אֲבָנִים זוֹ בְצַד זוֹ בְּצַד הַמַּרְקוּלִיס, 
אֲסוּרוֹת; 
וּשְׁתַּיִם, מֻתָּרוֹת; 
וַחֲכָמִים אוֹמְרִים: 
אֶת שֶׁהוּא נִרְאֶה עִמּוֹ, אֲסוּר, 
וְאֶת שֶׁאֵינוּ נִרְאֶה עִמּוֹ, מֻתָּר. 

<small>ב</small>
מָצָא בְרֹאשׁוֹ מָעוֹת, כְּסוּת, אֳכָלִים, 
הֲרֵי אֵלּוּ מֻתָּרִין.  
פַּרְכִירֵי עֲנָבִים, וְעַטְרוֹת שֶׁלַּשִּׁבֳּלִים, 
וְיֵינוֹת שְׁמָנִים וּסְלָתוֹת, 
וְכָל דָּבָר שֶׁכַּיּוֹצֵא בוֹ קָרֵב עַל גַּבֵּי הַמִּזְבֵּחַ, 
אָסוּר. 

<small>ג</small>
עֲבוֹדָה זָרָה שֶׁהָיָה לָהּ גַּנָּה וּמַרְחֵץ, 
נֶהְנִים מֵהֶן שֶׁלֹּא בְטוֹבָה, 
וְאֵין נֶהְנִין מֵהֶם בְּטוֹבָה.  
הָיָה שֶׁלָּהּ וְשֶׁלַּאֲחֵרִים, 
נֶהְנִין מֵהֶן בְּטוֹבָה וְשֶׁלֹּא בְטוֹבָה. 

ד &lt;ה&gt;
עֲבוֹדָה זָרָה שֶׁלַּנָּכְרִי, אֲסוּרָה מִיָּד, &lt;מִיָּדוֹ!&gt;
וְשֶׁלְּיִשְׂרָאֵל, מִשֶּׁתֵּעָבֵד. &lt;שֶׁלְּיִשְׂרָאֵל!&gt; 
נָכְרִי מְבַטֵּל עֲבוֹדָה זָרָה שֶׁלּוֹ וְשֶׁלְּיִשְׂרָאֵל, 
יִשְׂרָאֵל אֵינוּ מְבַטֵּל עֲבוֹדָה זָרָה שֶׁלַּנָּכְרִי.  
הַמְבַטֵּל עֲבוֹדָה זָרָה, בִּטֵּל מְשַׁמְּשֶׁיהָ; 
בִּטֵּל מְשַׁמְּשֶׁיהָ, 
מְשַׁמְּשֶׁיהָ מְבֻטָּלִין וְהִיא אֲסוּרָה. 

<small>ה</small>
כֵּיצַד מְבַטְּלָהּ? 
קָטַע רֹאשׁ אָזְנָהּ, רֹאשׁ חוֹטָמָהּ, רֹאשׁ אֶצְבָּעָהּ, 
פְּחָסָהּ, אַף עַל פִּי שֶׁלֹּא חִסְּרָהּ, 
בִּטְּלָהּ.  
רָקַק בְּפָנֶיהָ, הִשְׁתִּין בְּפָנֶיהָ, 
גֵּרְדָהּ, זָרַק בָּהּ אֶת הַצּוֹאָה, 
הֲרֵי זוֹ אֵינָה בְטֵלָה.  
מְכָרָהּ אוֹ מִשְׁכְּנָהּ, 
רְבִּי אוֹמֵר: 
בִּטֵּל. 
וַחֲכָמִים אוֹמְרִים: 
לֹא בִטֵּל. 

<small>ו</small>
עֲבוֹדָה זָרָה שֶׁהִנִּיחוּהָ עוֹבְדֶיהָ, 
בְשָׁעַת שָׁלוֹם, מֻתֶּרֶת; 
בְּשָׁעַת מִלְחָמָה, אֲסוּרָה.  
בּוֹמְסָיוֹת שֶׁלַּמְּלָכִים, 
הֲרֵי אֵלּוּ מֻתָּרִים, 
מִפְּנֵי שֶׁמַּעֲמִידִין אוֹתוֹ 
בְּשָׁעָה שֶׁהַמְּלָכִים עוֹבְרִין. &lt;בְּשָׁעָת!&gt;

<small>ז</small>
שָׁאֲלוּ אֶת הַזְּקֵנִים בְּרוֹמִי: 
"אִם אֵין רְצוֹנוֹ בַעֲבוֹדָה זָרָה, 
מִפְּנֵי מָה אֵינוּ מְבַטְּלָהּ?" 
אָמְרוּ לָהֶן: 
"אִלּוּ לַדָּבָר שֶׁאֵין צֹרֶךְ הָעוֹלָם בּוֹ הָיוּ עוֹבְדִין, 
הָיָה מְבַטְּלוֹ; 
הֲרֵי אֵלּוּ עוֹבְדִין לַחַמָּה וְלַלְּבָנָה וְלַכּוֹכָבִים.  
יְאַבֵּד עוֹלָמוֹ מִפְּנֵי הַשּׁוֹטִין?" 
אָמְרוּ לָהֶם: 
"אִם כֵּן, 
יְאַבֵּד דָּבָר שֶׁאֵין צֹרֶךְ הָעוֹלָם בּוֹ, 
וִיקַיֵּם דָּבָר שֶׁצֹּרֶךְ הָעוֹלָם בּוֹ!" 
אָמְרוּ לָהֶן: 
"אַף אָנוּ מַחֲזִיקִין יְדֵי עוֹבְדֵיהֶם שֶׁלָּאֵלּוּ, 
וְיֹאמְרוּ: 
תֵּדְעוּ שֶׁהֵן אֱלוֹהוֹת, 
שֶׁהֲרֵי אֵלּוּ לֹא בָטְלוּ. "

<small>ח</small>
לוֹקְחִין גַּת בְּעוּטָה מִן הַנָּכְרִי, 
אַף עַל פִּי שֶׁהוּא נוֹטֵל בְּיָדוֹ וְנוֹתֵן הַתַּפּוּחַ,  
אֵינוּ נֶעֱשָׂה יַיִן נֶסֶךְ עַד שֶׁיֵּרֵד לַבּוֹר.  
יָרַד לַבּוֹר, 
מַה שֶּׁבַּבּוֹר אָסוּר, 
וְהַשְּׁאָר מֻתָּר. 

<small>ט</small>
דּוֹרְכִין עִם הַנָּכְרִי בַגַּת, 
אֲבָל לֹא בוֹצְרִין עִמּוֹ.  
יִשְׂרָאֵל שֶׁהוּא עוֹשֶׂה בְטֻמְאָה, 
לֹא דוֹרְכִין וְלֹא בוֹצְרִין עִמּוֹ, 
אֲבָל מוֹלִיכִין עִמּוֹ חֲבִיּוֹת לַגַּת 
וּמְבִיאִין עִמּוֹ מִן הַגַּת.  

<small>י</small>
נַחְתּוֹם שֶׁהוּא עוֹשֶׂה בְטֻמְאָה, 
לֹא לָשִׁים וְלֹא עוֹרְכִים עִמּוֹ, 
אֲבָל מוֹלִיכִין עִמּוֹ פַת לַפְּלָטֵר. 

יא &lt;כ&gt;
נָכְרִי שֶׁנִּמְצָא עוֹמֵד בְּצַד הַבּוֹר שֶׁלַּיַּיִן, 
אִם יֵשׁ עָלָיו מַלְוָה, אָסוּר; 
אֵין לוֹ עָלָיו מַלְוָה, מֻתָּר.  
נָפַל לַבּוֹר וְעָלָה, 
מְדָדוֹ בַקָּנֶה, 
וְהָיָה מְטַפֵּחַ עַל פִּי חָבִית מְרֻתַּחַת, 
בְּכָל אֵלּוּ הָיָה מַעֲשֶׂה, וְאָמְרוּ: 
יִמָּכֵר. 
רְבִּי שִׁמְעוֹן מַתִּיר.  
נָטַל אֶת הֶחָבִית וּזְרָקָהּ לַבּוֹר, 
זֶה הָיָה מַעֲשֶׂה, וְהִכְשִׁירוֹ. 

<small>יב</small>
הַמְטַהֵר יֵינוֹ שֶׁלַּנָּכְרִי וְנוֹתְנוֹ בִרְשׁוּתוֹ, 
בְּבַיִת שֶׁהוּא פָתוּחַ לִרְשׁוּת הָרַבִּים, 
בְּעִיר שֶׁיֶּשׁ בָּהּ גּוֹיִם וְיִשְׂרְאֵלִים, 
מֻתָּר; 
בְּעִיר שֶׁכֻּלָּהּ גּוֹיִם, 
אָסוּר, עַד שֶׁיּוֹשֵׁב שׁוֹמֵר. 
אֵין הַשּׁוֹמֵר צָרִיךְ לִהְיוֹת יוֹשֵׁב וּמְשַׁמֵּר, 
אַף עַל פִּי שֶׁהוּא יוֹצֵא וְנִכְנָס, 
מֻתָּר.  
רְבִּי שִׁמְעוֹן בֶּן אֶלְעָזָר אוֹמֵר: 
כָּל רְשׁוּת הַגּוֹיִם אַחַת. 

<small>יג</small>
הַמְטַהֵר יֵינוֹ שֶׁלַּנָּכְרִי וְנוֹתְנוֹ בִרְשׁוּתוֹ, 
וְהַלָּה כוֹתֵב לוֹ &lt;וְהַלָּא!&gt;
שֶׁ"נִּתְקַבַּלְתִּי מִמָּךְ מָעוֹת", 
[מֻתָּר.]  
אֲבָל אִם יִרְצֶה יִשְׂרָאֵל לְהוֹצִיאוֹ, 
אֵין מַנִּיחוֹ עַד שֶׁיִּתֵּן לוֹ אֶת מָעוֹתָיו. 
זֶה הָיָה מַעֲשֶׂה בְבֵית שְׁאָן, 
וְאָסְרוּ חֲכָמִים. 





Chapter 5

<small>א</small>
הַשּׂוֹכֵר אֶת הַפּוֹעֵל לַעֲשׁוֹת עִמּוֹ בְיַיִן נֶסֶךְ, 
שְׂכָרוֹ אָסוּר.  
שְׂכָרוֹ לַעֲשׁוֹת עִמּוֹ מְלָאכָה אַחֶרֶת, 
אַף עַל פִּי שֶׁאָמַר לוֹ: 
"הַעֲבֵר לִי חָבִית שֶׁלְּיַיִן נֶסֶךְ מִמָּקוֹם לְמָקוֹם", 
שְׂכָרוֹ מֻתָּר.  

<small>ב</small>
הַשּׂוֹכֵר אֶת הַחֲמוֹר לְהָבִיא עָלֶיהָ יַיִן נֶסֶךְ, 
שְׂכָרָהּ אָסוּר. 
שְׂכָרָהּ לֵישֵׁב עָלֶיהָ, 
אַף עַל פִּי שֶׁהִנִּיחַ לָגִינוֹ עָלֶיהָ, 
שְׂכָרָהּ מֻתָּר. 

<small>ג</small>
יַיִן נֶסֶךְ שֶׁנָּפַל עַל גַּבֵּי עֲנָבִים, יְדִיחֵם, 
וְהֵן מֻתָּרוֹת; 
אִם הָיוּ מְבֻקָּעוֹת, אֲסוּרוֹת.  
נָפַל עַל גַּבֵּי תְאֵנִים אוֹ עַל גַּבֵּי תְמָרִים, 
אִם יֶשׁ בָּהֶן בְּנוֹתֵן טַעַם, אָסוּר.  
מַעֲשֶׂה בְבוֹיְתַס בֶּן זֵנוֹן, 
שֶׁהָיָה מֵבִיא גְּרוֹגְרוֹת בִּסְפִינָה, 
וְנִשְׁתַּבְּרָה חָבִית שֶׁלְּיַיִן נֶסֶךְ עַל גַּבֵּיהֶם, 
וּבָא מַעֲשֶׂה לִפְנֵי חֲכָמִים וְהִכְשִׁירוּ.  
זֶה הַכְּלָל: 
כָּל שֶׁהוּא בַּהֲנָיָתוֹ בְנוֹתֵן טַעַם, אָסוּר; 
כָּל שֶׁאֵינוּ בַּהֲנָיָתוֹ בְנוֹתֵן טַעַם, מֻתָּר, 
כְּגוֹן הַחֹמֶץ שֶׁנָּפַל לַגְּרִיסִים. 

<small>ד</small>
נָכְרִי שֶׁהָיָה מַעֲבִיר עִם יִשְׂרָאֵל כַּדֵּי יַיִן מִמָּקוֹם לְמָקוֹם, 
אִם הָיָה בְחֶזְקַת מִשְׁתַּמֵּר, 
מֻתָּר.  
וְאִם מוֹדִיעוֹ שֶׁהוּא מַפְלִיג, 
כְּדֵי שֶׁיִּשְׁתֹּם וְיַחְתֹּם וְיִגַּב, 
רַבָּן שִׁמְעוֹן בֶּן גַּמְלִיאֵל אוֹמֵר: 
כְּדֵי שֶׁיִּפְתַּח וְיִגֹּף וְתִגַּב. 

<small>ה</small>
הַמַּנִּיחַ יֵינוֹ בַקָּרוֹן אוֹ בַסְּפִינָה, 
וְהָלַךְ לוֹ לְקַפֻּנְדַּרְיָה, 
נִכְנַס לַמְּדִינָה וְרָחַץ, מֻתָּר.  
אִם מוֹדִיעוֹ שֶׁהוּא מַפְלִיג, 
כְּדֵי שֶׁיִּשְׁתֹּם וְיִסְתֹּם וְיִגַּב; 
רַבָּן שִׁמְעוֹן בֶּן גַּמְלִיאֵל אוֹמֵר: 
כְּדֵי שֶׁיִּפְתַּח וְיִגֹּף וְתִגַּב.  

<small>ו</small>
הַמַּנִּיחַ נָכְרִי בַחֲנוּתוֹ, 
אַף עַל פִּי שֶׁהוּא יוֹצֵא וְנִכְנָס, מֻתָּר.  
אִם מוֹדִיעוֹ שֶׁהוּא מַפְלִיג, 
כְּדֵי שֶׁיִּשְׁתֹּם וְיִסְתֹּם וְיִגַּב; 
רַבָּן שִׁמְעוֹן בֶּן גַּמְלִיאֵל אוֹמֵר: 
כְּדֵי שֶׁיִּפְתַּח וְיִגֹּף וְתִגַּב. 

<small>ז</small>
הָיָה אוֹכֵל עִמּוֹ עַל הַשֻּׁלְחָן, 
וְהִנִּיחַ לְפָנָיו לָגִין עַל הַשֻּׁלְחָן, 
וְלָגִין עַל הַדְּלָפְקִי, 
וְהִנִּיחוֹ וְיָצָא, 
מַה שֶּׁעַל הַשֻּׁלְחָן אָסוּר, 
וּמַה שֶּׁעַל הַדְּלָפְקִי מֻתָּר.  
אִם אָמַר לוֹ: 
"הֱוֶי מוֹזֵג וְשׁוֹתֶה!" 
אַף שֶׁעַל הַדְּלָפְקִי אָסוּר.  
חֲבִיּוֹת פְּתוּחוֹת, אֲסוּרוֹת, 
וּסְתוּמוֹת, כְּדֵי שֶׁיִּפְתַּח וְיִגֹּף וְתִגַּב. 

<small>ח</small>
בֹּלֶשֶׁת שֶׁנִּכְנְסָה לָעִיר בְּשָׁעַת שָׁלוֹם, 
חֲבִיּוֹת פְּתוּחוֹת אֲסוּרוֹת, 
וּסְתוּמוֹת מֻתָּרוֹת.  
בְּשָׁעַת מִלְחָמָה, 
אֵלּוּ וָאֵלּוּ מֻתָּרוֹת, 
שֶׁאֵין פְּנַי לְנַסֵּךְ. 

<small>ט</small>
אֻמָּנִים יִשְׂרָאֵל, 
שֶׁשִּׁלַּח לָהֶם נָכְרִי חָבִית שֶׁלְּיַיִן נֶסֶךְ, 
מֻתָּר שֶׁיֹּאמְרוּ לוֹ: 
"תֶּן לָנוּ אֶת דָּמֶיהָ!" 
אִם מִשֶּׁנִּכְנְסָה לִרְשׁוּתָן, 
אָסוּר.  

<small>י</small>
הַמּוֹכֵר יֵינוֹ לַנָּכְרִי, 
פִּסֵּק עַד שֶׁלֹּא מָדַד, 
דָּמָיו מֻתָּרִין. 
מָדַד עַד שֶׁלֹּא פִסֵּק, 
דָּמָיו אֲסוּרִין.  
נָטַל אֶת הַמַּשְׁפֵּךְ וּמָדַד לְתוֹךְ צְלוֹחִיתוֹ, 
נְטָלוֹ וּמָדַד לְתוֹךְ צְלוֹחִיתוֹ שֶׁלְּיִשְׂרָאֵל, 
אִם יֶשׁ בּוֹ עִקְבַת יַיִן, 
אָסוּר.  
הַמְּעָרֶה מִכֶּלִי לְכֶלִי, 
הַמְּעָרֶה מִמֶּנּוּ מֻתָּר, 
וְאֶת שֶׁהֶעֱרָה לְתוֹכוֹ אָסוּר. 

<small>יא</small>
יַיִן נֶסֶךְ אָסוּר וְאוֹסֵר כָּל שֶׁהוּא.  
יַיִן בְּיַיִן וּמַיִם בְּמַיִם, 
כָּל שֶׁהוּא.  
יַיִן בְּמַיִם וּמַיִם בְּיַיִן, 
בְּנוֹתֵן טַעַם.  
זֶה הַכְּלָל: 
מִין בְּמִינוֹ כָל שֶׁהוּא, 
וְשֶׁלֹּא בְּמִינוֹ, בְּנוֹתֵן טַעַם. 

<small>יב</small>
אֵלּוּ אֲסוּרִין וְאוֹסְרִין כָּל שֶׁהֵן: 
יַיִן נֶסֶךְ, 
וַעֲבוֹדָה זָרָה, 
וְעוֹרוֹת לְבוּבִין, 
וְשׁוֹר הַנִּסְקָל, 
וְעֶגְלָה עֲרוּפָה, 
וְצִפֳּרֵי מְצֹרָע, 
וּשְׂעַר נָזִיר, 
וּפֶטֶר חֲמוֹר, 
וּבָשָׂר בֶּחָלָב, 
וְחֻלִּים שֶׁנִשְׁחָטוּ בָעֲזָרָה, 
הֲרֵי אֵלּוּ אֲסוּרִין, 
וְאוֹסְרִין כָּל שֶׁהֵן. 

<small>יג</small>
יַיִן נֶסֶךְ שֶׁנָּפַל לַבּוֹר, 
כֻּלּוֹ אָסוּר בַּהֲנָיָה. 
רַבָּן שִׁמְעוֹן בֶּן גַּמְלִיאֵל אוֹמֵר: 
יִמָּכֵר כֻּלּוֹ לַגּוֹיִם, 
חוּץ מִדְּמֵי יַיִן נֶסֶךְ שֶׁיֵּשׁ בּוֹ. 

<small>יד</small>
גַּת שֶׁלָּאֶבֶן שֶׁזְּפָתָהּ גּוֹי, 
מְנַגְּבָהּ, וְהִיא טְהוֹרָה. 
וְשֶׁלָּעֵץ, 
רְבִּי אוֹמֵר: 
יְנַגֵּב.  
וַחֲכָמִים אוֹמְרִים: 
יִקְלֹף אֶת הַזֶּפֶת. 
וְשֶׁלַּחֶרֶס, 
אַף עַל פִּי שֶׁקִּלֵּף אֶת הַזֶּפֶת, 
הֲרֵי זוֹ אֲסוּרָה. 

הַלּוֹקֵחַ כְּלִי תַשְׁמִישׁ מִן הַגּוֹי, 
אֶת שֶׁדַּרְכּוֹ לְהַטְבִּיל, יַטְבִּיל, 
לְהַגְעִיל, יַגְעִיל, 
לְלַבֵּן בָּאוּר, יְלַבֵּן.  
הַשְּׁפוּד וְהָאַסְכָּלָה, מְלַבְּנָן בָּאוּר. 
וְהַסְּכִין, שָׁפָהּ וְהִיא טְהוֹרָה.  

חסל עבודה זרה 



