Mishnah Bava Kamma
משנה בבא קמא
Mishnah based on the Kaufmann manuscript, edited by Dan Be'eri
https://archive.org/details/MishnaCorrectedKaufman00WHOLE

משנה בבא קמא



Chapter 1

<small>א</small>
אַרְבָּעָה אֲבוֹת נְזִיקִים: 
הַשּׁוֹר וְהַבּוֹר וְהַמַּבְעֶה וְהַהֶבְעֵר.  
לֹא הַשּׁוֹר כַּהֲרֵי הַמַּבְעֶה, &lt;כְּהָרֵי&gt;
וְלֹא הַמַּבְעֶה כַּהֲרֵי הַשּׁוֹר, &lt;כְּהָרֵי&gt;
לֹא זֶה וָזֶה, שֶׁיֵּשׁ בָּהֶן רוּחַ חַיִּים, 
כַּהֲרֵי הָאֵשׁ שֶׁאֵין בָּהּ רוּחַ חַיִּים. &lt;והרי&gt;
לֹא זֶה וָזֶה, שֶׁדַּרְכָּן לֵילֵךְ וּלְהַזִּיק, 
כַּהֲרֵי הַבּוֹר, שֶׁאֵין דַּרְכּוֹ לֵילֵךְ וּלְהַזִּיק.  &lt;והרי&gt;
הַצַּד הַשָּׁוֶה שֶׁבָּהֶן, 
שֶׁדַּרְכָּן לְהַזִּיק וּשְׁמִירָתָן עָלֶיךָ, 
וּכְשֶׁהִזִּיק, חָב הַמַּזִּיק, 
מְשַׁלֵּם תַּשְׁלוּמֵי נֶזֶק בְּמֵיטַב הָאָרֶץ. 

<small>ב</small>
כָּל שֶׁחַבְתִּי בִשְׁמִירָתוֹ, 
הִכְשַׁרְתִּי אֶת נִזְקוֹ.  
הִכְשַׁרְתִּי בְמִקְצָת נִזְקוֹ, 
חַבְתִּי בְתַשְׁלוּמֵי נִזְקוֹ כְּהֶכְשֵׁר כָּל נִזְקוֹ.  
נְכָסִים שֶׁאֵין בָּהֶן מְעִילָה, 
וּנְכָסִים שֶׁהֵן שֶׁלִּבְנֵי בְרִית, 
וּנְכָסִים מְיֻחָדִים, 
חוּץ מֵרְשׁוּת הַמְיֻחֶדֶת לַמַּזִּיק, 
וּרְשׁוּת הַנִּזָּק וְהַמַּזִּיק, 
וּכְשֶׁהִזִּיק, חָב הַמַּזִּיק, 
מְשַׁלֵּם תַּשְׁלוּמֵי נֶזֶק בְּמֵיטַב הָאָרֶץ. 

<small>ג</small>
שׁוּם כֶּסֶף, 
בְּשׁוֹוֶה כֶסֶף, 
בִּפְנֵי בֵית דִּין, 
וְעַל פִּי עֵדִים בְּנֵי חֹרִים בְּנֵי בְרִית; 
וְהַנָּשִׁים בִּכְלַל הַנֶּזֶק.  
וְהַנִּזָּק וְהַמַּזִּיק בְּתַשְׁלוּמִים. &lt;והמזק בת שילומים&gt;

<small>ד</small>
חֲמִשָּׁה תַמִּים וַחֲמִשָּׁה מוּעָדִים: 
הַבְּהֵמָה אֵינָה מוּעֶדֶת לֹא לִגַּח וְלֹא לִגּוֹף 
וְלֹא לִשּׁוֹךְ וְלֹא לִרְבֹּץ וְלֹא לִבְעֹט.  
הַשֵּׁן מוּעֶדֶת לֹאכַל אֶת הָרָאוּי לָהּ. 
וְהָרֶגֶל מוּעֶדֶת לְשַׁבֵּר כְּדֶרֶךְ הִלּוּכָהּ. &lt;לשבור&gt;
וְשׁוֹר הַמּוּעָד. 
וְשׁוֹר הַמַּזִּיק בִּרְשׁוּת הַנִּזָּק. 
וְהָאָדָם.  

<small>ה</small>
הַזְּאֵב וְהָאֲרִי וְהַדֹּב 
וְהַנָּמֵר וְהַפַּרְדְּלֵס וְהַנָּחָשׁ, &lt;párdalis: חיה="" בעלת="" חברבורות=""&gt;
הֲרֵי אֵלּוּ מוּעָדִין.  
רְבִּי אֶלְעָזָר אוֹמֵר: 
בִּזְמַן שֶׁהֵן תַּרְבּוּת, אֵינָן מוּעָדִים. 
וְהַנָּחָשׁ מוּעָד לְעוֹלָם.  
מַה בֵּין תָּם לַמּוּעָד? 
אֶלָּא שֶׁהַתָּם מְשַׁלֵּם חֲצִי נֶזֶק וּמִגּוּפוֹ, 
וְהַמּוּעָד מְשַׁלֵּם נֶזֶק שָׁלֵם מִן הָעֲלָיָה. 





Chapter 2

<small>א</small>
כֵּיצַד הָרֶגֶל מוּעֶדֶת לְשַׁבֵּר כְּדֶרֶךְ הִלּוּכָהּ? 
וְהַבְּהֵמָה מוּעֶדֶת לְהַלֵּךְ כְּדַרְכָּהּ וּלְשַׁבֵּר. 
הָיְתָה מְבַעֶטֶת, 
אוֹ שֶׁהָיוּ צְרוֹרוֹת מְנַתְּזִים מִתַּחַת רַגְלֶיהָ, 
וְשִׁבְּרָה אֶת הַכֵּלִים, 
מְשַׁלֵּם חֲצִי נֶזֶק.  
דָּרְסָה עַל הַכֶּלִי וְשִׁבְּרַתּוּ, 
וְנָפַל עַל כֶּלִי אַחֵר וּשְׁבָרוֹ, 
עַל הָרִאשׁוֹן מְשַׁלֵּם נֶזֶק שָׁלֵם, 
וְעַל הָאַחֲרוֹן מְשַׁלֵּם חֲצִי נֶזֶק.  

<small>ב</small>
הַתַּרְנָגְלִים מוּעָדִים לְהַלֵּךְ כְּדַרְכָּן וּלְשַׁבֵּר. 
הָיָה דְלִיל קָשׁוּר בְּרַגְלוֹ, 
אוֹ שֶׁהָיָה מְהַדֵּס, וְשִׁבֵּר אֶת הַכֵּלִים, 
מְשַׁלֵּם חֲצִי נֶזֶק. 

<small>ג</small>
כֵּיצַד הַשֵּׁן מוּעֶדֶת לֹאכַל אֶת הָרָאוּי לָהּ? 
וְהַבְּהֵמָה מוּעֶדֶת לֹאכַל פֵּרוֹת וִירָקוֹת. 
אָכְלָה כְסוּת אוֹ כֵלִים, 
מְשַׁלֵּם חֲצִי נֶזֶק.  
בַּמֵּי דְבָרִים אֲמוּרִים? 
בִּרְשׁוּת הַנִּזָּק, 
אֲבָל בִּרְשׁוּת הָרַבִּים, פָּטוּר. 
וְאִם נֶהְנֵית, מְשַׁלֵּם מַה שֶּׁנֶּהְנֵית. 

<small>ד</small>
כֵּיצַד מְשַׁלֵּם מַה שֶּׁנֶּהְנֵית? 
אָכְלָה מִתּוֹךְ הָרְחָבָה, מְשַׁלֵּם מַה שֶּׁנֶּהְנֵית; 
מִצְּדָדֵי הָרְחָבָה, מְשַׁלֵּם מַה שֶּׁהִזִּיקָה.  
מִפֶּתַח הֶחָנוּת, מְשַׁלֵּם מַה שֶּׁנֶּהְנֵית; 
מִתּוֹךְ הֶחָנוּת, מְשַׁלֵּם מַה שֶּׁהִזִּיקָה. 

<small>ה</small>
הַכֶּלֶב וְהַגְּדִי 
שֶׁקָּפְצוּ מֵעַל הַגַּג וְשִׁבְּרוּ אֶת הַכֵּלִים, 
מְשַׁלֵּם נֶזֶק שָׁלֵם, מִפְּנֵי שֶׁהֵן מוּעָדִים.  
כֶּלֶב שֶׁנָּטַל אֶת הַחֲרָרָה וְהָלַךְ לוֹ לַגָּדִישׁ, 
אָכַל אֶת הַחֲרָרָה וְהִדְלִיק אֶת הַגָּדִישׁ, 
עַל הַחֲרָרָה מְשַׁלֵּם נֶזֶק שָׁלֵם, 
וְעַל הַגָּדִישׁ מְשַׁלֵּם חֲצִי נֶזֶק. 

<small>ו</small>
אֵי זֶה הוּא תָּם, וְאֵי זֶה הוּא מוּעָד? 
מוּעָד, שֶׁהֵעִידוּ בוֹ שְׁלֹשָׁה יָמִים, 
וְתָם, שֶׁיַּחְזֹר בּוֹ שְׁלֹשָׁה יָמִים.  
דִּבְרֵי רְבִּי יְהוּדָה.  
רְבִּי מֵאִיר אוֹמֵר: 
מוּעָד, שֶׁהֵעִידוּ בוֹ שְׁלֹשָׁה פְעָמִים, 
וְתָם, כָּל שֶׁיְּהוּ הַתִּינוֹקוֹת מְמַשְׁמְשִׁים בּוֹ. 

<small>ז</small>
וְשׁוֹר הַמַּזִּיק בִּרְשׁוּת הַנִּזָּק, כֵּיצַד? 
נָגַח, נָגַף, נָשַׁךְ, רָבַץ, בָּעַט בִּרְשׁוּת הָרַבִּים, 
מְשַׁלֵּם חֲצִי נֶזֶק; 
בִּרְשׁוּת הַנִּזָּק, 
רְבִּי טַרְפוֹן אוֹמֵר: 
נֶזֶק שָׁלֵם, 
וַחֲכָמִים אוֹמְרִים: 
חֲצִי נֶזֶק.  

<small>ח</small>
אָמַר לָהֶם רְבִּי טַרְפוֹן: 
מָה, 
אִם בִּמְקוֹם שֶׁהֵקֵל עַל הַשֵּׁן וְעַל הָרֶגֶל בִּרְשׁוּת הָרַבִּים, 
שֶׁהוּא פָּטוּר, 
הֶחְמִיר עֲלֵיהֶם בִּרְשׁוּת הַנִּזָּק לְשַׁלֵּם נֶזֶק שָׁלֵם, 
מָקוֹם שֶׁהֶחְמִיר עַל הַקֶּרֶן בִּרְשׁוּת הָרַבִּים 
לְשַׁלֵּם חֲצִי נֶזֶק, 
אֵינוּ דִין שֶׁנַּחְמִיר עָלֶיהָ בִרְשׁוּת הַנִּזָּק 
לְשַׁלֵּם נֶזֶק שָׁלֵם? 
אָמְרוּ לוֹ: 
דַּיּוֹ לַבָּא מִן הַדִּין לִהְיוֹת כַּנָּדוֹן: 
מַה בִּרְשׁוּת הָרַבִּים, חֲצִי נֶזֶק, 
וְאַף בִּרְשׁוּת הַנִּזָּק, חֲצִי נֶזֶק. 

<small>ט</small>
אָמַר לָהֶם: 
אֲנִי לֹא אָדִין קֶרֶן מִקֶּרֶן, 
וַאֲנִי אָדִין קֶרֶן מֵרֶגֶל: 
מָה, אִם בִּמְקוֹם שֶׁהֵקֵל עַל הַשֵּׁן וְעַל הָרֶגֶל 
בִּרְשׁוּת הָרַבִּים, 
הֶחְמִיר בַּקֶּרֶן, 
מְקוֹם שֶׁהֶחְמִיר עֲלֵיהֶם בִּרְשׁוּת הַנִּזָּק, 
אֵינוּ דִין שֶׁנַּחְמִיר בַּקֶּרֶן? 
אָמְרוּ לוֹ: 
דַּיּוֹ לַבָּא מִן הַדִּין שֶׁיְּהֵא כַנָּדוֹן: 
מַה בִּרְשׁוּת הָרַבִּים, חֲצִי נֶזֶק, 
אַף בִּרְשׁוּת הַנִּזָּק, חֲצִי נֶזֶק. 

<small>י</small>
אָדָם מוּעָד לְעוֹלָם, 
בֵּין שׁוֹגֵג, בֵּין מֵזִיד, 
בֵּין עֵר, בֵּין יָשֵׁן.  
סִמָּא אֶת עֵין חֲבֵרוֹ, 
וְשִׁבֵּר אֶת הַכֵּלִים, 
מְשַׁלֵּם נֶזֶק שָׁלֵם. 





Chapter 3

<small>א</small>
הַמַּנִּיחַ אֶת הַכַּד בִּרְשׁוּת הָרַבִּים, 
וּבָא אַחֵר וְנִתְקַל בָּהּ וְשִׁבְּרָהּ, 
פָּטוּר.  
וְאִם הֻזַּק בָּהּ, 
בַּעַל הֶחָבִית חַיָּב בְּנִזְקוֹ.  

<small>ב</small>
נִשְׁבְּרָה כַדּוֹ בִרְשׁוּת הָרַבִּים, 
וְהֶחֱלִיק בָּהּ אַחֵר בַּמַּיִם, 
אוֹ שֶׁלָּקָה בַחֲרָסֶיהָ, 
חַיָּב.  
רְבִּי יְהוּדָה אוֹמֵר: 
בְּמִתְכַּוֵּן חַיָּב, 
וּבְשֶׁאֵינוֹ מִתְכַּוֵּן, פָּטוּר. 

<small>ג</small>
הַשּׁוֹפֵךְ מַיִם בִּרְשׁוּת הָרַבִּים, 
וְהֻזַּק בָּהֶן אַחֵר, 
חַיָּב בְּנִזְקוֹ.  
הַמַּצְנִיעַ אֶת הַקּוֹץ וְאֶת הַזְּכוֹכִית, 
וְהַגּוֹדֵר אֶת גְּדֵרוֹ בַקּוֹצִים, 
וְגָדֵר שֶׁנָּפַל לִרְשׁוּת הָרַבִּים, 
וְהֻזַּק בָּהֶן אַחֵר, 
חַיָּב בְּנִזְקוֹ.  

<small>ד</small>
הַמּוֹצִיא אֶת תִּבְנוֹ וְאֶת קַשּׁוֹ וְאֶת גִּפְתּוֹ 
לִרְשׁוּת הָרַבִּים לִזְבָלִים, 
וְהֻזַּק בָּהֶן אַחֵר, 
חַיָּב בְּנִזְקוֹ.  
וְכָל הַקּוֹדֵם בָּהֶן זָכָה.  
(רַבָּן שִׁמְעוֹן בֶּן גַּמְלִיאֵל אוֹמֵר: 
כָּל הַמְקַלְקְלִין בִּרְשׁוּת הָרַבִּים, וְהִזִּיקוּ, 
חַיָּבִין לְשַׁלֵּם; 
וְכָל הַקּוֹדֵם בָּהֶן זָכָה.)  
הַהוֹפֵךְ אֶת הַגָּלָל בִּרְשׁוּת הָרַבִּים, &lt;לִרְשׁוּת&gt;
וְהֻזַּק בָּהֶן אַחֵר, 
חַיָּב בְּנִזְקוֹ.  

<small>ה</small>
שְׁנֵי קַדָּרִים שֶׁהָיוּ מְהַלְּכִין זֶה אַחַר זֶה, 
נִתְקַל הָרִאשׁוֹן וְנָפַל, 
נִתְקַל הַשֵּׁנִי בָרִאשׁוֹן, 
הָרִאשׁוֹן חַיָּב בְּנִזְקוֹ שֶׁלַּשֵּׁנִי. 

זֶה בָא בַחֲבִיתוֹ, וְזֶה בָא בְקוֹרָתוֹ, 
נִשְׁבְּרָה כַדּוֹ שֶׁלָּזֶה בְקוֹרָתוֹ שֶׁלָּזֶה, 
פָטוּר, 
שֶׁלָּזֶה רְשׁוּת לְהַלֵּךְ וְלָזֶה רְשׁוּת לְהַלֵּךְ.  

<small>ו</small>
הָיָה בַעַל הַקּוֹרָה רִאשׁוֹן, 
וּבַעַל הֶחָבִית אַחֲרוֹן, 
נִשְׁבְּרָה חָבִית בַּקּוֹרָה, 
פָּטוּר. 
וְאִם עָמַד בַּעַל הַקּוֹרָה, 
חַיָּב. 
וְאִם אָמַר לוֹ לְבַעַל הֶחָבִית "עֲמֹד!" 
פָּטוּר.  

[<small>ז</small>]
הָיָה בַעַל הֶחָבִית רִאשׁוֹן, 
וּבַעַל הַקּוֹרָה אַחֲרוֹן, 
נִשְׁבְּרָה חָבִית בַּקּוֹרָה, 
חַיָּב. 
וְאִם עָמַד בַּעַל הֶחָבִית, 
פָּטוּר. 
וְאִם אָמַר לוֹ לְבַעַל הַקּוֹרָה "עֲמֹד!" 
חַיָּב.  
וְכֵן זֶה בָא בְנֵרוֹ, וְזֶה בָא בְפִשְׁתָּנוֹ. 

<small>ח</small>
שְׁנַיִם שֶׁהָיוּ מְהַלְּכִין בִּרְשׁוּת הָרַבִּים, 
אֶחָד רָץ וְאֶחָד מְהַלֵּךְ, 
אוֹ שֶׁהָיוּ שְׁנֵיהֶם רָצִים, 
וְהִזִּיקוּ זֶה אֶת זֶה, 
שְׁנֵיהֶם פְּטוּרִים. 

<small>ט</small>
הַמְבַקֵּעַ בִּרְשׁוּת הַיָּחִיד וְהִזִּיק בִּרְשׁוּת הָרַבִּים, 
בִּרְשׁוּת הָרַבִּים וְהִזִּיק בִּרְשׁוּת הַיָּחִיד, 
בִּרְשׁוּת הַיָּחִיד וְהִזִּיק בִּרְשׁוּת הַיָּחִיד אַחֵר, 
חַיָּב. 

<small>י</small>
שְׁנֵי שְׁוָרִים תַּמִּים שֶׁחָבְלוּ זֶה בָזֶה, 
מְשַׁלְּמִים בַּמּוֹתָר חֲצִי נֶזֶק.  
שְׁנֵיהֶם מוּעָדִים, 
מְשַׁלְּמִים בַּמּוֹתָר נֶזֶק שָׁלֵם.  
אֶחָד תָּם וְאֶחָד מוּעָד, 
מוּעָד בַּתָּם מְשַׁלֵּם בַּמּוֹתָר נֶזֶק שָׁלֵם, 
וְתָם בַּמּוּעָד מְשַׁלֵּם בַּמּוֹתָר חֲצִי נֶזֶק.  

<small>יא</small>
וְכֵן שְׁנֵי אֲנָשִׁים שֶׁחָבְלוּ זֶה בָזֶה, 
מְשַׁלְּמִים בַּמּוֹתָר נֶזֶק שָׁלֵם.  
אָדָם בַּמּוּעָד וּמוּעָד בָּאָדָם, 
מְשַׁלֵּם בַּמּוֹתָר נֶזֶק שָׁלֵם.  
אָדָם בַּתָּם וְתָם בָּאָדָם, 
אָדָם בַּתָּם מְשַׁלֵּם בַּמּוֹתָר נֶזֶק שָׁלֵם, 
וְתָם בָּאָדָם מְשַׁלֵּם בַּמּוֹתָר חֲצִי נֶזֶק.  
וּרְבִּי עֲקִיבָה אוֹמֵר: 
אַף תָּם שֶׁחָבַל בָּאָדָם 
מְשַׁלֵּם בַּמּוֹתָר נֶזֶק שָׁלֵם. 

<small>יב</small>
שׁוֹר שׁוֹוֶה מָנֶה שֶׁנָּגַח לְשׁוֹר שׁוֹוֶה מָאתַיִם, 
וְאֵין הַנְּבֵלָה יָפָה כְלוּם, 
נוֹטֵל אֶת הַשּׁוֹר.  
שׁוֹר שׁוֹוֶה מָאתַיִם שֶׁנָּגַח לְשׁוֹר שׁוֹוֶה מָאתַיִם, 
וְאֵין הַנְּבֵלָה יָפָה כְלוּם, 
אָמַר רְבִּי מֵאִיר: 
עַל זֶה נֶאֱמַר: (שמות כא,לה) 
"וּמָכְרוּ אֶת הַשּׁוֹר הַחַי וְחָצוּ אֶת כַּסְפּוֹ".  
אָמַר לוֹ רְבִּי יְהוּדָה: 
וְכֵן הֲלָכָה. 
קִיַּמְתָּ "וּמָכְרוּ אֶת הַשּׁוֹר הַחַי וְחָצוּ אֶת כַּסְפּוֹ", 
וְלֹא קִיַּמְתָּ "וְגַם אֶת הַמֵּת יֶחֱצוּן".  
וְאֵי זֶה זֶה? 
זֶה שׁוֹר שׁוֹוֶה מָאתַיִם שֶׁנָּגַח לְשׁוֹר שׁוֹוֶה מָאתַיִם, 
וְהַנְּבֵלָה יָפָה חֲמִשִּׁים זוּז, 
זֶה נוֹטֵל חֲצִי הַחַי וַחֲצִי הַמֵּת, 
וְזֶה נוֹטֵל חֲצִי הַחַי וַחֲצִי הַמֵּת. 

<small>יג</small>
יֵשׁ חַיָּב עַל מַעֲשֵׂה שׁוֹרוֹ וּפָטוּר עַל מַעֲשֵׂה עַצְמוֹ, 
חַיָּב עַל מַעֲשֵׂה עַצְמוֹ וּפָטוּר עַל מַעֲשֵׂה שׁוֹרוֹ.  
שׁוֹרוֹ שֶׁבִּיֵּשׁ, פָּטוּר, 
וְהוּא שֶׁבִּיֵּשׁ, חַיָּב.  
שׁוֹרוֹ שֶׁסִּמָּא אֶת עֵין עַבְדּוֹ, וְהִפִּיל אֶת שִׁנּוֹ, פָּטוּר, 
וְהוּא שֶׁסִּמָּא אֶת עֵין עַבְדּוֹ, וְהִפִּיל אֶת שִׁנּוֹ, חַיָּב.  
שׁוֹרוֹ שֶׁחָבַל בְּאָבִיו וּבְאִמּוֹ, חַיָּב, 
וְהוּא שֶׁחָבַל בְּאָבִיו וּבְאִמּוֹ, פָּטוּר.  
שׁוֹרוֹ שֶׁהִדְלִיק אֶת הַגָּדִישׁ בַּשַּׁבָּת, חַיָּב, 
וְהוּא שֶׁהִדְלִיק אֶת הַגָּדִישׁ בַּשַּׁבָּת, פָּטוּר, 
מִפְּנֵי שֶׁהוּא נִדּוֹן בְּנַפְשׁוֹ. 

<small>יד</small>
שׁוֹר שֶׁהָיָה רוֹדֵף אַחַר שׁוֹר אַחֵר, וְהֻזַּק. 
זֶה אוֹמֵר "שׁוֹרָךְ הִזִּיק", 
וְהַלָּה אוֹמֵר "לֹא כִי, אֶלָּא בַסֶּלַע לָקָה", 
הַמּוֹצִיא מֵחֲבֵרוֹ, עָלָיו הָרְאָיָה.  

<small>יה</small>
הָיוּ שְׁנַיִם רוֹדְפִים אַחַר אֶחָד. 
זֶה אוֹמֵר "שׁוֹרָךְ הִזִּיק", 
וְזֶה אוֹמֵר "שׁוֹרָךְ הִזִּיק", 
שְׁנֵיהֶם פְּטוּרִים.  
אִם הָיוּ שְׁנֵיהֶם שֶׁלְּאִישׁ אֶחָד, 
שְׁנֵיהֶם חַיָּבִים.  

<small>יו</small>
הָיָה אֶחָד גָּדוֹל וְאֶחָד קָטוֹן, 
הַנִּזָּק אוֹמֵר "הַגָּדוֹל הִזִּיק", 
וְהַמַּזִּיק אוֹמֵר "לֹא כִי, אֶלָּא הַקָּטוֹן הִזִּיק"; 
אֶחָד תָּם וְאֶחָד מוּעָד, 
הַנִּזָּק אוֹמֵר "הַמּוּעָד הִזִּיק", 
וְהַמַּזִּיק אוֹמֵר "לֹא כִי, אֶלָּא תָּם הִזִּיק", 
הַמּוֹצִיא מֵחֲבֵרוֹ, עָלָיו הָרְאָיָה.  

<small>יז</small>
הָיוּ נִזּוֹקִים שְׁנַיִם, אֶחָד גָּדוֹל וְאֶחָד קָטוֹן, 
וְהַמַּזִּיקִים שְׁנַיִם, אֶחָד גָּדוֹל וְאֶחָד קָטוֹן, 
הַנִּזָּק אוֹמֵר: 
"הַגָּדוֹל הִזִּיק אֶת הַגָּדוֹל, וְקָטָן אֶת הַקָּטָן", 
וְהַמַּזִּיק אוֹמֵר: 
"לֹא כִי, אֶלָּא קָטָן אֶת הַגָּדוֹל, וְגָדוֹל אֶת הַקָּטָן"; 
אֶחָד תָּם וְאֶחָד מוּעָד, 
הַנִּזָּק אוֹמֵר: 
"מוּעָד הִזִּיק אֶת הַגָּדוֹל, וְתָם אֶת הַקָּטָן", 
וְהַמַּזִּיק אוֹמֵר: 
"לֹא כִי, אֶלָּא תָם אֶת הַגָּדוֹל, וּמוּעָד אֶת הַקָּטָן", 
הַמּוֹצִיא מֵחֲבֵרוֹ, עָלָיו הָרְאָיָה. 





Chapter 4

<small>א</small>
שׁוֹר שֶׁנָּגַח לְאַרְבָּעָה חֲמִשָּׁה שְׁוָרִים זֶה אַחַר זֶה, 
יְשַׁלֵּם לְאַחֲרוֹן שֶׁבָּהֶם.  
אִם יֶשׁ בּוֹ מוֹתָר, יַחְזִיר שֶׁלְּשֶׁלְּפָנָיו, 
וְאִם יֶשׁ בּוֹ מוֹתָר יַחְזִיר לְשֶׁלְּפָנָיו, 
וְהָאַחֲרוֹן אַחֲרוֹן נִסְכָּר.  
דִּבְרֵי רְבִּי מֵאִיר.  
רְבִּי שִׁמְעוֹן אוֹמֵר: 
שׁוֹר שׁוֹוֶה מָאתַיִם שֶׁנָּגַח לְשׁוֹר שׁוֹוֶה מָאתַיִם, 
וְאֵין הַנְּבֵלָה יָפָה כְלוּם, 
זֶה נוֹטֵל מָנֶה וְזֶה נוֹטֵל מָנֶה.  
חָזַר וְנָגַח לְשׁוֹר אַחֵר שׁוֹוֶה מָאתַיִם, 
הָאַחֲרוֹן נוֹטֵל מָנֶה, 
וְשֶׁלְּפָנָיו זֶה נוֹטֵל חֲמִשִּׁים זוּז, 
וְזֶה נוֹטֵל חֲמִשִּׁים זוּז.  
חָזַר וְנָגַח לְשׁוֹר אַחֵר שׁוֹוֶה מָאתַיִם, 
הָאַחֲרוֹן נוֹטֵל מָנֶה, 
וְשֶׁלְּפָנָיו חֲמִשִּׁים זוּז, 
וּשְׁנַיִם הָרִאשׁוֹנִים דִּינְרֵי זָהָב. 

<small>ב</small>
שׁוֹר שֶׁהוּא מוּעָד לְמִינוֹ וְאֵינוּ מוּעָד לְשֶׁאֵינוֹ מִינוֹ, 
מוּעָד לָאָדָם וְאֵינוּ מוּעָד לַבְּהֵמָה, 
מוּעָד לִקְטַנִּים וְאֵינוּ מוּעָד לִגְדוֹלִים, 
לְמִין שֶׁהוּא מוּעָד לוֹ, מְשַׁלֵּם נֶזֶק שָׁלֵם, 
וּלְמִין שֶׁאֵינוּ מוּעָד לוֹ, מְשַׁלֵּם חֲצִי נֶזֶק.  
אָמְרוּ לִפְנֵי רְבִּי יְהוּדָה: 
וַהֲרֵי שֶׁהָיָה מוּעָד בַּשַּׁבָּתוֹת וְאֵינוּ מוּעָד בִּימוֹת הַחֹל? 
אָמַר לָהֶם: 
בַּשַּׁבָּתוֹת, מְשַׁלֵּם נֶזֶק שָׁלֵם, 
וּבִימוֹת הַחֹל, מְשַׁלֵּם חֲצִי נֶזֶק.  
מֵאֶמָּתַי הוּא תָּם? 
מִשֶּׁיַּחְזֹר בּוֹ שְׁלֹשֶׁת יְמֵי שַׁבָּתוֹת. 

<small>ג</small>
שׁוֹר שֶׁלְּיִשְׂרָאֵל שֶׁנָּגַח שׁוֹר שֶׁלַּהֶקְדֵּשׁ, 
וְשֶׁלַּהֶקְדֵּשׁ שֶׁנָּגַח לְשׁוֹר שֶׁלְּיִשְׂרָאֵל, 
פָּטוּר, שֶׁנֶּאֱמַר: (שמות כא,לה) 
"שׁוֹר רֵעֵהוּ", וְלֹא שׁוֹר הֶקְדֵּשׁ.  

<small>ד</small>
שׁוֹר שֶׁלְּיִשְׂרָאֵל שֶׁנָּגַח [לְשׁוֹר] שֶׁלַּנָּכְרִי, 
פָּטוּר, 
וְשֶׁלַּנָּכְרִי שֶׁנָּגַח לְשׁוֹר שֶׁלְּיִשְׂרָאֵל, 
בֵּין תָּם, בֵּין מוּעָד, 
מְשַׁלֵּם נֶזֶק שָׁלֵם. 

<small>ה</small>
שׁוֹר שֶׁלַּפִּקֵּחַ שֶׁנָּגַח לְשׁוֹר חֵרֵשׁ, שׁוֹטֶה וְקָטָן, 
חַיָּב.  
וְשׁוֹר חֵרֵשׁ, שׁוֹטֶה וְקָטָן שֶׁנָּגַח לְשׁוֹר שֶׁלַּפִּקֵּחַ, 
פָּטוּר.  
שׁוֹר חֵרֵשׁ, שׁוֹטֶה וְקָטָן שֶׁנָּגְחוּ, 
מַעֲמִידִים לָהֶם אַפִּיטְרוֹפִּיס, 
וּמְעִידִין לָהֶן בִּפְנֵי אַפִּיטְרוֹפִּיס.  
נִתְפַּקַּח הַחֵרֵשׁ, שָׁפָה הַשּׁוֹטֶה, הִגְדִּיל הַקָּטָן, &lt;שפא&gt;
חָזַר לְתַמּוּתוֹ.  
דִּבְרֵי רְבִּי מֵאִיר.  
רְבִּי יוֹסֵה אוֹמֵר: 
הֲרֵי הוּא כְחֶזְקָתוֹ.  
שׁוֹר הָאַסְטְדִין אֵינוּ חַיָּב מִיתָה, שֶׁנֶּאֱמַר: (שמות כא,כח) 
"כִּי יִגַּח", לֹא שֶׁיַּגִּיחוּהוּ. 

<small>ו</small>
שׁוֹר שֶׁנָּגַח אֶת הָאָדָם וּמֵת, 
מוּעָד מְשַׁלֵּם אֶת הַכֹּפֶר, 
וְתָם פָּטוּר מִן הַכֹּפֶר; 
וְזֶה וָזֶה חַיָּבִים מִיתָה.  
וְכֵן בַּבֵּן אוֹ בַבַּת.  
נָגַח עֶבֶד אוֹ אָמָה, 
נוֹתֵן שְׁלֹשִׁים סֶלַע, 
בֵּין שֶׁהוּא יָפֶה בְ מֵאָה מָנֶה, 
וּבֵין שֶׁאֵינוּ יָפֶה אֶלָּא דִינָר זָהָב. 

<small>ז</small>
שׁוֹר שֶׁהָיָה מִתְחַכֵּךְ בַּכֹּתֶל, &lt;מתחתך&gt;
וְנָפַל עַל הָאָדָם; 
נִתְכַּוַּן לַהֲרוֹג אֶת הַבְּהֵמָה, וְהָרַג אֶת הָאָדָם; 
לַנָּכְרִי, וְהָרַג אֶת בֶּן יִשְׂרָאֵל; 
לִנְפָלִים, וְהָרַג בֶּן קַיָּמָה, 
פָּטוּר. 

<small>ח</small>
שׁוֹר הָאִשָּׁה, 
שׁוֹר הַיְתוֹמִים, 
שׁוֹר הָאַפִּיטְרוֹפִּיס, 
שׁוֹר הַמִּדְבָּר, 
שׁוֹר הַהֶקְדֵּשׁ, 
שׁוֹר הַגֵּר שֶׁמֵּת וְאֵין לוֹ יוֹרְשִׁים, 
הֲרֵי אֵלּוּ חַיָּבִים מִיתָה.  
רְבִּי יְהוּדָה אוֹמֵר: &lt;יודה&gt;
שׁוֹר הַמִּדְבָּר, 
שׁוֹר הַהֶקְדֵּשׁ, 
שׁוֹר גֵּר שֶׁמֵּת וְאֵין לוֹ יוֹרְשִׁים, 
פְּטוּרִין מִן הַמִּיתָה, 
מִפְּנֵי שֶׁאֵין לָהֶם בְּעָלִים. 

<small>ט</small>
שׁוֹר שֶׁהוּא יוֹצֵא לְהִסָּקֵל, וְהִקְדִּישׁוֹ בְעָלָיו, 
אֵינוּ מְקֻדָּשׁ. 
וְאִם שְׁחָטוֹ בְשָׂרוֹ אָסוּר.  
אִם עַד שֶׁלֹּא נִגְמַר דִּינוֹ הִקְדִּישׁוֹ בְעָלָיו, 
מְקֻדָּשׁ.  
וְאִם שְׁחָטוֹ בְשָׂרוֹ מֻתָּר. 

<small>י</small>
מְסָרוֹ לְשׁוֹמֵר חִנָּם וְלַשּׁוֹאֵל, 
לַנּוֹשֵׂא שָׂכָר וְלַשּׂוֹכֵר, 
נִכְנְסוּ תַחַת הַבְּעָלִים. 
וְיָצָא וְהִזִּיק,
מוּעָד מְשַׁלֵּם נֶזֶק שָׁלֵם, 
וְתָם מְשַׁלֵּם חֲצִי נֶזֶק.  
קְשָׁרוֹ בְעָלָיו בְּמוֹסֵרָה, 
וְנָעַל בְּפָנָיו כָּרָאוּי, 
וְיָצָא וְהִזִּיק, 
חַיָּב.  
רְבִּי יְהוּדָה אוֹמֵר: 
תָּם חַיָּב וּמוּעָד פָּטוּר, שֶׁנֶּאֱמַר: (שמות כא,לו) 
"וְלֹא יִשְׁמְרֶנּוּ בְּעָלָיו", שָׁמוּר הוּא זֶה.  
רְבִּי אֱלִיעֶזֶר אוֹמֵר: 
אֵין לוֹ שְׁמִירָה אֶלָּא סְכִין. 





Chapter 5

<small>א</small>
שׁוֹר שֶׁנָּגַח אֶת הַפָּרָה וְנִמְצָא וַלְדָהּ בְּצִדָּהּ, 
אֵין יָדוּעַ אִם עַד שֶׁלֹּא נְגָחָהּ יָלָדָה, 
וְאִם מִשֶּׁנְּגָחָהּ יָלָדָה, 
מְשַׁלֵּם חֲצִי נֶזֶק וּרְבִיעַ לַוֶּלֶד.  

<small>ב</small>
וְכֵן פָּרָה שֶׁנָּגְחָה אֶת הַשּׁוֹר, &lt;מנוקד שֶׁנָּגַחה&gt;
וְנִמְצָא עוֹבָרָהּ בְּצִדָּהּ, 
אֵין יָדוּעַ אִם עַד שֶׁלֹּא נָגְחָה יָלָדָה, 
וְאִם מִשֶּׁנָּגְחָה יָלָדָה, 
מְשַׁלֵּם חֲצִי נֶזֶק מִן הַפָּרָה וּרְבִיעַ מִן הַוֶּלֶד. 

<small>ג</small>
הַקַּדָּר שֶׁהִכְנִיס קְדֵרוֹתָיו לַחֲצַר בַּעַל הַבַּיִת שֶׁלֹּא בִרְשׁוּת, 
שִׁבְּרַתָּן בְּהֶמְתּוֹ שֶׁלְּבַעַל הַבַּיִת, 
פָּטוּר. 
וְאִם הֻזָּקָה בָהֶן, 
בַּעַל הַקְּדֵרוֹת חַיָּב. 
וְאִם הִכְנִיס בִּרְשׁוּת, 
בַּעַל הֶחָצֵר חַיָּב.  

<small>ד</small>
הִכְנִיס פֵּרוֹתָיו לַחֲצַר בַּעַל הַבַּיִת שֶׁלֹּא בִרְשׁוּת, 
אֲכָלַתָּן בְּהֶמְתּוֹ שֶׁלְּבַעַל הַבַּיִת, 
פָּטוּר. 
וְאִם הֻזָּקָה בָהֶן, 
בַּעַל הַפֵּרוֹת חַיָּב. 
וְאִם הִכְנִיס בִּרְשׁוּת, 
בַּעַל הֶחָצֵר חַיָּב. 

<small>ה</small>
הִכְנִיס שׁוֹרוֹ לַחֲצַר בַּעַל הַבַּיִת שֶׁלֹּא בִרְשׁוּת, 
נְגָחוֹ שׁוֹרוֹ שֶׁלְּבַעַל הַבַּיִת, 
אוֹ שֶׁנְּשָׁכוֹ כַלְבּוֹ שֶׁלְּבַעַל הַבַּיִת, 
פָּטוּר.  
נָגַח הוּא לְשׁוֹרוֹ שֶׁלְּבַעַל הַבַּיִת, 
חַיָּב.  
נָפַל לַבּוֹר וְהִבְאִישׁ מֵימָיו, 
חַיָּב. 
הָיָה אָבִיו אוֹ בְנוֹ לְתוֹכוֹ, 
מְשַׁלֵּם אֶת הַכֹּפֶר.  
וְאִם הִכְנִיס בִּרְשׁוּת, 
בַּעַל הֶחָצֵר חַיָּב.  
רְבִּי אוֹמֵר בְּכֻלָּם: 
עַד שֶׁיְּקַבֵּל עָלָיו בַּעַל הַבַּיִת לִשְׁמוֹר. 

<small>ו</small>
שׁוֹר שֶׁהָיָה מִתְכַּוֵּן לַחֲבֵרוֹ, 
וְהִכָּה אֶת הָאִשָּׁה וְיָצְאוּ יְלָדֶיהָ, 
פָּטוּר מִדְּמֵי וְלָדוֹת.  
אָדָם שֶׁהָיָה מִתְכַּוֵּן לַחֲבֵרוֹ, 
וְהִכָּה אֶת הָאִשָּׁה וְיָצְאוּ יְלָדֶיהָ, 
מְשַׁלֵּם דְּמֵי וְלָדוֹת.  
כֵּיצַד מְשַׁלֵּם דְּמֵי וְלָדוֹת? 
שָׁמִין אֶת הָאִשָּׁה, 
כַּמָּה הָיְתָה יָפָה עַד שֶׁלֹּא יָלָדָה, 
וְכַמָּה הִיא יָפָה מִשֶּׁיָּלָדָה.  
אָמַר רַבָּן שִׁמְעוֹן בֶּן גַּמְלִיאֵל: 
אִם כֵּן, מִשֶּׁהָאִשָּׁה יוֹלֶדֶת, הִיא מַשְׁבַּחַת! 
אֶלָּא שָׁמִין אֶת הַוְּלָדוֹת כַּמָּה הֵן יָפִים, 
וְנוֹתְנִין לַבַּעַל; 
וְאִם אֵין לָהּ בַּעַל, נוֹתְנִין לְיוֹרְשָׁיו.  
הָיְתָה שִׁפְחָה וְנִשְׁתַּחְרָרָה, אוֹ גִיּוֹרֶת, 
פָּטוּר. 

<small>ז</small>
(הַחוֹפֵר בּוֹר בִּרְשׁוּת הַיָּחִיד וּפְתָחוֹ לִרְשׁוּת הָרַבִּים, 
אוֹ בִרְשׁוּת הָרַבִּים וּפְתָחוֹ לִרְשׁוּת הַיָּחִיד, 
בִּרְשׁוּת הַיָּחִיד וּפְתָחוֹ לִרְשׁוּת הַיָּחִיד אַחֵר, 
חַיָּב.)  &lt;לא נמצא בכ"י קאופמן. ראה להלן ח&gt;
הַחוֹפֵר בּוֹר בִּרְשׁוּת הָרַבִּים, 
וְנָפַל לְתוֹכוֹ שׁוֹר אוֹ חֲמוֹר וּמֵת, 
חַיָּב.  
אֶחָד הַחוֹפֵר בּוֹר וְשִׁיחַ וּמְעָרָה, חֲרִיצִים וּנְעִיצִים.  
אִם כֵּן, לָמָּה נֶאֱמַר (שמות כא,לג) "בּוֹר"? 
אֶלָּא, מַה הַבּוֹר, 
שֶׁהוּא כְדֵי לְהָמִית עַד עֲשָׂרָה טְפָחִים, 
אַף כָּל דָּבָר שֶׁהוּא כְדֵי לְהָמִית עַד עֲשָׂרָה טְפָחִים.  
הָיוּ פְחוּתִים מֵעֲשָׂרָה טְפָחִים, 
וְנָפַל לְתוֹכוֹ שׁוֹר אוֹ חֲמוֹר וּמֵת, 
פָּטוּר. 
וְאִם הֻזַּק בּוֹ, חַיָּב. 

<small>ח</small>
הַחוֹפֵר בּוֹר בִּרְשׁוּת הַיָּחִיד וּפְתָחוֹ לִרְשׁוּת הָרַבִּים, 
בִּרְשׁוּת הָרַבִּים וּפְתָחוֹ לִרְשׁוּת הָרַבִּים אַחֵר, 
חַיָּב.  

<small>ט</small>
בּוֹר שֶׁלִּשְׁנֵי שׁוּתָפִין, 
עָבַר עָלָיו הָרִאשׁוֹן וְלֹא כִסָּהוּ, 
הַשֵּׁנִי וְלֹא כִסָּהוּ, 
הַשֵּׁנִי חַיָּב.  
כִּסָּהוּ הָרִאשׁוֹן, 
וּבָא הַשֵּׁנִי וּמְצָאוֹ מְגֻלֶּה וְלֹא כִסָּהוּ, 
הַשֵּׁנִי חַיָּב.  
כִּסָּהוּ כָרָאוּי, 
וְנָפַל לְתוֹכוֹ שׁוֹר אוֹ חֲמוֹר וּמֵת, 
פָּטוּר.  
לֹא כִסָּהוּ כָרָאוּי, 
וְנָפַל לְתוֹכוֹ שׁוֹר אוֹ חֲמוֹר וּמֵת, 
חַיָּב.  
נָפַל לְפָנָיו מִקּוֹל הַכִּרְיָה, 
חַיָּב; 
לְאַחֲרָיו מִקּוֹל הַכִּרְיָה, 
פָּטוּר.  
נָפַל לְתוֹכוֹ שׁוֹר וְכֵלָיו וְנִשְׁתַּבָּרוּ, 
חֲמוֹר וְכֵלָיו וְנִתְקָרָעוּ, 
חַיָּב עַל הַבְּהֵמָה וּפָטוּר עַל הַכֵּלִים.  
נָפַל לְתוֹכוֹ שׁוֹר חֵרֵשׁ, שׁוֹטֶה וְקָטָן, 
חַיָּב.  
בֵּן אוֹ בַת, עֶבֶד אוֹ אָמָה, 
פָּטוּר. 

<small>י</small>
אֶחָד הַשּׁוֹר וְאֶחָד כָּל הַבְּהֵמָה לִנְפִילַת הַבּוֹר, 
וּלְהַפְרָשַׁת הַר סִינַי, 
לְתַשְׁלוּמֵי כָפֵל, 
וּלְהָשִׁיב אֲבֵדָה, 
לִפְרִיקָה, לַחֲסִימָה, לַכִּלְאַיִם וְלַשַּׁבָּת.  
וְכֵן חַיָּה וָעוֹף כַּיּוֹצֵא בָהֶן.  
אִם כֵּן, לָמָּה נֶאֱמַר "שׁוֹר אוֹ חֲמוֹר"? 
אֶלָּא שֶׁדִּבֶּר הַכָּתוּב בַּהוֹוֶה. 





Chapter 6

<small>א</small>
הַכּוֹנֵס צֹאן לַדֵּיר וְנָעַל בְּפָנֶיהָ כָרָאוּי, 
וְיָצְתָה וְהִזִּיקָה, 
פָּטוּר.  
לֹא נָעַל בְּפָנֶיהָ כָרָאוּי, 
וְיָצְתָה וְהִזִּיקָה, 
חַיָּב.  
נִפְרָצָה בַלַּיְלָה, אוֹ שֶׁפְּרָצוּהָ לֶסְטִים, 
וְיָצְתָה וְהִזִּיקָה, 
פָּטוּר.  
הוֹצִיאוּהָ לֶסְטִים, 
הַלֵּסְטִים חַיָּבִין. 

<small>ב</small>
הִנִּיחָהּ בַּחַמָּה, 
אוֹ שֶׁמְּסָרָהּ לְחֵרֵשׁ, שׁוֹטֶה וְקָטָן, 
וְיָצְתָה וְהִזִּיקָה, 
חַיָּב.  
מְסָרָהּ לָרוֹעֶה, נִכְנָס הָרוֹעֶה תַחְתָּיו.  
נָפְלָה לַגַּנָּה וְהִזִּיקָה, 
מְשַׁלֵּם מַה שֶּׁנֶּהְנֵית.  
יָרְדָה כְדַרְכָּהּ וְהִזִּיקָה, 
מְשַׁלֵּם מַה שֶּׁהִזִּיקָה.  
כֵּיצַד מְשַׁלֵּם מַה שֶּׁהִזִּיקָה? 
שָׁמִין בֵּית סְאָה בְּאוֹתָהּ הַשָּׂדֶה, 
כַּמָּה הָיְתָה יָפָה וְכַמָּה הִיא יָפָה.  
רְבִּי שִׁמְעוֹן אוֹמֵר: 
אִם אָכְלָה פֵרוֹת גְּמוּרִים, 
מְשַׁלֵּם פֵּרוֹת גְּמוּרִים; 
אִם סְאָה, סְאָה, וְאִם סָאתַיִם, סָאתַיִם. 

<small>ג</small>
הַמַּגְדִּישׁ לְתוֹךְ שְׂדֵה חֲבֵרוֹ שֶׁלֹּא בִרְשׁוּת, 
אֲכָלַתָּן בְּהֶמְתּוֹ שֶׁלְּבַעַל הַשָּׂדֶה, 
פָּטוּר. 
וְאִם הֻזָּקָה בָהֶן, 
בַּעַל הַגָּדִישׁ חַיָּב. 
וְאִם הִגְדִּישׁ בִּרְשׁוּת, 
בַּעַל הַשָּׂדֶה חַיָּב. 

<small>ד</small>
הַשּׁוֹלֵחַ אֶת הַבְּעֵרָה בְיַד חֵרֵשׁ, שׁוֹטֶה וְקָטָן, 
פָּטוּר מִדִּינֵי אָדָם, וְחַיָּב בְּדִינֵי שָׁמַיִם.  
שִׁלַּח בְּיַד פִּקֵּחַ, 
הַפִּקֵּחַ חַיָּב.  
אֶחָד הֵבִיא אֶת הָאוּר, וְאֶחָד הֵבִיא אֶת הָעֵצִים, 
הַמֵּבִיא אֶת הָעֵצִים חַיָּב.  
אֶחָד הֵבִיא אֶת הָעֵצִים, וְאֶחָד הֵבִיא אֶת הָאוּר, 
הַמֵּבִיא אֶת הָאוּר חַיָּב.  
בָּא אַחֵר וְלִבָּה, 
הַמְלַבֶּה חַיָּב.  
לִבַּתּוּ הָרוּחַ, 
הֲרֵי כֻלָּם פְּטוּרִין.  

<small>ה</small>
הַשּׁוֹלֵחַ אֶת הַבְּעֵרָה, 
וְאָכְלָה עֵצִים אוֹ אֲבָנִים אוֹ עָפָר, 
חַיָּב, שֶׁנֶּאֱמַר: (שמות כב,ה) 
"כִּי תֵצֵא אֵשׁ וּמָצְאָה קֹצִים, 
וְנֶאֱכַל גָּדִישׁ אוֹ הַקָּמָה אוֹ הַשָּׂדֶה, 
שַׁלֵּם יְשַׁלֵּם הַמַּבְעִר אֶת הַבְּעֵרָה".  
עִבְּרָה גָדֵר שֶׁהוּא גָּבוֹהַּ אַרְבַּע אַמּוֹת, 
אוֹ דֶרֶךְ הָרַבִּים, אוֹ נָהָר, 
פָּטוּר.  

<small>ו</small>
הַמַּדְלִיק בְּתוֹךְ שֶׁלּוֹ, עַד כַּמָּה תְעַבֵּר הַדְּלֵקָה? 
רְבִּי אֶלְעָזָר בֶּן עֲזַרְיָה אוֹמֵר: 
רוֹאִין אוֹתָהּ כִּלּוּ הִיא בְאֶמְצַע בֵּית כּוֹר.  
רְבִּי אֱלִיעֶזֶר אוֹמֵר: 
שֵׁשׁ עֶשְׂרֵה אַמָּה, כְּדֶרֶךְ הָרַבִּים.  
רְבִּי עֲקִיבָה אוֹמֵר: 
חֲמִשִּׁים אַמָּה.  
וּרְבִּי שִׁמְעוֹן אוֹמֵר: (שמות כב,ה) 
"שַׁלֵּם יְשַׁלֵּם הַמַּבְעִר אֶת הַבְּעֵרָה", 
הַכֹּל לְפִי הַדְּלִיקָה. 

<small>ז</small>
הַמַּדְלִיק אֶת הַגָּדִישׁ, וְהָיוּ בוֹ כֵלִים, 
רְבִּי יְהוּדָה אוֹמֵר: 
יְשַׁלֵּם כָּל מַה שֶּׁהָיָה בְתוֹכוֹ.  
וַחֲכָמִים אוֹמְרִים: 
אֵינוּ מְשַׁלֵּם אֶלָּא גָדִישׁ שֶׁלַּחִטִּים אוֹ גָדִישׁ שֶׁלִּשְׂעוֹרִים.  
הָיָה גְדִי כָפוּת לוֹ, וְעֶבֶד סָמוּךְ לוֹ, וְנִשְׂרַף עִמּוֹ, 
חַיָּב.  
עֶבֶד כָּפוּת לוֹ וּגְדִי סָמוּךְ לוֹ, וְנִשְׂרַף עִמּוֹ, 
פָּטוּר.  
וּמוֹדִים חֲכָמִים לִרְבִּי יְהוּדָה בְּמַדְלִיק אֶת הַבִּירָה, 
שֶׁהוּא מְשַׁלֵּם כָּל מַה שֶּׁבְּתוֹכָהּ, 
שֶׁכֵּן דֶּרֶךְ בְּנֵי אָדָם לְהַנִּיחַ בַּבָּתִּים. 

<small>ח</small>
גֵּץ שֶׁיָּצָא מִתַּחַת הַפַּטִּישׁ, וְיָצָא וְהִזִּיק, 
חַיָּב.  
גָּמָל שֶׁהוּא טָעוּן פִּשְׁתָּן וְעוֹבֵר בִּרְשׁוּת הָרַבִּים, 
נִכְנְסָה פִשְׁתָּנוֹ לְתוֹךְ הֶחָנוּת, 
וְדָלְקָה בְנֵרוֹ שֶׁלַּחַנְוָנִי וְהִדְלִיק אֶת הַבִּירָה, 
בַּעַל הַגָּמָל חַיָּב.  
הִנִּיחַ חַנְוָנִי אֶת נֵרוֹ מִבַּחוּץ, 
הַחַנְוָנִי חַיָּב. 
רְבִּי יְהוּדָה אוֹמֵר: 
בְּנֵר חֲנֻכָּה פָטוּר. 





Chapter 7

<small>א</small>
מְרֻבָּה מִדַּת תַּשְׁלוּמֵי כֶפֶל 
מִמִּדַּת תַּשְׁלוּמֵי אַרְבָּעָה וַחֲמִשָּׁה, &lt;בכל מקום: ארבעה חמשה&gt;
שֶׁמִּדַּת תַּשְׁלוּמֵי כֶפֶל נוֹהֶגֶת בְּדָבָר שֶׁיֶּשׁ בּוֹ רוּחַ חַיִּים, 
וּבְדָבָר שֶׁאֵין בּוֹ רוּחַ חַיִּים, 
וּמִדַּת תַּשְׁלוּמֵי אַרְבָּעָה וַחֲמִשָּׁה 
אֵינָה נוֹהֶגֶת אֶלָּא בְשׁוֹר וּבְשֶׂה בִלְבַד, שֶׁנֶּאֱמַר: (שמות כא,לז) 
"כִּי יִגְנֹב אִישׁ שׁוֹר אוֹ שֶׂה וּטְבָחוֹ אוֹ מְכָרוֹ,  
חֲמִשָּׁה בָקָר יְשַׁלֵּם תַּחַת הַשּׁוֹר וְאַרְבַּע צֹאן תַּחַת הַשֶּׂה."
אֵין הַגּוֹנֵב אַחַר הַגַּנָּב מְשַׁלֵּם תַּשְׁלוּמֵי כֶפֶל, 
וְלֹא הַטּוֹבֵחַ וְלֹא הַמּוֹכֵר מֵאַחַר הַגַּנָּב 
מְשַׁלֵּם תַּשְׁלוּמֵי אַרְבָּעָה וַחֲמִשָּׁה. 

<small>ב</small>
גָּנַב עַל פִּי שְׁנַיִם, 
וְטָבַח וּמָכַר עַל פִּיהֶם אוֹ עַל פִּי שְׁנַיִם אֲחֵרִים, 
מְשַׁלֵּם תַּשְׁלוּמֵי אַרְבָּעָה וַחֲמִשָּׁה.  
גָּנַב וּמָכַר בַּשַּׁבָּת, 
גָּנַב וּמָכַר לַעֲבוֹדָה זָרָה, 
גָּנַב וְטָבַח וּמָכַר בְּיוֹם הַכִּפּוּרִים, 
גָּנַב מִשֶּׁלְּאָבִיו וְטָבַח וּמָכַר, וְאַחַר כָּךְ מֵת אָבִיו, 
גָּנַב וְטָבַח וּמָכַר, וְאַחַר כָּךְ הִקְדִּישׁ, 
מְשַׁלֵּם תַּשְׁלוּמֵי אַרְבָּעָה וַחֲמִשָּׁה.  
גָּנַב וְטָבַח וּמָכַר לִרְפוּאָה וְלַכְּלָבִים, 
הַשּׁוֹחֵט וְנִמְצָא טְרֵפָה,
הַשּׁוֹחֵט חֻלִּים בָּעֲזָרָה, 
מְשַׁלֵּם תַּשְׁלוּמֵי אַרְבָּעָה וַחֲמִשָּׁה.  
רְבִּי שִׁמְעוֹן פּוֹטֵר בִּשְׁנֵי אֵלּוּ. 

<small>ג</small>
גָּנַב עַל פִּי שְׁנַיִם, 
וְטָבַח וּמָכַר עַל פִּיהֶם, 
נִמְצְאוּ זוֹמְמִים, 
מְשַׁלְּמִים לוֹ אֶת הַכֹּל.  
גָּנַב עַל פִּי שְׁנַיִם, 
וְטָבַח וּמָכַר עַל פִּי שְׁנַיִם אֲחֵרִים, 
אֵלּוּ וָאֵלּוּ נִמְצְאוּ זוֹמְמִים, 
הָרִאשׁוֹנִים מְשַׁלְּמִים תַּשְׁלוּמֵי כֶפֶל, 
וְהָאַחֲרוֹנִים מְשַׁלְּמִים תַּשְׁלוּמֵי שְׁלֹשָׁה.  
נִמְצְאוּ הָאַחֲרוֹנִים זוֹמְמִים, 
הוּא מְשַׁלֵּם תַּשְׁלוּמֵי כֶפֶל, 
וְהֵן מְשַׁלְּמִים תַּשְׁלוּמֵי שְׁלֹשָׁה.  
אֶחָד מִן הָאַחֲרוֹנִים זוֹמֵם, 
בָּטְלָה עֵדוּת שְׁנִיָּה.  
אֶחָד מִן הָרִאשׁוֹנִים זוֹמֵם, 
בָּטְלָה כָל הָעֵדוּת, 
שֶׁאִם אֵין גְּנֵבָה, אֵין טְבִיחָה וְאֵין מְכִירָה. 

<small>ד</small>
גָּנַב עַל פִּי שְׁנַיִם, 
וְטָבַח וּמָכַר עַל פִּי עֵד אֶחָד, 
אוֹ עַל פִּי עַצְמוֹ, 
מְשַׁלֵּם תַּשְׁלוּמֵי כֶפֶל, 
אֵינוּ מְשַׁלֵּם תַּשְׁלוּמֵי אַרְבָּעָה וַחֲמִשָּׁה.  

<small>ה</small>
גָּנַב וְטָבַח בַּשַּׁבָּת, 
גָּנַב וְטָבַח וּמָכַר לַעֲבוֹדָה זָרָה, 
גָּנַב מִשֶּׁלְּאָבִיו, מֵת אָבִיו, וְאַחַר כָּךְ טָבַח וּמָכַר, 
גָּנַב וְהִקְדִּישׁ, וְאַחַר כָּךְ טָבַח וּמָכַר, 
מְשַׁלֵּם תַּשְׁלוּמֵי כֶפֶל, 
וְאֵינוּ מְשַׁלֵּם תַּשְׁלוּמֵי אַרְבָּעָה וַחֲמִשָּׁה.  
רְבִּי שִׁמְעוֹן אוֹמֵר: 
קָדָשִׁים שֶׁהוּא חַיָּב בְּאַחְרָיוּתָן, 
מְשַׁלֵּם תַּשְׁלוּמֵי אַרְבָּעָה וַחֲמִשָּׁה, 
וְשֶׁאֵינוּ חַיָּב בְּאַחְרָיוּתָן, 
פָּטוּר. 

<small>ו</small>
מְכָרוֹ חוּץ מֵאֶחָד מִמֵּאָה בוֹ, 
אוֹ שֶׁהָיְתָה לּוֹ בוֹ שׁוּתָפוּת, 
הַשּׁוֹחֵט וְנִתְנַבְּלָה בְיָדוֹ, 
הַנּוֹחֵר, וְהַמְעַקֵּר, 
מְשַׁלֵּם תַּשְׁלוּמֵי כֶפֶל, 
וְאֵינוּ מְשַׁלֵּם תַּשְׁלוּמֵי אַרְבָּעָה וַחֲמִשָּׁה.  

<small>ז</small>
גָּנַב בִּרְשׁוּת הַבְּעָלִים וְטָבַח וּמָכַר חוּץ מֵרְשׁוּתָן, 
אוֹ שֶׁגָּנַב חוּץ מֵרְשׁוּתָן וְטָבַח וּמָכַר בִּרְשׁוּתָן, 
אוֹ שֶׁגָּנַב וְטָבַח וּמָכַר חוּץ מֵרְשׁוּתָן, 
מְשַׁלֵּם תַּשְׁלוּמֵי אַרְבָּעָה וַחֲמִשָּׁה.  
אֲבָל אִם גָּנַב וְטָבַח וּמָכַר בִּרְשׁוּתָן, 
פָּטוּר. 

<small>ח</small>
הָיָה מוֹשְׁכוֹ וְיוֹצֵא, וּמֵת בִּרְשׁוּת הַבְּעָלִים, 
פָּטוּר. 
הִגְבִּיהוֹ, 
אוֹ שֶׁהוֹצִיאוֹ חוּץ מֵרְשׁוּת הַבְּעָלִים וּמֵת, 
חַיָּב.  

<small>ט</small>
נְתָנוֹ לִבְכוֹרַת בְּנוֹ, &lt;לבכורות&gt;
לְבַעַל חוֹבוֹ, 
לְשׁוֹמֵר חִנָּם, וְלַשּׁוֹאֵל, 
לְנוֹשֵׂא שָׂכָר, וְלַשּׂוֹכֵר, 
וְהָיָה מוֹשְׁכוֹ וְיוֹצֵא, וּמֵת בִּרְשׁוּת הַבְּעָלִים, 
פָּטוּר. 
הִגְבִּיהוֹ, 
אוֹ שֶׁהוֹצִיאוֹ חוּץ מֵרְשׁוּת הַבְּעָלִים, וּמֵת, 
חַיָּב. 

<small>י</small>
אֵין מְגַדְּלִים בְּהֵמָה דַקָּה בְאֶרֶץ יִשְׂרָאֵל, 
מְגַדְּלִין בְּסוּרְיָה וּבְמִדְבָּרוֹת שֶׁבְּאֶרֶץ יִשְׂרָאֵל.  
אֵין מְגַדְּלִים תַּרְנָגְלִים בִּירוּשָׁלַיִם, 
מִפְּנֵי הַקֳּדָשִׁים, 
וְלֹא כֹהֲנִים בְּאֶרֶץ יִשְׂרָאֵל, 
מִפְּנֵי הַטְּהָרוֹת.  
לֹא יְגַדֵּל יִשְׂרָאֵל חֲזִירִים בְּכָל מָקוֹם.  
וְלֹא יְגַדֵּל אָדָם אֶת הַכֶּלֶב, 
אֶלָּא אִם כֵּן הָיָה קָשׁוּר בַּשַּׁלְשֶׁלֶת.  
אֵין פּוֹרְסִין נִשְׁבִּים לַיּוֹנִים, 
אֶלָּא אִם כֵּן הָיָה רָחוֹק מִן הַיִּשּׁוּב שְׁלֹשִׁים רוּס. &lt;יושב; ריס&gt;





Chapter 8

<small>א</small>
הַחוֹבֵל בַּחֲבֵרוֹ, 
חַיָּב עָלָיו מִשֵּׁם חֲמִשָּׁה דְבָרִים: 
בְּנֶזֶק, בְּצַעַר, בְּרִפּוּי, בְּשֶׁבֶת וּבְבֹשֶׁת.  
בְּנֶזֶק כֵּיצַד? 
סִמָּה אֶת עֵינוֹ, 
קָטַע אֶת יָדוֹ, 
שִׁבֵּר אֶת רַגְלוֹ, 
רוֹאִין אוֹתוֹ כְּאִלּוּ עֶבֶד נִמְכָּר, &lt;כילו&gt;
כַּמָּה הָיָה יָפֶה וְכַמָּה הוּא יָפֶה.  
בְּצַעַר? 
כְּוָיוֹ בִשְׁפוּד אוֹ בְמַסְמֵר, 
אֲפִלּוּ עַל צִפָּרְנוֹ, 
מְקוֹם שֶׁאֵינוּ עוֹשֶׂה חַבּוּרָה, 
אוֹמְדִים כַּמָּה אָדָם כַּיּוֹצֵא בָזֶה רוֹצֶה לִטּוֹל, 
לִהְיוֹת מִצְטָעֵר כָּךְ.  

<small>ב</small>
רִפּוּי? 
הִכָּהוּ, חַיָּב לְרַפּוֹתוֹ. 
עָלוּ בוֹ צְמָחִים, 
אִם מֵחֲמַת הַמַּכָּה, חַיָּב, 
וְשֶׁלֹּא מֵחֲמַת הַמַּכָּה, פָּטוּר.  
חָיָתָה וְנִסְתָּרָה, חָיָתָה וְנִסְתָּרָה, 
חַיָּב לְרַפּוֹתוֹ. 
חָיָתָה כָל צָרְכָהּ, 
אֵינוּ חַיָּב לְרַפּוֹתוֹ.  

<small>ג</small>
שֶׁבֶת? 
רוֹאִין אוֹתוֹ כְאִלּוּ הוּא שׁוֹמֵר קִשּׁוּאִים, &lt;כילו&gt;
שֶׁכְּבָר נָתַן לוֹ דְמֵי יָדוֹ וּדְמֵי רַגְלוֹ.  

בֹּשֶׁת? 
הַכֹּל לְפִי הַמְבַיֵּשׁ וְהַמִּתְבַּיֵּשׁ.  
הַמְבַיֵּשׁ אֶת הֶעָרוּם, 
הַמְבַיֵּשׁ אֶת הַסּוֹמֵה, 
הַמְבַיֵּשׁ אֶת הַיָּשֵׁן, 
חַיָּב. 
וְהַיָּשֵׁן שֶׁבִּיֵּשׁ, פָּטוּר.  
נָפַל מִן הַגַּג, וְהִזִּיק וּבִיֵּשׁ, 
חַיָּב עַל הַנֶּזֶק וּפָטוּר עַל הַבֹּשֶׁת, שֶׁנֶּאֱמַר: (דברים כה,יא) 
"וְשָׁלְחָה יָדָהּ וְהֶחֱזִיקָה בִּמְבֻשָׁיו", 
אֵינוּ חַיָּב עַל הַבֹּשֶׁת עַד שֶׁיְּהֵא מִתְכַּוֵּן. 

<small>ד</small>
זֶה חֹמֶר בָּאָדָם מִבַּשּׁוֹר, חֹמֶר שׁוּב בָּאָדָם מִבַּשּׁוֹר: 
שֶׁהָאָדָם מְשַׁלֵּם אֶת הַנֶּזֶק, 
וּמְשַׁלֵּם דְּמֵי וְלָדוֹת, 
וְשׁוֹר אֵינוּ מְשַׁלֵּם אֶלָּא נֶזֶק, 
וּפָטוּר מִדְּמֵי וְלָדוֹת. 

<small>ה</small>
הַמַּכֶּה אָבִיו וְאִמּוֹ, 
וְלֹא עָשָׂה בָהֶם חַבּוּרָה, 
הַחוֹבֵל בַּחֲבֵרוֹ בְיוֹם הַכִּפּוּרִים, 
חַיָּב בְּכֻלָּם.  
הַחוֹבֵל בְּעֶבֶד עִבְרִי, 
חַיָּב בְּכֻלָּם, חוּץ מִן הַשֶּׁבֶת, בִּזְמַן שֶׁהוּא שֶׁלּוֹ.  
הַחוֹבֵל בְּעֶבֶד עִבְרִי שֶׁלַּאֲחֵרִים &lt;בשוליים: נ"א כנעני&gt;
חַיָּב בְּכֻלָּם.  
רְבִּי יְהוּדָה אוֹמֵר: 
אֵין לַעֲבָדִים בֹּשֶׁת. 

<small>ו</small>
חֵרֵשׁ, שׁוֹטֶה וְקָטָן, פְּגִיעָתָם רָעָה, 
הַחוֹבֵל בָּהֶן חַיָּב, 
וְהֵם שֶׁחָבְלוּ בַאֲחֵרִים, פְּטוּרִין.  
הָעֶבֶד וְהָאִשָּׁה, פְּגִיעָתָן רָעָה, 
הַחוֹבֵל בָּהֶן חַיָּב, 
וְהֵם שֶׁחָבְלוּ בַאֲחֵרִים, 
פְּטוּרִין, אֲבָל מְשַׁלְּמִין לְאַחַר זְמַן: 
נִתְגָּרְשָׁה הָאִשָּׁה, 
וְנִשְׁתַּחְרַר הָעֶבֶד, חַיָּבִין לְשַׁלֵּם. 

<small>ז</small>
הַמַּכֶּה אָבִיו וְאִמּוֹ וְעָשָׂה בָהֶן חַבּוּרָה, 
הַחוֹבֵל בַּחֲבֵרוֹ בַשַּׁבָּת, 
פָּטוּר מִכֻּלָּם, מִפְּנֵי שֶׁהוּא נִדּוֹן בְּנַפְשׁוֹ.  
וְהַחוֹבֵל בְּעֶבֶד כְּנַעֲנִי שֶׁלּוֹ, 
פָטוּר מִכֻּלָּם. 

<small>ח</small>
הַתּוֹקֵעַ לַחֲבֵרוֹ, 
נוֹתֵן לוֹ סֶלַע.  
רְבִּי יְהוּדָה אוֹמֵר מִשֵּׁם רְבִּי יוֹסֵה הַגָּלִילִי: 
מָנֶה.  
סְטָרוֹ, 
נוֹתֵן לוֹ מָאתַיִם זוּז.  
לְאַחַר יָדוֹ, 
נוֹתֵן לוֹ אַרְבַּע מֵאוֹת זוּז.  
צָרַם בְּאָזְנוֹ, 
תָּלַשׁ בִּשְׂעָרוֹ, &lt;בִּסְעָרוֹ&gt;
רָקַק, הִגִּיעַ בּוֹ הָרוֹק, 
הֶעֱבִיר טַלֵּיתוֹ מִמֶּנּוּ, 
פָּרַע רֹאשָׁהּ שֶׁלָּאִשָּׁה, 
נוֹתֵן לוֹ אַרְבַּע מֵאוֹת זוּז.  
וְהַכֹּל לְפִי כְבוֹדוֹ.  

<small>ט</small>
אָמַר רְבִּי עֲקִיבָה: 
אֲפִלּוּ עֲנִיִּים שֶׁבְּיִשְׂרָאֵל, 
רוֹאִין אוֹתָן כְּאִלּוּ הֵן בְּנֵי חֹרִין שֶׁיָּרְדוּ מִנִּכְסֵיהֶם, &lt;כילו&gt;
שֶׁהֵם בְּנֵי אַבְרָהָם יִצְחָק וְיַעֲקב.  
מַעֲשֶׂה בְאֶחָד שֶׁפָּרַע רֹאשָׁהּ שֶׁלָּאִשָּׁה, 
וּבָאת לִפְנֵי רְבִּי עֲקִיבָה, 
וְחִיְּבוֹ לִתֶּן לָהּ אַרְבַּע מֵאוֹת זוּז.  
אָמַר לוֹ: 
"רְבִּי, תֶּן לִי זְמַן!" 
וְנָתַן לוֹ.  
שִׁמְּרָהּ, עוֹמֶדֶת עַל פֶּתַח חֲצֵרָהּ, 
וְשָׁבַר אֶת הַפַּךְ בְּפָנֶיהָ, 
וּבוֹ בְאִסַּר שֶׁמֶן; 
וְגִלַּת אֶת רֹאשָׁהּ, 
וְהָיְתָה מְטַפַּחַת וּמַנַּחַת עַל רֹאשָׁהּ, 
הֶעֱמִיד עָלֶיהָ עֵדִים, 
וּבָא לִפְנֵי רְבִּי עֲקִיבָה וְאָמַר לוֹ: 
"רְבִּי, לָזוֹ אֲנִי נוֹתֵן אַרְבַּע מֵאוֹת זוּז?" 
אָמַר לוֹ רְבִּי עֲקִיבָה: 
"לֹא אָמַרְתָּ כְלוּם, שֶׁהַחוֹבֵל בְּעַצְמוֹ, 
אַף עַל פִּי שֶׁאֵינוּ רַשַּׁי, פָּטוּר; 
וַאֲחֵרִים שֶׁחָבְלוּ בוֹ, חַיָּבִים.  
וְהַקּוֹצֵץ אֶת נְטִיעוֹתָיו, 
אַף עַל פִּי שֶׁאֵינוּ רַשַּׁי, פָּטוּר, 
וַאֲחֵרִים שֶׁקָּצְצוּ אֶת נְטִיעוֹתָיו, חַיָּבִים." 

<small>י</small>
אַף עַל פִּי שֶׁהוּא נוֹתֵן לוֹ, 
אֵינוּ נִמְחָל לוֹ עַד שֶׁיְּבַקֵּשׁ מִמֶּנּוּ, שֶׁנֶּאֱמַר: (בראשית כ,ז) 
"וְעַתָּה, הָשֵׁב אֵשֶׁת הָאִישׁ, 
כִּי נָבִיא הוּא, וְיִתְפַּלֵּל בַּעַדְךָ וֶחְיֵה". 
וּמְנַיִן שֶׁלֹּא יְהֵא הַמּוֹחֵל אַכְזָרִי? 
שֶׁנֶּאֱמַר: (בראשית כ,יז) 
"וַיִּתְפַּלֵּל אַבְרָהָם אֶל הָאֱלהִים, 
וַיִּרְפָּא אֱלֹהִים אֶת אֲבִימֶלֶךְ, 
וְאֶת אִשְׁתּוֹ וְאַמְהֹתָיו וַיֵּלֵדוּ."  

<small>יא</small>
הָאוֹמֵר: 
"סַמֵּא אֶת עֵינִי!" 
"קַטַּע אֶת יָדִי!" 
"שַׁבֵּר אֶת רַגְלִי!" 
חַיָּב.  
"עַל מְנָת פָּטוּר", 
חַיָּב.  
"קְרַע אֶת כְּסוּתִי!" 
"שַׁבֵּר אֶת כַּדִּי!" 
חַיָּב. 
"עַל מְנָת פָּטוּר", 
פָּטוּר.  
"עֲשֵׂה כֵן לְאִישׁ פְּלוֹנִי, 
עַל מְנָת פָּטוּר", 
חַיָּב, בֵּין בְּגוּפוֹ בֵין בְּמָמוֹנוֹ. 





Chapter 9

<small>א</small>
הַגּוֹזֵל עֵצִים וַעֲשָׂאָן כֵּלִים, 
צֶמֶר, וַעֲשָׂאוֹ בְגָדִים, &lt;בכתב היד, 'ים' מחוק&gt;
מְשַׁלֵּם כְּשָׁעַת הַגְּזֵלָה.  
גָּזַל פָּרָה מְעֻבֶּרֶת, וְיָלָדָה, 
וְרָחֵל טְעוּנָה, וּגְזָזָהּ, 
מְשַׁלֵּם דְּמֵי פָרָה מְעֻבֶּרֶת לֵילֵד, 
וּדְמֵי רָחֵל טְעוּנָה לְהִגָּזֵז.  
גָּזַל פָּרָה וְעִבְּרָה אֶצְלוֹ וְיָלָדָה, 
וְרָחֵל וְנִטְעֲנָה אֶצְלוֹ וּגְזָזָהּ, 
מְשַׁלֵּם כְּשָׁעַת הַגְּזֵלָה.  
זֶה הַכְּלָל: 
כָּל הַגָּזְלָנִים מְשַׁלְּמִים כְּשָׁעַת הַגְּזֵלָה. 

<small>ב</small>
גָּזַל בְּהֵמָה וְהִזְקִינָה, 
עֲבָדִים וְהִזְקִינוּ, 
מְשַׁלֵּם כְּשָׁעַת הַגְּזֵלָה.  
רְבִּי מֵאִיר אוֹמֵר: 
יֹאמַר לוֹ בָעֲבָדִים: 
"הֲרֵי עַבְדָּךְ לְפָנֶיךָ!" 

<small>ג</small>
גָּזַל מַטְבֵּעַ, וְנִסְדַּק, 
פֵּרוֹת, וְהִרְקִיבוּ, 
יַיִן, וְהֶחְמִיץ, 
מְשַׁלֵּם כְּשָׁעַת הַגְּזֵלָה.  
מַטְבֵּעַ, וְנִפְסַל, 
תְּרוּמָה, וְנִטַּמַּאת, 
חָמֵץ, וְעָבַר עָלָיו הַפֶּסַח, 
בְּהֵמָה, וְנֶעְבְּדָה בָהּ עֲבֵרָה, 
אוֹ שֶׁנִּפְסָלָה מֵעַל גַּבֵּי הַמִּזְבֵּחַ, 
אוֹ שֶׁהָיְתָה יוֹצְאָה לִסָּקֵל, 
אוֹמֵר לוֹ: 
"הֲרֵי שֶׁלָּךְ לְפָנֶיךָ!" 

<small>ד</small>
נָתַן לָאֻמָּנִים לְתַקֵּן, וְקִלְקְלוּ, 
חַיָּבִין לְשַׁלֵּם.  
נָתַן לֶחָרָשׁ שִׁדָּה וְתֵבָה וּמִגְדָּל לְתַקֵּן, וְקִלְקֵל, 
חַיָּב לְשַׁלֵּם.  
הַבַּנַּי שֶׁקִּבֵּל עָלָיו אֶת הַכֹּתֶל לְסָתְרוֹ, 
וְשִׁבֵּר אֶת הָאֲבָנִים, אוֹ שֶׁהִזִּיק, 
חַיָּב לְשַׁלֵּם.  
הָיָה סוֹתֵר מִצַּד זֶה, וְנָפַל לְצַד אַחֵר, 
פָּטוּר. 
וְאִם מֵחֲמַת הַמַּכָּה, 
חַיָּב. 

<small>ה</small>
נָתַן צֶמֶר לַצַּבָּע וְהִקְדִּיחָה הַיּוֹרָה, 
נוֹתֵן לוֹ דְמֵי צִמְרוֹ.  
צְבָעוֹ כָאוּר, 
אִם הַשֶּׁבַח יוֹתֵר עַל הַיְצָאָה, 
נוֹתֵן לוֹ אֶת הַיְצָאָה, 
וְאִם הַיְצָאָה יְתֵרָה עַל הַשֶּׁבַח, 
נוֹתֵן לוֹ אֶת הַשֶּׁבַח.  

<small>ו</small>
לִצְבּוֹע לוֹ אָדֹם וּצְבָעוֹ שָׁחוֹר, 
שָׁחוֹר וּצְבָעוֹ אָדֹם, 
רְבִּי מֵאִיר אוֹמֵר: 
נוֹתֵן לוֹ דְמֵי צִמְרוֹ.  
רְבִּי יְהוּדָה אוֹמֵר: &lt;יודה&gt;
אִם הַשֶּׁבַח יָתֵר עַל הַיְצָאָה, 
נוֹתֵן לוֹ אֶת הַיְצָאָה, 
וְאִם הַיְצָאָה יְתֵרָה עַל הַשֶּׁבַח, 
נוֹתֵן לוֹ אֶת הַשֶּׁבַח. 

<small>ז</small>
הַגּוֹזֵל אֶת חֲבֵרוֹ שׁוֹוֶה פְרוּטָה וְנִשְׁבַּע לוֹ, 
יוֹלִיכֶנּוּ אַחֲרָיו אֲפִלּוּ לְמָדַי.  
לֹא יִתֵּן לֹא לִבְנוֹ וְלֹא לִשְׁלוּחוֹ, 
אֲבָל נוֹתֵן הוּא לִשְׁלוּחַ בֵּית דִּין.  
וְאִם מֵת, יַחְזִיר לְיוֹרְשָׁיו. 

<small>ח</small>
נָתַן לוֹ אֶת הַקֶּרֶן, 
וְלֹא נָתַן לוֹ אֶת הַחֹמֶשׁ; 
מָחַל לוֹ עַל הַקֶּרֶן, 
וְלֹא מָחַל לוֹ עַל הַחֹמֶשׁ; 
מָחַל לוֹ עַל זֶה וְעַל זֶה, 
חוּץ מִפָּחוּת שׁוֹוֶה פְרוּטָה בַקֶּרֶן 
אֵינוּ צָרִיךְ לֵילֵךְ אַחֲרָיו.  

<small>ט</small>
נָתַן לוֹ אֶת הַחֹמֶשׁ, 
וְלֹא נָתַן לוֹ אֶת הַקֶּרֶן; 
מָחַל לוֹ עַל הַחֹמֶשׁ, 
וְלֹא מָחַל לוֹ עַל הַקֶּרֶן; 
מָחַל לוֹ עַל זֶה וְעַל זֶה, 
חוּץ מִשּׁוֹוֶה פְרוּטָה בַקֶּרֶן, 
הֲרֵי זֶה צָרִיךְ לֵילֵךְ אַחֲרָיו. 

<small>י</small>
נָתַן לוֹ אֶת הַקֶּרֶן, 
וְנִשְׁבַּע לוֹ עַל הַחֹמֶשׁ, 
הֲרֵי זֶה מְשַׁלֵּם חֹמֶשׁ עַל חֹמֶשׁ, 
עַד שֶׁיִּתְמַעֵט הַקֶּרֶן שׁוֹוֶה פְרוּטָה.  
וְכֵן בַּפִּקָּדוֹן, [שֶׁנֶּאֱמַר: (ויקרא ה,כא-כב) 
"בְּפִקָּדוֹן] אוֹ בִתְשׁוּמֶת יָד אוֹ בְגָזֵל, 
אוֹ עָשַׁק אֶת עֲמִיתוֹ, 
אוֹ מָצָא אֲבֵדָה וְכִחֶשׁ בָּהּ, 
וְנִשְׁבַּע עַל שָׁקֶר", 
הֲרֵי זֶה מְשַׁלֵּם קֶרֶן וְחֹמֶשׁ וְאָשָׁם.  

<small>יא</small>
"אֵיכָן פִּקְדוֹנִי?" 
אָמַר לוֹ "אָבַד", 
"מַשְׁבִּיעָךְ אֲנִי", 
וְאָמַר "אָמֵן", 
וְהָעֵדִים מְעִידִים אוֹתוֹ שֶׁאֲכָלוֹ, 
מְשַׁלֵּם אֶת הַקֶּרֶן.  
הוֹדָה מֵעַצְמוֹ, 
מְשַׁלֵּם קֶרֶן וְחֹמֶשׁ וְאָשָׁם. 

<small>יב</small>
"אֵיכָן פִּקְדוֹנִי?" 
וְאָמַר לוֹ "נִגְנַב", 
"מַשְׁבִּיעָךְ אֲנִי", 
וְאָמַר "אָמֵן", 
וְהָעֵדִים מְעִידִים אוֹתוֹ שֶׁגְּנָבוֹ, 
מְשַׁלֵּם תַּשְׁלוּמֵי כֶפֶל.  
הוֹדָה מֵעַצְמוֹ, 
מְשַׁלֵּם קֶרֶן וְחֹמֶשׁ וְאָשָׁם. 

<small>יג</small>
הַגּוֹזֵל אֶת אָבִיו וְנִשְׁבַּע לוֹ, וּמֵת, 
הֲרֵי זֶה מְשַׁלֵּם קֶרֶן וְחֹמֶשׁ לְבָנָיו וּלְאֶחָיו. 
וְאִם אֵינוּ רוֹצֶה, 
אוֹ שֶׁאֵין לוֹ לוֹוֶה, 
וּבַעֲלֵי הַחוֹב בָּאִין וְנִפְרָעִין. 

<small>יד</small>
הָאוֹמֵר לִבְנוֹ: 
"קֻנָּם שֶׂאַתְּ נֶהְנֶה לִי!" &lt;קונס&gt;
אִם מֵת, יִירָשֶׁנּוּ.  
"בְּחַיַּי וּבְמוֹתִי", 
אִם מֵת, לֹא יִירָשֶׁנּוּ, 
וְיִתֵּן לְבָנָיו אוֹ לְאֶחָיו. 
אִם אֵין לוֹ לֹוֶה, 
וּבַעֲלֵי הַחוֹב בָּאִים וְנִפְרָעִים. 

<small>יה</small>
הַגּוֹזֵל אֶת הַגֵּר וְנִשְׁבַּע לוֹ, וּמֵת, 
הֲרֵי זֶה מְשַׁלֵּם קֶרֶן וְחֹמֶשׁ לַכֹּהֲנִים, 
וְאָשָׁם לַמִּזְבֵּחַ, שֶׁנֶּאֱמַר: (במדבר ה,ח) 
"וְאִם אֵין לָאִישׁ גֹּאֵל לְהָשִׁיב הָאָשָׁם אֵלָיו, 
הָאָשָׁם הַמּוּשָׁב לַיי לַכֹּהֵן, 
מִלְּבַד אֵיל הַכִּפֻּרִים אֲשֶׁר יְכַפֶּר בּוֹ עָלָיו".  
הָיָה מַעֲלֶה אֶת הַכֶּסֶף וְאֶת הָאָשָׁם, וּמֵת, 
הַכֶּסֶף יִנָּתֵן לְבָנָיו, 
וְהָאָשָׁם יִרְעֶה עַד שֶׁיִּסְתָּאֵב, 
וְיִמָּכֵר, וְיִפְּלוּ דָמָיו לִנְדָבָה. 

נָתַן אֶת הַכֶּסֶף לְאַנְשֵׁי מִשְׁמָר, וּמֵת, 
אֵין הַיּוֹרְשִׁים יְכוּלִין לְהוֹצִיא מִיָּדָן, 
שֶׁנֶּאֱמַר: (במדבר ה,י) 
"אִישׁ אֲשֶׁר יִתֵּן לַכֹּהֵן, לוֹ יִהְיֶה".  

<small>יו</small>
נָתַן אֶת הַכֶּסֶף לִיהוֹיָרִיב וָאָשָׁם לִידַעְיָה, 
יָצָא.  
אָשָׁם לִיהוֹיָרִיב וְכֶסֶף לִידַעְיָה, 
אִם קַיָּם הָאָשָׁם, יַקְרִיבוּהוּ בְנֵי יְדַעְיָה, 
וְאִם לָאו, יַחְזֹר וְיָבִיא אָשָׁם אַחֵר.  
שֶׁהַמֵּבִיא גְּזֵלוֹ עַד שֶׁלֹּא הֵבִיא אֲשָׁמוֹ, 
יָצָא.  
אֲשָׁמוֹ עַד שֶׁלֹּא הֵבִיא גְּזֵלוֹ, 
לֹא יָצָא.  
נָתַן אֶת הַקֶּרֶן, וְלֹא נָתַן אֶת הַחֹמֶשׁ, 
אֵין הַחֹמֶשׁ מְעַכֵּב. 





Chapter 10

<small>א</small>
הַגּוֹזֵל וּמַאֲכִיל אֶת בָּנָיו, וּמַנִּיחַ לִפְנֵיהֶם, 
פְּטוּרִין מִלְּשַׁלֵּם.  
אִם הָיָה דָבָר שֶׁיֶּשׁ בּוֹ אַחְרָיוּת, 
חַיָּבִים לְשַׁלֵּם.  
אֵין פּוֹרְטִין לֹא מִתֵּבַת הַמּוֹכְסִים, 
וְלֹא מִכִּיס שֶׁלַּגַּבָּיִים, 
וְאֵין נוֹטְלִין מֵהֶן צְדָקָה.  
אֲבָל נוֹטֵל הוּא מִתּוֹךְ בֵּיתוֹ אוֹ מִן הַשּׁוּק. 

<small>ב</small>
נָטְלוּ מוֹכְסִים אֶת חֲמוֹרוֹ, 
וְנָתְנוּ לוֹ חֲמוֹר אַחֵר, 
[גָּזְלוּ] הַלֶּסְטִים כְּסוּתוֹ, 
וְנָתְנוּ לוֹ כְסוּת אַחֶרֶת, 
הֲרֵי אֵלּוּ שֶׁלּוֹ, 
מִפְּנֵי שֶׁהַבְּעָלִים מִתְיָאֲשִׁים מֵהֶן.  
הַמַּצִּיל מִיַּד הַנָּהָר, מִיַּד הַלֶּסְטִים, 
אִם נִתְיָאֲשׁוּ הַבְּעָלִים, 
הֲרֵי אֵלּוּ שֶׁלּוֹ.  
וְכֵן נְחִיל שֶׁלִּדְבוֹרִים, 
אִם נִתְיָאֲשׁוּ הַבְּעָלִים, 
הֲרֵי אֵלּוּ שֶׁלּוֹ.  
אָמַר רְבִּי יוֹחָנָן בֶּן בְּרוֹקָה: 
נֶאֱמֶנֶת אִשָּׁה אוֹ קָטָן לוֹמַר: 
"מִכָּן יָצָא נְחִיל זֶה".  
וּמְהַלֵּךְ בְּתוֹךְ שְׂדֵהוּ וְנוֹטֵל אֶת נְחִילוֹ, 
וְאִם הִזִּיק, מְשַׁלֵּם מַה שֶּׁהִזִּיק. 
אֲבָל לֹא יָקֹץ אֶת הַסּוֹכֶה עַל מְנָת לִתֵּן דָּמִים.  
רְבִּי יִשְׁמָעֵאל בְּנוֹ שֶׁלִּרְבִּי יוֹחָנָן בֶּן בְּרוֹקָה אוֹמֵר: 
קוֹצֵץ וְנוֹתֵן דָּמִים. 

<small>ג</small>
הַמַּכִּיר כֵּלָיו אוֹ סְפָרָיו בְּיַד אַחֵר, 
אִם יָצָא לוֹ שֵׁם גְּנֵבָה בָעִיר, 
יִשָּׁבַע כַּמָּה הוֹצִיא, וְיִטֹּל. 
וְאִם לָאו, לֹא הַכֹּל מִמֶּנּוּ, שֶׁאֲנִי אוֹמֵר: &lt;שני&gt;
מְכָרָן לְאַחֵר, וּלְקָחָן זֶה מִמֶּנּוּ. 

<small>ד</small>
זֶה בָא בַחֲבִיתוֹ שֶׁלַּיַּיִן, &lt;בַחֲבִיתּוֹ&gt;
וְזֶה בָא בְכַדּוֹ שֶׁלִדְבַשׁ; 
נִסְדְּקָה חֲבִית שֶׁלַּדְּבַשׁ, 
וְשָׁפַךְ זֶה אֶת יֵינוֹ וְהִצִּיל אֶת הַדְּבַשׁ לְתוֹכוֹ, 
אֵין לוֹ אֶלָּא שְׂכָרוֹ; 
אִם אָמַר לוֹ: 
"אַצִּיל אֶת שֶׁלָּךְ, וְאַתָּה נוֹתֵן לִי דְמֵי שֶׁלִּי", 
חַיָּב לִתֵּן לוֹ.  

<small>ה</small>
שָׁטַף נָהָר חֲמוֹרוֹ וַחֲמוֹר חֲבֵרוֹ, 
שֶׁלּוֹ יָפֶה מָנֶה וְשֶׁלַּחֲבֵרוֹ מָאתַיִם, 
הִנִּיחַ אֶת שֶׁלּוֹ, וְהִצִּיל אֶת שֶׁלַּחֲבֵרוֹ, 
אֵין לוֹ אֶלָּא שְׂכָרוֹ. 
אִם אָמַר לוֹ: 
"אַצִּיל אֶת שֶׁלָּךְ, וְאַתָּה נוֹתֵן לִי דְמֵי שֶׁלִּי", 
חַיָּב לִתֵּן לוֹ.  

<small>ו</small>
הַגּוֹזֵל שָׂדֶה, וּנְטָלוּהָ הַמַּסִּיקִים, 
אִם מַכַּת מְדִינָה הוּא, 
אוֹמֵר לוֹ: 
"הֲרֵי שֶׁלָּךְ לְפָנֶיךָ!" 
וְאִם מֵחֲמַת הַגָּזְלָן, 
חַיָּב לְהַעֲמִיד לוֹ שָׂדֶה [אַחֶרֶת].  
שְׁטָפָהּ נָהָר, 
אוֹמֵר לוֹ: 
"הֲרֵי שֶׁלָּךְ לְפָנֶיךָ!" 

<small>ז</small>
הַגּוֹזֵל אֶת חֲבֵרוֹ, 
אוֹ שֶׁלָּוָה הֵימֶנּוּ, 
אוֹ שֶׁהִפְקִיד לוֹ בַיּוֹשֵׁב, 
לֹא יַחְזִיר לוֹ בַמִּדְבָּר; 
עַל מְנָת לָצֵאת בַּמִּדְבָּר, 
יַחְזִיר לוֹ בַמִּדְבָּר. 

<small>ח</small>
הָאוֹמֵר לַחֲבֵרוֹ: 
"גְּזַלְתִּיךָ", 
וְ"הִלְוִיתַנִי", 
"הִפְקַדְתָּ אֶצְלִי, 
וְאֵינִי יוֹדֵעַ אִם הֶחֱזַרְתִּי לָךְ, אִם לֹא הֶחֱזַרְתִּי", 
חַיָּב לְשַׁלֵּם.  
אֲבָל "אֵינִי יוֹדֵעַ אִם גְּזַלְתִּיךָ", 
וְ"אִם הִלְוִיתַנִי", 
"אִם הִפְקַדְתָּ אֶצְלִי, וְאִם הִפְקַדְתָּ", 
פָּטוּר מִלְּשַׁלֵּם. 

<small>ט</small>
הַגּוֹנֵב טָלֶה מִן הָעֵדֶר וְהֶחֱזִירוֹ, 
מֵת אוֹ נִגְנַב, 
חַיָּב בְּאַחְרָיוּתוֹ.  
וְאִם לֹא יָדְעוּ הַבְּעָלִים בִּגְנֵבָתוֹ וּבַחֲזִירָתוֹ, 
וּמָנוּ אֶת הַצֹּאן וְהִיא שְׁלֵמָה, &lt;מֶן הַצֹּאן&gt;
פָּטוּר מִלְּשַׁלֵּם. 

<small>י</small>
אֵין לוֹקְחִין מִן הָרוֹעִים צֶמֶר וְחָלָב וּגְדָיִים, 
וְלֹא מִשּׁוֹמְרֵי פֵרוֹת עֵצִים וּפֵרוֹת. 
אֲבָל לוֹקְחִין מִן הַנָּשִׁים [כְּלֵי צֶמֶר בִּיהוּדָה], 
כְּלֵי פִשְׁתָּן בַּגָּלִיל, וַעֲגָלִים בַּשָּׁרוֹן.  
וְכֻלָּם שֶׁאָמְרוּ "הַטְמֵן!" 
אָסוּר.  
וְלוֹקְחִין בֵּיצִים וְתַּרְנָגְלִים מִכָּל מָקוֹם. &lt;ותורנגלים&gt;

<small>יא</small>
מֻכִּים שֶׁהַכּוֹבֵס מוֹצִיא, 
הֲרֵי אֵלּוּ שֶׁלּוֹ; 
שֶׁהַסָּרוּק מוֹצִיא, 
הֲרֵי הֵן שֶׁלְּבַעַל הַבַּיִת.  
הַכּוֹבֵס נוֹטֵל שְׁלֹשָׁה חוּטִין, וְהֵן שֶׁלּוֹ. 
יָתֵר מִכֵּן, שֶׁלְּבַעַל הַבַּיִת.  
וְאִם הָיָה שָׁחוֹר עַל גַּבֵּי לָבָן, 
נוֹטֵל אֶת הַכֹּל וְהֵן שֶׁלּוֹ.  

<small>יב</small>
הַחַיָּט שֶׁשִּׁיֵּר מִן הַחוּט 
כְּדֵי לִתְפּוֹר בּוֹ מַטְלֵית שֶׁהִיא שָׁלוֹשׁ עַל שָׁלוֹשׁ, 
חַיָּב לְהַחְזִיר לַבְּעָלִים. &lt;לחזיר&gt; 
מַה שֶּׁחָרָשׁ מוֹצִיא בַמַּעְצָד, 
הֲרֵי אֵלּוּ שֶׁלּוֹ; 
וּבַכָּשִׁיל, 
הֲרֵי אֵלּוּ שֶׁלְּבַעַל הַבַּיִת.  
אִם הָיָה עוֹשֶׂה אֵצֶל בַּעַל הַבַּיִת, 
אַף הַנְּסֹרֶת שֶׁלְּבַעַל הַבַּיִת. 
