Mishnah Bava Metzia
משנה בבא מציעא
Mishnah based on the Kaufmann manuscript, edited by Dan Be'eri
https://archive.org/details/MishnaCorrectedKaufman00WHOLE

משנה בבא מציעא



Chapter 1

<small>א</small>
שְׁנַיִם אוֹחֲזִים בַּטַּלֵּית, 
זֶה אוֹמֵר "אֲנִי מְצָאתִיהָ", 
וְזֶה אוֹמֵר "אֲנִי מְצָאתִיהָ"; 
זֶה אוֹמֵר "כֻּלָּהּ שֶׁלִּי", 
וְזֶה אוֹמֵר"כֻּלָּהּ שֶׁלִּי", 
זֶה יִשָּׁבַע שֶׁאֵין לוֹ בָהּ פָּחוּת מֵחֶצְיָהּ, 
וְזֶה יִשָּׁבַע שֶׁאֵין לוֹ בָהּ פָּחוּת מֵחֶצְיָהּ, 
וְיַחֲלֹקוּ.  
זֶה אוֹמֵר "כֻּלָּהּ שֶׁלִּי", 
וְזֶה אוֹמֵר "חֶצְיָהּ שֶׁלִּי", 
הָאוֹמֵר "כֻּלָּהּ שֶׁלִּי" יִשָּׁבַע 
שֶׁאֵין לוֹ בָהּ פָּחוּת מִשְׁלֹשָׁה חֲלָקִים, 
וְהָאוֹמֵר "חֶצְיָהּ שֶׁלִּי" יִשָּׁבַע 
שֶׁאֵין לוֹ בָהּ פָּחוּת מֵרְבִיעַ, 
זֶה נוֹטֵל שְׁלֹשָׁה חֲלָקִים וְזֶה נוֹטֵל רְבִיעַ. 

<small>ב</small>
הָיוּ שְׁנַיִם רְכוּבִים עַל גַּבֵּי בְהֵמָה, 
אוֹ שֶׁהָיָה אֶחָד רָכוּב וְאֶחָד מְהַלֵּךְ, 
זֶה אוֹמֵר "כֻּלָּהּ שֶׁלִּי", 
וְזֶה אוֹמֵר "כֻּלָּהּ שֶׁלִּי",  
זֶה יִשָּׁבַע שֶׁאֵין לוֹ בָהּ פָּחוּת מֵחֶצְיָהּ, 
וְזֶה יִשָּׁבַע שֶׁאֵין לוֹ בָהּ פָּחוּת מֵחֶצְיָהּ, 
וְיַחֲלֹקוּ.  
בִּזְמַן שֶׁהֵן מוֹדִין, אוֹ שֶׁיֵּשׁ לָהֶן עֵדִים, 
חוֹלְקִין שֶׁלֹּא בִשְׁבוּעָה. 

<small>ג</small>
הָיָה רָכוּב עַל גַּבֵּי בְהֵמָה, &lt;רוכב&gt;
וְרָאָה אֶת הַמְּצִיאָה, וְאָמַר לַחֲבֵרוֹ: &lt;אמר&gt;
"תְּנָה לִי!" 
וּנְטָלָהּ וְאָמַר: 
"אֲנִי זָכִיתִי בָהּ", 
זָכָה בָהּ.  
אִם מִשֶּׁנְּתָנָהּ לוֹ, אָמַר: 
"אֲנִי זָכִיתִי בָהּ תְּחִלָּה", 
לֹא אָמַר כְּלוּם. 

<small>ד</small>
רָאָה אֶת הַמְּצִיאָה וְנָפַל לוֹ עָלֶיהָ, 
וּבָא אַחֵר וְהֶחֱזִיק בָּהּ, 
זֶה שֶׁהֶחֱזִיק בָּהּ זָכָה בָהּ.  
רָאָה אוֹתָן רָצִים אַחַר הַמְּצִיאָה, 
אַחַר צְבִי שָׁבוּר, 
אַחַר גּוֹזָלוֹת שֶׁלֹּא פֵרֵחוּ, וְאָמַר: 
"זָכַת לִי שָׂדִי", 
זָכַת לוֹ.  
הָיָה צְבִי רָץ כְּדַרְכּוֹ, 
אוֹ שֶׁהָיוּ גוֹזָלוֹת מַפְרִיחִים, וְאָמַר: 
"זָכַת לִי שָׂדִי", 
לֹא אָמַר כְּלוּם. 

<small>ה</small>
מְצִיאַת בְּנוֹ וּבִתּוֹ הַקְּטַנִּים, 
עַבְדּוֹ וְשִׁפְחָתוֹ הַכְּנַעֲנִים, 
מְצִיאַת אִשְׁתּוֹ, 
הֲרֵי אֵלּוּ שֶׁלּוֹ.  
מְצִיאַת בְּנוֹ וּבִתּוֹ הַגְּדוֹלִים, 
וְעַבְדּוֹ וְשִׁפְחָתוֹ הָעִבְרִים, 
מְצִיאַת אִשְׁתּוֹ שֶׁגֵּרְשָׁהּ, 
אַף עַל פִּי שֶׁלֹּא נָתַן לָהּ כְּתֻבָּתָהּ, 
הֲרֵי אֵלּוּ שֶׂלָּהֶם. 

<small>ו</small>
מָצָא שְׁטָרֵי חוֹב, 
אִם יֵשׁ בָּהֶם אַחְרָיוּת נְכָסִים, 
לֹא יַחְזִיר. 
אֵין בָּהֶם אַחְרָיוּת נְכָסִים, 
יַחְזִיר, מִפְּנֵי שֶׁאֵין בֵּית דִּין נִפְרָעִים מֵהֶן.  
דִּבְרֵי רְבִּי מֵאִיר.  
וַחֲכָמִים אוֹמְרִים: 
בֵּין כָּךְ וּבֵין כָּךְ לֹא יַחְזִיר, 
מִפְּנֵי שֶׁבֵּית דִּין נִפְרָעִים מֵהֶן. 

<small>ז</small>
מָצָא גִטֵּי נָשִׁים, 
וְשֶׁחְרוּרֵי עֲבָדִים, 
דְּיַתִּיקֵי, מַתָּנָה וְשׁוֹבָרִים, 
הֲרֵי זֶה לֹא יַחְזִיר, 
שֶׁאֲנִי אוֹמֵר: &lt;שני&gt;
כְּתוּבִים הָיוּ, וְנִמְלַךְ שֶׁלֹּא לִתְּנָן. 

<small>ח</small>
מָצָא אִגְּרוֹת שׁוּם וְאִגְּרוֹת מָזוֹן, 
שְׁטָרֵי חֲלִיצָה וּמֵאוּנִים, 
שְׁטָרֵי בֵרוּרִים, וְכָל מַעֲשֵׂה בֵית דִּין, 
הֲרֵי זֶה יַחְזִיר.  
מָצָא בַחֲפִיסָה אוֹ בִגְלָסְקוֹמָא תַּכְרִיךְ שֶׁלִּשְׁטָרוֹת, 
אוֹ אֲגֻדָּה שֶׁלִּשְׁטָרוֹת, 
הֲרֵי זֶה יַחְזִיר.  
וְכַמָּה הִיא אֲגֻדָּה שֶׁלִּשְׁטָרוֹת? 
שְׁלֹשָׁה קְשׁוּרִין זֶה בָזֶה. &lt;קְשׁוּרוֹת&gt; 
רַבָּן שִׁמְעוֹן בֶּן גַּמְלִיאֵל אוֹמֵר: 
אֶחָד לוֹוֶה מִשְׁלֹשָׁה, יַחְזִיר לַלּוֹוֶה; 
שְׁלֹשָׁה לוֹוִין מִן הָאֶחָד, יַחְזִיר לַמַּלְוֶה.  
מָצָא שְׁטָר בֵּין שְׁטָרוֹתָיו, 
וְאֵין יָדוּעַ מַה טִּיבוֹ, 
יְהֵא מֻנָּח עַד שֶׁיָּבֹא אֵלִיָּהוּ.  
אִם יֵשׁ עִמָּהֶן סִמְפוֹנוֹת, 
יַעֲשֶׂה מַה שֶּׁבְּסִמְפוֹנָן. 





Chapter 2

<small>א</small>
אֵלּוּ מְצִיאוֹת שֶׁלּוֹ, וְאֵלּוּ חַיָּב לְהַכְרִיז? 
אֵלּוּ מְצִיאוֹת שֶׁלּוֹ: 
מָצָא פֵרוֹת מְפֻזָּרִין, 
מָעוֹת מְפֻזָּרוֹת, 
כְּרֵכוֹת בִּרְשׁוּת הָרַבִּים, 
עִגּוּלֵי דְבֵלָה, 
כִּכָּרוֹת שֶׁלַּנַּחְתּוֹם, 
וּמַחֲרוּזוֹת שֶׁלַּדָּגִים, 
וַחֲתִכּוֹת שֶׁלַּבָּשָׂר, 
וְגִזֵּי צֶמֶר הַבָּאוֹת מִמְּדִינָתָן, 
וַאֲנִיצֵי פִשְׁתָּן, 
וּלְשׁוֹנוֹת שֶׁלָּאַרְגָּמָן, 
הֲרֵי אֵלּוּ שֶׁלּוֹ.  
(דִּבְרֵי רְבִּי מֵאִיר.)  

<small>ב</small>
רְבִּי יְהוּדָה אוֹמֵר: 
כָּל שֶׁיֶּשׁ בּוֹ שִׁנּוּי, חַיָּב לְהַכְרִיז. 
כֵּיצַד? 
מָצָא עִגּוּל וּבְתוֹכוֹ חֶרֶס, 
כִּכָּר וּבְתוֹכוֹ מָעוֹת.  
רְבִּי שִׁמְעוֹן בֶּן אֶלְעָזָר אוֹמֵר: 
כָּל כְּלֵי אַנְפּוּרְיָא, אֵינוּ חַיָּב לְהַכְרִיז. 

<small>ג</small>
וְאֵלּוּ חַיָּב לְהַכְרִיז: 
מָצָא פֵרוֹת בַּכֶּלִי, 
אוֹ כֶלִי כְמוֹת שֶׁהוּא, 
מָעוֹת בַּכִּיס, 
אוֹ כִיס כְּמוֹת שֶׁהוּא, 
צִבּוּרֵי פֵרוֹת, 
צִבּוּרֵי מָעוֹת, 
שְׁלֹשָׁה מַטְבְּעוֹת זֶה עַל גַּבֵּי זֶה, &lt;מַטְבֵּעוֹת&gt;
כְּרֵכוֹת בִּרְשׁוּת הַיָּחִיד, 
וְכִכָּרוֹת שֶׁלְּבַעַל הַבַּיִת, 
וְגִזֵּי צֶמֶר הַלְּקוּחוֹת מִבֵּית הָאֻמָּן, 
כַּדֵּי יַיִן וְכַדֵּי שֶׁמֶן, 
חַיָּב לְהַכְרִיז. 

<small>ד</small>
מָצָא אַחַר הַגָּפָה אוֹ אַחַר הַגָּדֵר גּוֹזָלוֹת מְקֻשָּׁרִים, 
אוֹ בִשְׁבִילִים שֶׁבַּשָּׂדוֹת, 
הֲרֵי זֶה לֹא יִגַּע בָּהֶן.  
מָצָא כֶלִי בָאֶשְׁפּוֹת, 
אִם מְכֻסֶּה, לֹא יִגַּע בּוֹ, 
וְאִם מְגֻלֶּה, נוֹטֵל וּמַכְרִיז.  
מָצָא בַגַּל אוֹ בְכֹתֶל יָשָׁן, 
הֲרֵי אֵלּוּ שֶׁלּוֹ.  
מָצָא בְכֹתֶל חָדָשׁ, 
מֵחֶצְיוֹ וְלַחוּץ, שֶׁלּוֹ, 
מֵחֶצְיוֹ וְלִפְנִים, שֶׁלְּבַעַל הַבַּיִת.  
אִם הָיָה מַשְׂכִּירוֹ לַאֲחֵרִים, 
אֲפִלּוּ מָצָא בְתוֹךְ הַבַּיִת, 
הֲרֵי אֵלּוּ שֶׁלּוֹ. 

<small>ה</small>
מָצָא בֶחָנוּת, הֲרֵי אֵלּוּ שֶׁלּוֹ. 
בֵּין תֵּבָה לַחַנְוָנִי, הֲרֵי הֵן שֶׁלַּחַנְוָנִי.  
לִפְנֵי הַשֻּׁלְחָנִי, הֲרֵי אֵלּוּ שֶׁלּוֹ. 
בֵּין כִּסֵּא לַשֻּׁלְחָנִי, הֲרֵי הֵן שֶׁלַשֻּׁלְחָנִי.  
לָקַח פֵּרוֹת מֵחֲבֵרוֹ, 
אוֹ שֶׁשִּׁלַּח לוֹ חֲבֵרוֹ פֵרוֹת, 
וּמָצָא בְתוֹכָן מָעוֹת, 
הֲרֵי אֵלּוּ שֶׁלּוֹ. 
אִם הָיוּ צְרוּרִים, נוֹטֵל וּמַכְרִיז. 

<small>ו</small>
אַף הַשִּׂמְלָה הָיְתָה בִכְלַל כָּל אֵלּוּ, 
וְלָמָּה יָצָאת? 
לְהַקִּישׁ אֵלֶיהָ: 
אֶלָּא מַה הַשִּׂמְלָה מְיֻחֶדֶת, 
שֶׁיֶּשׁ בָּהּ סִימָנִין וְיֶשׁ לָהּ תּוֹבְעִין, 
וְאַף כָּל דָּבָר שֶׁיֶּשׁ בּוֹ סִימָנִין וְיֵשׁ לוֹ תוֹבְעִין, 
חַיָּב לְהַכְרִיז. 

<small>ז</small>
עַד אֶמָּתַי חַיָּב לְהַכְרִיז? 
עַד כְּדֵי שֶׁיֵּדְעוּ בוֹ שְׁכֵנִים.  
דִּבְרֵי רְבִּי מֵאִיר.  
רְבִּי יְהוּדָה אוֹמֵר: 
שְׁלֹשָׁה רְגָלִים, 
וְאַחַר הָרֶגֶל הָאַחֲרוֹן שִׁבְעַת יָמִים, 
כְּדֵי שֶׁיֵּלֵךְ לְבֵיתוֹ שְׁלֹשָׁה, 
וְיַחֲזֹר שְׁלֹשָׁה, 
וְיַכְרִיז יוֹם אֶחָד. 

<small>ח</small>
אָמַר אֶת הָאֲבֵדָה וְלֹא אָמַר אֶת סִימָנֶיהָ, 
הֲרֵי זֶה לֹא יִתֵּן לוֹ. 
הָרַמַּי, 
אַף עַל פִּי שֶׁאָמַר אֶת סִימָנֶיהָ, 
הֲרֵי זֶה לֹא יִתֶּן לוֹ, שֶׁנֶּאֱמַר: (דברים כב,ב) 
"עַד דְּרֹשׁ אָחִיךָ אֹתוֹ", 
עַד שֶׁתִּדְרֹשׁ אֶת אָחִיךָ, 
אִם רַמַּי הוּא, אִם אֵינוּ רַמַּי.  

<small>ט</small>
כָּל דָּבָר שֶׁהוּא עוֹשֶׂה וְאוֹכֵל, 
יַעֲשֶׂה וְיֹאכַל, 
וְדָבָר שֶׁאֵינוּ עוֹשֶׂה וְאוֹכֵל, 
יִמָּכֵר, שֶׁנֶּאֱמַר: (דברים כב,ב) 
"וַהֲשֵׁבֹתוֹ לוֹ", 
רְאֵה הֵיאָךְ תְּשִׁיבֶנּוּ לוֹ.  
מַה יְּהֵא בְדָמִים? &lt;כַּמָּה&gt;
רְבִּי טַרְפוֹן אוֹמֵר: 
יִשְׁתַּמֵּשׁ בָּהֶן. 
לְפִיכָךְ, אִם אָבָדוּ, חַיָּב בְּאַחְרָיוּתָן.  
רְבִּי עֲקִיבָה אוֹמֵר: 
לֹא יִשְׁתַּמֵּשׁ בָּהֶן. 
לְפִיכָךְ, אִם אָבָדוּ, אֵינוּ חַיָּב בְּאַחְרָיוּתָן. 

<small>י</small>
מָצָא סְפָרִים, 
קוֹרֵא בָהֶן אַחַת לִשְׁלשִׁים יוֹם. 
וְאִם אֵינוּ יוֹדֵעַ לִקְרוֹת, גּוֹלְלָן. 
אֲבָל לֹא יְלַמֵּד בָּהֶן כַּתְּחִלָּה, 
וְלֹא יִקְרֵא אַחֵר עִמּוֹ.  
מָצָא כְסוּת, 
מְנַעֲרָהּ אַחַת לִשְׁלשִׁים יוֹם, 
וְשׁוֹטְחָהּ לְצָרְכָהּ, אֲבָל לֹא לִכְבוֹדוֹ.  
כְּלֵי כֶסֶף וּכְלֵי נְחֹשֶׁת, 
מִשְׁתַּמֵּשׁ בָּהֶן לְצָרְכָן, אֲבָל לֹא לְשָׁחֳקָן. &lt;לְשׁוֹחֲקָן&gt; 
כְּלֵי זָהָב וּכְלֵי זְכוֹכִית, 
אַל יִגַּע בָּהֶן עַד שֶׁיָּבֹא אֵלִיָּהוּ.  
מָצָא שַׂק אוֹ קֻפָּה, &lt;סַק&gt;
אִם אֵין דַּרְכּוֹ לִטּוֹל, 
הֲרֵי זֶה לֹא יִטֹּל. 

<small>יא</small>
אֵי זוֹ הִיא אֲבֵדָה? 
מָצָא חֲמוֹר וּפָרָה רוֹעִים בַּדֶּרֶךְ, 
אֵין זוֹ אֲבֵדָה.  
חֲמוֹר וְכֵלָיו הֲפוּכִין, 
פָּרָה רָצָה בֵין הַכְּרָמִים, 
הֲרֵי זוֹ אֲבֵדָה.  
הֶחֱזִירָהּ וּבָרְחָה, הֶחֱזִירָהּ וּבָרְחָה, 
אֲפִלּוּ אַרְבָּעָה וַחֲמִשָּׁה פְעָמִים, 
חַיָּב [לְהַחְזִירָהּ], שֶׁנֶּאֱמַר: (דברים כב, א) 
"הָשֵׁב תְּשִׁיבֵם".  
הָיָה בָטֵל מִן הַסֶּלַע, 
לֹא יֹאמַר לוֹ "תֶּן לִי סֶלַע", 
אֶלָּא נוֹתֵן לוֹ שְׂכָרוֹ כְפוֹעֵל. &lt;בטל&gt; 
אִם יֵשׁ שָׁם בֵּית דִּין, 
יַתְנֶה עִמּוֹ לִפְנֵי בֵית דִּין; 
אִם אֵין שָׁם, לִפְנֵי מִי יַתְנֶה? 
שֶׁלּוֹ קוֹדֵם. 

<small>יב</small>
מְצָאָהּ בָּרֶפֶת, אֵינוּ חַיָּב בָּהּ, 
בִּרְשׁוּת הָרַבִּים, חַיָּב בָּהּ.  
הָיְתָה בֵין הַקְּבָרוֹת, אַל יִטַּמֵּא לָהּ. &lt;לוֹ&gt; 
אִם אָמַר לוֹ אָבִיו "הִטַּמֵּא!" 
אוֹ שֶׁאָמַר לוֹ "אַל תַּחְזִיר!" 
הֲרֵי זֶה לֹא יִשְׁמַע לוֹ.  
פָּרַק וְטָעַן, פָּרַק וְטָעַן, 
אֲפִלּוּ אַרְבָּעָה וַחֲמִשָּׁה פְעָמִים, 
חַיָּב, שֶׁנֶּאֱמַר: (שמות כג,ה) 
"עָזֹב תַּעֲזֹב".  
הָלַךְ וְיָשַׁב לוֹ, אָמַר לוֹ: 
"הוֹאִיל וְעָלֶיךָ מִצְוָה, אִם רָצִיתָ לִפְרֹק, פְּרֹק!" 
פָּטוּר, שֶׁנֶּאֱמַר "עִמּוֹ". 
הָיָה זָקֵן אוֹ חוֹלֶה, חַיָּב.  
מִצְוָה מִן הַתּוֹרָה לִפְרֹק, אֲבָל לֹא לִטְעֹן.  
רְבִּי שִׁמְעוֹן אוֹמֵר: 
אַף לִטְעֹן.  
רְבִּי יוֹסֵה הַגָּלִילִי אוֹמֵר: 
הָיָה עָלָיו יָתֵר מִמַּסּוּאוֹ, 
אֵינוּ זָקוּק לוֹ, שֶׁנֶּאֱמַר "תַּחַת מַשָּׂאוֹ", 
מַסּוּי שֶׁהוּא יָכוֹל לַעֲמֹד בּוֹ. 

<small>יג</small>
אֲבֵדָתוֹ וַאֲבֵדַת אָבִיו, שֶׁלּוֹ קוֹדֶמֶת. 
אֲבֵדָתוֹ וַאֲבֵדַת רַבּוֹ, שֶׁלּוֹ קוֹדֶמֶת. 
אֲבֵדַת אָבִיו וַאֲבֵדַת רַבּוֹ, 
שֶׁלְּרַבּוֹ קוֹדֶמֶת מִשֶּׁלְּאָבִיו, 
שֶׁאָבִיו הֱבִיאוֹ לְחַיֵּי הָעוֹלָם הַזֶּה, 
וְרַבּוֹ, שֶׁלִּמְּדוֹ חָכְמָה, הֱבִיאוֹ לְחַיֵּי הָעוֹלָם הַבָּא.

<small>יד</small> 
אִם הָיָה אָבִיו שָׁקוּל כְּנֶגֶד רַבּוֹ, 
אֲבֵדַת אָבִיו קוֹדֶמֶת.
הָיָה אָבִיו אוֹ רַבּוֹ נוֹשְׂאִים מַשּׂאוּי, 
מַנִּיחַ אֶת שֶׁלְּרַבּוֹ, 
וְאַחַר כָּךְ מַנִּיחַ אֶת שֶׁלְּאָבִיו.  
הָיוּ אָבִיו וְרַבּוֹ בְבֵית הַשֶּׁבִי, &lt;הָיָה&gt;
פּוֹדֶה אֶת רַבּוֹ, 
וְאַחַר כָּךְ פּוֹדֶה אֶת אָבִיו. 
אֲבָל אִם הָיָה אָבִיו תַּלְמִיד חֲכָמִים, 
פּוֹדֶה אֶת אָבִיו וְאַחַר כָּךְ פּוֹדֶה אֶת רַבּוֹ. 





Chapter 3

<small>א</small>
הַמַּפְקִיד אֵצֶל חֲבֵרוֹ בְהֵמָה אוֹ כֵלִים, 
וְנִגְנָבוּ אוֹ שֶׁאָבָדוּ, 
שִׁלֵּם וְלֹא רָצָה לְהִשָּׁבַע, 
שֶׁהֲרֵי אָמְרוּ "שׁוֹמֵר חִנָּם נִשְׁבַּע וְיוֹצֵא", 
נִמְצָא הַגַּנָּב, 
מְשַׁלֵּם תַּשְׁלוּמֵי כֶפֶל, 
טָבַח וּמָכַר, 
מְשַׁלֵּם תַּשְׁלוּמֵי אַרְבָּעָה וַחֲמִשָּׁה. &lt;חמשה&gt;
לְמִי הוּא מְשַׁלֵּם? 
לְמִי שֶׁהַפִּקָּדוֹן אֶצְלוֹ.  

<small>ב</small>
נִשְׁבַּע וְלֹא רָצָה לְשַׁלֵּם, 
נִמְצָא הַגַּנָּב, 
מְשַׁלֵּם תַּשְׁלוּמֵי כֶפֶל. 
טָבַח וּמָכַר, 
מְשַׁלֵּם תַּשְׁלוּמֵי אַרְבָּעָה וַחֲמִשָּׁה. 
לְמִי הוּא מְשַׁלֵּם? 
לְבַעַל הַפִּקָּדוֹן. 

<small>ג</small>
הַשּׂוֹכֵר פָּרָה מֵחֲבֵרוֹ וְהִשְׁאִילָהּ לְאַחֵר, 
וּמֵתָה כְדַרְכָּהּ, 
יִשָּׁבַע הַשּׂוֹכֵר שֶׁמֵּתָה כְדַרְכָּהּ, 
וְהַשּׁוֹאֵל מְשַׁלֵּם לַשּׂוֹכֵר.  
אָמַר רְבִּי יוֹסֵה: 
כֵּיצַד הַלָּה עוֹשֶׂה סְחוֹרָה בְפָרָתוֹ שֶׁלָּזֶה? &lt;וְהַלָּה&gt;
אֶלָּא, תַּחֲזֹר הַפָּרָה לַבְּעָלִים. 

<small>ד</small>
אָמַר לִשְׁנַיִם: 
"גָּזַלְתִּי אֶת אֶחָד מִכֶּם מָנֶה, 
וְאֵינִי יוֹדֵעַ אֵי זֶה מִכֶּם", 
"אָבִיו שֶׁלְּאֶחָד מִכֶּם הִפְקִיד לִי מָנֶה, 
וְאֵינִי יוֹדֵעַ אֵי זֶה הוּא", 
נוֹתֵן לָזֶה מָנֶה וְלָזֶה מָנֶה, 
שֶׁהוֹדָה מִפִּי עַצְמוֹ. 

<small>ה</small>
שְׁנַיִם שֶׁהִפְקִידוּ אֵצֶל אֶחָד, 
זֶה מָנֶה, וְזֶה מָאתַיִם, 
זֶה אוֹמֵר "שֶׁלִּי מָאתַיִם", 
וְזֶה אוֹמֵר "שֶׁלִּי מָאתַיִם", 
נוֹתֵן לָזֶה מָנֶה וְלָזֶה מָנֶה, 
וְהַשְּׁאָר יְהֵי מֻנָּח עַד שֶׁיָּבֹא אֵלִיָּהוּ.  
אָמַר רְבִּי יוֹסֵה: 
אִם כֵּן, מַה הִפְסִיד הָרַמַּי? 
אֶלָּא, הַכֹּל יְהֵא מֻנָּח עַד שֶׁיָּבֹא אֵלִיָּהוּ. 

<small>ו</small>
וְכֵן שְׁנֵי כֵלִים, 
אֶחָד יָפֶה מָנֶה, וְאֶחָד יָפֶה אֶלֶף זוּז. 
זֶה אוֹמֵר "יָפֶה שֶׁלִּי", 
וְזֶה אוֹמֵר "יָפֶה שֶׁלִּי", 
נוֹתֵן אֶת הַקָּטָן לְאֶחָד מֵהֶן, 
וּמִתּוֹךְ הַגָּדוֹל נוֹתֵן דְּמֵי קָטָן לַשֵּׁנִי, 
וְהַשְּׁאָר יְהֵי מֻנָּח עַד שֶׁיָּבֹא אֵלִיָּהוּ.  
אָמַר רְבִּי יוֹסֵה: 
אִם כֵּן, מַה הִפְסִיד הָרַמַּי? 
אֶלָּא הַכֹּל יְהֵי מֻנָּח עַד שֶׁיָּבֹא אֵלִיָּהוּ. 

<small>ז</small>
הַמַּפְקִיד פֵּרוֹת אֵצֶל חֲבֵרוֹ, 
אֲפִלּוּ הֵן אוֹבְדִין, 
לֹא יִגַּע בָּהֶן.  
רַבָּן שִׁמְעוֹן בֶּן גַּמְלִיאֵל אוֹמֵר: 
יִמְכֹּר בִּפְנֵי בֵית דִּין, 
מִפְּנֵי הָשֵׁב אֲבֵדָה לַבְּעָלִים. 

<small>ח</small>
הַמַּפְקִיד פֵּרוֹת אֵצֶל חֲבֵרוֹ, 
הֲרֵי זֶה יוֹצִיא לוֹ חֶסְרוֹנוֹת: 
לַחִטִּים וְלָאֹרֶז, תִּשְׁעַת חֲצָאֵי קַבִּים לַכּוֹר; 
לַשְּׂעוֹרִים וְלַדֹּחַן, תִּשְׁעַת קַבִּים לַכּוֹר; 
לַכֻּסְמִים וּלְזֶרַע פִּשְׁתָּן, שָׁלֹשׁ סְאִים לַכּוֹר; 
הַכֹּל לְפִי הַמִּדָּה, וְהַכֹּל לְפִי הַזְּמַן.  
אָמַר רְבִּי יוֹחָנָן בֶּן נוּרִי: 
וְכִי מָה אִכְפַּת לָהֶם? 
הָעַכְבָּרִים אוֹכְלִין בֵּין מֵהַרְבֵּה וּבֵין מִקִּמְאָה! 
אֵינוּ מוֹצִיא לוֹ חֶסְרוֹנוֹת, &lt;יוֹצִיא&gt;
אֶלָּא לַכּוֹר בִּלְבַד.  
רְבִּי יְהוּדָה אוֹמֵר: 
אִם הָיְתָה מִדָּה מְרֻבָּה, 
אֵינוּ מוֹצִיא לוֹ חֶסְרוֹנוֹת, &lt;יוֹצִיא&gt; 
מִפְּנֵי שֶׁהֵן מוֹתִירוֹת. 

<small>ט</small>
יוֹצִיא לוֹ שְׁתוּת לַיַּיִן.  
רְבִּי יְהוּדָה אוֹמֵר: 
חֹמֶשׁ.  
יוֹצִיא לוֹ שְׁלשֶׁת לָגִּים שֶׁמֶן לְמֵאָה: 
לוֹג וּמַחְצָה שְׁמָרִים, לוֹג וּמַחְצָה בֶלַע.  
אִם הָיָה שֶׁמֶן מְזֻקָּק, 
אֵינוּ מוֹצִיא לוֹ שְׁמָרִים. &lt;יוֹצִיא&gt; 
קִנְקֵנִים יְשָׁנוֹת, 
אֵינוּ מוֹצִיא לוֹ בֶלַע. &lt;יוֹצִיא&gt; 
רְבִּי יְהוּדָה אוֹמֵר: 
הַמּוֹכֵר שֶׁמֶן מְזֻקָּק לַחֲבֵרוֹ כָל יְמוֹת הַשָּׁנָה, 
הֲרֵי זֶה מְקַבֵּל עָלָיו לוֹג וּמַחְצָה שְׁמָרִים לְמֵאָה. 

הַמַּפְקִיד חָבִית אֵצֶל חֲבֵרוֹ, 
וְלֹא יִחֲדוּ לָהּ הַבְּעָלִים מָקוֹם, 
וְטִלְטְלָהּ וְנִשְׁבָּרָה, 
אִם מִתּוֹךְ יָדוֹ נִשְׁבָּרָה, 
לְצָרְכוֹ, חַיָּב, 
לְצָרְכּהּ, פָּטוּר. 
וְאִם מִשֶּׁהִנִּיחָהּ, 
בֵּין לְצָרְכוֹ בֵין לְצָרְכּהּ, פָּטוּר.  
יִחֲדוּ לָהּ הַבְּעָלִים מָקוֹם, 
וְטִלְטְלָהּ וְנִשְׁבָּרָה, 
בֵּין מִתּוֹךְ יָדוֹ וּבֵין מִשֶּׁהִנִּיחָהּ, 
לְצָרְכוֹ, חַיָּב, 
וּלְצָרְכָהּ, פָּטוּר. 

<small>י</small>
הַמַּפְקִיד מָעוֹת אֵצֶל חֲבֵרוֹ, 
צְרָרָן וְהִפְשִׁילָן לְאַחֲרָיו, 
מְסָרָן לִבְנוֹ וּלְבִתּוֹ הַקְּטַנִּים, 
וְנָעַל בִּפְנֵיהֶם שֶׁלֹּא כָרָאוּי, 
חַיָּב, שֶׁלֹּא שָׁמַר כְּדֶרֶךְ הַשּׁוֹמְרִים. 
וְאִם שָׁמַר כְּדֶרֶךְ הַשּׁוֹמְרִים, 
פָּטוּר. 

<small>יא</small>
הַמַּפְקִיד מָעוֹת אֵצֶל הַשֻּׁלְחָנִי, 
אִם צְרוּרִים, אַל יִשְׁתַּמֵּשׁ בָּהֶן, 
וְאִם מֻתָּרִין, יִשְׁתַּמֵּשׁ בָּהֶן. 
אֵצֶל בַּעַל הַבַּיִת, 
בֵּין כָּךְ וּבֵין כָּךְ, לֹא יִשְׁתַּמֵּשׁ בָּהֶן. 
הַחַנְוָנִי כְּבַעַל הַבַּיִת.  
דִּבְרֵי רְבִּי מֵאִיר.  
רְבִּי יְהוּדָה אוֹמֵר: 
כַּשֻּׁלְחָנִי. 

<small>יב</small>
הַשּׁוֹלֵחַ יָד בַּפִּקָּדוֹן, 
בֵּית שַׁמַּי אוֹמְרִים: 
יִלְקֶה בְחָסֵר וּבְיָתֵר. 
וּבֵית הֶלֵּל אוֹמְרִים: 
כְּשָׁעַת הוֹצָאָה. 
וּרְבִּי עֲקִיבָה אוֹמֵר: 
כְּשָׁעַת הַתְּבִיעָה.  
הַחוֹשֵׁב לִשְׁלוֹחַ יָד בַּפִּקָּדוֹן, 
בֵּית שַׁמַּי מְחַיְּבִין, 
וּבֵית הֶלֵּל אוֹמְרִים: 
אֵינוּ חַיָּב אֶלָּא עַד שָׁעָה שֶׁיִּשְׁלַח יָד. 
כֵּיצַד? 
הִטָּה אֶת הֶחָבִית, 
וְנָטַל מִמֶּנָּה רְבִיעִית, וְנִשְׁבָּרָה, 
אֵינוּ מְשַׁלֵּם אֶלָּא רְבִיעִית; 
הִגְבִּיהָהּ, 
וְנָטַל מִמֶּנָּה רְבִיעִית, וְנִשְׁבָּרָה, 
מְשַׁלֵּם אֶת הַכֹּל. 





Chapter 4

<small>א</small>
הַכֶּסֶף קוֹנֶה אֶת הַזָּהָב, 
וְהַזָּהָב אֵינוּ קוֹנֶה אֶת הַכֶּסֶף.  
הַנְּחֹשֶׁת קוֹנָה אֶת הַכֶּסֶף, &lt;קוֹנֵה&gt;
וְהַכֶּסֶף אֵינוּ קוֹנֶה אֶת הַנְּחֹשֶׁת.  
מָעוֹת הָרָעוֹת קוֹנוֹת אֶת הַיָּפוֹת, 
וְהַיָּפוֹת אֵינָן קוֹנוֹת אֶת הָרָעוֹת.  
אֲסִימוֹן קוֹנֶה אֶת הַמַּטְבֵּעַ, 
וְהַמַּטְבֵּעַ אֵינוּ קוֹנֶה אֶת אֲסִימוֹן.  
הַמִּטַּלְטְלִין קוֹנִים אֶת הַמַּטְבֵּעַ, 
וְהַמַּטְבֵּעַ אֵינוּ קוֹנֶה אֶת הַמִּטַּלְטְלִים.  
זֶה הַכְּלָל: 
כָּל הַמִּטַּלְטְלִין קוֹנִים זֶה אֶת זֶה. 

<small>ב</small>
כֵּיצַד? 
מָשַׁךְ מִמֶּנּוּ פֵרוֹת וְלֹא נָתַן לוֹ מָעוֹת, 
אֵינוּ יָכוֹל לַחְזֹר בּוֹ.  
נָתַן לוֹ מָעוֹת וְלֹא מָשַׁךְ מִמֶּנּוּ פֵרוֹת, 
יָכוֹל לַחְזֹר בּוֹ.  
אֲבָל אָמָרוּ: 
מִי שֶׁפָּרַע מֵאַנְשֵׁי דוֹר הַמַּבּוּל, 
עָתִיד לְהִפָּרַע מִמִּי שֶׁאֵינוּ עוֹמֵד בְּדִבּוּרוֹ.  
רְבִּי שִׁמְעוֹן אוֹמֵר: 
כָּל שֶׁהַכֶּסֶף בְּיָדוֹ יָדוֹ לָעֶלְיוֹנָה. 

<small>ג</small>
הָהוֹנָיָה 
אַרְבַּע כֶּסֶף מֵעֶשְׂרִים וְאַרְבַּע כֶּסֶף לַסֶּלַע, 
שְׁתוּת לְמֶקַח.  
עַד אֵמָּתַי מֻתָּר לְהַחְזִיר? 
כְּדֵי שֶׁיַּרְאֶה לַתַּגָּר אוֹ לִקְרוֹבוֹ.  
הוֹרָה רְבִּי טַרְפוֹן בְּלוֹד: 
הָהוֹנָיָה שְׁמוֹנַת כֶּסֶף לַסֶּלַע, 
שְׁלִישׁ לְמֶקַח. 
וְשָׂמְחוּ תַגָּרֵי לוֹד.  
אָמַר לָהֶם: 
מֻתָּר לְהַחְזִיר כָּל הַיּוֹם.  
אָמְרוּ: 
"יַנִּיח לָנוּ רְבִּי טַרְפוֹן מְקוֹמֵנוּ." 
וְחָזְרוּ לְדִבְרֵי חֲכָמִים. 

<small>ד</small>
אֶחָד הַלּוֹקֵחַ וְאֶחָד הַמּוֹכֵר, 
יֵשׁ לָהֶם הוֹנָיָה.  
כַּשֵּׁם שֶׁהוֹנָיָה לַהֶדְיוֹט, כָּךְ הוֹנָיָה לַתַּגָּר. 
רְבִּי יְהוּדָה אוֹמֵר: 
אֵין לַתַּגָּר הוֹנָיָה.  
מִי שֶׁהֻטַּל עָלָיו, יָדוֹ לָעֶלְיוֹנָה, 
שֶׁהוּא אוֹמֵר לוֹ "תֶּן לִי אֶת מָעוֹתַי", 
אוֹ "תֶּן לִי מַה שֶּׁהוֹנֵיתַנִי." &lt;אמ'&gt;

<small>ה</small>
וְכַמָּה תְהֵא הַסֶּלַע חֲסֵרָה, וְלֹא יְהֵי בָהּ הוֹנָיָה? 
רְבִּי מֵאִיר אוֹמֵר: 
אַרְבָּעָה אִסָּרוֹת מֵאִסָּר לַדִּינָר.  
רְבִּי יְהוּדָה אוֹמֵר: 
אַרְבָּעָה פָנְדְּיוֹנוֹת מֵפָּנְדְּיוֹן לַדִּינָר.  
רְבִּי שִׁמְעוֹן אוֹמֵר: 
שְׁמוֹנָה פָנְדְּיוֹנוֹת מִשְּׁנֵי פָנְדְּיוֹנִים לַדִּינָר. 

<small>ו</small>
עַד אֵמָּתַי מֻתָּר לְהַחְזִיר? 
בִּכְרַכִּים, כְּדֵי שֶׁיַּרְאֶה לַשֻּׁלְחָנִי, 
וּבַכְּפָרִים, עַד עַרְבֵי שַׁבָּתוֹת.  
אִם הָיָה מַכִּירָהּ, 
אֲפִלּוּ לְאַחַר שְׁנֵים עָשָׂר חֹדֶשׁ, 
מְקַבְּלָהּ מִמֶּנּוּ, 
וְאֵין לוֹ עָלָיו אֶלָּא תַרְעֹמֶת.  
וְנוֹתְנָהּ לְמַעֲשֵׂר שֵׁנִי, 
וְאֵין חוֹשֵׁשׁ, שֶׁאֵינָה אֶלָּא נֶפֶשׁ רָעָה. 

<small>ז</small>
הָהוֹנָיָה אַרְבַּע כֶּסֶף,  
וְהַטַּעֲנָה שְׁתֵּי כֶסֶף,  
וְהַהוֹדָיָה שׁוֹוֶה פְרוּטָה.  
חָמֵשׁ פְּרוּטוֹת הֵן: 
הַהוֹדָיָה שׁוֹוֶה פְרוּטָה, 
וְהָאִשָּׁה מִתְקַדֶּשֶׂת בְּשׁוֹוֶה פְרוּטָה, 
וְהַנֶּהְנֶה בְשׁוֹוֶה פְרוּטָה מִן הַהֶקְדֵּשׁ, מָעַל, 
הַמּוֹצֵא שׁוֹוֶה פְרוּטָה, חַיָּב לְהַכְרִיז, 
וְהַגּוֹזֵל אֶת חֲבֵרוֹ שׁוֹוֶה פְרוּטָה וְנִשְׁבַּע לוֹ, 
יוֹלִיכֶנּוּ אַחֲרָיו אֲפִלּוּ לְמָדַי. 

<small>ח</small>
חֲמִשָּׁה חֳמָשִׁים הֵם: 
הָאוֹכֵל תְּרוּמָה, 
וּתְרוּמַת מַעֲשֵׂר, 
וּתְרוּמַת מַעֲשֵׂר שֶׁלִּדְמַי, 
הַחַלָּה, 
וְהַבִּכּוּרִים, 
מוֹסִיפִים חֹמֶשׁ.  
הַפּוֹדֶה נֶטַע רְבָעִי וּמַעֲשֵׂר שֵׁנִי שֶׁלּוֹ, 
מוֹסִיף חֹמֶשׁ.  
הַפּוֹדֶה הֶקְדֵּשׁוֹ, 
מוֹסִיף חֹמֶשׁ.  
וְהַנֶּהְנֶה שׁוֹוֶה פְרוּטָה מִן הַהֶקְדֵּשׁ, 
מוֹסִיף חֹמֶשׁ.  
וְהַגּוֹזֵל אֶת חֲבֵרוֹ שׁוֹוֶה פְרוּטָה וְנִשְׁבַּע לוֹ, 
מוֹסִיף חֹמֶשׁ. 

<small>ט</small>
וְאֵלּוּ דְבָרִין שֶׁאֵין לָהֶם הוֹנָיָה: 
הָעֲבָדִים וְהַשְּׁטָרוֹת וְהַקַּרְקָעוֹת וְהַהֶקְדֵּשׁוֹת. &lt;וְהַאַשְׁטָרוֹת&gt; 
אֵין בָּהֶן לֹא תַשְׁלוּמֵי כֶפֶל, 
וְלֹא תַשְׁלוּמֵי אַרְבָּעָה וַחֲמִשָּׁה.  
שׁוֹמֵר חִנָּם אֵינוּ נִשְׁבָּע, 
נוֹשֵׂא שָׂכָר אֵינוּ מְשַׁלֵּם.  
רְבִּי שִׁמְעוֹן אוֹמֵר: 
קָדָשִׁים שֶׁהוּא חַיָּב בְּאַחֲרָיוּתָן יֵשׁ לָהֶן הוֹנָיָה; 
וְשֶׁאֵינוּ חַיָּב בְּאַחֲרָיוּתָן אֵין לָהֶן הוֹנָיָה.  
רְבִּי יְהוּדָה אוֹמֵר: 
אַף סֵפֶר תּוֹרָה, וּבְהֵמָה, וּמַרְגָּלִית, 
אֵין לָהֶם הוֹנָיָה.  
אָמְרוּ [לוֹ]: 
לֹא אָמְרוּ אֶלָּא אֶת אֵלּוּ. 

<small>י</small>
כַּשֵּׁם שֶׁהוֹנָיָה בְמֶקַח וּבְמִמְכָּר, כָּךְ הוֹנָיָה בִדְבָרִים.  
לֹא יֹאמַר לוֹ "בְּכַמָּה חֵפֶץ זֶה?" 
וְהוּא אֵינוּ רוֹצֶה לִקַּח.  
אִם הָיָה בַעַל תְּשׁוּבָה, לֹא יֹאמַר לוֹ: 
"זְכֹר מָה הָיוּ מַעֲשֶׂיךָ הָרִאשׁוֹנִים!" 
וְאִם הָיָה בֶן גֵּרִים, לֹא יֹאמַר לוֹ: 
"זְכֹר מָה הָיוּ מַעֲשֵׂה אֲבוֹתֶיךָ!" 
שֶׁנֶּאֱמַר: (שמות כב,כ) 
"וְגֵר לֹא תוֹנֶה וְלֹא תִלְחָצֶנּוּ, 
כִּי גֵרִים הֱיִיתֶם בְּאֶרֶץ מִצְרָיִם." 

<small>יא</small>
אֵין מְעָרְבִין פֵּרוֹת בַּפֵּרוֹת, 
אֲפִלּוּ חֲדָשִׁים בַּחֲדָשִׁים, 
אֵין צֹרֶךְ לוֹמַר חֲדָשִׁים בַּיְשָׁנִים.  
בֶּאֱמֶת, בַּיַּיִן הִתִּירוּ לְעָרֵב קָשֶׁה בָרַךְ, 
מִפְּנֵי שֶׁהוּא מַשְׁבִּיחוֹ.  
אֵין מְעָרְבִין שִׁמְרֵי יַיִן בְּיַיִן, 
אֲבָל נוֹתֵן לוֹ אֶת שְׁמָרָיו.  
מִי שֶׁנִּתְעָרַב מַיִם בְּיֵינוֹ, 
לֹא יִמְכְּרֶנּוּ בֶחָנוּת, אֶלָּא אִם כֵּן הוֹדִיעַ, 
וְלֹא לַתַּגָּר, אַף עַל פִּי שֶׁהוּא מוֹדִיעוֹ, 
שֶׁאֵינוּ אֶלָּא לְרַמּוֹת בּוֹ.  
מָקוֹם שֶׁנָּהֲגוּ לְהָטִיל מַיִם, יָטִילוּ. 

<small>יב</small>
הַתַּגָּר נוֹטֵל מֵחָמֵשׁ גֳּרָנוֹת, 
וְנוֹתֵן לְתוֹךְ מְגוֹרָה אַחַת, 
מֵחָמֵשׁ גִּתּוֹת, 
וְנוֹתֵן לְתוֹךְ פִּיתוֹס אֶחָד, 
וּבִלְבַד שֶׁלֹּא יִתְכַּוֵּן לְעָרֵב.  
רְבִּי יְהוּדָה אוֹמֵר: 
לֹא יְחַלֵּק הַחַנְוָנִי קָלִיּוֹת וֶאֱגוֹזִים לַתִּינוֹקוֹת, 
מִפְּנֵי שֶׁהוּא מַרְגִּילָן לָבֹא אֶצְלוֹ. 
וַחֲכָמִים מַתִּירִין.  
לֹא יִפְחוֹת אֶת הַשַּׁעַר. 
וַחֲכָמִים אוֹמְרִים: 
זָכוּר לָטוֹב.  
לֹא יָבֹר אֶת הַגְּרִיסִים.  
כְּדִבְרֵי אַבָּא שָׁאוּל.  
וַחֲכָמִים מַתִּירִין.  
מוֹדִים שֶׁלֹּא יָבֹר עַל פִּי מְגוּרָה, 
שֶׁאֵינוּ אֶלָּא כְגוֹנֵב אֶת הָעַיִן.  
אֵין מְפַרְקְסִין, 
לֹא אֶת הָאָדָם, 
וְלֹא אֶת הַבְּהֵמָה, 
וְלֹא אֶת הַכֵּלִים. 





Chapter 5

<small>א</small>
אֵי זֶה הוּא נֶשֶׁךְ וְאֵיזֶהוּ תַרְבִּית? 
אֵי זֶה הוּא נֶשֶׁךְ? 
הַמַּלְוֶה סֶלַע בַּחֲמִשָּׁה דִינָרִין, 
סָאתַיִם חִטִּים בְּשָׁלוֹשׁ, 
מִפְּנֵי שֶׁהוּא נוֹשֵׁךְ.  
וְאֵי זֶה הוּא תַרְבִּית? 
הַמַּרְבֶּה בַפֵּרוֹת.  
כֵּיצַד? 
לָקַח מִמֶּנּוּ חִטִּים מִדִּינַר זָהָב הַכּוֹר, 
וְכֵן הַשַּׁעַר, 
עָמְדוּ חִטִּים בִּשְׁלשִׁים דִּינָר, 
אָמַר לוֹ: 
"תֶּן לִי חִטַּי, 
שֶׁאֲנִי מוֹכְרָן וְלוֹקֵחַ אֲנִי לִי בָהֶן יַיִן." 
אָמַר לוֹ: 
"וַהֲרֵי חִטֶּיךָ עֲשׁוּיוֹת עָלַי בִּשְׁלשִׁים דִּינָר, 
וַהֲרֵי לָךְ אֶצְלִי בָהֶן יַיִן", 
וְיַיִן אֵין לוֹ. 

<small>ב</small>
הַמַּלְוֶה אֶת חֲבֵרוֹ, 
לֹא יָדוּר בַּחֲצֵרוֹ חִנָּם, 
וְלֹא יִשְׂכֹּר מִמֶּנּוּ בְפָחוּת, 
מִפְּנֵי שֶׁהוּא רִבִּית.  

<small>ג</small>
מַרְבִּים עַל הַשָּׂכָר, 
וְאֵין מַרְבִּין עַל הַמֶּכֶר.  
כֵּיצַד? 
הִשְׂכִּיר לוֹ אֶת הֶחָצֵר, אָמַר לוֹ: 
"אִם מֵעַכְשָׁיו אַתָּה נוֹתֵן לִי, 
הֲרֵי הוּא לָךְ בְּעֶשֶׂר סְלָעִים לַשָּׁנָה, 
וְאִם שֶׁלַּחֹדֶשׁ בַּחֹדֶשׁ, מִסֶּלַע בַּחֹדֶשׁ", 
מֻתָּר.  
מָכַר לוֹ אֶת הַשָּׂדֶה, וְאָמַר לוֹ: 
"אִם מֵעַכְשָׁיו אַתָּה נוֹתֵן לִי, 
הֲרֵי הִיא לָךְ בְּאֶלֶף זוּז, 
וְאִם לַגֹּרֶן, בִּשְׁנֵים עָשָׂר מָנֶה", 
אָסוּר. 

<small>ד</small>
מָכַר לוֹ אֶת הַשָּׂדֶה, וְנָתַן לוֹ מִקְצָת דָּמִים, 
אָמַר לוֹ: 
"אֶמָּתַי שֶׁתִּרְצֶה, הָבֵא מָעוֹת, וְטֹל אֶת שֶׁלָּךְ", 
אָסוּר.  
הִלְוָהוּ עַל שָׂדֵהוּ, וְאָמַר לוֹ: 
"אִם אֵין אַתָּה נוֹתֵן לִי מִכָּן וְעַד שָׁלוֹשׁ שָׁנִים, 
הֲרֵי הִיא שֶׁלִּי", 
הֲרֵי הִיא שֶׁלּוֹ.  
כָּךְ הָיָה בַּיְתוֹס בֶּן זֵנוֹן עוֹשֶׂה עַל פִּי חֲכָמִים. &lt;בויתס&gt;

<small>ה</small>
אֵין מוֹשִׁיבִין חַנְוָנִי לְמַחֲצִית שָׂכָר, 
לֹא יִתֵּן לוֹ מָעוֹת לִקַּח בָּהֶן פֵּרוֹת לְמַחֲצִית שָׂכָר; 
אֶלָּא אִם כֵּן נָתַן לוֹ שְׂכָרוֹ כְפוֹעֵל בָּטֵל.  
אֵין מוֹשִׁיבִין תַּרְנָגְלִים לְמַחְצָה, 
וְאֵין שָׁמִין עֲגָלִים וּסְיָחִים לְמַחְצָה, 
אֶלָּא אִם כֵּן נָתַן לוֹ שְׂכַר עֲמָלוֹ וּמְזוֹנוֹ.  
אֲבָל מְקַבְּלִים עֲגָלִים וּסְיָחִים לְמַחְצָה, 
וּמְגַדְּלִים אוֹתָן עַד שֶׁיְּהוּ מְשֻׁלָּשִׁים. 
וַחֲמוֹר, עַד שֶׁתְּהֵא טוֹעֶנֶת. 

<small>ו</small>
שָׁמִין פָּרָה וַחֲמוֹר, 
וְכָל דָּבָר שֶׁדַּרְכּוֹ לַעֲשׂוֹת וְלֹאכַל.  
מָקוֹם שֶׁנָּהֲגוּ לַחֲלֹק אֶת הַוֶּלֶד מִיָּד, 
חוֹלְקִים, 
וּמָקוֹם שֶׁנָּהֲגוּ לְגַדֵּל, יַגְדִּילוּ.  
רַבָּן שִׁמְעוֹן בֶּן גַּמְלִיאֵל אוֹמֵר: 
שָׁמִין עֵגֶל עִם אִמּוֹ, וּסְיָח עִם אִמּוֹ.  
וּמַפְרִיז עַל שָׂדֵהוּ, 
וְאֵינוּ חוֹשֵׁשׁ מִשֵּׁם רִבִּית. 

<small>ז</small>
אֵין מְקַבְּלִין צֹאן בַּרְזֶל מִיִּשְׂרָאֵל, 
מִפְּנֵי שֶׁהִיא רִבִּית.  
אֲבָל מְקַבְּלִין צֹאן בַּרְזֶל מִן הַגּוֹיִם, 
וְלָוִים מֵהֶן וּמַלְוִים אוֹתָן בָּרִבִּית, 
וְכֵן בְּגֵר תּוֹשָׁב.  
מַלְוֶה הוּא יִשְׂרָאֵל מָעוֹתָיו שֶׁלַּנָּכְרִי מִדַּעַת הַנָּכְרִי, 
אֲבָל לֹא מִדַּעַת יִשְׂרָאֵל. 

<small>ח</small>
אֵין פּוֹסְקִין עַל הַפֵּרוֹת עַד שֶׁיֵּצֵא הַשַּׁעַר.  
הָיָה הוּא תְּחִלָּה לַקּוֹצְרִים, 
פּוֹסֵק עִמּוֹ עַל הַגָּדִישׁ, 
וְעַל הָעֶבֶט שֶׁלָּעֲנָבִים, 
וְעַל הַמַּעְטֵן שֶׁלַּזֵּיתִין, 
וְעַל הַבֵּצִים שֶׁלַּיּוֹצֵר, 
וְעַל הַסִּיד מִשֶּׁיִּשָּׁקַע כִּבְשָׁנוֹ.  
וּפוֹסֵק עִמּוֹ עַל הַזֶּבֶל כָּל יְמוֹת הַשָּׁנָה.  
רְבִּי יוֹסֵה אוֹמֵר: 
אֵין פּוֹסֵק עִמּוֹ עַל הַזֶּבֶל, 
עַד שֶׁיְּהֵא לוֹ זֶבֶל בָּאַשְׁפּוֹת. 
וַחֲכָמִים מַתִּירִין.  
פּוֹסֵק עִמּוֹ כְשַׁעַר הַגָּבוֹהַּ.  
רְבִּי יְהוּדָה אוֹמֵר: 
אַף עַל פִּי שֶׁלֹּא פָסַק עִמּוֹ, 
יָכוֹל הוּא לוֹמַר לוֹ: 
"תֶּן לִי כָזֶה, אוֹ תֶן לִי אֶת מָעוֹתַי." 

<small>ט</small>
מַלְוֶה אָדָם אֶת אֲרִיסָיו חִטִּין בַּחִטִּין, 
לַזֶּרַע, אֲבָל לֹא לְאֹכֶל. &lt;לְאוֹכַל&gt;
שֶׁהָיָה רַבָּן גַּמְלִיאֵל מַלְוֶה אֶת אֲרִיסָיו 
חִטִּין בַּיֹּקֶר וְהוּזָלוּ, 
אוֹ בְזֹל וְהוֹקִירוּ, 
וְנוֹטֵל מֵהֶן כְּשַׁעַר הַזֹּל. 
לֹא שֶׁהֲלָכָה כֵן, 
אֶלָּא שֶׁרָצָה לְהַחְמִיר עַל עַצְמוֹ. 

<small>י</small>
לֹא יֹאמַר אָדָם לַחֲבֵרוֹ: 
"הַלְוֵינִי כוֹר חִטִּים, וַאֲנִי נוֹתֵן לָךְ לַגֹּרֶן."  
אֶלָּא אוֹמֵר לוֹ: 
"הַלְוֵינִי עַד שֶׁיָּבֹא בְנִי", 
אוֹ "עַד שֶׁאֶמְצָא מַפְתֵּחַ."  
הֶלֵּל אוֹסֵר.  
וְכָךְ הָיָה הֶלֵּל אוֹמֵר: 
לֹא תַלְוֶה אִשָּׁה כִּכָּר לַחֲבֶרְתָּהּ, 
עַד שֶׁתַּעֲשֶׂנּוּ דָמִים, 
שֶׁמֵּא יוֹקִירוּ הַחִטִּין, 
וְנִמְצְאוּ בָאוֹת לִידֵי רִבִּית. 

<small>יא</small>
אוֹמֵר אָדָם לַחֲבֵרוֹ: 
"נַכֵּשׁ עִמִּי, וַאֲנַכֵּשׁ עִמָּךְ", 
"עֲדֹר עִמִּי, וְאֶעְדֹּר עִמָּךְ".  
אֲבָל לֹא יֹאמַר לוֹ: 
"נַכֵּשׁ עִמִּי, וְאֶעְדֹּר עִמָּךְ", 
"עֲדֹר עִמִּי, וַאֲנַכֵּשׁ עִמָּךְ".  
כָּל יְמֵי גָרִיר אֶחָד, כָּל יְמֵי רְבֵיעָה אַחַת,  
לֹא יֹאמַר לוֹ: 
"חֲרשׁ עִמִּי בַגָּרִיר, וַאֲנִי עִמָּךְ בִּרְבֵיעָה".  

<small>יב</small>
רַבָּן גַּמְלִיאֵל אוֹמֵר: 
יֵשׁ רִבִּית מְקֻדֶּמֶת, וְיֵשׁ רִבִּית מְאֻחֶרֶת, 
כֵּיצַד? 
נָתַן אֶת עֵינָיו לִלְוֹת מִמֶּנּוּ, 
הָיָה מְשַׁלֵּחַ לוֹ, 
וְאָמַר "בִּשְׁבִיל שֶׁיַּלְוֵנִי", 
זוֹ הִיא רִבִּית מְקֻדֶּמֶת.  
לָוָה מִמֶּנּוּ וְהֶחְזִיר לוֹ אֶת מָעוֹתָיו, 
[וְהָיָה מְשַׁלֵּחַ לוֹ, 
וְאָמַר "בִּשְׁבִיל מָעוֹתֶיךָ,] שֶׁהָיוּ בְטֵלוֹת אֶצְלִי", 
זוֹ הִיא רִבִּית מְאֻחֶרֶת.  
רְבִּי שִׁמְעוֹן אוֹמֵר: 
יֵשׁ רִבִּית דְּבָרִים: 
לֹא יֹאמַר לוֹ: 
"דַּע אִם בָּא אִישׁ פְּלוֹנִי מִמְּקוֹם פְּלוֹנִי." 

<small>יג</small>
וְאֵלּוּ עוֹבְרִים בְּ'לֹא תַעֲשֶׂה': 
הַמַּלְוֶה, וְהַלֹוֶה, וְהֶעָרֵב, וְהָעֵדִים.  
וַחֲכָמִים אוֹמְרִים: 
אַף הַסּוֹפֵר.  
עוֹבְרִים עַל 'בַּל תִתֵּן לוֹ' (ויקרא כה,לז) 
וְעַל 'בַּל תִּקַּח מֵאִתּוֹ' (ויקרא כה,לו) 
וְעַל "לֹא תִהְיֶה לוֹ כְנֹשֶׁה" (שמות כב,כד) 
וְעַל "לֹא תְשִׂימוּן עָלָיו נֶשֶׁךְ" (שמות כב,כד) 
"וְלִפְנֵי עִוֵּר לֹא תִתֵּן מִכְשֹׁל", 
"וְיָרֵאתָ מֵּאֱלהֶיךָ אֲנִי יי" (ויקרא יט,יד) 





Chapter 6

<small>א</small>
הַשּׂוֹכֵר אֶת הָאֻמָּנִים, 
וְהִטְעוּ זֶה אֶת זֶה, 
וְאֵין לוֹ זֶה עַל זֶה אֶלָּא תַרְעֹמֶת.  
שָׂכַר אֶת הַחַמָּר וְאֶת הַקַּדָּר, 
פְּרִיָז פְרִים חֲלִילִים לַכַּלָּה אוֹ לַמֵּת, 
פּוֹעֲלִים לְהַעֲלוֹת פִּשְׁתָּנוֹ מִן הַמִּשְׁרָה, 
וְכָל דָּבָר שֶׁהוּא אָבֵד, 
וְחָזְרוּ בָהֶם, 
מָקוֹם שֶׁאֵין אָדָם שׂוֹכֵר עֲלֵיהֶן אוֹ מַטְעָן. 

<small>ב</small>
הַשּׂוֹכֵר אֶת הָאֻמָּנִים, וְחָזְרוּ בָהֶן, 
יָדָן לַתַּחְתּוֹנָה. 
וְאִם בַּעַל הַבַּיִת חוֹזֵר בּוֹ, 
יָדוֹ לַתַּחְתּוֹנָה. 
כָּל הַמְשַׁנֶּה, יָדוֹ לַתַּחְתּוֹנָה, 
וְכָל הַחוֹזֵר בּוֹ, יָדוֹ לַתַּחְתּוֹנָה. 

<small>ג</small>
הַשּׂוֹכֵר אֶת הַחֲמוֹר לְהוֹלִיכָהּ בָּהָר, &lt;לְהוֹלִיכוֹ&gt;
וְהוֹלִיכָהּ בַּבִּקְעָה, 
בַּבִּקְעָה, וְהוֹלִיכָהּ בָּהָר, 
אֲפִלּוּ זוֹ עֲשֶׂרֶת מִילִים וְזוֹ עֲשֶׂרֶת מִילִים, וּמֵתָה, 
חַיָּב.  
שָׂכַר אֶת הַחֲמוֹר וְהִבְרִיקָה, 
אוֹ שֶׁנִּשֵּׂאת כְּאַנְגַּרְיָא, 
אוֹמֵר לוֹ "הֲרֵי שֶׁלָּךְ לְפָנֶיךָ!" 
מֵתָה אוֹ נִשְׁבָּרָה, 
חַיָּב לְהַעֲמִיד לוֹ חֲמוֹר.  

<small>ד</small>
הַשּׂוֹכֵר אֶת הַחֲמוֹר לְהוֹלִיכָהּ בָּהָר, 
וְהוֹלִיכָהּ בַּבִּקְעָה, 
אִם הֶחֱלִיקָה, פָטוּר 
וְאִם הוּחַמָּה, חַיָּב.  
בַּבִּקְעָה, וְהוֹלִיכָהּ בָּהָר, 
אִם הֶחֱלִיקָה, חַיָּב, 
וְאִם הוּחַמָּה, פָטוּר, 
וְאִם מֵחֲמַת הַמַּעֲלָה, חַיָּב. 

<small>ה</small>
הַשּׂוֹכֵר אֶת הַפָּרָה לַחֲרֹשׁ בָּהָר, 
וְחָרַשׁ בַּבִּקְעָה, וְנִשְׁבַּר הַקִּנְקֵן, 
פָּטוּר. 
בַּבִּקְעָה, וְחָרַשׁ בָּהָר, וְנִשְׁבַּר הַקִּנְקֵן, 
חַיָּב.  
לָדוּשׁ בַּקִּטְנִית, וְדָשׁ בִּתְבוּאָה, 
פָּטוּר. 
בִּתְבוּאָה, וְדָשׁ בַּקִּטְנִית, 
חַיָּב, שֶׁהַקִּטְנִית מַחֲלֶקֶת. 

<small>ו</small>
הַשּׂוֹכֵר אֶת הַחֲמוֹר לְהָבִיא חִטִּים, 
וְהֵבִיא שְׂעוֹרִים, 
תְּבוּאָה, וְהֵבִיא תֶבֶן, 
חַיָּב, שֶׁהַנֶּפַח קָשֶׁה כַמַּשּׂאוּי. &lt;שֶׁהַנָּפָה&gt; 
לְהָבִיא לֶתֶךְ חִטִּים, וְהֵבִיא לֶתֶךְ שְׂעוֹרִים, 
פָּטוּר,  
וְאִם הוֹסִיף עַל מַשּׂוּאוֹ, 
חַיָּב.  
וְכַמָּה יוֹסִיף עַל מַשּׂוּאוֹ וִיהֵי חַיָּב? 
סוֹמְכוֹס אוֹמֵר מִשֵּׁם רְבִּי מֵאִיר: 
סְאָה לַגָּמָל, 
וּשְׁלֹשֶׁת קַבִּים לַחֲמוֹר. 

<small>ז</small>
כָּל הָאֻמָּנִים שׁוֹמְרֵי שָׂכָר.  
וְכֻלָּם שֶׁאָמְרוּ "הָבֵא מָעוֹת וְטֹל אֶת שֶׁלָּךְ!" 
שׁוֹמֵר חִנָּם.  
"שַׁמֵּר לִי וַאֲשַׁמֵּר לָךְ!" 
שׁוֹמֵר שָׂכָר.  
"שַׁמֵּר לִי!" 
וְאָמַר לוֹ "הַנַּח לְפָנַי!" 
שׁוֹמֵר חִנָּם. 

וְהַמַּלְוֶה עַל הַמַּשְׁכּוֹן, שׁוֹמֵר שָׂכָר.  
רְבִּי יְהוּדָה אוֹמֵר: 
הִלְוָהוּ מָעוֹת, שׁוֹמֵר חִנָּם; 
הִלְוָהוּ פֵרוֹת, שׁוֹמֵר שָׂכָר.  
אַבָּא שָׁאוּל אוֹמֵר: 
מֻתָּר אָדָם לְהַשְׂכִּיר מַשְׁכּוֹנוֹ שֶׁלֶּעָנִי, 
לִהְיוֹת פּוֹסֵק עָלָיו וְהוֹלֵךְ, 
מִפְּנֵי שֶׁהוּא כְמֵשִׁיב אֲבֵדָה. 

<small>ח</small>
הַמַּעֲבִיר חָבִית מִמָּקוֹם לְמָקוֹם וּשְׁבָרָהּ, 
בֵּין שׁוֹמֵר חִנָּם וּבֵין שׁוֹמֵר שָׂכָר, 
יִשָּׁבַע.  
אָמַר רְבִּי אֱלִיעֶזֶר: 
זֶה וָזֶה יִשָּׁבַע; 
וְתָמֵהַּ אֲנִי אִם יְכוּלִים זֶה וָזֶה לְהִשָּׁבַע. 





Chapter 7

<small>א</small>
הַשּׂוֹכֵר אֶת הַפּוֹעֲלִים, 
וְאָמַר לָהֶן לְהַשְׁכִּים וּלְהַעֲרִיב, 
מָקוֹם שֶׁנָּהֲגוּ שֶׁלֹּא לְהַשְׁכִּים וְשֶׁלֹּא לְהַעֲרִיב, 
אֵינוּ יָכוֹל לְכוֹפָן. 
מָקוֹם שֶׁנָּהֲגוּ לָזוּן, יָזוּן, 
לְסַפֵּק מְתִיקָה, יְסַפֵּק, 
הַכֹּל כְּמִנְהַג הַמְּדִינָה.  
מַעֲשֶׂה בִרְבִּי יוֹחָנָן בֶּן מַתְּיָה, שֶׁאָמַר לִבְנוֹ: 
"צֵא, וּשְׂכֹר לָנוּ פוֹעֲלִים!"  
וּפָסַק עִמָּהֶם מְזוֹנוֹת. 
וּכְשֶׁבָּא אֵצֶל אָבִיו, אָמַר לוֹ: 
"אֲפִלּוּ אַתְּ עוֹשֶׂה לָהֶם כִּסְעוֹדַת שְׁלֹמֹה בְשַׁעְתוֹ, 
לֹא יָצָאתָ יְדֵי חוֹבָתָךְ עִמָּהֶם, 
שֶׁהֵן בְּנֵי אַבְרָהָם, יִצְחָק וְיַעֲקב.  
אֶלָּא, עַד שֶׁלֹּא יַתְחִילוּ בַמְּלָאכָה, 
צֵא וֶאֱמֹר לָהֶם: 
עַל מְנָת שֶׁאֵין לָכֶם אֶלָּא פַת וְקִטְנִית בִּלְבַד."  
רַבָּן שִׁמְעוֹן בֶּן גַּמְלִיאֵל אוֹמֵר: 
לֹא הָיָה צָרִיךְ, 
הַכֹּל כְּמִנְהַג הַמְּדִינָה. 

<small>ב</small>
אֵלּוּ אוֹכְלִין מִן הַתּוֹרָה: 
הָעוֹשֶׂה בִמְחֻבָּר לַקַּרְקַע, 
בְּשָׁעַת גְּמָר מְלָאכָה; 
וּבַתָּלוּשׁ מִן הַקַּרְקַע, 
עַד שֶׁלֹּא נִגְמְרָה מְלַאכְתּוֹ, 
וּבְדָבָר שֶׁגִּדּוּלָיו מִן הָאָרֶץ. &lt;וּבִלְבַד&gt; 

<small>ג</small>
וְאֵלּוּ שֶׁאֵינָן אוֹכְלִין: 
הָעוֹשֶׂה בִמְחֻבָּר לַקַּרְקַע, 
בְּשָׁעָה שֶׁאֵינָה גְמָר מְלָאכָה; 
וּבַתָּלוּשׁ מִן הַקַּרְקַע, 
מֵאַחַר שֶׁנִּגְמְרָה מְלַאכְתּוֹ, 
וּבְדָבָר שֶׁאֵין גִּדּוּלָיו מִן הָאָרֶץ. 

<small>ד</small>
הָיָה עוֹשֶׂה בְיָדָיו, אֲבָל לֹא בְרַגְלָיו, 
בְּרַגְלָיו, אֲבָל לֹא בְיָדָיו, אֲפִלּוּ עַל כְּתֵפוֹ, 
הֲרֵי זֶה אוֹכֵל.  
רְבִּי יוֹסֵה בִרְבִּי יְהוּדָה אוֹמֵר: 
עַד שֶׁיַּעֲשֶׂה בְיָדָיו וּבְרַגְלָיו. 

<small>ה</small>
הָיָה עוֹשֶׂה בַתְּאֵנִים, לֹא יֹאכַל בָּעֲנָבִים, 
בָּעֲנָבִים, לֹא יֹאכַל בַּתְּאֵנִים, 
אֲבָל מוֹנֵעַ הוּא אֶת עַצְמוֹ, 
עַד שֶׁמַּגִּיעַ לִמְקוֹם הַיָּפוֹת, וְאוֹכֵל.  
וְכֻלָּם לֹא אָמְרוּ אֶלָּא בְשָׁעַת גְּמַר מְלָאכָה, 
אֲבָל מִפְּנֵי 'הָשֵׁב אֲבֵדָה לַבְּעָלִים', אָמְרוּ: 
הַפּוֹעֲלִים אוֹכְלִין בַּהֲלִיכָתָן מֵאָמָּן לְאָמָּן, 
וּבַחְזִירָתָן מִן הַגַּת, 
וַחֲמוֹר, עַד שֶׁתְּהֵא פוֹרֶקֶת. 

<small>ו</small>
אוֹכֵל פּוֹעֵל קִשּׁוּת, אֲפִלּוּ בְדִינָר, 
וְכוֹתֶבֶת, אֲפִלּוּ בְדִינָר.  
רְבִּי אֶלְעָזָר חֲסָמָה אוֹמֵר: 
לֹא יֹאכַל פּוֹעֵל יָתֵר עַל שְׂכָרוֹ, 
וַחֲכָמִים מַתִּירִין, 
אֲבָל מְלַמְּדִים אֶת הָאָדָם שֶׁלֹּא יְהֵא רָעְבְתָן, 
וִיהֵא סוֹתֵם אֶת הַפֶּתַח לְפָנָיו. 

<small>ז</small>
קוֹצֵץ אָדָם עַל יְדֵי עַצְמוֹ, 
וְעַל יְדֵי בְנוֹ וּבִתּוֹ הַגְּדוֹלִים, 
וְעַל יְדֵי עַבְדּוֹ וְשִׁפְחָתוֹ הָעִבְרִים, 
וְעַל יְדֵי אִשְׁתּוֹ, 
מִפְּנֵי שֶׁיֵּשׁ בָּהֶם דַּעַת.  
אֲבָל אֵינוּ קוֹצֵץ 
לֹא עַל יְדֵי בְנוֹ וּבִתּוֹ הַקְּטַנִּים, 
וְלֹא עַל יְדֵי עַבְדּוֹ וְשִׁפְחָתוֹ הַכְּנַעֲנִים, 
וְלֹא עַל יְדֵי בְהֶמְתּוֹ, 
מִפְּנֵי שֶׁאֵין בָּהֶם דַּעַת. 

<small>ח</small>
הַשּׂוֹכֵר אֶת הַפּוֹעֲלִים לַעֲשׁוֹת עִמּוֹ בְנֶטַע רְבָעִי שֶׁלּוֹ, 
הֲרֵי אֵלּוּ לֹא יֹאכְלוּ.  
וְאִם לֹא הוֹדִיעָן, פּוֹדֶה וּמַאֲכִילָן.  
נִתְפָּרְסוּ עִגּוּלָיו, נִתְפַּתְּחוּ חֲבִיּוֹתָיו, נִתְחַתְּכוּ דִלּוּעָיו, 
הֲרֵי אֵלּוּ לֹא יֹאכֵלוּ.  
וְאִם לֹא הוֹדִיעָן, מְעַשֵּׂר וּמַאֲכִילָן. 

<small>ט</small>
שׁוֹמְרֵי פֵרוֹת אוֹכְלִין מֵהִלְכַת הַמְּדִינָה, 
אֲבָל לֹא מִן הַתּוֹרָה.  
אַרְבָּעָה שׁוֹמְרִים הֵן: 
שׁוֹמֵר חִנָּם, וְהַשּׁוֹאֵל, נוֹשֵׂא שָׂכָר, וְהַשּׂוֹכֵר.  
שׁוֹמֵר חִנָּם נִשְׁבָּע עַל הַכֹּל, 
וְהַשּׁוֹאֵל מְשַׁלֵּם אֶת הַכֹּל, 
נוֹשֵׂא שָׂכָר וְהַשּׂוֹכֵר, 
נִשְׁבָּעִים עַל הַשֶּׁבֶר וְעַל הַשְּׁבוּיָה וְעַל הַמֵּתָה, 
וּמְשַׁלְּמִין אֶת הָאֲבֵדָה וְאֶת הַגְּנֵבָה. 

<small>י</small>
זְאֵב אֶחָד אֵינוּ אֹנֶס, 
שְׁנֵי זְאֵבִים, אֹנֶס.  
רְבִּי יְהוּדָה אוֹמֵר: 
בְּשָׁעַת מִשְׁלַחַת זְאֵבִים, 
אַף זְאֵב אֶחָד אֹנֶס.  

<small>יא</small>
שְׁנֵי כְלָבִים אֵינָן אוֹנְסִין; 
יַדּוּעַ הַבַּבְלִי אָמַר מִשֵּׁם רְבִּי מֵאִיר: 
מֵרוּחַ אַחַת אֵינוּ אֹנֶס, 
מִשְּׁתֵי רוּחוֹת אֹנֶס.  

<small>יב</small>
הַלֵּסְטִיס, הֲרֵי זֶה אֹנֶס.  
הָאֲרִי וְהַדֹּב וְהַנָּמֵר וְהַפַּרְדְּלֵס וְהַנָּחָשׁ, 
הֲרֵי אֵלּוּ אַנָּסִים.  
אֶמָּתַי? 
בִּזְמַן שֶׁבָּאוּ מֵאֵלֵיהֶם, 
אֲבָל אִם הוֹלִיכָן לִמְקוֹם גְּדוּדֵי חַיָּה וְלֶסְטִים, 
אֵין אֵלּוּ אַנָּסִים. 

<small>יג</small>
מֵתָה כְדַרְכָּהּ, הֲרֵי זֶה אֹנֶס; 
סִכְּפָהּ וּמֵתָה, אֵינוּ אֹנֶס.  
עָלְתָה לְרָאשֵׁי הַצּוֹקִים וְנָפְלָה, הֲרֵי זֶה אֹנֶס; 
הֶעֱלָהּ לְרָאשֵׁי הַצּוֹקִים וְנָפְלָה אֵינוּ אֹנֶס.  
מַתְנֶה שׁוֹמֵר חִנָּם לִהְיוֹת פָּטוּר מִשְּׁבוּעָה, 
וְהַשּׁוֹאֵל לִהְיוֹת פָּטוּר מִלְּשַׁלֵּם, 
וְנוֹשֵׂא שָׂכָר וְהַשּׂוֹכֵר לִהְיוֹת פְּטוּרִין מִשְּׁבוּעָה וּמִלְּשַׁלֵּם. 

<small>יד</small>
כָּל הַמַּתְנֶה עַל הַכָּתוּב בַּתּוֹרָה, תְנָיוֹ בָטֵל.  
וְכָל תְּנַי שֶׁהוּא מַעֲשֶׂה מִתְּחִלָּתוֹ, תְנָיוֹ בָטֵל.  
וְכָל שֶׁאֶפְשָׁר לוֹ לְקַיְּמוֹ בְסוֹפוֹ, 
וְהִתְנָה עָלָיו מִתְּחִלָּתוֹ, תְנָיוֹ קַיָּם. 





Chapter 8

<small>א</small>
הַשּׁוֹאֵל אֶת הַפָּרָה, וְשָׁאַל בְּעָלֶיהָ עִמָּהּ, 
שָׁאַל אֶת הַפָּרָה, וְשָׂכַר בְּעָלֶיהָ עִמָּהּ, 
שָׁאַל אֶת הַבְּעָלִים אוֹ שְׂכָרָן, 
וְאַחַר כָּךְ שָׁאַל אֶת הַפָּרָה וּמֵתָה, 
פָּטוּר, שֶׁנֶּאֱמַר: (שמות כב,יד) 
"אִם בְּעָלָיו עִמּוֹ, לֹא יְשַׁלֵּם".  

<small>ב</small>
אֲבָל שָׁאַל אֶת הַפָּרָה, 
וְאַחַר כָּךְ שָׁאַל אֶת הַבְּעָלִים, אוֹ שְׂכָרָן, וּמֵתָה, 
חַיָּב, שֶׁנֶּאֱמַר: (שמות כב,יג) 
"בְּעָלָיו אֵין עִמּוֹ, שַׁלֵּם יְשַׁלֵּם". 

<small>ג</small>
הַשּׁוֹאֵל אֶת הַפָּרָה, 
שְׁאָלָהּ חֲצִי יוֹם וּשְׂכָרָהּ חֲצִי יוֹם, 
שְׁאָלָהּ הַיּוֹם וּשְׂכָרָהּ לְמָחָר, 
שָׁאַל אַחַת וְשָׂכַר אַחַת, [וּמֵתָה], 
הַמַּשְׁאִיל אוֹמֵר "שְׁאוּלָה מֵתָה", 
"בַּיּוֹם שֶׁהָיְתָה שְׁאוּלָה מֵתָה, 
"בְּשָׁעָה שֶׁהָיְתָה שְׁאוּלָה מֵתָה", 
וְהַלָּה אוֹמֵר "אֵינִי יוֹדֵעַ", 
חַיָּב.  
הַשּׂוֹכֵר אוֹמֵר "שְׂכוּרָה מֵתָה", 
"בְּיוֹם שֶׁהָיְתָה שְׂכוּרָה מֵתָה", 
[בְּשָׁעָה שֶׁהָיְתָה שְׂכוּרָה מֵתָה], 
וְהַלָּה אוֹמֵר "אֵינִי יוֹדֵעַ", 
פָּטוּר.  
זֶה אוֹמֵר "שְׁאוּלָה", 
וְזֶה אוֹמֵר "שְׂכוּרָה", 
יִשָּׁבַע הַשּׂוֹכֵר שֶׁשְּׂכוּרָה מֵתָה.  
זֶה אוֹמֵר "אֵינִי יוֹדֵעַ", 
וְזֶה אוֹמֵר "אֵינִי יוֹדֵעַ", 
יַחֲלֹקוּ. 

<small>ד</small>
הַשּׁוֹאֵל אֶת הַפָּרָה, &lt;הַשּׁוֹלֵחַ&gt;
וְשִׁלְּחָהּ לוֹ בְיַד בְּנוֹ, בְּיַד עַבְדּוֹ, בְּיַד שְׁלוּחוֹ, 
אוֹ בְיַד בְּנוֹ, בְּיַד עַבְדּוֹ, בְּיַד שְׁלוּחוֹ שֶׁלַּשּׁוֹאֵל, וּמֵתָה, 
פָּטוּר.  
אָמַר לוֹ הַשּׁוֹאֵל: 
"שַׁלְּחָהּ לִי בְּיַד בְּנִי, בְּיַד עַבְדִּי, בְּיַד שְׁלוּחִי!" 
אוֹ "בְּיַד בְּנָךְ, בְּיַד עַבְדָּךְ, בְּיַד שְׁלוּחָךְ!" 
אוֹ שֶׁאָמַר לוֹ הַמַּשְׁאִיל: 
"הֲרֵי אֲנִי מְשַׁלְּחָהּ לָךְ 
בְּיַד בְּנִי, בְּיַד עַבְדִּי, בְּיַד שְׁלוּחִי", 
אוֹ "בְּיַד בְּנָךְ, בְּיַד עַבְדָּךְ, בְּיַד שְׁלוּחָךְ", 
וְאָמַר לוֹ הַשּׁוֹאֵל "שַׁלַּח!" 
וְשִׁלְּחָהּ לוֹ וּמֵתָה, 
חַיָּב.  
וְכֵן בְּשָׁעָה שֶׁהוּא מַחְזִירָהּ. 

<small>ה</small>
הַמַּחֲלִיף פָּרָה בַחֲמוֹר, וְיָלָדָה, 
וְכֵן הַמּוֹכֵר שִׁפְחָתוֹ, וְיָלָדָה, 
זֶה אוֹמֵר "עַד שֶׁלֹּא מָכַרְתִּי", 
וְזֶה אוֹמֵר "מִשֶּׁלָּקַחְתִּי", 
יַחֲלֹקוּ.  
הָיוּ לוֹ שְׁנֵי עֲבָדִים, 
אֶחָד גָּדוֹל וְאֶחָד קָטָן, 
וְכֵן שְׁתֵּי שָׂדוֹת, 
אַחַת גְּדוֹלָה וְאַחַת קְטַנָּה, 
הַלּוֹקֵחַ אוֹמֵר "הַגָּדוֹל לָקַחְתִּי", 
וְהַלָּה אוֹמֵר "אֵינִי יוֹדֵעַ", 
זָכָה בַגָּדוֹל. 
וְהַמּוֹכֵר אוֹמֵר "הַקָּטָן מָכַרְתִּי", 
וְהַלָּה אוֹמֵר "אֵינִי יוֹדֵעַ", 
אֵין לוֹ אֶלָּא קָטָן. 
זֶה אוֹמֵר "גָּדוֹל", 
וְזֶה אוֹמֵר "קָטָן", 
יִשָּׁבַע הַמּוֹכֵר שֶׁהַקָּטָן מָכַר. 
זֶה אוֹמֵר "אֵינִי יוֹדֵעַ", 
וְזֶה אוֹמֵר "אֵינִי יוֹדֵעַ", 
יַחֲלֹקוּ. 

<small>ו</small>
הַמּוֹכֵר זֵיתָיו לָעֵצִים, 
וְעָשׁוּ פָחוּת מֵרְבִיעִית לַסְּאָה, 
הֲרֵי [אֵלּוּ] שֶׁלַּבַּעַל הַזֵּיתִים.  
עָשׁוּ רְבִיעִית לַסְּאָה, 
זֶה אוֹמֵר "זֵיתַי גִּדֵּלוּ", 
וְזֶה אוֹמֵר "אַרְצִי גִדֵּלָה", 
יַחֲלֹקוּ.  

<small>ז</small>
שָׁטַף הַנָּהָר זֵיתָיו וּנְתָנָן לְתוֹךְ שְׂדֵה חֲבֵרוֹ; 
זֶה אוֹמֵר "זֵיתַי גִּדֵּלוּ", 
וְזֶה אוֹמֵר "אַרְצִי גִדֵּלָה", 
יַחֲלֹקוּ.  

<small>ח</small>
הַמַּשְׂכִּיר בַּיִת לַחֲבֵרוֹ בִּימוֹת הַגְּשָׁמִים, 
אֵינוּ יָכוֹל לְהוֹצִיאוֹ מִן הֶחָג וְעַד הַפֶּסַח. 
וּבִימוֹת הַחַמָּה, 
שְׁלֹשִׁים יוֹם.  
וּבַכְּרַכִּים, 
אֶחָד יְמוֹת הַחַמָּה וְאֶחָד יְמוֹת הַגְּשָׁמִים, 
שְׁנֵים עָשָׂר חֹדֶשׁ.  
וּבַחֲנֻיּוֹת, 
אֶחָד כְּרַכִּים וְאֶחָד עֲיָרוֹת, 
שְׁנֵים עָשָׂר חֹדֶשׁ.  
רַבָּן שִׁמְעוֹן בֶּן גַּמְלִיאֵל אוֹמֵר: 
חֲנוּת שֶׁלַּנַּחְתּוֹמִים וְשֶׁלַּצַּבָּעִים, 
שָׁלוֹשׁ שָׁנִים. 

<small>ט</small>
הַמַּשְׂכִּיר בַּיִת לַחֲבֵרוֹ: &lt;הַמַּסְכִּיר&gt;
הַמַּשְׂכִּיר חַיָּב בַּדֶּלֶת וּבַנֶּגֶר וּבַמַּנְעוּל, &lt;הַמַּסְכִּיר&gt;
וּבְכָל דָּבָר שֶׁהוּא מַעֲשֵׂה אָמָּן.  
אֲבָל דָּבָר שֶׁאֵינוּ מַעֲשֵׂה אָמָּן, 
הַשּׂוֹכֵר עוֹשֵׂהוּ. &lt;הַסּוֹכֵר&gt;  
הַזֶּבֶל, שֶׁלְּבַעַל הַבַּיִת, 
וְאֵין לַשּׂוֹכֵר אֶלָּא הַיּוֹצֵא מִן הַתַּנּוּר וּמִן הַכִּירַיִם בִּלְבַד. 

<small>י</small>
הַמַּשְׂכִּיר בַּיִת לַחֲבֵרוֹ לַשָּׁנָה, &lt;הַמַּסְכִּיר&gt;
וְנִתְעַבְּרָה הַשָּׁנָה, נִתְעַבְּרָה לַשּׂוֹכֵר. &lt;לַסּוֹכֵר&gt; 
הִשְׂכִּיר לוֹ לֶחֳדָשִׁים, &lt;הִסְכִּיר&gt;
וְנִתְעַבְּרָה הַשָּׁנָה, נִתְעַבְּרָה לַמַּשְׂכִּיר. &lt;לַמַּסְכִּיר&gt; 
מַעֲשֶׂה בְצִפּוֹרִין בְּאֶחָד שֶׁשָּׂכַר מַרְחֵץ מֵחֲבֵרוֹ, &lt;שֶׁסָּכַר&gt;
בִּשְׁנֵים עָשָׂר דִּינַר זָהָב לַשָּׁנָה, 
מִדִּינַר זָהָב לַחֹדֶשׁ, 
וּבָא מַעֲשֶׂה לִפְנֵי רַבָּן שִׁמְעוֹן בֶּן גַּמְלִיאֵל 
וְלִפְנֵי רְבִּי יוֹסֵה, וְאָמְרוּ: 
יַחְלְקוּ אֶת חֹדֶשׁ הָעִבּוּר. 

<small>יא</small>
הַמַּשְׂכִּיר בַּיִת לַחֲבֵרוֹ, וְנָפַל, 
חַיָּב לְהַעֲמִיד לוֹ בַיִת.  
הָיָה קָטָן, לֹא יַעֲשֶׂנּוּ גָדוֹל; 
גָּדוֹל, לֹא יַעֲשֶׂנּוּ קָטָן; 
אֶחָד, לֹא יַעֲשֶׂנּוּ שְׁנַיִם; 
שְׁנַיִם, לֹא יַעֲשֶׂנּוּ אֶחָד.  
לֹא יִפְחוֹת מִן הַחַלּוֹנוֹת וְלֹא יוֹסִיף עֲלֵיהֶם, 
אֶלָּא מִדַּעַת שְׁנֵיהֶם. 





Chapter 9

<small>א</small>
הַמְקַבֵּל שָׂדֶה מֵחֲבֵרוֹ, 
מָקוֹם שֶׁנָּהֲגוּ לִקְצֹר, יִקְצֹר; 
לַעֲקֹר, יַעֲקֹר; 
לַחֲרֹשׁ אַחֲרָיו, יַחֲרֹשׁ; 
הַכֹּל כְּמִנְהַג הַמְּדִינָה.  
כַּשֵּׁם שֶׁחוֹלְקִים בַּתְּבוּאָה, 
כָּךְ חוֹלְקִים בַּתֶּבֶן וּבַקַּשׁ. 
כַּשֵּׁם שֶׁחוֹלְקִים בַּיַּיִן, 
כָּךְ חוֹלְקִין בַּזְּמוֹרוֹת וּבַקָּנִים. 
וּשְׁנֵיהֶם מְסַפְּקִים אֶת הַקָּנִים. 

<small>ב</small>
הַמְקַבֵּל שָׂדֶה מֵחֲבֵרוֹ, 
וְהוּא בֵית שְׁלָחִים אוֹ בֵית הָאִילָן, 
יָבַשׁ הַמַּעְיָן, נִקְצַץ הָאִילָן, 
אֵינוּ מְנַכֶּה לוֹ מֵחֲכוֹרוֹ.  
אִם אָמַר לוֹ: 
"הַשְׂכֵּר לִי שְׂדֵה בֵית שְׁלָחִים זֶה", &lt;זו&gt;
אוֹ "שְׂדֵה בֵית הָאִילָן זֶה", 
יָבַשׁ הַמַּעְיָן, נִקְצַץ הָאִילָן, 
מְנַכֶּה לוֹ מֵחֲכוֹרוֹ. 

[<small>ג</small>]
מִי שֶׁזָּכָה בָהּ הֵבִירָהּ, 
שָׁמִין אוֹתָהּ כַּמָּה הִיא רְאוּיָה לַעֲשׁוֹת, 
וְנוֹתְנִין לוֹ, שֶׁהוּא אוֹמֵר לוֹ: 
"אִם אוֹבִיר וְלֹא אַעֲבִיר, אֲשַׁלֵּם בְּמֵיטָבָהּ". 

<small>ד</small>
הַמְקַבֵּל שָׂדֶה מֵחֲבֵרוֹ וְלֹא רָצָה לְנַכֵּשׁ, 
אָמַר לוֹ: 
"מָה אִכְפַּת לָךְ, הוֹאִיל וַאֲנִי נוֹתֵן לָךְ חֲכוֹרָךְ?" 
אֵין שׁוֹמְעִין לוֹ, שֶׁהוּא אוֹמֵר לוֹ: 
"לְמָחָר אַתְּ יוֹצֵא מִמֶּנָּה, 
וְהִיא מַעֲלָה לְפָנַי עֲשָׂבִים." 

<small>ה</small>
הַמְקַבֵּל שָׂדֶה מֵחֲבֵרוֹ וְלֹא עָשַׂת, 
אִם יֶשׁ בָּהּ כְּדֵי לְהַעֲמִיד בָּהּ כְּרִי, 
חַיָּב לִטַּפֵּל בָּהּ.  
אָמַר רְבִּי יְהוּדָה: 
מַה קִּצְבָה כְרִי? 
אֶלָּא אִם יֶשׁ בָּהּ כְּדֵי נִפְלָה. 

<small>ו</small>
הַמְקַבֵּל שָׂדֶה מֵחֲבֵרוֹ, 
וַאֲכָלָהּ חָגָב, אוֹ נִשְׁדָּפָה, 
אִם מַכַּת מְדִינָה הִיא, 
מְנַכֶּה לוֹ מִן חֲכוֹרוֹ. 
וְאִם אֵינָה מַכַּת מְדִינָה, 
אֵינוּ מְנַכֶּה לוֹ מִן חֲכוֹרוֹ.  
רְבִּי יְהוּדָה אוֹמֵר: 
אִם קִבְּלָהּ מִמֶּנּוּ בְמָעוֹת, 
בֵּין כָּךְ וּבֵין כָּךְ אֵינוּ מְנַכֶּה לוֹ מֵחֲכוֹרוֹ. 

<small>ז</small>
הַמְקַבֵּל שָׂדֶה מֵחֲבֵרוֹ בַעֲשֶׂרֶת כּוֹרִים חִטִּים, 
לָקַת, נוֹתֵן לוֹ מִתּוֹכָהּ. 
הָיוּ חִטֶּיהָ יָפוֹת, 
לֹא יֹאמַר לוֹ "הֲרֵינִי לוֹקֵחַ לָךְ מִן הַשּׁוּק", 
אֶלָּא נוֹתֵן לוֹ מִתּוֹכָהּ. 

<small>ח</small>
הַמְקַבֵּל שָׂדֶה מֵחֲבֵרוֹ לְזָרְעָהּ שְׂעוֹרִים, 
לֹא יִזְרָעֶנָּה חִטִּים; 
חִטִּין, יִזְרָעֶנָּה שְׂעוֹרִים. 
רַבָּן שִׁמְעוֹן בֶּן גַּמְלִיאֵל אוֹסֵר.  
קִטְנִית, לֹא יִזְרָעֶנָּה תְבוּאָה; 
תְּבוּאָה, יִזְרָעֶנָּה קִטְנִית. 
רַבָּן שִׁמְעוֹן בֶּן גַּמְלִיאֵל אוֹסֵר. 

<small>ט</small>
הַמְקַבֵּל שָׂדֶה מֵחֲבֵרוֹ לְשָׁנִים מְעוּטוֹת, 
לֹא יִזְרָעֶנָּה פִשְׁתָּן, 
וְאֵין לוֹ קוֹרַת שִׁקְמָה. &lt;בקורת&gt; 
קִבְּלָהּ מִמֶּנּוּ שֶׁבַע שָׁנִים, 
זוֹרְעָהּ שָׁנָה רִאשׁוֹנָה פִשְׁתָּן, 
וְיֵשׁ לוֹ קוֹרַת שִׁקְמָה. &lt;בקורת&gt;

<small>י</small>
הַמְקַבֵּל שָׂדֶה מֵחֲבֵרוֹ שֶׁבַע שָׁנִים בִּשְׁבַע מֵאוֹת דִּינָר 
וְאֵין הַשְּׁבִיעִית מִן הַמִּנְיָן. 
שָׁבוּעַ אֶחָד בִּשְׁבַע מֵאוֹת דִּינָר, 
הַשְּׁבִיעִית מִן הַמִּנְיָן.  

<small>יא</small>
שְׂכִיר יוֹם גּוֹבֶה כָל הַלַּיְלָה,  
וּשְׂכִיר לַיְלָה גוֹבֶה כָל הַיּוֹם,  
וּשְׂכִיר שָׁעוֹת גּוֹבֶה כָל הַלַּיְלָה וְכָל הַיּוֹם.  

<small>יב</small>
שְׂכִיר שַׁבָּת, שְׂכִיר חֹדֶשׁ, שְׂכִיר שָׁנָה, שְׂכִיר שָׁבוּעַ, 
יָצָא בַיּוֹם, 
גּוֹבֶה כָל הַיּוֹם, 
יָצָא בַלַּיְלָה, 
גּוֹבֶה כָל הַלַּיְלָה וְכָל הַיּוֹם. 

<small>יג</small>
אֶחָד שְׂכַר הָאָדָם וְאֶחָד שְׂכַר הַבְּהֵמָה, 
וְאֶחָד שְׂכַר הַכֵּלִים, 
יֶשׁ בּוֹ מִשֵּׁם (דברים כד,טו) "בְּיוֹמוֹ תִתֵּן שְׂכָרוֹ", 
וְיֶשׁ בּוֹ מִשֵּׁם (ויקרא יט,יג) "לֹא תָלִין פְּעֻלַּת שָׂכִיר אִתְּךָ עַד בֹּקֶר." 
אֶמָּתַי? 
בִּזְמַן שֶׁתְּבָעוֹ. 
לֹא תְבָעוֹ, 
אֵינוּ עוֹבֵר עָלָיו.  
הִמְחָהוּ אֵצֶל הַחַנְוָנִי אוֹ אֵצֶל הַשֻּׁלְחָנִי, 
אֵינוּ עוֹבֵר עָלָיו.  
הַשָּׂכִיר נִשְׁבָּע בִּזְמַנּוֹ, וְנוֹטֵל.
עִבֵַּר זְמַנּוֹ, אֵינוּ נִשְׁבָּע וְנוֹטֵל.  
אִם יֵשׁ עֵדִים שֶׁתְּבָעוֹ, 
הֲרֵי זֶה נִשְׁבָּע וְנוֹטֵל.  

<small>יד</small>
גֵּר תּוֹשָׁב, 
יֶשׁ בּוֹ מִשֵּׁם "בְּיוֹמוֹ תִתֵּן שְׂכָרוֹ", 
וְאֵין בּוֹ מִשֵּׁם "לֹא תָלִין פְּעֻלַּת שָׂכִיר אִתְּךָ עַד בֹּקֶר". 

הַמַּלְוֶה אֶת חֲבֵרוֹ, 
לֹא יְמַשְׁכְּנֶנּוּ אֶלָּא בְּבֵית דִּין, 
וְלֹא יִכָּנֵס לְבֵיתוֹ וְיִטֹּל אֶת מַשְׁכּוֹנוֹ, שֶׁנֶּאֱמַר: (דברים כד,יא) 
"בַּחוּץ תַּעֲמֹד, וְהָאִישׁ אֲשֶׁר אַתָּה נֹשֶׁה בוֹ 
יוֹצִיא אֵלֶיךָ אֶת הַעֲבוֹט הַחוּצָה."  
הָיוּ לוֹ שְׁנֵי כֵלִים, 
נוֹטֵל אֶחָד וּמַחְזִיר אֶחָד. 
וּמַחְזִיר אֶת הַכַּר בַּלַּיְלָה, 
וְאֶת הַמַּחֲרֵשָׁה בַיּוֹם.  
וְאִם מֵת, אֵינוּ מַחְזִיר לְיוֹרְשָׁיו.  
רַבָּן שִׁמְעוֹן בֶּן גַּמְלִיאֵל אוֹמֵר: 
אַף לְעַצְמוֹ אֵינוּ מַחְזִיר אֶלָּא עַד שְׁלֹשִׁים יוֹם, 
וּמִשְּׁלשִׁים יוֹם וּלְהַלָּן, 
מוֹכְרוֹ בְּבֵית דִּין.  

<small>יה</small>
אַלְמָנָה, 
בֵּין שֶׁהִיא עֲנִיָּה וּבֵין שֶׁהִיא עֲשִׁירָה, 
אֵין מְמַשְׁכְּנִין אוֹתָהּ, שֶׁנֶּאֱמַר: (דברים כד,יז) 
"וְלֹא תַחֲבֹל בֶּגֶד אַלְמָנָה".  
הַחוֹבֵל אֶת הָרֵחַיִם עוֹבֵר בְּ'לֹא תַעֲשֶׂה', 
וְחַיָּב מִשֵּׁם שְׁנֵי כֵלִים, שֶׁנֶּאֱמַר: (דברים כד,ו) 
"לֹא יַחֲבֹל רֵחַיִם וָרָכֶב".  
וְלֹא רֵחַיִם וָרֶכֶב בִּלְבַד אָמָרוּ, 
אֶלָּא בְכָל דָּבָר שֶׁעוֹשִׂין בּוֹ אֹכֶל נֶפֶשׁ, 
שֶׁנֶּאֱמַר (דברים כד,ו) "כִּי נֶפֶשׁ הוּא חֹבֵל". 





Chapter 10

<small>א</small>
הַבַּיִת וְהָעֲלִיָּה שֶׁלִּשְׁנַיִם שֶׁנָּפְלוּ, 
שְׁנֵיהֶם חוֹלְקִים בָּעֵצִים וּבָאֲבָנִים וּבֶעָפָר. 
רוֹאִין אֵלּוּ אֲבָנִים רְאוּיוֹת לְהִשְׁתַּבֵּר.  
הָיָה אֶחָד מֵהֶן מַכִּיר מִקְצָת אֲבָנָיו, 
נוֹטְלָן וְעוֹלוֹת לוֹ מִן הַחֶשְׁבּוֹן. 

<small>ב</small>
הַבַּיִת וְהָעֲלִיָּה שֶׁלִּשְׁנַיִם, 
נִפְחָתָה הָעֲלִיָּה, 
וְאֵין בַּעַל הַבַּיִת רוֹצֶה לְתַקֵּן, 
הֲרֵי בַעַל הָעֲלִיָּה יוֹרֵד לְמַטָּן, 
עַד שֶׁיְּתַקֵּן לוֹ אֶת הָעֲלִיָּה.  
רְבִּי יוֹסֵה אוֹמֵר: 
הַתַּחְתּוֹן נוֹתֵן אֶת הַתִּקְרָה, 
וְהָעֶלְיוֹן אֶת הַמַּעֲזֵיבָה. 

<small>ג</small>
הַבַּיִת וְהָעֲלִיָּה שֶׁלִּשְׁנַיִם שֶׁנָּפְלוּ, 
אָמַר בַּעַל הָעֲלִיָּה לְבַעַל הַבַּיִת לִבְנוֹת, 
וְהוּא אֵינוּ רוֹצֶה, 
הֲרֵי בַעַל הָעֲלִיָּה בוֹנֶה אֶת הַבַּיִת וְיוֹשֵׁב בְּתוֹכוֹ, 
עַד שֶׁיִּתֵּן לוֹ אֶת יְצָאוֹתָיו. &lt;בכתב היד מחוק, נראה שהיה מוצאתיו&gt; 
רְבִּי יְהוּדָה אוֹמֵר: 
אַף זֶה דָר לְתוֹךְ שֶׁלַּחֲבֵרוֹ צָרִיךְ לְהַעֲלוֹת לוֹ שָׂכָר. 
אֶלָּא בַעַל הָעֲלִיָּה בוֹנֶה אֶת הַבַּיִת וְאֶת הָעֲלִיָּה, 
וְיוֹשֵׁב בַּבַּיִת עַד שֶׁיִּתֶּן לוֹ אֶת יְצָאוֹתָיו. 

<small>ד</small>
וְכֵן בֵּית הַבַּד שֶׁהוּא בָּנוּי בַּסֶּלַע, 
וְגִנַּת אַחֵר עַל גַּבָּיו, וְנִפְחַת, 
הֲרֵי בַעַל הַגִּנָּה יוֹרֵד וְזוֹרֵעַ לְמַטָּן, 
עַד שֶׁיַּעֲשֶׂה לְבֵית בַּדּוֹ כִפִּים.  
הַכֹּתֶל וְהָאִילָן שֶׁנָּפְלוּ לִרְשׁוּת הָרַבִּים וְהִזִּיקוּ, 
פְּטוּרִין מִלְּשַׁלֵּם.  
נָתְנוּ לוֹ זְמַן לִסְתֹּר אֶת הַכֹּתֶל וְלָקוֹץ אֶת הָאִילָן, 
וְנָפְלוּ בְתוֹךְ זְמַן, פָּטוּר, 
לְאַחַר זְמַן, חַיָּב. 

<small>ה</small>
מִי שֶׁהָיָה כָתְלוֹ סָמוּךְ לְגִנַּת חֲבֵרוֹ וְנָפַל, 
אָמַר לוֹ "פַּנֵּה אֶת אֲבָנֶיךָ!" 
אָמַר לוֹ "הִגִּיעוּךָ!" 
אֵין שׁוֹמְעִין לוֹ.  
מִשֶּׁקִּבֵּל עָלָיו, אָמַר: 
"הֵילָךְ אֶת יְצִיאוֹתֶיךָ, 
וַאֲנִי נוֹטֵל אֶת שֶׁלִּי", 
אֵין שׁוֹמְעִין לוֹ.  

<small>ו</small>
הַשּׂוֹכֵר אֶת הַפּוֹעֵל לַעֲשׁוֹת עִמּוֹ בַתֶּבֶן וּבַקַּשׁ, 
אָמַר לוֹ "תֶּן לִי שְׂכָרִי!" 
אָמַר לוֹ "טֹל מִמַּה שֶּׁעָשִׂיתָ בִשְׂכָרְךָ!" 
אֵין שׁוֹמְעִין לוֹ.  
מִשֶּׁקִּבֵּל עָלָיו, אָמַר לוֹ: 
"הֵילָךְ אֶת שְׂכָרָךְ, וַאֲנִי נוֹטֵל אֶת שֶׁלִּי", 
אֵין שׁוֹמְעִין לוֹ.  

<small>ז</small>
הַמּוֹצִיא זִבְלוֹ לִרְשׁוּת הָרַבִּים, 
הַמּוֹצִיא מוֹצִיא, וְהַמְזַבֵּל מְזַבֵּל.  
אֵין שׁוֹרִין טִיט בִּרְשׁוּת הָרַבִּים, 
וְלֹא לוֹבְנִים לְבֵנִים. 
גּוֹבְלִין טִיט בִּרְשׁוּת הָרַבִּים, 
אֲבָל לֹא לְבֵנִים. &lt;המגיה הוסיף לִ, לִלְבֵנִים&gt; 
הַבּוֹנֶה בִרְשׁוּת הָרַבִּים, 
הַמֵּבִיא אֲבָנִים מֵבִיא, וְהַבּוֹנֶה בוֹנֶה. 
וְאִם הִזִּיק, מְשַׁלֵּם מַה שֶּׁהִזִּיק.  
רַבָּן שִׁמְעוֹן בֶּן גַּמְלִיאֵל אוֹמֵר: 
אַף מְתַקֵּן הוּא אֶת מְלַאכְתּוֹ לִפְנֵי שְׁלֹשִׁים יוֹם. 

<small>ח</small>
שְׁתֵּי גַנּוֹת זוֹ עַל גַּבֵּי זוֹ, וְהַיָּרָק בִּנְתַּיִם, 
רְבִּי מֵאִיר אוֹמֵר: 
שֶׁלָּעֶלְיוֹן.  
וּרְבִּי יְהוּדָה אוֹמֵר: 
שֶׁלַּתַּחְתּוֹן.  
אָמַר רְבִּי מֵאִיר: 
וּמָה, אִם יִרְצֶה עֶלְיוֹן לִטֹּל אֶת עֲפָרוֹ, 
אֵין כָּאן יָרָק!  
אָמַר רְבִּי יְהוּדָה: 
וּמָה, אִם יִרְצֶה הַתַּחְתּוֹן לְמַלֹּאת גִּנָּתוֹ עֲפָר, 
אֵין כָּאן יָרָק!  
אָמַר רְבִּי מֵאִיר: 
וְכִי מֵאַחַר שֶׁשְּׁנֵיהֶם יְכוּלִים לְמַחוֹת זֶה עַל יְדֵי זֶה, 
מְנַיִן יָרָק זֶה חַיֵא? &lt;מִנְיַן&gt; 
רְבִּי שִׁמְעוֹן אוֹמֵר: 
כָּל שֶׁהָעֶלְיוֹן יָכוֹל לִפְשֹׁט אֶת יָדוֹ וְלִטּוֹל, 
הֲרֵי הוּא שֶׁלּוֹ, 
וְהַשָּׁאָר שֶׁלַּתַּחְתּוֹן.  
