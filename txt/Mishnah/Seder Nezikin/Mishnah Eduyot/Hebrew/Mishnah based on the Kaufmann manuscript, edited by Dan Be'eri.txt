Mishnah Eduyot
משנה עדיות
Mishnah based on the Kaufmann manuscript, edited by Dan Be'eri
https://archive.org/details/MishnaCorrectedKaufman00WHOLE

משנה עדיות



Chapter 1

<small>א</small>
שַׁמַּי אוֹמֵר: 
כָּל הַנָּשִׁין דַּיָּן שַׁעְתָן.  
הֶלֵּל אוֹמֵר: 
מִפְּקִידָה לִפְקִידָה, 
אֲפִלּוּ לְיָמִים הַרְבֵּה.  
וַחֲכָמִים אוֹמְרִים: 
לֹא כְדִבְרֵי זֶה וְלֹא כְדִבְרֵי זֶה, 
אֶלָּא מֵעֵת לְעֵת מְמַעֶטֶת עַל יָד מִפְּקִידָה לִפְקִידָה, 
וּמִפְּקִידָה לִפְקִידָה מְמַעֶטֶת עַל יָד מֵעֵת לְעֵת.  

<small>ב</small>
כָּל אֶשָּׁה שֶׁיֶּשׁ לָהּ וֶסֶת, דַּיָּהּ שַׁעְתָהּ.  
מְשַׁמֶּשֶׁת בְּעֵדִין הֲרֵי זוֹ כִפְקִידָה, 
וּמְמַעֶטֶת עַל יָד מֵעֵת לְעֵת, 
וְעַל יָד מִפְּקִידָה לִפְקִידָה. 

<small>ג</small>
שַׁמַּי אוֹמֵר: 
מִקַּב חַלָּה. 
הֶלֵּל אוֹמֵר: 
מִקַּבַּיִם.  
וַחֲכָמִים אוֹמְרִים: 
לֹא כְדִבְרֵי זֶה וְלֹא כְדִבְרֵי זֶה, 
אֶלָּא קַב וּמַחְצָה חַיָּבִין בַּחַלָּה. 
וּמִשֶּׁהִגְדִּילוּ הַמִּדּוֹת, אָמְרוּ: 
חֲמֵשֶׁת רְבָעִים חַיָּבִין.  
רְבִּי יוֹסֵה אוֹמֵר: 
חֲמִשָּׁה, פְּטוּרִין, 
חֲמִשָּׁה וָעוֹד, חַיָּבִין. 

<small>ד</small>
הֶלֵּל אוֹמֵר: 
מְלֹא הִין מַיִם שְׁאוּבִין פּוֹסְלִין אֶת הַמִּקְוֶה, 
שֶׁאָדָם חַיָּב לוֹמַר כִּלְשׁוֹן רַבּוֹ.  
וְשַׁמַּאי אוֹמֵר: 
תִּשְׁעַת קַבִּים.  
וַחֲכָמִים אוֹמְרִים: 
לֹא כְדִבְרֵי זֶה וְלֹא כְדִבְרֵי זֶה, 
אֶלָּא עַד שֶׁבָּאוּ שְׁנֵי גִרְדִּיִּים 
מִשַּׁעַר הָאַשְׁפּוֹת שֶׁבִּירוּשָׁלַיִם, 
וְהֵעִידוּ מִשֵּׁם שְׁמַעְיָה וְאַבְטַלְיוֹן: 
שְׁלֹשֶׁת לָגִּים מַיִם שְׁאוּבִין פּוֹסְלִין אֶת הַמִּקְוֶה, 
וְקִיְּמוּ אֶת דִּבְרֵיהֶן. 

<small>ה</small>
וְלָמָּה מַזְכִּירִין אֶת דִּבְרֵי שַׁמַּי וְהֶלֵּל לְבַטְּלָן? 
לְלַמֵּד לַדּוֹרוֹת הַבָּאִים, 
שֶׁלֹּא יְהֵא אָדָם עוֹמֵד עַל דְּבָרוֹ, 
שֶׁהֲרֵי אֲבוֹת הָעוֹלָם לֹא עָמְדוּ עַל דִּבְרֵיהֶן. 

<small>ו</small>
וְלָמָּה מַזְכִּירִין אֶת דִּבְרֵי יָחִיד בֵּין הַמְרֻבִּין, 
הוֹאִיל וְאֵין הֲלָכָה אֶלָּא כְדִבְרֵי הַמְרֻבִּין? 
שֶׁאִם יִרְאֶה בֵית דִּין אֶת דִּבְרֵי הַיָּחִיד וְיִסְמֹךְ עָלָיו, 
שֶׁאֵין בֵּית דִּין יָכוֹל לְבַטֵּל אֶת דִּבְרֵי בֵית דִּין חֲבֵרוֹ, 
עַד שֶׁיְּהֵא גָדוֹל מִמֶּנּוּ בַחָכְמָה וּבַמִּנְיָן.  
הָיָה גָדוֹל מִמֶּנּוּ בַחָכְמָה אֲבָל לֹא בַמִּנְיָן, 
בַּמִּנְיָן אֲבָל לֹא בַחָכְמָה, 
אֵינוּ יָכוֹל לְבַטֵּל אֶת דְּבָרוֹ, 
עַד שֶׁיְּהֵא גָדוֹל מִמֶּנּוּ בַחָכְמָה וּבַמִּנְיָן.  

<small>ז</small>
אָמַר רְבִּי יְהוּדָה: 
אִם כֵּן, 
לָמָּה מַזְכִּירִין אֶת דִּבְרֵי הַיָּחִיד בֵּין הַמְרֻבִּין לְבַטְּלָן? 
שֶׁאִם יֹאמַר אָדָם: 
"כָּךְ אֲנִי מְקֻבָּל", 
יֹאמַר לוֹ: 
"מִדִּבְרֵי אִישׁ פְּלוֹנִי שָׁמַעְתָּ". 

<small>ח</small>
בֵּית שַׁמַּי אוֹמְרִים: 
רֹבַע הָעֲצָמוֹת מִן הָעֲצָמִים, 
בֵּין מִשְּׁנַיִם בֵּין מִשְּׁלֹשָׁה.  
וּבֵית הֶלֵּל אוֹמְרִים: 
רֹבַע הָעֲצָמוֹת מִן הַגְּוִיָּה, 
מֵרֹב הַבִּנְיָן אוֹ מֵרֹב הַמִּנְיָן.  
שַׁמַּי אוֹמֵר: 
אֲפִלּוּ מֵעֶצֶם אֶחָד. 

<small>ט</small>
כַּרְשִׁינֵי תְרוּמָה, 
בֵּית שַׁמַּי אוֹמְרִים: 
שׁוֹרִים וְשָׁפִים בְּטַהֲרָה, 
וּמַאֲכִילִין בְּטֻמְאָה.  
וּבֵית הֶלֵּל אוֹמְרִים: 
שׁוֹרִים בְּטַהֲרָה, 
וְשָׁפִים וּמַאֲכִילִין בְּטֻמְאָה.  
שַׁמַּי אוֹמֵר: 
יֹאכְלוּ צְרִיד.  
רְבִּי עֲקִיבָה אוֹמֵר: 
כָּל מַעֲשֵׂיהֶן בְּטֻמְאָה. 

<small>י</small>
הַפּוֹרֵט סֶלַע מִמָּעוֹת שֶׁלְּמַעֲשֵׂר שֵׁנִי בִירוּשָׁלַיִם, 
בֵּית שַׁמַּי אוֹמְרִים: 
כָּל הַסֶּלַע מָעוֹת.  
וּבֵית הֶלֵּל אוֹמְרִים: 
שֶׁקֶל כֶּסֶף וְשֶׁקֶל מָעוֹת.  
רְבִּי מֵאִיר אוֹמֵר: 
אֵין מְחַלְּלִין כֶּסֶף וּפֵרוֹת עַל הַכֶּסֶף. 
וַחֲכָמִים מַתִּירִין. 

<small>יא</small>
הַפּוֹרֵט סֶלַע שֶׁלְּמַעֲשֵׂר שֵׁנִי בִירוּשָׁלַיִם, 
בֵּית שַׁמַּי אוֹמְרִים: 
בְּכָל הַסֶּלַע מָעוֹת.  
וּבֵית הֶלֵּל אוֹמְרִים: 
שֶׁקֶל כֶּסֶף וְשֶׁקֶל מָעוֹת.  
הַדָּנִים לִפְנֵי חֲכָמִים אוֹמְרִים: 
בִּשְׁלֹשָׁה דִינָרִין כֶּסֶף, וּבְדִינָר מָעוֹת.  
וּרְבִּי עֲקִיבָה אוֹמֵר: 
בִּשְׁלֹשָׁה דִינָרִין כֶּסֶף וּבִרְבִיעִית כֶּסֶף וּבִרְבִיעִית מָעוֹת.  
וּרְבִּי טַרְפוֹן אוֹמֵר: 
אַרְבָּעָה אָסְפְּרֵי כֶסֶף.  
שַׁמַּי אוֹמֵר: 
יַנִּיחֶנָּה בֶחָנוּת וְיֹאכַל כְּנֶגְדָּהּ. 

<small>יב</small>
כִּסֵּא שֶׁלַּכַּלָּה שֶׁנִּטְּלוּ חִפּוּיָו, 
בֵּית שַׁמַּי מְטַמִּין, 
וּבֵית הֶלֵּל מְטַהֲרִין.  
שַׁמַּי אוֹמֵר: 
אַף מַלְבֵּן שֶׁלַּכִּסֵּא, טָמֵא.  
כִּסֵּא שֶׁקְּבָעוֹ בַעֲרֵבָה, 
בֵּית שַׁמַּי מְטַמִּין, 
וּבֵית הֶלֵּל מְטַהֲרִין.  
שַׁמַּי אוֹמֵר: 
אַף הֶעָשׁוּי בָּהּ. 

<small>יג</small>
אֵלּוּ דְבָרִים 
שֶׁחָזְרוּ בֵית הֶלֵּל לְהוֹרוֹת כְּדִבְרֵי בֵית שַׁמַּי: 
הָאִשָּׁה שֶׁבָּאת מִמְּדִינַת הַיָּם, וְאָמְרָה: 
"מֵת בַּעְלִי", תִּנָּשֵׂא; 
"מֵת בַּעְלִי", תִּתְיַבֵּם.  
וּבֵית הֶלֵּל אוֹמְרִים: 
לֹא שָׁמַעְנוּ אֶלָּא בְְּבָאָה מִן הַקָּצִיר בִּלְבַד.  
אָמְרוּ לָהֶן בֵּית שַׁמַּי: 
אַחַת הַבָּאָה מִן הַקָּצִיר, 
וְאַחַת הַבָּאָה מִן הַזֵּיתִים, 
וְאַחַת הַבָּאָה מִמְּדִינַת הַיָּם. 
לֹא דִבְּרוּ בַקָּצִיר אֶלָּא בַהוֹוֶה.  
חָזְרוּ בֵית הֶלֵּל לְהוֹדוֹת כְּדִבְרֵי בֵית שַׁמַּי.  

<small>יד</small>
בֵּית שַׁמַּי אוֹמְרִים: 
תִּנָּשֵׂא וְתִטֹּל כְּתֻבָּה.  
וּבֵית הֶלֵּל אוֹמְרִים: 
תִּנָּשֵׂא וְלֹא תִטֹּל כְּתֻבָּה.  
אָמְרוּ לָהֶם בֵּית שַׁמַּי: 
הִתַּרְתֶּם אֶת הָעֶרְוָה הַחֲמוּרָה, &lt;עֶרְיָיה&gt;
וְלֹא תַתִּירוּ אֶת הַמָּמוֹן הַקַּל? 
אָמְרוּ לָהֶן בֵּית הֶלֵּל: 
מָצִינוּ שֶׁאֵין הָאַחִים נִכְנָסִים בְּנַחֲלָה עַל פִּיהָ.  
אָמְרוּ לָהֶן בֵּית שַׁמַּי: 
וַהֲלֹא מִסֵּפֶר כְּתֻבָּתָהּ נִלְמַד, 
שֶׁהוּא כוֹתֵב לָהּ, 
שֶׁאִם תִּנָּשֵׂא לְאַחֵר, 
תִּטְּלִי מַה שֶּׁכָּתוּב לִיךְ.  
חָזְרוּ בֵית הֶלֵּל לְהוֹדוֹת כְּדִבְרֵי בֵית שַׁמַּי. 

<small>יה</small>
מִי שֶׁחֶצְיוֹ עֶבֶד וְחֶצְיוֹ בֶן חֹרִים, 
עוֹבֵד אֶת רַבּוֹ יוֹם אֶחָד וְאֶת עַצְמוֹ יוֹם אֶחָד.  
כְּדִבְרֵי בֵית הֶלֵּל.  
בֵּית שַׁמַּי אוֹמְרִים: 
תִּקַּנְתֶּם אֶת רַבּוֹ, 
וְאֶת עַצְמוֹ לֹא תִקַּנְתֶּם: 
לִשָּׂא שִׁפְחָה, אֵינוּ יָכוֹל, 
בַּת חֹרִין, אֵינוּ יָכוֹל. 
יִבָּטֵל? 
וַהֲלֹא לֹא נִבְרָא הָעוֹלָם אֶלָּא לְפִרְיָה וְרִבְיָה? 
שֶׁנֶּאֱמַר: (ישעיה מה,יח) 
"לֹא תֹהוּ בְרָאָהּ, לָשֶׁבֶת יְצָרָהּ".  
אֶלָּא מִפְּנֵי תִקּוּן הָעוֹלָם, 
כּוֹפִין אֶת רַבּוֹ וְעוֹשֶׂה אוֹתוֹ בֶן חֹרִים, 
וְכוֹתֵב שְׁטָר עַל חֲצִי דָמָיו.  
חָזְרוּ בֵית הֶלֵּל לְהוֹדוֹת כְּדִבְרֵי בֵית שַׁמַּי. 

<small>יו</small>
כְּלִי חֶרֶס מַצִּיל עַל הַכֹּל, 
כְּדִבְרֵי בֵית הֶלֵּל.  
בֵּית שַׁמַּי אוֹמְרִים: 
אֵינוּ מַצִּיל אֶלָּא עַל הָאֳכָלִים וְעַל הַמַּשְׁקִים, 
וְעַל כְּלִי חֶרֶס.  
אָמְרוּ לָהֶן בֵּית הֶלֵּל: 
מִפְּנֵי מָה? 
אָמְרוּ לָהֶן בֵּית שַׁמַּי: 
מִפְּנֵי שֶׁהוּא טָמֵא עַל גַּב עַם הָאָרֶץ, 
וְאֵין כְּלִי טָמֵא חוֹצֵץ.  
אָמְרוּ לָהֶן בֵּית הֶלֵּל: 
וַהֲלֹא טִהַרְתֶּם אֳכָלִים וּמַשְׁקִין שֶׁבְּתוֹכוֹ? 
אָמְרוּ לָהֶן בֵּית שַׁמַּי: 
כְּשֶׁטִּהַרְנוּ אֳכָלִים וּמַשְׁקִים שֶׁבְּתוֹכוֹ, 
לְעַצְמוֹ טִהַרְנוּ, 
אֲבָל כְּשֶׁטִּהַרְתָּ אֶת הַכֶּלִי, 
טִהַרְתָּ לָךְ וְלוֹ.  
חָזְרוּ בֵית הֶלֵּל לְהוֹדוֹת כְּדִבְרֵי בֵית שַׁמַּי. 





Chapter 2

<small>א</small>
רְבִּי חֲנַנְיָה סְגַן הַכֹּהֲנִים הֵעִיד אַרְבָּעָה דְבָרִים: 
מִימֵיהֶם שֶׁלַּכֹּהֲנִים, 
לֹא נִמְנְעוּ מִלִּשְׂרֹף אֶת הַבָּשָׂר שֶׁנִּטַּמָּא בִוְלַד הַטֻּמְאָה, 
עִם הַבָּשָׂר שֶׁנִּטַּמָּא בְאַב הַטֻּמְאָה, 
אַף עַל פִּי מוֹסִיפִין לוֹ טֻמְאָה עַל טֻמְאָתוֹ.  

<small>ב</small>
הוֹסִיף רְבִּי עֲקִיבָה: 
מִימֵיהֶם שֶׁלַּכֹּהֲנִים, 
לֹא נִמְנְעוּ מִלְּהַדְלִיק אֶת הַשֶּׁמֶן שֶׁנִּפְסַל בִּטְבוּל יוֹם, 
בְּנֵר שֶׁנִּטַּמָּא בִטְמֵא מֵת, 
אַף עַל פִּי מוֹסִיפִין לוֹ טֻמְאָה עַל טֻמְאָתוֹ. 

<small>ג</small>
אָמַר חֲנַנְיָה סְגַן הַכֹּהֲנִים: 
מִיָּמַי לֹא רָאִיתִי עוֹר יוֹצֵא לְבֵית הַשְּׂרִיפָה.  
אָמַר רְבִּי עֲקִיבָה: 
מִדְּבָרָיו לָמַדְנוּ, 
שֶׁהַמַּפְשִׁיט אֶת הַבְּכוֹר וְנִמְצָא טְרֵפָה, 
שֶׁיֵּאוֹתוּ הַכֹּהֲנִים בְּעוֹרוֹ.  
וַחֲכָמִים אוֹמְרִים: 
אֵין "לֹא רָאִינוּ" רְאָיָה, &lt;הֵן&gt;
אֶלָּא יוֹצֵא לְבֵית הַשְּׂרִיפָה. 

<small>ד</small>
אַף הוּא הֵעִיד עַל כְּפָר קָטָן שֶׁהָיָה בְצַד יְרוּשָׁלַיִם, 
וְהָיָה בוֹ זָקֵן אֶחָד, 
וְהָיָה מַלְוֶה לְכָל בְּנֵי הַכְּפָר, 
וְכוֹתֵב בִּכְתָב יָדוֹ, וַאֲחֵרִין חוֹתְמִין. 
וּבָא מַעֲשֶׂה לִפְנֵי חֲכָמִין וְהִתִּירוּ.  
לְפִי דַרְכָּךְ אַתָּה לָמֵד, 
שֶׁהַאִשָּׁה כוֹתֶבֶת אֶת גִּטָּהּ, 
וְהָאִישׁ כּוֹתֵב אֶת שׁוֹבָרוֹ, 
שֶׁאֵין קִיּוּם הַגֵּט אֶלָּא בְחוֹתָמָיו.  
וְעַל הַמַּחַט שֶׁנִּמְצֵאת בַּבָּשָׂר, 
שֶׁהַסְּכִין וְהַיָּדַיִם טְהוֹרוֹת, 
וְהַבָּשָׂר טָמֵא. 
וְאִם נִמְצֵאת בַּפֶּרֶשׁ, 
הַכֹּל טָהוֹר. 

<small>ה</small>
שְׁלֹשָׁה דְבָרִין אָמַר רְבִּי יִשְׁמָעֵאל 
לִפְנֵי חֲכָמִים בַּכֶּרֶם בְּיַבְנֶה: 
עַל בֵּיצָה טְרוּפָה שֶׁהִיא נְתוּנָה עַל גַּבֵּי יָרָק שֶׁלַּתְּרוּמָה, 
שֶׁהִיא חִבּוּר. 
וְאִם הָיְתָה כְמִין כּוֹבַע, 
וְאֵינָה חִבּוּר.  
וְעַל שִׁבֹּלֶת שֶׁבַּקָּצִיר וְרֹאשָׁהּ מַגִּיעַ לַקָּמָה, 
אִם נִקְצֶרֶת עִם הַקָּמָה, 
הֲרֵי שֶׁלְּבַעַל הַבַּיִת; 
וְאִם לָאו, הֲרֵי שֶׁלָּעֲנִיִּים.  
וְעַל גַּנָּה קְטַנָּה שֶׁהִיא מֻקֶּפֶת עָרִיס, 
אִם יֶשׁ בָּהּ מְלֹא בוֹצֵר וְסַלּוֹ מִכָּן, 
מְלֹא בוֹצֵר וְסַלּוֹ מִכָּן, 
תִּזָּרַע, 
וְאִם לָאו, לֹא תִזָּרַע. 

<small>ו</small>
שְׁלֹשָׁה דְבָרִין אָמְרוּ לִפְנֵי רְבִּי יִשְׁמָעֵאל, 
וְלֹא אָמַר בָּהֶן אִסּוּר וְהֶתֵּר, 
וּפֵרְשָׁן יְהוֹשֻׁעַ בֶּן מַתְיָה: 
הַמֵּפֵישׂ מֻרְסָה בַשַּׁבָּת, 
אִם לַעֲשׁוֹת לָהּ פֶּה, 
חַיָּב, 
וְאִם לְהוֹצִיא מִמֶּנָּה לֵחָה, 
פָּטוּר.  
הַצָּד נָחָשׁ בַּשַּׁבָּת, 
אִם כְּמִתְעַסֵּק שֶׁלֹּא יִשְּׁכֶנּוּ, 
פָּטוּר; 
וְאִם לִרְפוּאָה, 
חַיָּב.  
וְעַל לַפָּסִים אֲרוֹנִיּוֹת, 
שֶׁהֵן טְהוֹרוֹת, 
מִפְּנֵי שֶׁלֹּא נִגְמְרָה מְלַאכְתָּן. 

<small>ז</small>
שְׁלֹשָׁה דְבָרִים אָמַר רְבִּי יִשְׁמָעֵאל, 
וְלֹא הוֹדָה לוֹ רְבִּי עֲקִיבָה: 
הַשּׁוּם וְהַבֹּסֶר וְהַמְלִילוֹת שֶׁרִסְּקָן מִבְּעוֹד יוֹם, 
שֶׁרְבִּי יִשְׁמָעֵאל אוֹמֵר: 
יִגְמֹר מִשֶּׁתֶּחְשַׁךְ, 
וּרְבִּי עֲקִיבָה אוֹמֵר: 
לֹא יִגְמֹר. 

<small>ח</small>
שְׁלֹשָׁה דְבָרִין אָמְרוּ לִפְנֵי רְבִּי עֲקִיבָה: 
שְׁנַיִם מִשֵּׁם רְבִּי אֱלִיעֶזֶר, 
וְאֶחָד מִשֵּׁם רְבִּי יְהוֹשֻׁעַ.  
שְׁנַיִם מִשֵּׁם רְבִּי אֱלִיעֶזֶר: 
יוֹצָא אִשָּׁה בְעִיר שֶׁלַּזָּהָב, 
וּמַפְרִיחֵי יוֹנִים פְּסוּלִין מִן הָעֵדוּת.  
וְאֶחָד מִשֵּׁם רְבִּי יְהוֹשֻׁעַ: 
הַשֶּׁרֶץ בְּפִי הַחֻלְדָּה, 
וּמְהַלֶּכֶת עַל גַּבֵּי כִכָּרוֹת שֶׁלַּתְּרוּמָה, 
סָפֵק נָגַע סָפֵק לֹא נָגַע, 
סְפֵקוֹ טָהוֹר. 

<small>ט</small>
שְׁלֹשָׁה דְבָרִים אָמַר רְבִּי עֲקִיבָה, 
עַל שְׁנַיִם הוֹדוּ לוֹ, 
וְעַל אֶחָד לֹא הוֹדוּ לוֹ.  
עַל סַנְדָּל שֶׁלַּסַּיָּדִין, 
שֶׁהוּא טָמֵא מִדְרָס; 
וְעַל שִׁירֵי תַנּוּר, אַרְבָּעָה, 
שֶׁהָיוּ אוֹמְרִים 'שְׁלֹשָׁה', 
וְהוֹדוּ לוֹ.  
וְעַל אֶחָד לֹא הוֹדוּ לוֹ: 
עַל כִּסֵּא שֶׁנִּטְּלוּ שְׁנַיִם מֵחִפּוּיָו זֶה בְצַד זֶה, 
שֶׁרְבִּי עֲקִיבָה מְטַמֵּא, 
וַחֲכָמִים מְטַהֲרִין. 

<small>י</small>
הוּא הָיָה אוֹמֵר: 
הָאָב זָכֶה לַבֵּן בַּנּוֹי, &lt;בנואי&gt;
וּבַכֹּחַ, וּבָעֹשֶׁר, וּבַחָכְמָה, וּבַשָּׁנִים, 
וּבְמִסְפַּר הַדּוֹרוֹת לְפָנָיו.  
הוּא הַקֵּץ, שֶׁנֶּאֱמַר: (ישעיה מא,ד) 
"קֹרֶא הַדֹּרוֹת מֵרֹאשׁ"; 
אַף עַל פִּי שֶׁנֶּאֱמַר: (בראשית טו,יג) 
"וַעֲבָדוּם וְעִנּוּ אֹתָם אַרְבַּע מֵאוֹת שָׁנָה", 
וְנֶאֱמַר: (שם שם,טז) 
"וְדוֹר רְבִיעִי יָשׁוּבוּ הֵנָּה". 

<small>יא</small>
אַף הוּא הָיָה אוֹמֵר חֲמִשָּׁה דְבָרִין שֶׁלִּשְׁנֵים עָשָׂר חֹדֶשׁ: 
מִשְׁפַּט דּוֹר הַמַּבּוּל, שְׁנֵים עָשָׂר חֹדֶשׁ; 
מִשְׁפַּט אִיּוֹב, שְׁנֵים עָשָׂר חֹדֶשׁ; 
מִשְׁפַּט הַמִּצְרִים, שְׁנֵים עָשָׂר חֹדֶשׁ; 
מִשְׁפַּט גּוֹג לֶעָתִיד לָבֹא, שְׁנֵים עָשָׂר חֹדֶשׁ; 
מִשְׁפַּט רְשָׁעִים בְּגֵיהִנָּם, שְׁנֵים עָשָׂר חֹדֶשׁ, 
שֶׁנֶּאֱמַר: (ישעיה סו,כג) 
"וְהָיָה מִדֵּי חֹדֶשׁ בְּחָדְשׁוֹ". 
רְבִּי יוֹחָנָן בֶּן נוּרִי אוֹמֵר: 
מִן הַפֶּסַח עַד עֲצֶרֶת, 
שֶׁנֶּאֱמַר: (ישעיה סו,כג) 
"וּמִדֵּי שַׁבָּת בְּשַׁבַּתּוֹ". 





Chapter 3

<small>א</small>
כָּל הַמִּטַּמִּים בְּאָהֵל 
שֶׁנֶּחְלְקוּ וְהִכְנִיסָן לְתוֹךְ הַבַּיִת, 
רְבִּי דוֹסָא בֶן אַרְכִינס מְטַהֵר, 
וַחֲכָמִים מְטַמְּאִין.  
כֵּיצַד? 
הַנּוֹגֵעַ בְּכִשְׁנֵי חֲצָאֵי זֵיתִין מִן הַנְּבֵלָה, אוֹ נוֹשְׂאָן, 
וּבַמֵּת, 
הַנּוֹגֵעַ בְּכַחֲצִי זַיִת, וּמַאֲהִיל עַל כַּחֲצִי זַיִת, 
אוֹ נוֹגֵע בְּכַחֲצִי זַיִת, 
וְכַחֲצִי זַיִת מַאֲהִיל עָלָיו. 
וּמַאֲהִיל עַל כִּשְׁנֵי חֲצָאֵי זֵיתִים, 
וּמַאֲהִיל עַד כַּחֲצִי זַיִת, 
וַחֲצִי זַיִת מַאֲהִיל עָלָיו; 
רְבִּי דוֹסָא בֶן אַרְכִינָס מְטַהֵר, 
וַחֲכָמִים מְטַמְּאִין.  

<small>ב</small>
אֲבָל הַנּוֹגֵעַ בְּכַחֲצִי זַיִת, 
וְדָבָר אַחֵר מַאֲהִיל עָלָיו וְעַל כַּחֲצִי זַיִת; 
אוֹ מַאֲהִיל עַל כַּחֲצִי זַיִת, 
וְדָבָר אַחֵר מַאֲהִיל עָלָיו וְעַל כַּחֲצִי זַיִת, 
טָהוֹר.  
אָמַר רְבִּי מֵאִיר: 
אַף בָּזֶה רְבִּי דוֹסָה בֶן אַרְכִינָס מְטַהֵר, 
וַחֲכָמִים מְטַמְּאִין. 
הַכֹּל טָמֵא, חוּץ מִן הַמַּגָּע, 
וְהַמַּשָּׂא עִם אָהֵל.  
זֶה הַכְּלָל: 
כָּל שֶׁהוּא מִשֵּׁם אֶחָד, טָמֵא; 
מִשְּׁנֵי שֵׁמוֹת, טָהוֹר. 

<small>ג</small>
אֹכֶל פָּרוּד אֵינוּ מִצְטָרֵף.  
דִּבְרֵי רְבִּי דוֹסָא.  
וַחֲכָמִים אוֹמְרִים: 
מִצְטָרֵף.  
מְחַלְּלִין מַעֲשֵׂר שֵׁנִי עַל אֲסִימוֹן.  
דִּבְרֵי רְבִּי דוֹסָא.  
וַחֲכָמִים אוֹסְרִין: 
מַטְבִּילִין יָדַיִם לַחַטָּאת.  
דִּבְרֵי רְבִּי דוֹסָא.  
וַחֲכָמִים אוֹמְרִים: 
אִם נִטַּמְּאוּ יָדָיו, נִטַּמָּא גוּפוֹ. 

<small>ד</small>
מְעֵי אֲבַטִּיחַ וּקְנֹבֶת יָרָק שֶׁלַּתְּרוּמָה, 
רְבִּי דוֹסָא מַתִּיר לַזָּרִים, 
וַחֲכָמִים אוֹסְרִין.  

<small>ה</small>
חָמֵשׁ רְחֵלוֹת גּוֹזְזוֹת מָנֶה מָנֶה וָפֶרֶס, 
חַיָּבוֹת בְּרֵאשִׁית הַגֵּז.  
דִּבְרֵי רְבִּי דוֹסָא.  
וַחֲכָמִים אוֹמְרִים: 
חָמֵשׁ רְחֵלוֹת גּוֹזְזוֹת כָּל שֶׁהֵן. 

<small>ו</small>
כָּל הַחוֹצָלוֹת טְמֵאוֹת טְמֵא מֵת.  
דִּבְרֵי רְבִּי דוֹסָא.  
וַחֲכָמִים אוֹמְרִים: 
מִדְרָס.  
כָּל הַקְּלִיעוֹת טְהוֹרוֹת, 
חוּץ מִשֶּׁלְּגִלְגִּילוֹן.  
דִּבְרֵי רְבִּי דוֹסָא.  
וַחֲכָמִים אוֹמְרִים: 
כֻּלָּם טְמֵאוֹת, 
חוּץ מִשֶּׁלַּצַּמָּרִים. 

<small>ז</small>
הַקֶּלַע שֶׁלְּבֵית קִבּוּל שֶׁלָּהּ אָרִיג, 
טְמֵאָה.  
וְשֶׁלָּעוֹר, 
רְבִּי דוֹסָא בֶן אַרְכִינָס מְטַהֵר, 
וַחֲכָמִים מְטַמִּים.  
נִפְסַק בֵּית אֶצְבַּע שֶׁלָּהּ, 
טְהוֹרָה; 
וּבֵית הַפָּקוּעַַ שֶׁלָּהּ, 
טְמֵאָה. 

<small>ח</small>
הַשְּׁבוּיָה אוֹכֶלֶת בִּתְרוּמָה.  
דִּבְרֵי רְבִּי דוֹסָא.  
וַחֲכָמִים אוֹמְרִים: 
יֵשׁ שְׁבוּיָה אוֹכֶלֶת, 
וְיֵשׁ שְׁבוּיָה שֶׁאֵינָה אוֹכֶלֶת.  
כֵּיצַד? 
הָאִשָּׁה שֶׁאָמְרָה: 
נִשְׁבֵּיתִי וּטְהוֹרָה אָנִי, 
אוֹכֶלֶת. 
אִם יֵשׁ עֵדִים שֶׁנִּשְׁבֵּית, 
וְהִיא אוֹמֶרֶת: 
טְהוֹרָה אָנִי, 
אֵינָה אוֹכֶלֶת. 

<small>ט</small>
אַרְבָּעָה סְפֵקוֹת רְבִּי יְהוֹשֻׁעַ מְטַמֵּא, 
וַחֲכָמִים מְטַהֲרִין.  
כֵּיצַד? 
הַטָּמֵא עוֹמֵד וְהַטָּהוֹר עוֹבֵר, 
הַטָּהוֹר עוֹמֵד וְהַטָּמֵא עוֹבֵר, 
טֻמְאָה בִרְשׁוּת הַיָּחִיד וְטַהֲרָה בִרְשׁוּת הָרַבִּים, 
טַהֲרָה בִרְשׁוּת הַיָּחִיד וְטֻמְאָה בִרְשׁוּת הָרַבִּים. 
סָפֵק נָגַע, סָפֵק לֹא נָגַע, 
סָפֵק הֶאֱהִיל, סָפֵק לֹא הֶאֱהִיל, 
סָפֵק הֵסִיט, וְסָפֵק לֹא הֵסִיט, 
רְבִּי יְהוֹשֻׁעַ מְטַמֵּא, 
וַחֲכָמִים מְטַהֲרִין. 

<small>י</small>
שְׁלֹשָׁה דְבָרִין רְבִּי צָדוֹק מְטַמֵּא, 
וַחֲכָמִים מְטַהֲרִין: 
מַסְמֵר שֶׁלַַּשֻּׁלְחָנִי, 
וְאָרוֹן שֶׁלַּגָּרוֹסוֹת, &lt;שֶׁלַּגְּרוּסוֹת&gt;
וּמַסְמֵר שֶׁלְּאֶבֶן שָׁעוֹת, 
רְבִּי צָדוֹק מְטַמֵּא, 
וַחֲכָמִים מְטַהֲרִין. 

<small>יא</small>
אַרְבָּעָה דְבָרִין רַבָּן גַּמְלִיאֵל מְטַמֵּא, 
וַחֲכָמִים מְטַהֲרִין: 
כְּסוּי טֶנִי שֶׁלְּמַתֶּכֶת שֶׁלְּבַעֲלֵי בָתִּים, 
וּתְלוּי הַמַּגְרֵדוֹת, 
וְגָלְמֵי כְלֵי מַתְּכוֹת, 
וְטַבְלָה שֶׁנֶּחְלְקָה לִשְׁנַיִם.  
מוֹדִים חֲכָמִים לְרַבָּן גַּמְלִיאֵל, 
בְּטַבְלָה שֶׁנֶּחְלְקָה לִשְׁנַיִם, 
אֶחָד גָּדוֹל וְאֶחָד קָטֹן, 
הַגָּדוֹל טָמֵא, וְהַקָּטָן טָהוֹר. 

<small>יב</small>
שְׁלֹשָׁה דְבָרִין רַבָּן גַּמְלִיאֵל מַחְמִיר 
כְּדִבְרֵי בֵית שַׁמַּי: 
אֵין טוֹמְנִין אֶת הַחַמִּים מִיּוֹם טוֹב לַשַּׁבָּת, 
וְאֵין זוֹקְפִין אֶת הַמְּנוֹרָה בְיוֹם טוֹב, 
וְאֵין אוֹפִין פִּתָּן גְּרִיצוֹת, 
אֶלָּא רְקִיקִים.  
אָמַר רַבָּן גַּמְלִיאֵל: 
"מִימֵיהֶם שֶׁלְּבֵית אַבָּא, 
לֹא הָיוּ אוֹפִין אֶת פִּתָּן גְּרִיצוֹת, 
אֶלָּא רְקִיקִים."  
אָמְרוּ לוֹ: 
"מַה נַּעֲשֶׂה לָהֶם לְבֵית אָבִיךָ, 
שֶׁהָיוּ מַחְמִירִין עַל עַצְמָן, 
וּמְקִלִּים עַל כָּל יִשְׂרָאֵל, 
לִהְיוֹת אוֹפִין פִּתָּן גְּרִיצוֹת וָחֹרִי!" 

<small>יג</small>
אַף הוּא אָמַר שְׁלֹשָׁה דְבָרִין לְהָקֵל: 
מְכַבְּדִין בֵּין הַמִּטּוֹת, 
וּמַנִּיחִין אֶת הַמִּגְמָר בְּיוֹם טוֹב, 
וְעוֹשִׂין גְּדִי מְקֻלָּס בְּלֵילֵי פְסָחִים.  
וַחֲכָמִים אוֹסְרִין. 

<small>יד</small>
שְׁלֹשָׁה דְבָרִין רְבִּי אֶלְעָזָר בֶּן עֲזַרְיָה מַתִּיר, 
וַחֲכָמִים אוֹסְרִין: 
פָּרָתוֹ יוֹצָא בִרְצוּעָה שֶׁבֵּין קְרָנֶיהָ, 
וּמְקָרְדִין אֶת הַבְּהֵמָה בְיוֹם טוֹב, 
וְשׁוֹחֲקִין אֶת הַפִּלְפְּלִין בָּרֵחַיִם שֶׁלָּהֶן.  
רְבִּי יְהוּדָה אוֹמֵר: 
אֵין מְקָרְדִין אֶת הַבְּהֵמָה בְיוֹם טוֹב, 
מִפְּנֵי שֶׁהוּא עוֹשֶׂה חַבּוּרָה, 
אֲבָל מְקַרְצְפִין.  
וַחֲכָמִים אוֹמְרִים: 
אֵין מְקָרְדִין, 
אַף לֹא מְקַרְצְפִין. 





Chapter 4

<small>א</small>
אֵלּוּ דְבָרִים מִקָּלֵּי בֵית שַׁמַּי וּמֵחֻמְרֵי בֵית הֶלֵּל: 
בֵּיצָה שֶׁנּוֹלְדָה בְיוֹם טוֹב, 
בֵּית שַׁמַּי אוֹמְרִים: 
תֵּאָכֵל; 
וּבֵית הֶלֵּל אוֹמְרִים: 
לֹא תֵאָכֵל.  
בֵּית שַׁמַּי אוֹמְרִים: 
שְׂאוֹר כַּזַּיִת וְחָמֵץ כַּכּוֹתֶבֶת; 
וּבֵית הֶלֵּל אוֹמְרִים: 
זֶה וָזֶה כַּזַּיִת. 

<small>ב</small>
הַשּׁוֹחֵט חַיָּה וָעוֹף בְּיוֹם טוֹב, 
בֵּית שַׁמַּי אוֹמְרִים: 
יַחְפֹּר בַּדָּקָל וִיכַסֶּה; 
וּבֵית הֶלֵּל אוֹמְרִים: 
לֹא יִשְׁחֹט, 
אֶלָּא אִם כֵּן הָיָה לוֹ עָפָר מוּכָן.  
מוֹדִים שֶׁאִם שָׁחַט, 
שֶׁיַּחְפֹּר בַּדָּקָל וִיכַסֶּה; 
שֶׁאֵפֶר הַכִּירָה מוּכָן. 

<small>ג</small>
בֵּית שַׁמַּי אוֹמְרִים: 
הֶבְקֵר לָעֲנִיִּים הֶבְקֵר; 
וּבֵית הֶלֵּל אוֹמְרִים: 
אֵינוּ הֶבְקֵר, 
עַד שֶׁיָּבְקַר אַף לָעֲשִׁירִים כִּשְׁמִטָּה.  
כָּל עֳמָרֵי הַשָּׂדֶה שֶׁלְּקַב קַב, 
אַחַת שֶׁלְּאַרְבַּעַת קַבִּים וּשְׁכֵחוֹ, 
בֵּית שַׁמַּי אוֹמְרִים: 
אֵינוּ שִׁכְחָה; 
וּבֵית הֶלֵּל אוֹמְרִים: 
שִׁכְחָה. 

<small>ד</small>
הָעֹמֶר שֶׁהוּא סָמוּךְ לַגָּפָא 
וְלַגָּדִישׁ וְלַבָּקָר וְלַכֵּלִים וּשְׁכֵחוֹ, 
בֵּית שַׁמַּי אוֹמְרִים: 
אֵינוּ שִׁכְחָה; 
וּבֵית הֶלֵּל אוֹמְרִים: 
שִׁכְחָה. 

<small>ה</small>
כֶּרֶם רְבָעִי, 
בֵּית שַׁמַּי אוֹמְרִים: 
אֵין לוֹ חֹמֶשׁ וְאֵין לוֹ בֵעוּר; 
וּבֵית הֶלֵּל אוֹמְרִים: 
יֶשׁ לוֹ.  
בֵּית שַׁמַּי אוֹמְרִים: 
יֵשׁ לוֹ פֶרֶט וְיֵשׁ לוֹ עוֹלֵלוֹת, 
וַעֲנָוִים פּוֹדִין לְעַצְמָן; 
וּבֵית הֶלֵּל אוֹמְרִים: 
כֻּלּוֹ לַגַּת. 

<small>ו</small>
חָבִית שֶׁלַּזֵּיתִים מְגֻלְגָּלִים, 
בֵּית שַׁמַּי אוֹמְרִים: 
אֵינוּ צָרִיךְ לְנַקֵּב; 
וּבֵית הֶלֵּל אוֹמְרִים: 
צָרִיךְ לְנַקֵּב; 
וּמוֹדִים, 
שֶׁאִם נִקָּבָה וּסְתָמוּהָא שְׁמָרִים, 
שֶׁהִיא טְהוֹרָה.  
הַסָּךְ שֶׁמֶן טָהוֹר וְנִטָּמָא, 
וְיָרַד וְטָבַל, 
בֵּית שַׁמַּי אוֹמְרִים: 
אַף עַל פִּי מְנַטֵּף, 
טָהוֹר; 
וּבֵית הֶלֵּל אוֹמְרִים: 
כְּדֵי סִיכַת אֵבֶר קָטָן.  
אִם הָיָה שֶׁמֶן טָמֵא מִתְּחִלָּתוֹ, 
בֵּית שַׁמַּי אוֹמְרִים: 
כְּדֵי סִיכַת אֵבֶר קָטָן; 
וּבֵית הֶלֵּל אוֹמְרִים: 
מַשְׁקֶה טוֹפֵיחַ.  
רְבִּי יְהוּדָה אוֹמֵר מִשֵּׁם בֵּית הֶלֵּל: 
טוֹפֵיחַ וּמַטְפִּיחַ. 

<small>ז</small>
הָאִשָּׁה מִתְקַדֶּשֶׁת בְּדִינָר וּבְשׁוֹוֶה דִינָר, 
כְּדִבְרֵי בֵית שַׁמַּי ; 
וּבֵית הֶלֵּל אוֹמְרִים: 
בִּפְרוּטָה וּבְשׁוֹוֶה פְרוּטָה.  
וְכַמָּה הִיא פְרוּטָה? 
אֶחָד מִשְּׁמוֹנָה בְאִסָּר הָאִיטַלְקִי.  
בֵּית שַׁמַּי אוֹמְרִים: 
פּוֹטֵר הוּא אָדָם אֶת אִשְׁתּוֹ בְגֵט יָשָׁן; 
וּבֵית הֶלֵּל אוֹסְרִין.  
וְאֵיזֶה הוּא גֵט יָשָׁן? 
כָּל שֶׁנִּתְיַחַד עִמָּהּ מֵאַחַר שֶׁכְּתָבוֹ לָהּ.  
הַמְגָרֵשׁ אֶת אִשְׁתּוֹ וְלָנָה עִמּוֹ בַפּוֹנְדְּקִי, 
בֵּית שַׁמַּי אוֹמְרִים: 
אֵינָה צְרִיכָה מִמֶּנּוּ גֵט שֵׁנִי; 
וּבֵית הֶלֵּל אוֹמְרִים: 
צְרִיכָה מִמֶּנּוּ גֵט שֵׁנִי.  
אֶמָּתַי? 
בִּזְמַן שֶׁנִּתְגָרְשָׁה מִן הַנִּשּׂוּאִין; 
וּמוֹדִין בְּנִתְגָּרְשָׁה מִן הָאֵרוּסִים, 
שֶׁאֵינָה צְרִיכָה מִמֶּנּוּ גֵט שֵׁנִי, 
מִפְּנֵי שֶׁלִבּוֹ גַס בָּהּ. 

[<small>ח</small>]
בֵּית שַׁמַּי מַתִּירִין אֶת הַצָּרוֹת לְאַחִים, 
וּבֵית הֶלֵּל אוֹסְרִין.  
(חָלְצוּ, בֵּית שַׁמַּי פּוֹסְלִין מִן הַכְּהֻנָּה; 
וּבֵית הֶלֵּל מַכְשִׁירִין.  
נִתְיַבְּמוּ, בֵּית שַׁמַּי מַכְשִׁירִין; 
וּבֵית הֶלֵּל פּוֹסְלִין.  
וְאַף עַל פִּי שֶׁאֵלּוּ פוֹסְלִין וְאֵלּוּ מַכְשִׁירִין, 
לֹא נִמְנְעוּ בֵית שַׁמַּי מִלִּשָּׂא נָשִׁים מִ בֵּית הֶלֵּל, 
וְלֹא בֵית הֶלֵּל מִלִּשָּׂא נָשִׁים מִ בֵּית שַׁמַּי.  
וְכָל הַטְּהָרוֹת וְהַטֻּמְאוֹת שֶׁהָיוּ אֵלּוּ מְטַהֲרִין וְאֵלּוּ מְטַמְּאִין, 
לֹא נִמְנְעוּ לִהְיוֹת עוֹשִׂים טְהָרוֹת אֵלּוּ עַל גַּב אֵלּוּ. )

שְׁלֹשָׁה אַחִין, 
שְׁנַיִם מֵהֶן נְשׁוּאִים לִשְׁתֵּי אַחְיוֹת, 
וְאֶחָד מֻפְנֶה; 
מֵת אֶחָד מִבַּעֲלֵי אַחְיוֹת, 
עָשָׂה בָהּ מֻפְנֶה מַאֲמָר, 
וְאַחַר כָּךְ מֵת אָחִיו הַשֵּׁנִי, 
בֵּית שַׁמַּי אוֹמְרִים: 
אִשְׁתּוֹ עִמּוֹ, 
וְהַלָּז תֵצֵא מִשֵּׁם אֲחוֹת אִשָּׁה.  
וּבֵית הֶלֵּל אוֹמְרִים: 
מוֹצִיא אֶת אִשְׁתּוֹ בְגֵט וַחֲלִיצָה, 
וְאֶת אֵשֶׁת אָחִיו בַּחֲלִיצָה.  
זוֹ הִיא שֶׁאָמָרוּ: 
אִי לוֹ עַל אִשְׁתּוֹ, 
וְאִי לוֹ עַל אֵשֶׁת אָחִיו. 

<small>ט</small>
הַמַּדִּיר אֶת אִשְׁתּוֹ מִתַּשְׁמִישׁ הַמִּטָּה, 
בֵּית שַׁמַּי אוֹמְרִים: 
שְׁתֵּי שַׁבָּתוֹת; 
וּבֵית הֶלֵּל אוֹמְרִים: 
שַׁבָּת אַחַת.  
הַמַּפֶּלֶת אוֹר לִשְׁמוֹנִים וְאֶחָד, 
בֵּית שַׁמַּי פּוֹטְרִין מִן הַקָּרְבָּן; &lt;פוֹטְרִין&gt;
וּבֵית הֶלֵּל מְחַיְּבִין.  
סָדִין בְּצִיצִית, בֵּית שַׁמַּי פּוֹטְרִין, 
וּבֵית הֶלֵּל מְחַיְּבִין.  
כַּלְכַּלַּת הַשַּׁבָּת, 
בֵּית שַׁמַּי פּוֹטְרִין; 
וּבֵית הֶלֵּל מְחַיְּבִין. 

<small>י</small>
מִי שֶׁנָּדַר נְזִירוּת מְרֻבָּה וְהִשְׁלִים אֶת נְזִירוּתוֹ, 
וְאַחַר כָּךְ בָּא לָאָרֶץ, 
בֵּית שַׁמַּי אוֹמְרִים: 
נָזִיר שְׁלֹשִׁים יוֹם; 
וּבֵית הֶלֵּל אוֹמְרִים: 
נָזִיר כַּתְּחִלָּה.  
מִי שֶׁהָיוּ לוֹ שְׁתֵּי כִתֵּי עֵדִים מְעִידוֹת אוֹתוֹ, 
אֵלּוּ מְעִידִים שֶׁנָּזַר שְׁתַּיִם, 
וְאֵלּוּ מְעִידִים שֶׁנָּזַר חָמֵשׁ, 
בֵּית שַׁמַּי אוֹמְרִים: 
נֶחְלְקָה הָעֵדוּת, אֵין כָּאן נְזִירוּת; 
וּבֵית הֶלֵּל אוֹמְרִים: 
יֵשׁ בִּכְלַל חָמֵשׁ שְׁתַּיִם, 
שֶׁיְּהֶה נָזִיר שְׁתַּיִם. 

<small>יא</small>
אָדָן שֶׁהוּא נָתוּן תַּחַת הַסֶּדֶק, 
בֵּית שַׁמַּי אוֹמְרִים: 
אֵינוּ מֵבִיא אֶת הַטֻּמְאָה; 
וּבֵית הֶלֵּל אוֹמְרִים: 
אָדָם, חָלוּל הוּא, 
וְהַצַּד הָעֶלְיוֹן מֵבִיא אֶת הַטֻּמְאָה. 





Chapter 5

<small>א</small>
רְבִּי יוּדָה אוֹמֵר: 
שִׁשָּׁה דְבָרִין מִקּוֹלֵי בֵית שַׁמַּי וּמֵחֻמְרֵי בֵית הֶלֵּל: 
דַּם נְבֵלוֹת, 
בֵּית שַׁמַּי מְטַהֲרִין, וּבֵית הֶלֵּל מְטַמִּים.  
בֵּיצַת הַנְּבֵלָה, 
אִם יֵשׁ כַּיּוֹצֵא בָהּ נִמְכֶּרֶת בַּשּׁוּק, 
מֻתֶּרֶת, 
וְאִם לָאו, אֲסוּרָה, 
כְּדִבְרֵי בֵית שַׁמַּי. 
וּבֵית הֶלֵּל אוֹסְרִין, 
וּמוֹדִים בְּבֵיצַת טְרוּפָה שֶׁהִיא אֲסוּרָה, &lt;טריפה&gt;
מִפְּנֵי שֶׁגָּדְלָה בְאִסּוּר.  
דַּם נָכְרִית וְדַם טַהֲרָה שֶׁלַּמְּצֹרַעַת, 
בֵּית שַׁמַּי מְטַהֲרִין, 
וּבֵית הֶלֵּל אוֹמְרִים: 
כְּרוֹקָהּ וּכְמֵימֵי רַגְלֶיהָ.  
אוֹכְלִין פֵּרוֹת שְׁבִיעִית בְּטוֹבָה וְשֶׁלֹּא בְטוֹבָה, 
כְּדִבְרֵי בֵית שַׁמַּי. 
וּבֵית הֶלֵּל אוֹמְרִים: 
אֵין אוֹכְלִין בְּטוֹבָה וְשֶׁלֹּא בְטוֹבָה.  
הַחֵמֶת, 
בֵּית שַׁמַּי אוֹמְרִים: 
צְרוּרָה עוֹמֶדֶת. 
וּבֵית הֶלֵּל אוֹמְרִים: 
אַף עַל פִּי שֶׁאֵינָה צְרוּרָה. 

<small>ב</small>
רְבִּי יוֹסֵה אוֹמֵר: 
שִׁשָּׁה דְבָרִין מִקָּלֵּי בֵית שַׁמַּי וּמֵחֻמְרֵי בֵית הֶלֵּל: 
הָעוֹף עוֹלֶה עִם הַגְּבִנָּה עַל הַשֻּׁלְחָן וְאֵינוּ נֶאֱכָל, 
כְּדִבְרֵי בֵית שַׁמַּי.
וּבֵית הֶלֵּל אוֹמְרִים: 
לֹא עוֹלֶה וְלֹא נֶאֱכָל.  
תּוֹרְמִין זֵיתִין עַל הַשֶּׁמֶן, 
וַעֲנָבִים עַל הַיַּיִן, 
כְּדִבְרֵי בֵית שַׁמַּי. 
וּבֵית הֶלֵּל אוֹמְרִים: 
אֵין תּוֹרְמִין.  
הַזּוֹרֵעַ אַרְבַּע אַמּוֹת שֶׁבַּכֶּרֶם, 
בֵּית שַׁמַּי אוֹמְרִים: 
קִדֵּשׁ שׁוּרָה אַחַת. 
וּבֵית הֶלֵּל אוֹמְרִים: 
קִדֵּשׁ שְׁתֵּי שׁוּרוֹת.  
הַמְּעִיסָה, 
בֵּית שַׁמַּי פּוֹטְרִין וּבֵית הֶלֵּל מְחַיְּבִין.  
מַטְבִּילִין בְּחַרְדְּלִית, 
כְּדִבְרֵי בֵית שַׁמַּי. 
וּבֵית הֶלֵּל אוֹמְרִים: 
אֵין מַטְבִּילִין.  
גֵּר שֶׁנִּתְגַּיַּר עֶרֶב פְּסָחִים, 
בֵּית שַׁמַּי אוֹמְרִים: 
טוֹבֵל וְאוֹכֵל אֶת פִּסְחוֹ לָעֶרֶב. 
וּבֵית הֶלֵּל אוֹמְרִים: 
הַפּוֹרֵשׁ מִן הָעָרְלָה, 
כְּפוֹרֵשׁ מִן הַקֶּבֶר. 

<small>ג</small>
רְבִּי שִׁמְעוֹן אוֹמֵר: 
שְׁלֹשָׁה דְבָרִין מִקָּלֵּי בֵית שַׁמַּי וּמֵחֻמְרֵי בֵית הֶלֵּל: 
קֹהֶלֶת אֵינָה מְטַמָּא אֶת הַיָּדַיִם, 
כְּדִבְרֵי בֵית שַׁמַּי. 
וּבֵית הֶלֵּל אוֹמְרִים: 
מְטַמָּא אֶת הַיָּדַיִם.  
מֵי חַטָּאת שֶׁעָשׁוּ מִצְוָתָן, 
בֵּית שַׁמַּי מְטַהֲרִין וּבֵית הֶלֵּל מְטַמִּין.  
הַקֶּצַח, 
בֵּית שַׁמַּי מְטַהֲרִין וּבֵית הֶלֵּל מְטַמִּים.  
וְכֵן לַמַּעַשְׂרוֹת. 

<small>ד</small>
רְבִּי אֶלְעָזָר אוֹמֵר: 
שְׁנֵי דְבָרִין מִקָּלֵּי בֵית שַׁמַּי וּמֵחֻמְרֵי בֵית הֶלֵּל: 
דַּם יוֹלֶדֶת שֶׁלֹּא טָבְלָה, 
בֵּית שַׁמַּי אוֹמְרִים: 
כְּרוֹקָהּ וּכְמֵימֵי רַגְלֶיהָ. 
וּבֵית הֶלֵּל אוֹמְרִים: 
מְטַמֵּא לַח וְיָבֵשׁ.  
וּמוֹדִין בְּיוֹלֶדֶת בַּזּוֹב, 
שֶׁהוּא מְטַמֵּא לַח וְיָבֵשׁ. 

<small>ה</small>
וְאַרְבָּעָה אָחִים, 
שְׁנַיִם מֵהֶם נְשׁוּאִין לִשְׁתֵּי אַחְיוֹת, 
וּמֵתוּ הַנְּשׁוּאִין אֶת הָאַחְיוֹת, 
הֲרֵי אֵלּוּ חוֹלְצוֹת וְלֹא מִתְיַבְּמוֹת, 
וְאִם קָדְמוּ וְכָנְסוּ, יוֹצִיאוּ.  
רְבִּי אֶלְעָזָר אוֹמֵר מִשֵּׁם בֵּית שַׁמַּי: 
יְקַיְּמוּ. 
וּבֵית הֶלֵּל אוֹמְרִים: 
יוֹצִיאוּ. 

<small>ו</small>
עֲקַבְיָה בֶן מַהֲלַלְאֵל הֵעִיד אַרְבָּעָה דְבָרִים.  
אָמְרוּ לוֹ: 
עֲקַבְיָה, 
חֲזֹר בָּךְ בְּאַרְבָּעָה דְבָרִין שֶׁהָיִיתָ אוֹמֵר, 
וְנַעַשָׂךְ אַב בֵּית דִּין לְיִשְׂרָאֵל.  
אָמַר לָהֶן: 
מוּטָב לִי לִקָּרוֹת שׁוֹטֶה כָל יָמַי, 
וְלֹא לֵעָשׁוֹת שָׁעָה אַחַת רָשָׁע לִפְנֵי הַמָּקוֹם; 
שֶׁלֹּא יְהוּ אוֹמְרִין: 
בִּשְׁבִיל סְרָרָה חָזַר בּוֹ.  

<small>ז</small>
הוּא הָיָה מְטַמֵּא שְׂעַר הַפְּקֻדָּה וְדַם הַיָּרֹק; 
וַחֲכָמִים מְטַהֲרִין.  
הוּא הָיָה מַתִּיר שְׂעַר בְּכוֹר בַּעַל מוּם 
שֶׁנָּשַׁר וְהִנִּיחוֹ בַחַלּוֹן, 
וְאַחַר כָּךְ שְׁחָטוֹ; 
וַחֲכָמִים אוֹסְרִין.  
הוּא הָיָה אוֹמֵר: 
אֵין מַשְׁקִים 
לֹא הַגִּיּוֹרֶת וְלֹא אֶת הַשִּׁפְחָה מְשֻׁחְרֶרֶת; 
וַחֲכָמִים אוֹמְרִים: 
מַשְׁקִין.  
אָמְרוּ לוֹ: 
מַעֲשֶׂה בְּכַרְכְּמִית, 
שִׁפְחָה מְשֻׁחְרֶרֶת שֶׁהָיְתָה בִירוּשָׁלַיִם, 
וְהִשְׁקוּהָ שְׁמַעְיָה וְאַבְטַלְיוֹן.  
אָמַר לָהֶן: 
דִּכְמָא הִשְׁקוּהָ.  &lt;דיכגמה&gt;
וְנִדּוּהוּ, וּמֵת בְּנִדּוּיוֹ, 
וְסָקְלוּ בֵית דִּין אֶת אֲרוֹנוֹ.  

<small>ח</small>
אָמַר רְבִּי יְהוּדָה: 
חַס וְשָׁלוֹם שֶׁעֲקַבְיָה נִתְנַדָּה! 
שֶׁאֵין הָעֲזָרָה נִוּמִקְדָּשׁ נִטְמָא עַל כָל אָדָן מִיִּשְׂרָאֵל 
בְּחָכְמָה וּבְיִרְאוּת חֵטְא כַּעֲקַבְיָה בֶן מַהֲלַלְאֵל.  
וְאֶת מִי נִדּוּ? 
אֶת אֱלִיעֶזֶר בֶּן חַנָּךְ, 
שֶׁפִּקְפֵּק בְּטַהֲרַת יָדַיִם; 
וּכְשֶׁמֵּת, 
שָׁלְחוּ בֵית דִּין וְהִנִּיחוּ אֶבֶן עַל אֲרוֹנוֹ; 
מְלַמֵּד, שֶׁכָּל הַמְּנֻדֶּה וּמֵת, 
סוֹקְלִין אֶת אֲרוֹנוֹ. 

<small>ט</small>
וּבְשָׁעַת מִיתָתוֹ אָמַר לִבְנוֹ: 
בְּנִי, 
חֲזֹר בָּךְ בְּאַרְבָּעָה דְבָרִין שֶׁהָיִיתִי אוֹמֵר.  
אָמַר לוֹ: 
וְאַתָּה, לָמָּה לֹא חָזַרְתָּ בָּךְ? 
אָמַר לוֹ: 
אֲנִי שָׁמַעְתִּי מִפִּי מְרֻבִּין, 
וְהֵן שָׁמְעוּ מִפִּי מְרֻבִּין; 
אֲנִי עָמַדְתִּי עַל שְׁמוּעָתִי, 
וְהֵן עָמְדוּ בִשְׁמוּעָתָן; 
אֲבָל אַתָּה שָׁמַעְתָּ מִפִּי הַיָּחִיד, 
וּמִפִּי הַמְרֻבִּין, 
וּמוּטָב לְהַנִּיחַ אֶת דִּבְרֵי הַיָּחִיד, 
וְלֶאֱחוֹז בְּדִבְרֵי הַמְרֻבִּין.  
אָמַר לוֹ: 
אַבָּא, 
פַּקֵּד עָלַי לַחֲבֵרֶיךָ.  
אָמַר לוֹ: 
אֵינִי מְפַקֵּד.  
שֶׁמֵּא עַוְלָה מָצָאתָ בִּי? 
אָמַר לוֹ: 
לָאו, 
מַעֲשֶׂיךָ יְקָרְבוּךָ וּמַעֲשֶׂיךָ יְרַחֲקוּךָ. 





Chapter 6

<small>א</small>
רְבִּי יְהוּדָה בֶן אָבָּא הֵעִיד חֲמִשָּׁה דְבָרִין: 
שֶׁמְּמָאֲנִים אֶת הַקְּטַנּוֹת; 
וְשֶׁמַּשִּׂיאִין אֶת הָאִשָּׁה עַל פִּי עֵד אֶחָד; 
וְשֶׁנִּסְקַל תַּרְנְגוֹל בִּירוּשָׁלַיִם עַל שֶׁהָרַג אֶת הַנֶּפֶשׁ; 
וְעַל הַיַּיִן בֶּן אַרְבָּעִים יוֹם, 
שֶׁנִּתְנַסַּךְ עַל גַּב הַמִּזְבֵּחַ; 
וְעַל תָּמִיד שֶׁלַּשַּׁחַר, 
שֶׁקָּרֵב בְּאַרְבַּע שָׁעוֹת. 

<small>ב</small>
הֵעִיד רְבִּי יְהוֹשֻׁעַ וּרְבִּי נְחֶמְיָה בֶן אֶלְנָתָן 
אִישׁ כְּפַר הַבַּבְלִי עַל אֵבֶר מִן הַמֵּת, 
שֶׁהוּא טָמֵא; 
שֶׁרְבִּי אֱלִיעֶזֶר אוֹמֵר: 
לֹא אָמְרוּ אֶלָּא עַל אֵבֶר מִן הַחַי.  

<small>ג</small>
אָמְרוּ לוֹ: 
וַהֲלֹא קַל וָחֹמֶר הוּא! 
מָה אִם הַחַי, שֶׁהוּא טָהוֹר, 
אֵבֶר הַפּוֹרֵשׁ מִמֶּנּוּ טָמֵא, 
הַמֵּת, שֶׁהוּא טָמֵא, 
אֵינוּ דִין שֶׁיְּהֵא אֵבֶר הַפּוֹרֵשׁ מִמֶּנּוּ טָמֵא? 
אָמַר לָהֶן: 
לֹא אָמְרוּ אֶלָּא אֵבֶר מִן הַחַי.  

<small>ד</small>
דָּבָר אַחֵר: 
מְרֻבָּה טֻמְאַת הַחַיִּים מִטֻּמְאַת הַמֵּתִים, 
שֶׁהַחַי עוֹשֶׂה מִשְׁכָּב וּמוֹשָׁב מִתַּחְתָּיו, 
לְטַמֵּא אָדָם לְטַמֵּא בְגָדִים, 
עַל גַּבָּיו מַדָּף לְטַמֵּא אֳכָלִין וּמַשְׁקִין; 
מַה שֶּׁאֵין הַמֵּת מְטַמֵּא. 


<small>ה</small>
כַּזַּיִת בָּשָׂר הַפּוֹרֵשׁ מֵאֵבֶר מִן הַחַי, 
רְבִּי אֱלִיעֶזֶר מְטַמֵּא, 
רְבִּי יְהוֹשֻׁעַ וּרְבִּי נְחוּנְיָא מְטַהֲרִים.  
עֶצֶם כִּשְׂעוֹרָה הַפּוֹרֵשׁ מֵאֵבֶר מִן הַחַי, &lt;כסעורה&gt;
רְבִּי נְחוּנְיָה מְטַמֵּא, 
וּרְבִּי אֱלִיעֶזֶר וּרְבִּי יְהוֹשֻׁעַ מְטַהֲרִים.  

<small>ו</small>
אָמְרוּ לוֹ לִרְבִּי אֱלִיעֶזֶר: 
מָה רָאִיתָ לְטַמֵּא כַזַּיִת בָּשָׂר 
הַפּוֹרֵשׁ מֵאֵבֶר מִן הַחַי? 
אָמַר לָהֶן: 
מָצִינוּ שֶׁאֵבֶר מִן הַחַי כְּמֵת שָׁלֵם; 
מָה הַמֵּת, 
כַּזַּיִת בָּשָׂר הַפּוֹרֵשׁ מִמֶּנּוּ טָמֵא, 
וְאַף אֵבֶר מִן הַחַי, 
כַּזַּיִת בָּשָׂר הַפּוֹרֵשׁ מִמֶּנּוּ יְהֵי טָמֵא.  

<small>ז</small>
אָמְרוּ לוֹ: 
לֹא, 
אִם טִמֵּאתָ כַּזַּיִת בָּשָׂר הַפּוֹרֵשׁ מִן הַמֵּת, 
שֶׁכֵּן טִמֵּאתָ עֶצֶם כִּשְׂעוֹרָה הַפּוֹרֵשׁ מִמֶּנּוּ, 
תְּטַמֵּא כַזַּיִת בָּשָׂר הַפּוֹרֵשׁ מֵאֵבֶר מִן הַחַי, 
שֶׁכֵּן טִהַרְתָּ עֶצֶם כִּשְׂעוֹרָה הַפּוֹרֵשׁ מִמֶּנּוּ? 

<small>ח</small>
אָמְרוּ לוֹ לִרְבִּי נְחוּנְיָה: 
מָה רָאִיתָ לְטַמֵּא עֶצֶם כִּשְׂעוֹרָה 
הַפּוֹרֵשׁ מֵאֵבֶר מִן הַחַי? 
אָמַר לָהֶן: 
מָצִינוּ שֶׁאֵבֶר מִן הַחַי כְּמֵת שָׁלֵם; 
מָה הַמֵּת, עֶצֶם כִּשְׂעוֹרָה, 
הַפּוֹרֵשׁ מִמֶּנּוּ טָמֵא, 
וְאַף אֵבֶר מִן הַחַי, עֶצֶם כִּשְׂעוֹרָה, 
הַפּוֹרֵשׁ מִמֶּנּוּ יְהִי טָמֵא.  
אָמְרוּ לוֹ: 
לֹא, 
אִם טִמֵּאתָ עֶצֶם כִּשְׂעוֹרָה הַפּוֹרֵשׁ מִן הַמֵּת, 
שֶׁכֵּן טִמֵּאתָ כַזַּיִת בָּשָׂר הַפּוֹרֵשׁ מִמֶּנּוּ; 
תְּטַמֵּא עֶצֶם כִּשְׂעוֹרָה הַפּוֹרֵשׁ מֵאֵבֶר מִן הַחַי, 
שֶׁכֵּן טִהַרְתָּ כַזַּיִת בָּשָׂר הַפּוֹרֵשׁ מִמֶּנּוּ? 

<small>ט</small>
אָמְרוּ לוֹ לִרְבִּי אֱלִיעֶזֶר: 
מָה רָאִיתָ לַחֲלֹק מִדָּתָךָ? 
אוֹ טַמֵּא בִשְׁנֵיהֶן אוֹ טַהֵר בִּשְׁנֵיהֶן! 
אָמַר לָהֶן: 
מְרֻבָּה טֻמְאַת הַבָּשָׂר מִטֻּמְאַת הָעֲצָמוֹת, 
שֶׁהַבָּשָׂר נוֹהֵג בַּנְּבֵלוֹת וּבַשְּׁרָצִים, 
מַה שֶּׁאֵין כֵּן בָּעֲצָמוֹת.  
דָּבָר אַחֵר: 
אֵבֶר שֶׁיֵּשׁ עָלָיו בָּשָׂר כָּרָאוּי, 
מְטַמֵּא בְמַגָּע וּבְמַשָּׂא וּבְאָהֵל. 
חֲסַר הַבָּשָׂר, טָמֵא, 
חֲסַר הָעֶצֶם, טָהוֹר.  

<small>י</small>
אָמְרוּ לוֹ לִרְבִּי נְחוּנְיָה: 
מָה רָאִיתָ לַחֲלֹק מִדָּתָךָ? 
אוֹ טַמֵּא בִשְׁנֵיהֶן אוֹ טַהֵר בִּשְׁנֵיהֶן! 
אָמַר לָהֶן: 
מְרֻבָּה טֻמְאַת הָעֲצָמוֹת מִטֻּמְאַת הַבָּשָׂר, 
שֶׁהַבָּשָׂר הַפּוֹרֵשׁ מִן הַחַי, טָהוֹר, 
וְאֵבֶר הַפּוֹרֵשׁ מִמֶּנּוּ וְהוּא כְבִרְיָתוֹ, טָמֵא.  
דָּבָר אַחֵר: 
כַּזַּיִת בָּשָׂר מְטַמֵּא בְמַגָּע וּבְמַשָּׂא וּבְאָהֵל, 
וְרֹבַע עֲצָמוֹת מְטַמִּים בְּמַגָּע וּבְמַשָּׂא וּבְאָהֵל; 
חֲסַר הַבָּשָׂר, טָהוֹר, 
חֲסַר רֹבַע עֲצָמוֹת, 
אַף עַל פִּי שֶׁטָּהַר מִלְּטַמֵּא בְאָהֵל, 
מְטַמֵּא בְמַגָּע וּבְמַשָּׂא.  
דָּבָר אַחֵר: 
כָּל בְּשַׂר הַמֵּת שֶׁהוּא פָחוּת מִכַּזַּיִת, טָהוֹר. 
רֹב בִּנְיָנוֹ, רֹב מִנְיָנוֹ שֶׁלַּמֵּת, 
אַף עַל פִּי שֶׁאֵין בָּהֶן רֹבַע, טְמֵאִים.  

<small>יא</small>
אָמְרוּ לוֹ לִרְבִּי יְהוֹשֻׁעַ: 
מַה רָּאִיתָ לְטַהֵר בִּשְׁנֵיהֶן? 
אָמַר לָהֶן: 
לֹא, אִם אֲמַרְתֶּם בַּמֵּת, 
שֶׁיֶּשׁ בּוֹ רֹב וְרֹבַע וּרְקָב, 
תֹּאמְרוּ בְחַי, 
שֶׁאֵין בּוֹ רֹב וְרֹבַע וּרְקָב? 





Chapter 7

<small>א</small>
הֵעִיד רְבִּי יְהוֹשֻׁעַ וּרְבִּי צָדוֹק 
עַל פִּדְיוֹן פֶּטֶר חֲמוֹר שֶׁמֵּת, 
שֶׁאֵין כָּאן לַכֹּהֵן כְּלוּם. 
שֶׁרְבִּי אֱלִיעֶזֶר אוֹמֵר: 
חַיָּבִין בְּאַחְרָיוּתוֹ כְחָמֵשׁ סְלָעִים שֶׁלַּבֵּן. 
וַחֲכָמִים אוֹמְרִים: 
אֵין חַיָּבִין בְּאַחְרָיוּתוֹ, 
כְּפִדְיוֹן מַעֲשֵׂר שֵׁנִי. 

<small>ב</small>
הֵעִיד רְבִּי צָדוֹק 
עַל צֵיר חֲגָבִין טְמֵאִים, 
שֶׁהוּא טָהוֹר; 
שֶׁמִּשְׁנָה רִאשׁוֹנָה: 
חֲגָבִים טְמֵאִים שֶׁנִּכְבָּשׁוּ עִם חֲגָבִין טְהוֹרִים, 
לֹא פָסְלוּ אֶת צֵירָן. 

<small>ג</small>
הֵעִיד רְבִּי צָדוֹק 
עַל הַזּוֹחֲלִים שֶׁרָבוּ עַל הַנּוֹטְפִים, 
שֶׁהֵן כְּשֵׁרִין.  
מַעֲשֶׂה הָיָה בְבִירַת קַפִּלְיָא, 
וּבָא מַעֲשֶׂה לִפְנֵי חֲכָמִים, 
וְהִכְשִׁירוּ. 

<small>ד</small>
הֵעִיד רְבִּי צָדוֹק 
עַל הַזּוֹחֲלִים שֶׁקִּלְּחָן בַּעֲלֵה אֱגוֹז, 
שֶׁהֵן כְּשֵׁרִין.  
מַעֲשֶׂה הָיָה בְאָהָלִיָּא, 
וּבָא מַעֲשֶׂה לְלִשְׁכַּת הַגָּזִית, 
וְהִכְשִׁירוּ. 

<small>ה</small>
הֵעִיד רְבִּי יְהוֹשֻׁעַ וּרְבִּי יָקִים אִישׁ חָדִיד 
עַל קְלָל שֶׁלַּחַטָּאת שֶׁנָּתְנוּ עַל גַּבֵּי הַשֶּׁרֶץ, 
שֶׁהוּא טָמֵא. 
שֶׁרְבִּי אֱלִיעֶזֶר מְטַהֵר.  
הֵעִיד רְבִּי פַפְּיַס עַל מִי שֶׁנָּזַר שְׁתֵּי נְזִירִיּוֹת, 
שֶׁאִם גִּלַּח אֶת הָרִאשׁוֹנָה יוֹם שְׁלֹשִׁים, 
מְגַלֵּחַ אֶת הַשְּׁנִיָּה יוֹם שִׁשִּׁים. 
וְאִם גִּלַּח יוֹם שִׁשִּׁים חָסֵר יוֹם אֶחָד, 
יָצָא, שֶׁיּוֹם שְׁלֹשִׁים עוֹלֶה מִן הַמִּנְיָן. 

<small>ו</small>
הֵעִיד רְבִּי יְהוֹשֻׁעַ וּרְבִּי פַפְּיָס 
עַל וְלַד שְׁלָמִים שֶׁיִּקָּרֵב שְׁלָמִים. 
שֶׁרְבִּי אֱלִיעֶזֶר אוֹמֵר: 
וְלַד שְׁלָמִים לֹא יִקָּרֵב שְׁלָמִים. 
וַחֲכָמִים אוֹמְרִים: 
יִקָּרֵב.  
אָמַר רְבִּי פַפְּיַס: 
אֲנִי מֵעִיד, 
שֶׁהָיְתָה לָנוּ פָרָה זִבְחֵי שְׁלָמִים, 
וַאֲכַלְנוּהָ בַפֶּסַח, 
וְאָכַלְנוּ וַלְדָהּ שְׁלָמִים בֶּחָג. 

<small>ז</small>
הֵן הֵעִידוּ 
עַל אֲרֻכּוֹת שֶׁלַּנַּחְתּוֹמִים 
שֶׁהֵן טְמֵאוֹת. 
שֶׁרְבִּי אֱלִיעֶזֶר מְטַהֵר.  
וְהֵן הֵעִידוּ 
עַל תַּנּוּר שֶׁחִתְּכוֹ חֲלָיוֹת, 
וְנָתַן חוֹל בֵּין חָלְיָא לְחָלְיָא, 
שֶׁהוּא טָמֵא; 
שֶׁרְבִּי אֱלִיעֶזֶר מְטַהֵר.  
הֵן הֵעִידוּ 
שֶׁמְּעַבְּרִין אֶת הַשָּׁנָה בְּכָל אֲדָר. 
שֶׁהָיוּ אוֹמְרִין: 
עַד הַפּוּרִים.  
הֵן הֵעִידוּ 
שֶׁמְּעַבְּרִין אֶת הַשָּׁנָה עַל תְּנַי.  

<small>ח</small>
מַעֲשֶׂה בְרַבָּן גַּמְלִיאֵל, 
שֶׁהָלַךְ לִטּוֹל רְשׁוּת מֵהֶגְמוֹן שֶׁבְּסוּרְיָא, 
וְשָׁהָא לָבֹא, 
וְעִבְּרוּ אֶת הַשָּׁנָה 
עַל תְּנַי שֶׁיִּרְצֶה רַבָּן גַּמְלִיאֵל.  
וּכְשֶׁבָּא, אָמַר לָהֶן "רוֹצֶה אֲנִי", 
וְנִמְצָא הַשָּׁנָה מְעֻבֶּרֶת. 

<small>ט</small>
הֵעִיד מְנַחֵם בֶּן סַנְגַּי עַל מוּסַף הַיּוֹרָה, 
שֶׁלְּשׁוֹלְקֵי זֵיתִים, שֶׁהוּא טָמֵא, 
וְשֶׁלַּצַּבָּעִים, שֶׁהוּא טָהוֹר; 
שֶׁהָיוּ אוֹמְרִים חִלּוּף הַדְּבָרִין. 

הֵעִיד רְבִּי יוֹחָנָן בֶּן גֻּדְגְּדָה, 
עַל הַחֵרֶשֶׁת שֶׁהִשִּׂיאָהּ אָבִיהָ, 
שֶׁהִיא יוֹצָא בַגֵּט.  
וְעַל קְטַנָּה בַת יִשְׂרָאֵל שֶׁנִּשֵּׂאת לַכֹּהֵן, 
שֶׁהִיא אוֹכֶלֶת בִּתְרוּמָה, 
וְאִם מֵתָה, בַּעֲלָה יוֹרְשָׁהּ.  
וְעַל הַמָּרִישׁ הַגָּזוּל שֶׁבְּנָאוֹ בַבִּירָה, 
שֶׁיִּתֵּן אֶת דָּמָיו.  
וְעַל הַחַטָּאת הַגְּזוּלָה שֶׁלֹּא נוֹדָעָה לָרַבִּים, 
שֶׁהִיא מְכַפֶּרֶת, 
מִפְּנֵי תִקּוּן הַמִּזְבֵּחַ. 





Chapter 8

<small>א</small>
הֵעִיד רְבִּי יְהוֹשֻׁעַ בֶּן בְּתִירָה 
עַל דַּם נְבֵלוֹת, 
שֶׁהוּא טָהוֹר.  
הֵעִיד רְבִּי שִׁמְעוֹן בֶּן בְּתִירָה 
עַל אֵפֶר הַחַטָּאת שֶׁנָּגַע טָמֵא בְמִקְצָתוֹ, 
שֶׁטִּמֵּא אֶת כֻּלּוֹ.  
הוֹסִיף רְבִּי עֲקִיבָה: 
הַסֹּלֶת וְהַקְּטֹרֶת, הַלְּבוֹנָה וְהַגֶּחָלִים, 
שֶׁנָּגַע טְבוּל יוֹם בְּמִקְצָתָן, 
שֶׁפָּסַל אֶת כֻּלָּם. 

<small>ב</small>
הֵעִיד רְבִּי יְהוּדָה בֶן אַבָּא וּרְבִּי יְהוּדָה הַכֹּהֵן 
עַל קְטַנָּה בַת יִשְׂרָאֵל שֶׁנִּשֵּׂאת לַכֹּהֵן, 
שֶׁהִיא אוֹכֶלֶת בִּתְרוּמָה, 
כֵּיוָן שֶׁנִּכְנְסָה לַחֻפָּה, 
אַף עַל פִּי שֶׁלֹּא נִבְעָלָה.  
הֵעִיד רְבִּי יוֹסֵף הַכֹּהֵן וּרְבִּי זְכַרְיָה בֶן הַקַּצָּב 
עַל תִּינוֹקֶת שֶׁהָרְהָנָה בְאַשְׁקְלוֹן, 
וְרִחֲקוּהָ בְנֵי הַמִּשְׁפָּחָה, 
וְעֵדֶיהָ מְעִידִין אוֹתָהּ 
שֶׁלֹּא נִסְתָּרָה וְשֶׁלֹּא נִטְמָאָה. 
אָמְרוּ לָהֶן חֲכָמִים: 
"אִם מַאֲמִינִים אַתֶּם שֶׁהָרְהָנָה, 
הַאֲמִינוּ שֶׁלֹּא נִסְתָּרָה וְשֶׁלֹּא נִטְמָאָה, 
וְאִם אֵין אַתֶּם מַאֲמִינִין 
שֶׁלֹּא נִסְתָּרָה וְשֶׁלֹּא נִטְמָאָה, 
אַל תַּאֲמִינוּ שֶׁהָרְהָנָה!" 

<small>ג</small>
הֵעִיד רְבִּי יְהוֹשֻׁעַ וּרְבִּי יְהוֹשֻׁעַ בֶּן בְּתִירָה 
עַל אַלְמְנַת עִסָּה, 
שֶׁהִיא כְשֵׁרָה לִכְהֻנָּה. 
הָעִסָּה כְשֵׁרָה לְטַמֵּא וּלְטַהֵר, 
לְרַחֵק וּלְקָרֵב.  
אָמַר רַבָּן [שִׁמְעוֹן בֶּן] גַּמְלִיאֵל: 
קִבַּלְנוּ עֵדוּתְכֶן, 
אֲבָל מַה נַּעֲשֶׂה וְגָזַר רַבָּן יוֹחָנָן בֶּן זַכַּי 
שֶׁלֹּא לְהוֹשִׂיב בֵּית דִּין עַל כָּךְ? 
הַכֹּהֲנִים שׁוֹמְעִין לָכֶם לְרַחֵק, 
אֲבָל לֹא לְקָרֵב. 

<small>ד</small>
הֵעִיד רְבִּי יוֹסֵה בֶן יוֹעֶזֶר אִישׁ צְרֵדָה 
עַל אַיָּל קַמְצָיָא, &lt;קמיצייא&gt;
דְכֵי, 
וְעַל מַשְׁקֵה בֵית מַטְבְּחָיָא, 
דַּכְיָן, 
וְדִי יִקְרַב לְמִיתָה, 
מְסָאָב.  
וְקָרוֹן לֵיהּ "יוֹסֵה שָׁרְיָא". 

<small>ה</small>
הֵעִיד רְבִּי עֲקִיבָה מִשֵּׁם נְחֶמְיָה אִישׁ בֵּית בַּדְּלִי 
שֶׁמַּשִּׂיאִין אֶת הָאִשָּׁה עַל פִּי עֵד אֶחָד.  
הֵעִיד רְבִּי יְהוֹשֻׁעַ עַל הָעֲצָמוֹת שֶׁנִּמְצְאוּ בְדֵיר הָעֵצִים, 
אָמְרוּ חֲכָמִים: 
מְלַקֵּט עֶצֶם עֶצֶם, 
הַכֹּל טָהוֹר. 

<small>ו</small>
אָמַר רְבִּי אֱלִיעֶזֶר: 
שָׁמַעְתִּי שֶׁיְּהוּ בוֹנִים בַּהֵיכָל, 
עוֹשִׂין קְלָעִים לַהֵיכָל וּקְלָעִים לָעֲזָרוֹת, 
אֶלָּא שֶׁבַּהֵיכָל בּוֹנִים מִבַּחוּץ, 
וּבַעֲזָרוֹת בּוֹנִים מִבִּפְנִים.  
אָמַר רְבִּי יְהוֹשֻׁעַ: 
שָׁמַעְתִּי שֶׁמַּקְרִיבִין אַף עַל פִּי שֶׁאֵין בַּיִת, 
וְאוֹכְלִין קָדְשֵׁי קָדָשִׁין אַף עַל פִּי שֶׁאֵין קְלָעִים, 
קָדָשִׁים קַלִּים וּמַעֲשֵׂר שֵׁנִי אַף עַל פִּי שֶׁאֵין חוֹמָה. 
שֶׁקְּדֻשָּׁה רִאשׁוֹנָה קִדְּשָׁה לְשַׁעְתָהּ, 
וְקִדְּשָׁה לֶעָתִיד לָבֹא. 

<small>ז</small>
אָמַר רְבִּי יְהוֹשֻׁעַ: 
מְקֻבָּל אֲנִי מֵרַבָּן יוֹחָנָן בֶּן זַכַּי, 
שֶׁשָּׁמַע מֵרַבּוֹ, וְרַבּוֹ מֵרַבּוֹ, 
הֲלָכָה לְמֹשֶׁה מִסִּינַי, 
שֶׁאֵין אֵלִיָּהוּ בָא 
לְטַמֵּא וּלְטַהֵר, לְרַחֵק וּלְקָרֵב, 
אֶלָּא לְרַחֵק אֶת הַמְקֹרָבִין בִּזְרוֹעַ, 
וּלְקָרֵב הַמְרׁחָקִין בִּזְרוֹעַ.  
מִשְׁפַּחַת בֵּית צְרִיפָה הָיְתָה בְעֵבֶר הַיַּרְדֵּן, 
וְרִחֲקָהּ בֶּן צִיּוֹן בִּזְרוֹעַ, 
וְעוֹד אַחֶרֶת הָיְתָה שָּׁם, 
וְקֵרְבָהּ בֶּן צִיּוֹן בִּזְרוֹעַ. 
כְּגוֹן אֵלּוּ אֵלִיָּהוּ בָא 
לְטַמֵּא וּלְטַהֵר, לְרַחֵק וּלְקָרֵב.  
רְבִּי יְהוּדָה אוֹמֵר: 
לְקָרֵב, אֲבָל לֹא לְרַחֵק.  
רְבִּי שִׁמְעוֹן אוֹמֵר: 
לְהַשְׁווֹת אֶת הַמַּחְלְקוֹת.  
וַחֲכָמִים אוֹמְרִים: 
לֹא לְרַחֵק וְלֹא לְקָרֵב, 
אֶלָּא לַעֲשׁוֹת שָׁלוֹם בָּעוֹלָם, 
שֶׁנֶּאֱמַר: (מלאכי ג,כג-כד) 
"הִנֵּה אָנֹכִי שֹׁלֵחַ לָכֶם אֵת אֵלִיָּה הַנָּבִיא, 
לִפְנֵי בּוֹא יוֹם יי הַגָּדוֹל וְהַנּוֹרָא.
וְהֵשִׁיב לֵב אָבוֹת עַל בָּנִים,
וְלֵב בָּנִים עַל אֲבוֹתָם".  

חסל עדיות 



