Mishnah Maasrot
משנה מעשרות
Mishnah based on the Kaufmann manuscript, edited by Dan Be'eri
https://archive.org/details/MishnaCorrectedKaufman00WHOLE

משנה מעשרות



Chapter 1

<small>א</small>
כְּלָל אָמְרוּ בַמַּעַשְׂרוֹת: 
כָּל שֶׁהוּא אֹכֶל, וְנִשְׁמָר, וְגִדּוּלָיו מִן הָאָרֶץ, 
חַיָּב בַּמַּעַשְׂרוֹת.  
וְעוֹד כְּלָל אַחֵר אָמָרוּ: 
כָּל שֶׁתְּחִלָּתוֹ אֹכֶל וְסוֹפוֹ אֹכֶל, 
אַף עַל פִּי שֶׁשִּׁמְּרוֹ לְהוֹסִיף אֹכֶל, 
חַיָּב קָטוֹן וְגָדוֹל. 
וְכָל שֶׁאֵין תְּחִלָּתוֹ אֹכֶל, 
אֲבָל סוֹפוֹ אֹכֶל, 
אֵינוּ חַיָּב עַד שֶׁיֵּעָשֶׂה אֹכֶל. &lt;שֶׁיַּעֲשֶׂה&gt;

<small>ב</small>
מֵאֶמָּתַי הַפֵּרוֹת חַיָּבִין בַּמַּעַשְׂרוֹת? 
הַתְּאֵנִים, מִשֶּׁבְִּחֵלוּ, 
וְהָעֲנָבִין וְהָאֳבָשִׁין, מִשֶּׁהִבְאִישׁוּ, 
הָאוֹג וְהַתּוּתִים, מִשֶּׁיַּאֲדִימוּ, 
וְכָל הָאֲדֻמִּים, מִשֶּׁיַּאֲדִימוּ.  
הָרִמּוֹנִים, מִשֶּׁיִּמַּסּוּ, 
הַתְּמָרִים, מִשֶּׁיָּטִילוּ שְׂאוֹר, 
הַפַּרְסְקִין, מִשֶּׁיָּטִילוּ גִידִים, 
וְהָאֱגוֹזִים, מִשֶּׁיַּעֲשׁוּ מְגוֹרָה.  
רְבִּי יְהוּדָה אוֹמֵר: 
הָאֱגוֹזִים וְהַשְּׁקֵדִים מִשֶּׁיַּעֲשׁוּ קְלִפָּה. 

<small>ג</small>
הֶחָרוּבִים, מִשֶּׁיִּנָּקֵדוּ, &lt;מִשֶּׁיְּנַָקֵּדוּ&gt;
וְכָל הַשְּׁחוֹרִים מִשֶּׁיִּנָּקְדוּ. &lt;מִשֶּׁיְּנַָקֵּדוּ&gt; 
הָאֲגָסִים וְהַקְּרָסְטָמִילִים וְהַפָּרִישִׁים וְהָחֶזְרִָרִים, 
מִשֶּׁיִּקָּרֵחוּ, &lt;מִשֶּׁיְּקָרֵחוּ&gt;
וְכָל הַלְּבָנִים מִשֶּׁיִּקָּרֵחוּ, &lt;מִשֶּׁיְּקָרֵחוּ&gt;  
הַתַּלְתָּן כְּדֵי שֶׁתִּצְמַח, 
הַתְּבוּאָה וְהַזֵּיתִים, מִשֶּׁיַּכְנִיסוּ שָׁלִישׁ. 

<small>ד</small>
וּבַיָּרָק: 
הַקִּשּׁוּאִים, 
וְהַדִּלּוּעִים, 
וְהָאֲבַטִּיחִים, 
וְהַמַּלְפְּפוֹנוֹת. 
הַתַּפּוּחִים וְהָאֶתְרוֹגִים, &lt;וְהָאֶתְרוֹגִּים&gt;
חַיָּבִים גְּדוֹלִים וּקְטַנִּים.  
רְבִּי שִׁמְעוֹן פּוֹטֵר אֶת הָאֶתְרוֹגִים בְּקָטְנָן. &lt;הָאֶתְרוֹגִּים&gt; 
הַחַיָּב בַּשְּׁקֵדִים הַמָּרִים, פָּטוּר מִן הַמְּתוּקִים, 
וְהַחַיָּב בַּמְּתוּקִים, פָּטוּר מִן הַמָּרִים. 

<small>ה</small>
וְאֵי זֶה הוּא גָרְנָן לַמַּעַשְׂרוֹת? 
הַקִּשּׁוּאִים וְהַדִּלּוּעִים, מִשֶּׁיְּפַקֵּס; 
וְאִם אֵינוּ מְפַקֵּס, עַד שֶׁיַּעֲמִיד עֲרֵמָה.  
אֲבַטִּיח, מִיִּשָּׁלֵק; 
אִם אֵינוּ מְשַׁלֵּק, עַד שֶׁיַּעֲשֶׂה מֻקְצֶה.  
יָרָק הַנֶּאֱגָד, מִשֶּׁיּוּגַד; 
וְאִם אֵינוּ אוֹגֵד, עַד שֶׁיְּמַלֵּא אֶת הַכֶּלִי; 
וְאִם אֵינוּ מְמַלֵּא אֶת הַכֶּלִי, 
עַד שֶׁיִּלְקֹט כָּל צָרְכוֹ.  
כַּלְכַּלָּה, עַד שֶׁיְּחַפֶּה; 
וְאִם אֵינוּ מְחַפֶּה, עַד שֶׁיְּמַלֵּא אֶת הַכֶּלִי; 
וְאִם אֵינוּ מְמַלֵּא אֶת הַכֶּלִי, 
עַד שֶׁיִּלְקֹט כָּל צָרְכוֹ.  
בַּמֵּי דְבָרִים אֲמוּרִים? 
בְּמוֹלִיךְ לַשּׁוּק. 
אֲבָל בְּמוֹלִיךְ לְבֵיתוֹ, 
אוֹכֵל מֵהֶם עֲרַי עַד שֶׁהוּא מַגִּיעַ לְבֵיתוֹ. 

<small>ו</small>
הַפְּרָד וְהַצִּמּוּקִים וְהֶחָרוּבִים, מִשֶּׁיַּעֲמִיד עֲרֵמָה.  
הַבְּצָלִים, מִשֶּׁיְּפַקֵּל; 
וְאִם אֵינוּ מְפַקֵּל, מִשֶּׁיַּעֲמִיד עֲרֵמָה.  
תְּבוּאָה, מִשֶּׁיְּמָרֵחַ; 
אִם אֵינוּ מְמָרֵחַ, עַד שֶׁיַּעֲמִיד עֲרֵמָה.  
הַקִּטְנִיּוֹת, מִשֶּׁיִּכְבֹּר; 
וְאִם אֵינוּ כוֹבֵר, עַד שֶׁיְּמָרַח.  
אַף עַל פִּי שֶׁמָּרַח, &lt;שמירח&gt;
נוֹטֵל מִן הַקּוֹטְעִים, וּמִן הַצְּדָדִים, 
וּמִמַּה שֶּׁבְּתוֹךְ הַתֶּבֶן, 
וְאוֹכֵל. 

<small>ז</small>
הַיַּיִן, מִשֶּׁיְּקַפֶּה. 
אַף עַל פִּי שֶׁקִּפָּה, 
קוֹלֵט מִן הַגַּת הָעֶלְיוֹנָה מִן הַצִּנּוֹר, וְשׁוֹתֶה.  
הַשֶּׁמֶן, מִשֶּׁיֵּרֵד לָעוּקָה. 
אַף עַל פִּי שֶׁיָּרַד, 
נוֹטֵל מִן הָעֵקֶל וּמִן הַמָּמֵל וּמִבֵּין הַפַּצִּים, 
וְנוֹתֵן לַחֲמִיטָה וְלַתַּמְחוּי, 
אֲבָל לֹא יִתֵּן לִקְדֵרָה וּלְלַפָּס כְּשֶׁהֵן מַרְתִיחִין.  
רְבִּי יְהוּדָה אוֹמֵר: 
לַכֹּל הוּא נוֹתֵן, 
חוּץ מִדָּבָר שֶׁיֶּשׁ בּוֹ חֹמֶץ וְצֵיר. 

<small>ח</small>
הָעִגּוּל, 
מִשֶּׁיַּחֲלִיקֶנּוּ.  
מַחֲלִיקִים בַּתְּאֵנִים וּבָעֲנָבִים שֶׁלַּטֶּבֶל; 
רְבִּי יְהוּדָה אוֹסֵר.  
הַמַּחֲלִיק בָּעֲנָבִים, 
לֹא הָכְשַׁר; 
רְבִּי יְהוּדָה אוֹמֵר: 
הָכְשַׁר.  
גְּרוֹגְרוֹת, מִשֶּׁיָּדוֹשׁ; 
וּמְגוּרָה, מִשֶּׁיְּעַגֵּל.  
הָיָה דָשׁ בֶּחָבִית וּמְעַגֵּל בַּמְּגוּרָה, 
נִשְׁבְּרָה הֶחָבִית וְנִפְחֲתָה הַמְּגוּרָה, 
לֹא יֹאכַל מֵהֶן עֲרַי.  
רְבִּי יוֹסֵה מַתִּיר. 


 


Chapter 2

<small>א</small>
הָיָה עוֹבֵר בַּשּׁוּק, וְאָמַר: 
טְלוּ לָכֶם תְּאֵנִים! 
אוֹכְלִים וּפְטוּרִים. 
לְפִיכָךְ, אִם הִכְנִיסוּ לְבָתֵּיהֶן, מְתַקְּנִים וַדַּי.  
טְלוּ וְהַכְנִיסוּ לְבָתֵּיכֶם! 
לֹא יֹאכְלוּ מֵהֶם עֲרַי. 
לְפִיכָךְ, אִם הִכְנִיסוּ לְבָתֵּיהֶם, 
אֵינָן מְתַקְּנִים אֶלָּא דְמַי. 

<small>ב</small>
הָיוּ יוֹשְׁבִים בַּשַּׁעַר אוֹ בֶחָנוּת, וְאָמַר: 
טְלוּ לָכֶם תְּאֵנִים! 
אוֹכְלִין פְּטוּרִין, 
וּבַעַל הַשַּׁעַר וּבַעַל הֶחָנוּת חַיָּבִין.  
רְבִּי יְהוּדָה פוֹטֵר עַד שֶׁיַּחְזִיר אֶת פָּנָיו, 
אוֹ עַד שֶׁיְּשַׁנֶּה מְקוֹם יְשִׁיבָתוֹ. 

<small>ג</small>
הַמַּעֲלֶה פֵרוֹת מִן הַגָּלִיל לִיהוּדָה, 
אוֹ עוֹלֶה לִירוּשָׁלַיִם, 
אוֹכֵל מֵהֶם עַד שֶׁהוּא מַגִּיעַ לִמְקוֹם שֶׁהוּא הוֹלֵךְ, 
וְכֵן בַּחֲזָרָה.  
רְבִּי מֵאִיר אוֹמֵר: 
עַד שֶׁהוּא מַגִּיעַ לִמְקוֹם הַשְּׁבִיתָה.  
הָרוֹכְלִים הַמְחַזְּרִין בָּעֲיָרוֹת, 
אוֹכְלִים עַד שֶׁהֵן מַגִּיעִים לִמְקוֹם הַלִּינָה.  
רְבִּי יְהוּדָה אוֹמֵר: 
הַבַּיִת הָרִאשׁוֹן הוּא בֵיתוֹ. 

<small>ד</small>
פֵּרוֹת שֶׁתְּרָמָן עַד שֶׁלֹּא נִגְמְרָה מְלַאכְתָּן, 
רְבִּי אֱלִיעֶזֶר אוֹסֵר מִלֹּאכַל מֵהֶן עֲרַי; 
וַחֲכָמִים מַתִּירִין, חוּץ מִכַּלְכַּלַּת תְּאֵנִים.  
כַּלְכַּלַּת תְּאֵנִים שֶׁתְּרָמָהּ, 
רְבִּי שִׁמְעוֹן מַתִּיר, 
וַחֲכָמִים אוֹסְרִין. 

<small>ה</small>
הָאוֹמֵר לַחֲבֵרוֹ: 
הֵילָךְ אִסָּר זֶה, וְתֶן לִי בוֹ חָמֵשׁ תְּאֵנִים, 
לֹא יֹאכַל עַד שֶׁיְּעַשֵּׂר.  
דִּבְרֵי רְבִּי מֵאִיר.  
רְבִּי יְהוּדָה אוֹמֵר: 
אוֹכֵל אַחַת אַחַת, פָּטוּר, 
וְאִם צֵרֵף, חַיָּב.  
אָמַר רְבִּי יְהוּדָה: 
מַעֲשֶׂה בְגִנַּת וְרָדִים שֶׁהָיְתָה בִירוּשָׁלַיִם, 
וְהָיוּ תְאֵנִים נִמְכָּרוֹת מִשָּׁלשׁ וּמֵאַרְבַּע בָּאִסָּר, 
וְלֹא הֻפְרַשׁ מִמֶּנָּה תְרוּמָה וּמַעֲשֵׂר מֵעוֹלָם. 

<small>ו</small>
הָאוֹמֵר לַחֲבֵרוֹ: 
הֵילָךְ אִסָּר זֶה בְּעֶשֶׂר תְּאֵנִים שֶׁאָבֹר לִי, &lt;בְּעֶשְׂרִים&gt;
בּוֹרֵר וְאוֹכֵל; 
בָּאֶשְׁכּוֹל שֶׁאָבֹר לִי, 
מְגַרְגֵּר וְאוֹכֵל; 
בָּרִמּוֹן שֶׁאָבֹר לִי, 
פּוֹרֵט וְאוֹכֵל; 
בַּאֲבַטִּיחַ שֶׁאָבֹר לִי, 
סוֹפֵף וְאוֹכֵל.  
אֲבָל אִם אָמַר לוֹ: 
בְּעֶשְׂרִים תְּאֵנִים אֵלּוּ, 
בִּשְׁנֵי אֶשְׁכֹּלוֹת אֵלּוּ, 
בִּשְׁנֵי רִמּוֹנִים אֵלּוּ, 
בִּשְׁנֵי אֲבַטִּיחִים אֵלּוּ, 
אוֹכֵל כְּדַרְכּוֹ, וּפָטוּר, 
מִפְּנֵי שֶׁקָּנָה בִמְחֻבָּר לַקַּרְקַע. 

<small>ז</small>
הַשּׂוֹכֵר אֶת הַפּוֹעֵל לְקַצּוֹת עִמּוֹ בַתְּאֵנִים, 
אָמַר לוֹ: 
עַל מְנָת שֶׁאֹכַל תְּאֵנִים, 
אוֹכֵל, פָּטוּר, אִם צֵרֵף, חַיָּב.  
עַל מְנָת שֶׁאֹכַל אֲנִי וּבְנִי, 
אוֹ שֶׁיֹּאכַל בְּנִי בִשְׂכָרִי, 
הוּא אוֹכֵל פָּטוּר, וּבְנוֹ אוֹכֵל חַיָּב.  
עַל מְנָת שֶׁאכַל בְּשָׁעַת הַקְּצִיעָה וּלְאַחַר הַקְּצִיעָה, 
בְּשָׁעַת הַקְּצִיעָה, אוֹכֵל פָּטוּר, 
לְאַחַר הַקְּצִיעָה, אוֹכֵל חַיָּב, 
שֶׁאֵינוּ אוֹכֵל מִן הַתּוֹרָה.  
זֶה הַכְּלָל: 
אוֹכֵל מִן הַתּוֹרָה, פָּטוּר, 
וְשֶׁאֵינוּ אוֹכֵל מִן הַתּוֹרָה, חַיָּב. 

<small>ח</small>
הָיָה עוֹשֶׂה בְלַבְסִים,
לֹא יֹאכַל בִּבְנוֹת שֶׁבַע; 
בִּבְנוֹת שֶׁבַע, 
לֹא יֹאכַל בְּלַבְסִים. 
אֲבָל מוֹנֵעַ הוּא אֶת עַצְמוֹ 
עַד שֶׁהוּא מַגִּיעַ לִמְקוֹם הַיָּפוֹת וְאוֹכֵל.  
הַמַּחֲלִיף עִם חֲבֵרוֹ, 
זֶה לֹאכַל וְזֶה לֹאכַל, 
זֶה לְקַצּוֹת וְזֶה לְקַצּוֹת, חַיָּב.  
רְבִּי יְהוּדָה אוֹמֵר: 
הַמַּחֲלִיף לֹאכַל, חַיָּב, 
וּלְקַצּוֹת, פָּטוּר. 


 

Chapter 3

<small>א</small>
הַמַּעֲבִיר תְּאֵנִים בַּחֲצֵרוֹ לְקַצּוֹת, 
בָּנָיו וּבְנֵי בֵיתוֹ אוֹכְלִים פְּטוּרִין.  
הַפּוֹעֲלִים שֶׁעִמּוֹ, 
בִּזְמַן שֶׁאֵין לָהֶם מְזוֹנוֹת עָלָיו, 
[אוֹכְלִין וּפְטוּרִין]; 
אֲבָל אִם יֵשׁ לָהֶן עָלָיו מְזוֹנוֹת, 
הֲרֵי אֵלּוּ לֹא יֹאכֵלוּ. 

<small>ב</small>
הַמּוֹצִיא פּוֹעֲלָיו לַשָּׂדֶה, 
בִּזְמַן שֶׁאֵין לָהֶם עָלָיו מְזוֹנוֹת, &lt;שֶׁיֵּשׁ, כתוב על ידי מגיה על מקום מחוק&gt;
אוֹכְלִין פְּטוּרִין. 
אִם יֵשׁ לָהֶם עָלָיו מְזוֹנוֹת, &lt;אֵין, כתוב על ידי מגיה על מקום מחוק&gt;
אוֹכְלִים אַחַת אַחַת מִן הַתְּאֵנָה, 
אֲבָל לֹא מִן הַסַּל, וְלֹא מִן הַקֻּפָּה, וְלֹא מִן הַמֻּקְצֶה. 

<small>ג</small>
הַשּׂוֹכֵר אֶת הַפּוֹעֵל לַעֲשׁוֹת בַּזֵּיתִים, 
אָמַר לוֹ: 
עַל מְנָת לֹאכַל זֵיתִים, 
אוֹכֵל אֶחָד אֶחָד, פָּטוּר, 
וְאִם צֵרֵף, חַיָּב.  
לְנַכֵּשׁ בַּבְּצָלִים, 
אָמַר לוֹ: 
עַל מְנָת לֹאכַל יָרָק, 
מְקַרְטֵם עָלֶה עָלֶה וְאוֹכֵל, 
וְאִם צֵרֵף, חַיָּב. 

<small>ד</small>
מָצָא קְצִיצוֹת בַּדֶּרֶךְ, 
אֲפִלּוּ בְצַד שְׂדֵה קְצִיצוֹת, &lt; שָׂדֵה&gt;
וְכֵן תְּאֵנָה שֶׁהִיא נוֹטָה עַל דֶּרֶךְ, 
וּמָצָא תַחְתֶּיהָ תְאֵנִים, 
מֻתָּרוֹת מִשֵּׁם גָּזֵל, 
וּפְטוּרוֹת מִן הַמַּעַשְׂרוֹת; 
הַזֵּיתִים וְהֶחָרוּבִים חַיָּבִים.  
מָצָא גְרוֹגְרוֹת, 
אִם דָּרְסוּ רֹב אָדָם, חַיָּב; 
וְאִם לָאו, פָּטוּר.  
מָצָא פִלְחֵי דְבֵלָה, חַיָּב, 
שֶׁיָּדוּעַ שֶׁמִּדָּבָר גָּמוּר.  
וְהֶחָרוּבִין, 
עַד שֶׁלֹּא כִנְּסָן לְרֹאשׁ הַגַּג, 
מוֹרִיד מֵהֶן לַבְּהֵמָה, פָּטוּר, 
מִפְּנֵי שֶׁהוּא מַחְזִיר אֶת הַמּוֹתָר. 

<small>ה</small>
אֵי זֶה חָצֵר שֶׁהִיא חַיֶּבֶת בַּמַּעַשְׂרוֹת? 
רְבִּי יִשְׁמָעֵאל אוֹמֵר: 
חָצֵר הַצּוֹרִית, שֶׁהַכֵּלִים נִשְׁמָרִים בְּתוֹכָהּ.  
רְבִּי עֲקִיבָה אוֹמֵר: 
כָּל שֶׁאֶחָד פּוֹתֵחַ וְאֶחָד נוֹעֵל, פְּטוּרָה.  
רְבִּי נְחֶמְיָה אוֹמֵר: 
כָּל שֶׁאֵין אָדָם בּוֹשׁ מִלֹּאכַל בְּתוֹכָהּ, חַיֶּבֶת.  
רְבִּי יוֹסֵה אוֹמֵר: 
כָּל שֶׁנִּכְנָס לָהּ וְאֵין אוֹמְרִין לוֹ: 
מָה אַתָּה מְבַקֵּשׁ? 
פְּטוּרָה.  
רְבִּי יְהוּדָה אוֹמֵר: 
שְׁתֵּי חֲצֵרוֹת זוֹ לִפְנִים מִזּוֹ, 
הַפְּנִימִית חַיֶּבֶת, וְהַחִיצוֹנָה פְטוּרָה. 

<small>ו</small>
הַגַּגּוֹת פְּטוּרִין, 
אַף עַל פִּי שֶׁהֵן שֶׁלֶּחָצֵר הַחַיֶּבֶת.  
בֵּית שַׁעַר, אַכְסַדְרָה, וּמַרְפֶּסֶת, 
הֲרֵי אֵלּוּ כֶחָצֵר: 
אִם חַיֶּבֶת, חַיָּבִין; 
וְאִם פְּטוּרָה, פְּטוּרִין. 

<small>ז</small>
הַצְּרִיפִין וְהַבֻּרְגָּנִין וְהָאַלְקְטָיוֹת, פְּטוּרִים.  
סֻכַּת גְּנֵיסָר, 
אַף עַל פִּי שֶׁיֶּשׁ בָּהּ רֵחַיִם וְתַּרְנָגְלִין, פְּטוּרָה.  
סֻכַּת הַיּוֹצְרִין, 
הַפְּנִימִית חַיֶּבֶת, וְהַחִיצוֹנָה פְטוּרָה.  
רְבִּי יוֹסֵה אוֹמֵר: 
כָּל שֶׁאֵינָה דִּירַת הַחַמָּה וְדִירַת הַגְּשָׁמִים, 
פְּטוּרָה.  
סֻכַּת הֶחָג בֶּחָג, 
רְבִּי יְהוּדָה מְחַיֵּב, 
וַחֲכָמִים פּוֹטְרִין. 

<small>ח</small>
תְּאֵנָה שֶׁהִיא עוֹמֶדֶת בֶּחָצֵר, 
אוֹכֵל אַחַת אַחַת, פָּטוּר, 
וְאִם צֵרֵף, חַיָּב.  
רְבִּי שִׁמְעוֹן אוֹמֵר: 
אַחַת בִּימִינוֹ, וְאַחַת בִּשְׂמאלוֹ, וְאַחַת בְּפִיו.  
עָלָה לְרֹאשָׁהּ, 
מְמַלֵּא אֶת חֵיקוֹ וְאוֹכֵל. 

<small>ט</small>
גֶּפֶן שֶׁהִיא נְטוּעָה בֶחָצֵר, 
נוֹטֵל אֶת כָּל הָאֶשְׁכּוֹל; 
וְכֵן בָּרִמּוֹן, וְכֵן בָּאֲבַטִּיחַ.  
דִּבְרֵי רְבִּי טַרְפוֹן.  
רְבִּי עֲקִיבָה אוֹמֵר: 
מְגַרְגֵּר בָּאֶשְׁכּוֹל, וּפוֹרֵט בָּרִמּוֹן, וְסוֹפֵף בָּאֲבַטִּיחַ.  
כִּסְבָּר שֶׁהִיא זְרוּעָה בֶחָצֵר, 
מְקַרְטֵס עָלֶה עָלֶה וְאוֹכֵל, 
וְאִם צֵרֵף, חַיָּב.  
הַסֵּיאָה וְהָאֵזוֹב וְהַקָּרְנִית שֶׁבֶּחָצֵר, 
אִם הָיוּ נִשְׁמָרִים, חַיָּבִין. 

<small>י</small>
תְּאֵנָה שֶׁהִיא עוֹמֶדֶת בֶּחָצֵר וְנוֹטָה לַגַּנָּה, 
אוֹכֵל כְּדַרְכּוֹ, פָּטוּר.  
עוֹמֶדֶת בַּגַּנָּה וְנוֹטָה לֶחָצֵר, 
אוֹכֵל אַחַת אַחַת פָּטוּר, 
וְאִם צֵרֵף, חַיָּב.  
עוֹמֶדֶת בָּאָרֶץ וְנוֹטָה לַחוּץ לָאָרֶץ, 
בַּחוּץ לָאָרֶץ וְנוֹטָה לָאָרֶץ, 
הַכֹּל הוֹלֵךְ אַחַר הָעִקָּר.  
וּבְבָתֵּי עָרֵי חוֹמָה, 
הַכֹּל הוֹלֵךְ אַחַר הָעִקָּר.  
וּבְעָרֵי מִקְלָט, 
הַכֹּל הוֹלֵךְ אַחַר הַנּוֹף.  
וּבִירוּשָׁלַיִם, 
הַכֹּל הוֹלֵךְ אַחַר הַנּוֹף. 





Chapter 4

<small>א</small>
הַכּוֹבֵשׁ, הַשּׁוֹלֵק, הַמּוֹלֵחַ בַּשָּׂדֶה, חַיָּב.  
הַמַּכְמִיר בָּאֲדָמָה, פָּטוּר.  
הַמְטַבֵּל בַּשָּׂדֶה, פָּטוּר.  
הַפּוֹצֵעַ זֵיתִים שֶׁיֵּצֵא הַשֶּׁרֶף, פָּטוּר.  
הַסּוֹחֵט זֵיתִים עַל בְּשָׂרוֹ, פָּטוּר. 
אִם סָחַט וְנָתַן לְתוֹךְ יָדוֹ, חַיָּב.  
הַמְקַפֵּה לְתַבְשִׁיל, פָּטוּר; 
וְלִקְדֵרָה, חַיָּב, מִפְּנֵי שֶׁהוּא כְּבוֹר קָטָן. 

<small>ב</small>
תִּינוֹקוֹת שֶׁטָּמְנוּ תְאֵנִים בַּשַּׁבָּת, 
וְשָׁכְחוּ לְעַשְּׂרָן, 
לֹא יֹאכְלוּ לְמוֹצָאֵי שַׁבָּת עַד שֶׁיִּתְעַשֵּׂרוּ.  
כַּלְכַּלַּת שַׁבָּת, 
בֵּית שַׁמַּי פּוֹטְרִין, 
וּבֵית הֶלֵּל מְחַיְּבִין.  
רְבִּי יְהוּדָה אוֹמֵר: 
אַף הַלּוֹקֵט אֶת הַכַּלְכַּלָּה לְשַׁלַּח לַחֲבֵרוֹ, 
לֹא יֹאכַל עַד שֶׁיְּעַשֵּׂר. 

<small>ג</small>
הַנּוֹטֵל זֵיתִים מִן הַמַּעְטֵן, 
טוֹבֵל אֶחָד אֶחָד בַּמֶּלַח וְאוֹכֵל; 
וְאִם מָלַח וְנָתַן לְפָנָיו, חַיָּב.  
רְבִּי אֱלִיעֶזֶר אוֹמֵר: 
מִן הַמַּעְטֵן הַטָּהוֹר, חַיָּב, 
מִן הַטָּמֵא, פָּטוּר, 
מִפְּנֵי שֶׁהוּא מַחְזִיר אֶת הַמּוֹתָר. 

<small>ד</small>
שׁוֹתִים עַל הַגַּת, 
בֵּין עַל הַחַמִּין בֵּין עַל הַצּוֹנִין, פָּטוּר.  
דִּבְרֵי רְבִּי מֵאִיר.  
רְבִּי אֶלְעָזָר בִּרְבִּי צָדוֹק מְחַיֵּב.  
וַחֲכָמִים אוֹמְרִים: 
עַל הַחַמִּים חַיָּב, 
וְעַל הַצּוֹנִין פָּטוּר. 

<small>ה</small>
הַמְקַלֵּף בִּשְׂעוֹרִים, 
מְקַלֵּף אַחַת אַחַת וְאוֹכֵל. 
וְאִם קִלֵּף וְנָתַן לְתוֹךְ יָדוֹ, חַיָּב.  
הַמּוֹלֵל מְלִילוֹת שֶׁלַּחִטִּים, 
מְנַפֶּה מִיָּד לְיָד, וְאוֹכֵל. 
וְאִם נָפָה וְנָתַן לְתוֹךְ חֵיקוֹ, חַיָּב.  
כִּסְבָּר שֶׁזְּרָעָהּ לְזֶרַע, 
יְרָקָהּ פָּטוּר. 
זְרָעָהּ לְיָרָק, 
מִתְעַשֶּׂרֶת זֶרַע וְיָרָק.  
רְבִּי אֱלִיעֶזֶר אוֹמֵר: 
הַשָּׁבָת מִתְעַשֶּׂרֶת זֶרַע וְיָרָק וְזֵירִים.  
וַחֲכָמִים אוֹמְרִים: 
אֵינוּ מִתְעַשֵּׂר זֶרַע וְיָרָק, 
אֶלָּא הַשַּׁחֲלִים וְהַגַּרְגֵּר בִּלְבַד. 

<small>ו</small>
רַבָּן גַּמְלִיאֵל אוֹמֵר: 
הַתַּמָּרוֹת שֶׁלַּתַּלְתָּן וְשֶׁלַּחַרְדָּל וְשֶׁלְּפוּל לָבָן, 
חַיָּבוֹת בַּמַּעַשְׂרוֹת.  
רְבִּי אֱלִיעֶזֶר אוֹמֵר: 
הַצֶּלֶף מִתְעַשֵּׂר וְתַמָּרוֹת וַאֲבִיּוֹנוֹת וְקַפְרֵס.  
רְבִּי עֲקִיבָה אוֹמֵר: 
אֵינוּ מִתְעַשֵּׂר אֶלָּא אֲבִיּוֹנוֹת, 
מִפְּנֵי שֶׁהֵן פֶּרִי. 




Chapter 5

<small>א</small>
הָעוֹקֵר שְׁתָלִים מִתּוֹךְ שֶׁלּוֹ, 
וְנוֹטֵעַ לְתוֹךְ שֶׁלּוֹ, פָּטוּר.  
לָקַח בִּמְחֻבָּר לַקַּרְקַע, פָּטוּר.  
לָקַט לְשַׁלַּח לַחֲבֵרוֹ, פָּטוּר.  
רְבִּי אֶלְעָזָר בֶּן עֲזַרְיָה אוֹמֵר: 
אִם יֵשׁ כַּיּוֹצֵא בָהֶן נִמְכָּרִים בַּשּׁוּק, 
הֲרֵי אֵלּוּ חַיָּבִים. 

<small>ב</small>
הָעוֹקֵר לֶפֶת וּצְנוֹנוֹת מִתּוֹךְ שֶׁלּוֹ, 
וְנוֹטֵעַ לְתוֹךְ שֶׁלּוֹ לְזֶרַע, חַיָּב, 
מִפְּנֵי שֶׁהוּא גָּרְנָן.  
בְּצָלִים שֶׁהִשְׁרִישׁוּ בָעֲלִיָּה, טָהֲרוּ מִלְּטַמֵּא.  
נָפְלָה עֲלֵיהֶם מַפֹּלֶת, וְהֵן מְגֻלִּים, 
הֲרֵי אֵלּוּ כִנְטוּעִים בַּשָּׂדֶה. 

<small>ג</small>
לֹא יִמְכֹּר אֶת פֵּרוֹתָיו מִשֶּׁבָּאוּ לְעוֹנַת הַמַּעַשְׂרוֹת, 
לְמִי שֶׁאֵינוּ נֶאֱמָן עַל הַמַּעַשְׂרוֹת, 
וְלֹא בַשְּׁבִיעִית לְמִי שֶׁהוּא חָשׁוּד עַל הַשְּׁבִיעִית.  
וְאִם בִּכֵּרוּ, 
נוֹטֵל אֶת הַבַּכּוֹרוֹת וּמוֹכֵר אֶת הַשְּׁאָר. 

<small>ד</small>
לֹא יִמְכֹּר אָדָם אֶת תַּבְנוֹ וְאֶת גַּפְתּוֹ וְאֶת זוּגָיו, 
לְמִי שֶׁאֵינוּ נֶאֱמָן עַל הַמַּעַשְׂרוֹת, 
לְהוֹצִיא מֵהֶן מַשְׁקִין. 
וְאִם הוֹצִיא, 
חַיָּב בַּמַּעַשְׂרוֹת וּפָטוּר מִן הַתְּרוּמָה, 
שֶׁהַתּוֹרֵם, 
בְּלִבּוֹ עַל הַקֻּטָּעִים וְעַל הַצְּדָדִין, 
וְעַל מַה שֶּׁבְּתוֹךְ הַתֶּבֶן. 

<small>ה</small>
הַלּוֹקֵחַ שְׂדֵה יָרָק בְּסוּרְיָה, 
עַד שֶׁלֹּא בָאוּ לְעוֹנַת הַמַּעַשְׂרוֹת, חַיָּב, 
מִשֶּׁבָּאוּ לְעוֹנַת הַמַּעַשְׂרוֹת, פָּטוּר; 
וְלוֹקֵט כְּדַרְכּוֹ וְהוֹלֵךְ.  
רְבִּי יְהוּדָה אוֹמֵר: 
אַף יִשְׂכֹּר פּוֹעֲלִין וִילַקֵּט.  
אָמַר רַבָּן שִׁמְעוֹן בֶּן גַּמְלִיאֵל: 
בַּמֵּי דְבָרִים אֲמוּרִים? 
בִּזְמַן שֶׁקָּנָה קַרְקַע; 
אֲבָל בִּזְמַן שֶׁלֹּא קָנָה קַרְקַע, 
אִם עַד שֶׁלֹּא בָא לְעוֹנַת הַמַּעַשְׂרוֹת, 
פָּטוּר.  
רְבִּי מֵאִיר אוֹמֵר: 
לְפִי חֶשְׁבּוֹן. 

<small>ו</small>
הַמְתַמֵּד וְנָתַן מַיִם בַּמִּדָּה, &lt;ונותן&gt;
וּמָצָא כְדֵי מִדָּתוֹ, פָּטוּר.  
רְבִּי יְהוּדָה מְחַיֵּב.  
מָצָא יָתֵר עַל מִדָּתוֹ, 
מוֹצִיא עָלָיו מִמָּקוֹם אַחֵר לְפִי חֶשְׁבּוֹן. 

<small>ז</small>
חוֹרָרֵי הַנְּמָלִים שֶׁלָּנוּ בְצַד הָעֲרֵמָה הַחַיֶּבֶת, 
הֲרֵי אֵלּוּ חַיָּבִין, 
שֶׁיָּדוּעַ שֶׁמִּדָּבָר גָּמוּר הָיוּ גוֹרְרִין כָּל הַלַּיְלָה. &lt;הגמור&gt;

<small>ח</small>
שׁוּם בַּעַל בֶּכִי, וּבָצָל שֶׁלָּרְכָפָא, 
וְהַגְּרִיסִים הַקִּלְקִים, וַעֲדָשִׁים הַמִּצְרִיּוֹת, 
רְבִּי מֵאִיר אוֹמֵר: 
אַף הַקִּרְקֵס. 
רְבִּי יוֹסֵה אוֹמֵר: 
אַף הַקָּטְנִים פְּטוּרִין מִן הַמַּעַשְׂרוֹת, 
וְנִלְקָחִים מִכָּל אָדָם בַּשְּׁבִיעִית.  
זֶרַע לוּף הָעֶלְיוֹן, זֶרַע כְּרֵשִׁים, 
זֶרַע בְּצָלִים, זֶרַע לֶפֶת וּצְנוֹנוֹת, 
וּשְׁאָר זֵרְעוֹנֵי גִנָּה שֶׁאֵינָן נֶאֱכָלִים, 
פְּטוּרִין מִן הַמַּעַשְׂרוֹת, 
וְנִלְקָחִין מִכָּל אָדָן בַּשְּׁבִיעִית; 
אַף עַל פִּי שֶׁאֲבִיהֶם תְּרוּמָה, 
הֲרֵי אֵלּוּ יֵאָכֵלוּ.  



