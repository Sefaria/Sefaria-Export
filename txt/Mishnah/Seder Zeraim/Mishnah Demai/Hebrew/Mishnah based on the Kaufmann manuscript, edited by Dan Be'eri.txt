Mishnah Demai
משנה דמאי
Mishnah based on the Kaufmann manuscript, edited by Dan Be'eri
https://archive.org/details/MishnaCorrectedKaufman00WHOLE

משנה דמאי



Chapter 1

<small>א</small>
הַקַּלִּים שֶׁבִּדְמַי: 
הַשִּׁיתִים, 
וְהָרִימִין, 
וְהָעֻזְרָרִין, 
וּבְנוֹת שׁוּחַ, 
וּבְנוֹת שִׁקְמָה, 
וְנוֹבְלוֹת הַתְּמָרָה, 
וְהַגָּפְנָם, &lt;והגופנים&gt;
וְהַנְּצָפָה. 
וּבִיהוּדָה: 
הָאוֹג, 
וְהַחֹמֶץ, 
וְהַכִּסְבָּר.  
רֶבִּי יְהוּדָה אוֹמֵר: 
כָּל הַשִּׁיתִים פְּטוּרוֹת, חוּץ מִשֶּׁלַּדֻּפְרָה. 
כָּל הָרִימִים פְּטוּרִים, חוּץ מֵרִימֵי שִׁקְמָה. 
כָּל בְּנוֹת שִׁקְמָה פְטוּרוֹת, חוּץ מִן הַמְסֻטָּפוֹת. 

<small>ב</small>
הַדְּמַי, 
אֵין לוֹ חֹמֶשׁ, וְאֵין לוֹ בֵעוּר, 
וְנֶאֱכָל לָאוֹנֵן, 
וְנִכְנָס לִירוּשָׁלַיִם וְיוֹצֵא, 
וּמְאַבְּדִים אֶת מֵעוּטוֹ בַדְּרָכִים, 
וְנוֹתְנִין אוֹתוֹ לְעַם הָאָרֶץ וְאוֹכֵל כְּנֶגְדּוֹ, 
וּמְחַלְּלִין אוֹתוֹ כֶּסֶף עַל כֶּסֶף, 
וּנְחֹשֶׁת עַל נְחֹשֶׁת, 
כֶּסֶף עַל נְחֹשֶׁת וּנְחֹשֶׁת עַל הַפֵּרוֹת, 
וּבִלְבַד שֶׁיַּחְזֹר וְיִפְדֶּה אֶת הַפֵּרוֹת.  
דִּבְרֵי רֶבִּי מֵאִיר.  
וַחֲכָמִים אוֹמְרִים: 
יֵעָלוּ הַפֵּרוֹת וְיֵאָכְלוּ בִירוּשָׁלַיִם. 

<small>ב</small>
הַלּוֹקֵחַ לַזֶּרַע וְלַבְּהֵמָה, 
קֶמַח לָעוֹרוֹת, 
שֶׁמֶן לַנֵּר, 
שֶׁמֶן לָסוּךְ בּוֹ אֶת הַכֵּלִים, פָּטוּר מִן הַדְּמַי.  
מִגָּזִיב וּלְהַלָּן, פָּטוּר מִן הַדְּמַי.  
חַלַּת עַם הָאָרֶץ, 
וְהַמְדֻמָּע, 
וְהַלָּקוּחַ בְּכֶסֶף מַעֲשֵׂר, 
וְשִׁירֵי מְנָחוֹת, פְּטוּרִין מִן הַדְּמַי.  
שֶׁמֶן עָרֵב, בֵּית שַׁמַּי מְחַיְּבִין; 
וּבֵית הֶלֵּל פּוֹטְרִין. 

<small>ד</small>
הַדְּמַי, 
מְעָרְבִין בּוֹ, 
וּמִשְׁתַּתְּפִין בּוֹ, 
וּמְבָרְכִין עָלָיו, 
וּמְזַמְּנִין עָלָיו, 
וּמַפְרִישִׁין אוֹתוֹ עָרֹם בֵּין הַשְּׁמָשׁוֹת.  
הָא אִם הִקְדִּים מַעֲשֵׂר שֵׁנִי לָרִאשׁוֹן, 
אֵין בְּכָךְ כְּלוּם.  
שֶׁמֶן שֶׁהַגִּרְדִּי סָךְ בְּאֶצְבְּעוֹתָיו, 
חַיָּב בִּדְמַי, 
וְשֶׁהַסָּרוֹק נוֹתֵן בַּצֶּמֶר, 
פָּטוּר מִן הַדְּמַי. 


 


Chapter 2

<small>א</small>
אֵלּוּ דְבָרִים מִתְעַשְּׂרִים דְּמַי בְּכָל מָקוֹם: 
הַדְּבֵלָה, וְהַתְּמָרִים, וְהֶחָרוּבִין, 
הָאֹרֶז, וְהַכְּמָן.  
הָאֹרֶז שֶׁבְּחוּץ לָאָרֶץ, 
כָּל הַמִּשְׁתַּמֵּשׁ מִמֶּנּוּ, פָּטוּר. 

<small>ב</small>
הַמְקַבֵּל עָלָיו לִהְיוֹת נֶאֱמָן, 
מְעַשֵּׂר אֶת שֶׁהוּא אוֹכֵל, 
וְאֶת שֶׁהוּא מוֹכֵר, 
וְאֶת שֶׁהוּא לוֹקֵחַ, 
וְאֵינוּ מִתְאָרֵחַ אֵצֶל עַם הָאָרֶץ.  
רְבִּי יְהוּדָה אוֹמֵר: 
הַמִּתְאָרֵחַ אֵצֶל עַם הָאָרֶץ, נֶאֱמָן. 
אָמְרוּ לוֹ: 
עַל עַצְמוֹ אֵינוּ נֶאֱמָן, 
כֵּיצַד יְהֵא נֶאֱמָן עַל שֶׁלַּאֲחֵרִים? 

<small>ג</small>
הַמְקַבֵּל עָלָיו לִהְיוֹת חָבֵר, 
אֵינוּ מוֹכֵר לְעַם הָאָרֶץ לַח וְיָבֵשׁ, 
וְאֵינוּ לוֹקֵחַ מִמֶּנּוּ לַח, 
וְאֵינוּ מִתְאָרֵחַ אֵצֶל עַם הָאָרֶץ, 
וְלֹא מְאָרְחוֹ אֶצְלוֹ בִכְסוּתוֹ.  
רְבִּי יְהוּדָה אוֹמֵר: 
אַף לֹא יְגַדֵּל בְּהֵמָה דַקָּה, 
וְלֹא יְהֵא פָרוּץ בִּנְדָרִים וּבִשְׂחוֹק, 
וְלֹא יְהֵא מִטַּמֵּא לַמֵּתִים, 
וּמְשַׁמֵּשׁ בְּבֵית הַמִּדְרָשׁ.  
אָמְרוּ לוֹ: 
לֹא בָאוּ אֵלּוּ לַכְּלָל. &lt;בגוף הטקסט: אֶלָּא בשולים: נ"א אילו&gt;

<small>ד</small>
הַנַּחְתּוֹמִים, 
לֹא חִיְּבוּ אוֹתָן חֲכָמִים לְהַפְרִישׁ, 
אֶלָּא כְדֵי תְרוּמַת מַעֲשֵׂר וְחַלָּה.  
הַחַנְוָנִים אֵינָן רַשָּׁיִים לִמְכֹּר אֶת הַדְּמַי.  
כָּל הַמַּשְׁפִּיעִים בְּמִדָּה גַסָּה רַשָּׁיִין לִמְכֹּר אֶת הַדְּמַי.  
וְאֵלּוּ הֵן הַמַּשְׁפִּיעִין בְּמִדָּה גַסָּה, 
כְּגוֹן הַסִּיטוֹנוֹת וּמוֹכְרֵי תְבוּאָה. 

<small>ה</small>
רֶבִּי מֵאִיר אוֹמֵר: 
אֶת שֶׁדַּרְכּוֹ לְהִמָּדֵד בַּדַּקָּה, 
וּמְדָדוֹ בַגַּסָּה, 
בַּגַּסָּה, וּמְדָדוֹ בַדַּקָּה, 
טְפֵלָה דַקָּה לַגַּסָּה. 
אֵי זוֹ הִיא מִדָּה גַסָּה? 
בַּיָּבֵשׁ, שְׁלֹשֶׁת קַבִּים, 
וּבַלַּח, דִּינָר.  
רֶבִּי יוֹסֵה אוֹמֵר: 
סַלֵּי תְאֵנִים, וְסַלֵּי עֲנָבִים, וְקֻפּוֹת שֶׁלַּיָּרָק, 
בִּזְמַן שֶׁהוּא מוֹכְרָן אַכְסְרָה, &lt;באכסרה&gt;
פָּטוּר. 


 


Chapter 3

<small>א</small>
מַאֲכִילִים אֶת הָעֲנִיִּים דְּמַי, 
מַאֲכִילִין אֶת הָאַכְסַנְיָה דְמַי.  
רַבָּן גַּמְלִיאֵל הָיָה מַאֲכִיל אֶת פּוֹעֲלָיו דְּמַי.  
גַּבָּאֵי צְדָקָה, 
בֵּית שַׁמַּי אוֹמְרִים: 
נוֹתְנִין אֶת הַמְעֻשָּׂר לְמִי שֶׁאֵינוּ מְעַשֵּׂר, 
וְאֶת שֶׁאֵינוּ מְעֻשָּׂר לִמְעַשֵּׂר. 
נִמְצְאוּ כָל הָאָדָם אוֹכְלִין מְתֻקָּן.  
וַחֲכָמִים אוֹמְרִים: 
גּוֹבִים סְתָם וּמְחַלְּקִין סְתָם, 
וְהָרוֹצֶה לְתַקֵּן יְתַקֵּן. 

<small>ב</small>
הָרוֹצֶה לַחְזֹם עֲלֵי יָרָק לְהָקֵל מִמַּשּׂוּאוֹ, 
לֹא יַשְׁלִיךְ עַד שֶׁיְּעַשֵּׂר.  
הַלּוֹקֵחַ יָרָק מִן הַשּׁוּק וְנִמְלַךְ לְהַחְזִיר, 
לֹא יַחְזִיר עַד שֶׁיְּעַשֵּׂר, 
שֶׁאֵינוּ מְחֻסָּר אֶלָּא מִנְיָן.  
הָיָה עוֹמֵד וְלוֹקֵחַ, 
וְרָאָה טוֹעֵן אַחֵר יָפֶה מִמֶּנּוּ, 
מֻתָּר לְהַחְזִיר, מִפְּנֵי שֶׁלֹּא מָשַׁךְ. 

<small>ג</small>
הַמּוֹצֵא פֵרוֹת בַּדֶּרֶךְ וְּנְטָלָן לְאָכְלָן, 
וְנִמְלַךְ לְהַצְנִיע, 
לֹא יַצְנִיעַ עַד שֶׁיְּעַשֵּׂר.  
אִם מִתְּחִלָּה נְטָלָן בִּשְׁבִיל שֶׁלֹּא יֹאבֵדוּ, 
פָּטוּר.  
כָּל דָּבָר שֶׁאֵין רַשַּׁי לְמָכְרוֹ דְמַי, &lt;בשוליים: נ"א לְמָכְרוֹ&gt;
לֹא יִשְׁלַח לַחֲבֵרוֹ דְמַי.  
רְבִּי יוֹסֵה מַתִּיר בַּוַּדַּי, 
וּבִלְבַד שֶׁיּוֹדִיעֶנּוּ. 

<small>ד</small>
הַמּוֹלִיךְ חִטִּין לְטָחוֹן הַכּוּתִי, 
אוֹ לְטָחוֹן עַם הָאָרֶץ, 
כְּחֶזְקָתָן לַמַּעַשְׂרוֹת וְלַשְּׁבִיעִית; 
לְטָחוֹן הַנָּכְרִי, דְּמַי.  
הַמַּפְקִיד פֵּרוֹתָיו אֵצֶל כּוּתִי, 
אֵצֶל עַם הָאָרֶץ, 
כְּחֶזְקָתָן לַמַּעַשְׂרוֹת וְלַשְּׁבִיעִית; 
אֵצֶל הַנָּכְרִי, כְּפֵרוֹתָיו.  
רֶבִּי שִׁמְעוֹן אוֹמֵר: 
דְּמַי. 

<small>ה</small>
הַנּוֹתֵן לַפּוֹנְדְּקִית, 
מְעַשֵּׂר אֶת שֶׁהוּא נוֹתֵן לָהּ, 
וְאֶת שֶׁהוּא נוֹטֵל מִמֶּנָּה, 
מִפְּנֵי שֶׁהִיא חֲשׁוּדָה לְחַלֵּף.  
אָמַר רֶבִּי יוֹסֵה: 
אֵין אָנוּ אַחְרָיִים לָרַמָּאִים, 
אֵינוּ מְעַשֵּׂר אֶלָּא מַה שֶּׁהוּא נוֹטֵל מִמֶּנָּה בִלְבַד. 

<small>ו</small>
הַנּוֹתֵן לַחֲמוֹתוֹ, 
מְעַשֵּׂר אֶת שֶׁהוּא נוֹתֵן לָהּ וְאֶת שֶׁהוּא נוֹטֵל מִמֶּנָּה, 
מִפְּנֵי שֶׁהִיא חֲשׁוּדָה לְחַלֵּף הַמִּתְקַלְקֵל.  
אָמַר רֶבִּי יְהוּדָה: 
רוֹצָה הִיא לְתַקֵּן אֶת בִּתָּהּ וּבוֹשָׁה מֵחֲתָנָהּ.  
מוֹדֶה רֶבִּי יְהוּדָה בְנוֹתֵן לַחֲמוֹתוֹ שְׁבִיעִית, 
שֶׁאֵינָה חֲשׁוּדָה לְהַאֲכִיל אֶת בִּתָּהּ שְׁבִיעִית. 


 


Chapter 4

<small>א</small>
הַלּוֹקֵחַ פֵּרוֹת מִמִּי שֶׁאֵינוּ נֶאֱמָן עַל הַמַּעַשְׂרוֹת, 
וְשָׁכַח לְעַשְּׂרָן, 
שׁוֹאֲלוֹ בַשַּׁבָּת וְאוֹכֵל עַל פִּיו.  
חָשֵׁכָה מוֹצָאֵי שַׁבָּת, 
לֹא יֹאכַל עַד שֶׁיְּעַשֵּׂר.  

<small>ב</small>
לֹא מְצָאוֹ, 
אָמַר לוֹ אֶחָד שֶׁאֵינוּ נֶאֱמָן עַל הַמַּעַשְׂרוֹת: 
"מְעֻשָּׂרִין הֵן", אוֹכֵל עַל פִּיו.  
חָשֵׁכָה מוֹצָאֵי שַׁבָּת, 
לֹא יֹאכַל עַד שֶׁיְּעַשֵּׂר.  

<small>ג</small>
תְּרוּמַת מַעֲשֵׂר שֶׁלִּדְמַי שֶׁחָזְרָה לִמְקוֹמָהּ, 
רֶבִּי שִׁמְעוֹן הַשֵּׁזוּרִי אוֹמֵר: 
אַף בַּחֹל שׁוֹאֲלוֹ וְאוֹכֵל עַל פִּיו. 

<small>ד</small>
הַמַּדִּיר אֶת חֲבֵרוֹ שֶׁיֹּאכַל אֶצְלוֹ, 
וְהוּא אֵינוּ מַאֲמִינוֹ עַל הַמַּעַשְׂרוֹת, 
אוֹכֵל עִמּוֹ בַּשַּׁבָּת הָרִאשׁוֹנָה, &lt;בְּשַׁבָּת&gt;
אַף עַל פִּי שֶׁאֵינוּ מַאֲמִינוֹ עַל הַמַּעַשְׂרוֹת, 
וּבִלְבַד שֶׁיֹּאמַר לוֹ מְעֻשָּׂרִים הֵן.  
וּבְשַׁבָּת שְׁנִיָּה, 
אַף עַל פִּי שֶׁהוּא נוֹדֵר מִמֶּנּוּ הֲנָיָה, 
לֹא יֹאכַל עַד שֶׁיְּעַשֵּׂר. 

<small>ה</small>
רֶבִּי אֱלִיעֶזֶר אוֹמֵר: 
אֵין אָדָם צָרִיךְ לִקְרוֹא שֵׁם לְמַעְשַׂר עָנִי שֶׁלִּדְמַי.  
וַחֲכָמִים אוֹמְרִים: 
קוֹרֵא שֵׁם, וְאֵינוּ צָרִיךְ לְהַפְרִישׁ. 

<small>ו</small>
מִי שֶׁקָּרָא שֵׁם לִתְרוּמַת מַעֲשֵׂר שֶׁלִּדְמַי, 
וּלְמַעְשַׂר עָנִי שֶׁלַּוַּדַּי, לֹא יִטְּלֵם בַּשַּׁבָּת.  
אִם הָיָה כֹהֵן אוֹ עָנִי לְמוּדִים לֹאכַל אֶצְלוֹ, 
יָבֹאוּ וְיֹאכְלוּ, וּבִלְבַד שֶׁיּוֹדִיעֵם. 

<small>ז</small>
הָאוֹמֵר לְמִי שֶׁאֵינוּ נֶאֱמָן עַל הַמַּעַשְׂרוֹת: 
"קַח לִי מִמִּי שֶׁהוּא נֶאֱמָן וּמִמִּי שֶׁהוּא מְעַשֵּׂר", 
אֵינוּ נֶאֱמָן.  
"אִישׁ פְּלוֹנִי", 
הֲרֵי זֶה נֶאֱמָן.  
הָלַךְ לִקַּח מִמֶּנּוּ, אָמַר לוֹ: 
"לֹא מְצָאתִיו, וְלָקַחְתִּי לָךְ מֵאַחֵר שֶׁהוּא נֶאֱמָן", 
אֵינוּ נֶאֱמָן. 

<small>ח</small>
הַנִּכְנָס לָעִיר, וְאֵינוּ מַכִּיר אָדָם שָׁם, וְאָמַר: 
"מִי כָן נֶאֱמָן, וּמִי כָן מְעַשֵּׂר?" 
אָמַר לוֹ אֶחָד: "אֲנִי", 
אֵינוּ נֶאֱמָן.  
אָמַר לוֹ: "אִישׁ פְּלוֹנִי", 
הֲרֵי זֶה נֶאֱמָן.  
הָלַךְ וְלָקַח מִמֶּנּוּ, אָמַר לוֹ: 
"מִי כָן מוֹכֵר יָשָׁן?" 
אָמַר לוֹ: 
"מִי שֶׁשְּׁלָחָךְ אֶצְלִי", 
אַף עַל פִּי שֶׁהֵם כַּגּוֹמְלִים זֶה אֶת זֶה, 
הֲרֵי אֵלּוּ נֶאֱמָנִים. 

<small>ט</small>
הַחַמָּרִים שֶׁנִּכְנְסוּ לָעִיר, 
אָמַר אֶחָד מֵהֶן: 
"שֶׁלִּי חָדָשׁ, וְשֶׁלַּחֲבֵרִי יָשָׁן", 
"שֶׁלִּי אֵינוּ מְתֻקָּן, וְשֶׁלַּחֲבֵרִי מְתֻקָּן", 
אֵינָן נֶאֱמָנִין.  
רֶבִּי יְהוּדָה אוֹמֵר: 
נֶאֱמָנִין. 


 


Chapter 5

<small>א</small>
הַלּוֹקֵחַ מִן הַנַּחְתּוֹם, כֵּיצַד מְעַשֵּׂר? 
נוֹטֵל כְּדֵי תְרוּמַת מַעְשֵׂר וְחַלָּה, 
וְאוֹמֵר: 
"אֶחָד מִמֵּאָה שֶׁיֵּשׁ כָּאן, 
הֲרֵי זֶה בְצַד זֶה מַעְשֵׂר, 
וּשְׁאָר מַעֲשֵׂר סָמוּךְ לוֹ. 
זֶה שֶׁעָשִׂיתִי מַעֲשֵׂר עָשׁוּי תְּרוּמַת מַעֲשֵׂר עָלָיו, 
וְהַשְּׁאָר חַלָּה. 
וּמַעֲשֵׂר שֵׁנִי בִצְפוֹנוֹ וּבִדְרוֹמוֹ, 
וּמְחֻלָּל עַל הַמָּעוֹת". 

<small>ב</small>
הָרוֹצֶה לְהַפְרִישׁ תְּרוּמָה וּתְרוּמַת מַעֲשֵׂר כְּאַחַת, 
נוֹטֵל אֶחָד מִשְּׁלֹשִׁים וּשְׁלוֹשָׁה וּשְׁלִישׁ וְאוֹמֵר: 
"אֶחָד מִמֵּאָה מִמַּה שֶּׁיֵּשׁ כָּן, 
הֲרֵי זֶה בְצַד זֶה חֻלִּין, 
וּשְׁאָר תְּרוּמָה עַל הַכֹּל, 
מַה חֻלִּין שֶׁיֵּשׁ כָּן הֲרֵי זֶה בְצַד זֶה מַעֲשֵׂר, 
וּשְׁאָר מַעֲשֵׂר סָמוּךְ לוֹ; 
זֶה שֶׁעָשִׂיתִי מַעֲשֵׂר עָשׁוּי תְּרוּמַת מַעֲשֵׂר עָלָיו, 
וּשְׁאָר חַלָּה; 
וּמַעֲשֵׂר שֵׁנִי בִצְפוֹנוֹ וּבִדְרוֹמוֹ, 
וּמְחֻלָּל עַל הַמָּעוֹת". 

<small>ג</small>
הַלּוֹקֵחַ מִן הַנַּחְתּוֹם, 
מְעַשֵּׂר מִן הַחַמָּה עַל הַצּוֹנֶנֶת, &lt;מַעֲשֵׂר&gt;
וּמִן הַצּוֹנֶנֶת עַל הַחַמָּה, 
אֲפִלּוּ מִטְּפָסִים הַרְבֵּה.  
דִּבְרֵי רְבִּי מֵאִיר.  
רְבִּי יְהוּדָה אוֹסֵר, 
שֶׁאֲנִי אוֹמֵר: 
חִטִּים שֶׁלְּאֶמֶשׁ הָיוּ מִשֶּׁלְּאֶחָד, 
וְשֶׁלַּיּוֹם הָיוּ מִשֶּׁלְּאֶחָד.  
רְבִּי שִׁמְעוֹן אוֹסֵר בִּתְרוּמַת מַעֲשֵׂר, 
וּמַתִּיר בַּחַלָּה. 

<small>ד</small>
הַלּוֹקֵחַ מִן הַפְּלָטָר, 
מְעַשֵּׂר מִכָּל טָפוֹס וְטָפוֹס. &lt;מַעֲשֵׂר&gt; 
דִּבְרֵי רְבִּי מֵאִיר.  
רְבִּי יְהוּדָה אוֹמֵר: 
מֵאֶחָד עַל הַכֹּל.  
מוֹדֶה רְבִּי יְהוּדָה בְלוֹקֵחַ מִן הַמַּנְפּוּל, 
שֶׁהוּא מְעַשֵּׂר מִכָּל אֶחָד וְאֶחָד. 

<small>ה</small>
הַלּוֹקֵחַ מִן הֶעָנִי, 
וְכֵן הֶעָנִי שֶׁנִּתְּנוּ לוֹ פְרוּסוֹת פַּת אוֹ פִלְחֵי דְבֵלָה, 
מְעַשֵּׂר מִכָּל אֶחָד וְאֶחָד; 
וּבַתְּמָרִים וּבַגְּרוֹגְרוֹת בּוֹלֵל וְנוֹטֵל.  
אָמַר רֶבִּי יְהוּדָה: 
אֶמָּתַי? 
בִּזְמַן שֶׁהַמַּתָּנָה מְרֻבָּה, 
אֲבָל בִּזְמַן שֶׁהַמַּתָּנָה מְמֻעֶטֶת, 
מְעַשֵּׂר מִכָּל אֶחָד וְאֶחָד. 

<small>ו</small>
הַלּוֹקֵחַ מִן הַסִּיטוֹן, 
וְחָזַר וְלָקַח מִמֶּנּוּ שְׁנִיָּה, 
לֹא יְעַשֵּׂר מִזֶּה עַל זֶה, 
אֲפִלּוּ מֵאוֹתוֹ הַסּוּג, 
אֲפִלּוּ מֵאוֹתוֹ הַמִּין.  
נֶאֱמָן הַסִּיטוֹן לוֹמַר: 
מִשֶּׁלְּאֶחָד הֵם. 

<small>ז</small>
הַלּוֹקֵחַ מִבַּעַל הַבַּיִת, 
וְחָזַר וְלָקַח מִמֶּנּוּ שְׁנִיָּה, 
מְעַשֵּׂר מִזֶּה עַל זֶה, 
אֲפִלּוּ מִשְּׁתֵי קֻפּוֹת, 
אֲפִלּוּ מִשְּׁתֵי עֲיָרוֹת.  
בַּעַל הַבַּיִת שֶׁהָיָה מוֹכֵר יָרָק בַּשּׁוּק, 
בִּזְמַן שֶׁמְּבִיאִין לוֹ מִגַּנּוֹתָיו, 
מְעַשֵּׂר מֵאַחַת עַל הַכֹּל; &lt;מאחד&gt;
וּמִגַּנּוֹת אֲחֵרוֹת, 
מְעַשֵּׂר מִכָּל אַחַת וְאַחַת. &lt;אחד ואחד&gt;

<small>ח</small>
הַלּוֹקֵחַ טֶבֶל מִשְּׁנֵי מְקוֹמוֹת, 
מְעַשֵּׂר מִזֶּה עַל זֶה, 
מִפְּנֵי שֶׁאָמָרוּ: 
אֵין אָדָם רַשַּׁי לִמְכֹּר טֶבֶל אֶלָּא לְצֹרֶךְ. 

<small>ט</small>
מְעַשְּׂרִים מִשֶּׁלְּיִשְׂרָאֵל עַל שֶׁלַּגּוֹיִם, 
וּמִשֶּׁלַּגּוֹיִם עַל שֶׁלְּיִשְׂרָאֵל, 
וּמִשֶּׁלְּיִשְׂרָאֵל עַל שֶׁלַּכּוּתִים, 
וּמִשֶּׁלַּכּוּתִים עַל שֶׁלַּכּוּתִים.  
רְבִּי אֶלְעָזָר אוֹסֵר מִשֶּׁלַּכּוּתִים עַל שֶׁלַּכּוּתִים. 

<small>י</small>
עָצִיץ נָקוּב, הֲרֵי הוּא כָּאָרֶץ. &lt;בארץ&gt; 
תָּרַם מִן הָאָרֶץ עַל עָצִיץ נָקוּב, 
וּמֵעָצִיץ נָקוּב עַל הָאָרֶץ, 
תְּרוּמָתוֹ תְרוּמָה.  
מִשֶּׁאֵינוּ נָקוּב עַל הַנָּקוּב, &lt;מי שאינו&gt;
תְּרוּמָה, וְיַחְזֹר וְיִתְרֹם.  
מִן הַנָּקוּב עַל שֶׁאֵינוּ נָקוּב, 
תְּרוּמָה, וְלֹא תֵאָכֵל, &lt;תֹאכַל&gt;
עַד שֶׁיּוֹצִיא עָלֶיהָ תְרוּמָה וּמַעַשְׂרוֹת. 

<small>יא</small>
תָּרַם מִן הַדְּמַי עַל הַדְּמַי, 
מִן הַדְּמַי עַל הַוַּדַּאי, 
תְּרוּמָה, וְיַחְזֹר וְיִתְרֹם.  
מִן הַוַּדַּאי עַל הַדְּמַי, 
תְּרוּמָה, וְלֹא תֵאָכֵל, &lt;תֹאכַל&gt;
עַד שֶׁיּוֹצִיא עָלֶיהָ תְרוּמָה וּמַעַשְׂרוֹת. 


 


Chapter 6

<small>א</small>
הַמְקַבֵּל שָׂדֶה מִיִּשְׂרָאֵל, 
וּמִן הַנָּכְרִי, וּמִן הַכּוּתִי, 
חוֹלֵק לִפְנֵיהֶם.  
הַחוֹכֵר שָׂדֶה מִיִּשְׂרָאֵל, 
תּוֹרֵם וְנוֹתֵן לוֹ.  
אָמַר רֶבִּי יְהוּדָה: 
אֶמָּתַי? 
בִּזְמַן שֶׁנָּתַן לוֹ מֵאוֹתָהּ הַשָּׂדֶה וּמֵאוֹתוֹ הַמִּין, 
אֲבָל אִם נָתַן לוֹ מִשָּׂדֶה אַחֶרֶת אוֹ מִמִּין אַחֵר, 
מְעַשֵּׂר וְנוֹתֵן לוֹ. 

<small>ב</small>
הַחוֹכֵר שָׂדֶה מִן הַנָּכְרִי, 
מְעַשֵּׂר וְנוֹתֵן לוֹ.  
רֶבִּי יְהוּדָה אוֹמֵר: 
אַף הַמְקַבֵּל שְׂדֵה אֲבוֹתָיו מִן הַגּוֹי, 
מְעַשֵּׂר וְנוֹתֵן לוֹ. 

<small>ג</small>
כֹּהֵן וְלֵוִי שֶׁקִּבְּלוּ שָׂדֶה מִיִּשְׂרָאֵל, 
כַּשֵּׁם שֶׁחוֹלְקִין בַּחֻלִּין, 
כָּךְ חוֹלְקִין בִּתְרוּמָה.  
רֶבִּי אֱלִיעֶזֶר אוֹמֵר: 
הַמַּעַשְׂרוֹת שֶׁלָּהֶן, 
שֶׁעַל מְנָת כֵּן בָּאוּ. 

<small>ד</small>
יִשְׂרָאֵל שֶׁקִּבֵּל מִכֹּהֵן וּמִלֵּוִי, 
הַמַּעַשְׂרוֹת לַבְּעָלִים.  
רֶבִּי יִשְׁמָעֵאל אוֹמֵר: 
הַקַּרְתָּנִי שֶׁקִּבֵּל שָׂדֶה מִיְּרוּשַׁלְמִי, 
מַעְשֵׂר שֵׁנִי לִירוּשַׁלְמִי.  
וַחֲכָמִים אוֹמְרִים: 
יָכוֹל הוּא הַקַּרְתָּנִי לַעֲלוֹת וּלְאָכְלוֹ בִּירוּשָׁלַיִם. 

<small>ה</small>
הַמְקַבֵּל זֵיתִים לַשֶּׁמֶן, 
כַּשֵּׁם שֶׁחוֹלְקִים בַּחֻלִּין, 
כָּךְ חוֹלְקִין בִּתְרוּמָה.  
רֶבִּי יְהוּדָה אוֹמֵר: 
יִשְׂרָאֵל שֶׁקִּבֵּל מִכֹּהֵן, מִלֵּוִי, 
זֵיתִים לַשֶּׁמֶן אוֹ לְמַחֲצִית שָׂכָר, 
הַמַּעַשְׂרוֹת לַבְּעָלִים. 

<small>ו</small>
בֵּית שַׁמַּי אוֹמְרִים: 
לֹא יִמְכֹּר אָדָם אֶת זֵיתָיו אֶלָּא לֶחָבֵר.  
וּבֵית הֶלֵּל אוֹמְרִים: 
אַף לִמְעַשֵּׂר.  
וּצְנוּעֵי בֵית הֶלֵּל הָיוּ נוֹהֲגִין כְּדִבְרֵי בֵית שַׁמַּי. 

<small>ז</small>
שְׁנַיִם שֶׁבָּצְרוּ אֶת כַּרְמֵיהֶן לְתוֹךְ גַּת אַחַת, 
אֶחָד מְעַשֵּׂר וְאֶחָד שֶׁאֵינוּ מְעַשֵּׂר, 
הַמְעַשֵּׂר מְעַשֵּׂר אֶת שֶׁלּוֹ וְחֶלְקוֹ בְכָל מָקוֹם שֶׁהוּא. 

<small>ח</small>
שְׁנַיִם שֶׁקִּבְּלוּ אֶת הַשָּׂדֶה בַּאֲרִיסוּת, 
אוֹ שֶׁיָּרְשׁוּ, אוֹ שֶׁנִּשְׁתַּתְּפוּ, 
יָכוֹל הוּא לוֹמַר לוֹ: 
"טֹל אַתָּה חִטִּים שֶׁבִּמְקוֹם פְּלוֹנִי, 
וַאֲנִי חִטִּים שֶׁבִּמְקוֹם פְּלוֹנִי, 
אַתָּה יַיִן שֶׁבִּמְקוֹם פְּלוֹנִי, 
וַאֲנִי יַיִן שֶׁבִּמְקוֹם פְּלוֹנִי".  
אֲבָל לֹא יֹאמַר לוֹ: 
"טֹל אַתָּה חִטִּים, וַאֲנִי שְׂעוֹרִים, 
טֹל אַתָּה יַיִן, וַאֲנִי אֶטֹּל אֶת הַשֶּׁמֶן". 

<small>ט</small>
חָבֵר וְעַם הָאָרֶץ שֶׁיָּרְשׁוּ אֲבִיהֶם עַם הָאָרֶץ, 
יָכוֹל הוּא לוֹמַר לוֹ: 
"טֹל אַתָּה חִטִּים שֶׁבִּמְקוֹם פְּלוֹנִי, 
וַאֲנִי חִטִּים שֶׁבִּמְקוֹם פְּלוֹנִי, 
אַתָּה יַיִן שֶׁבִּמְקוֹם פְּלוֹנִי, 
וַאֲנִי יַיִן שֶׁבִּמְקוֹם פְּלוֹנִי".  
אֲבָל לֹא יֹאמַר לוֹ: 
"טֹל אַתָּה חִטִּים, וַאֲנִי שְׂעוֹרִים, 
טֹל אַתָּה אֶת הַלַּח, וַאֲנִי אֶטֹּל אֶת הַיָּבֵשׁ". 

<small>י</small>
גֵּר וְגוֹי שֶׁיָּרְשׁוּ אֶת אֲבִיהֶם גּוֹי, 
יָכוֹל הוּא לוֹמַר לוֹ: 
"טֹל אַתָּה עֲבוֹדָה זָרָה, וַאֲנִי מָעוֹת, 
אַתָּה יַיִן, וַאֲנִי פֵרוֹת".  
מִשֶּׁבָּאוּ לִרְשׁוּת הַגֵּר, אָסוּר. 

<small>יא</small>
הַמּוֹכֵר פֵּרוֹת בְּסוּרְיָה וְאָמַר: 
"מִשֶּׁלְּאֶרֶץ יִשְׂרָאֵל הֵן", 
חַיָּב לְעַשֵּׂר; 
"מְעֻשָּׂרִין הֵן",
 נֶאֱמָן, שֶׁהַפֶּה שֶׁאָסַר הוּא הַפֶּה שֶׁהִתִּיר.  
"מִשֶּׁלִּי הֵן", 
חַיָּב לְעַשֵּׂר; 
"מְעֻשָּׂרִין הֵן", 
נֶאֱמָן, שֶׁהַפֶּה שֶׁאָסַר הוּא הַפֶּה שֶׁהִתִּיר.  
אִם יָדוּעַ שֶׁיֶּשׁ לוֹ שָׂדֶה בְסוּרְיָה, 
חַיָּב לְעַשֵּׂר. 

<small>יב</small>
עַם הָאָרֶץ שֶׁאָמַר לְחָבֵר: 
"קַח לִי אֲגֻדַּת יָרָק, 
קַח לִי קְלוֹסְקִין אַחַת", 
לוֹקֵחַ סְתָם וּפָטוּר.  
אִם אָמַר: 
"זוֹ שֶׁלִּי, וְזוֹ שֶׁלַּחֲבֵרִי", 
וְנִתְעָרְבוּ, 
חַיָּב לְעַשֵּׂר, אֲפִלּוּ הֵן מֵאָה. 


 


Chapter 7

<small>א</small>
הַמְזַמֵּן אֶת חֲבֵרוֹ שֶׁיֹּאכַל אֶצְלוֹ, &lt;המזמין&gt;
וְהוּא אֵינוּ מַאֲמִינוֹ עַל הַמַּעַשְׂרוֹת, 
אוֹמֵר מֵעֶרֶב הַשַּׁבָּת: 
"מַה שֶּׁאֲנִי עָתִיד לְהַפְרִישׁ לְמָחָר, 
הֲרֵי הוּא מַעֲשֵׂר, 
וּשְׁאָר מַעֲשֵׂר סָמוּךְ לוֹ. &lt;המעשר&gt;
זֶה שֶׁעָשִׂיתִי מַעֲשֵׂר עָשׁוּי תְּרוּמַת מַעֲשֵׂר עָלָיו. 
וּמַעֲשֵׂר שֵׁנִי בִצְפוֹנוֹ, וּבִדְרוֹמוֹ, 
וּמְחֻלָּל עַל הַמָּעוֹת." 

<small>ב</small>
מָזְגוּ לוֹ אֶת הַכּוֹס, 
אוֹמֵר: 
"מַה שֶּׁאֲנִי עָתִיד לְשַׁיֵּר בְּשׁוּלֵי הַכּוֹס, 
הֲרֵי הוּא מַעֲשֵׂר, 
וּשְׁאָר מַעֲשֵׂר סָמוּךְ לוֹ. 
זֶה שֶׁעָשִׂיתִי מַעֲשֵׂר עָשׁוּי תְּרוּמַת מַעֲשֵׂר עָלָיו. 
וּמַעֲשֵׂר שֵׁנִי בְפִיו וּמְחֻלָּל עַל הַמָּעוֹת." 

<small>ג</small>
פּוֹעֵל שֶׁאֵינוּ מַאֲמִין לְבַעַל הַבַּיִת, 
נוֹטֵל גְּרוֹגֶרֶת אַחַת וְאוֹמֵר: 
"זוֹ וְתֵשַׁע הַבָּאוֹת אַחֲרֶיהָ, 
עֲשׁוּיוֹת מַעֲשֵׂר עַל תִּשְׁעִים שֶׁאֲנִי אוֹכֵל, 
וְזוֹ עֲשׁוּיָה תְרוּמַת מַעֲשֵׂר עֲלֵיהֶם; 
וּמַעֲשֵׂר שֵׁנִי בָּאַחֲרוֹנוֹת, 
וּמְחֻלָּל עַל הַמָּעוֹת."  

<small>ד</small>
וְחוֹשֵׂךְ גְּרוֹגֶרֶת אַחַת.  
רַבָּן שִׁמְעוֹן בֶּן גַּמְלִיאֵל אוֹמֵר: 
לֹא יַחְסֹךְ, 
מִפְּנֵי שֶׁהוּא מְמַעֵט מְלַאכְתּוֹ שֶׁלְּבַעַל הַבַּיִת.  
רֶבִּי יוֹסֵה אוֹמֵר: 
לֹא יַחְסֹךְ, 
שֶׁהוּא תְנַי בֵּית דִּין. 

<small>ה</small>
הַלּוֹקֵחַ יַיִן מִבֵּין הַכּוּתִים, 
אוֹמֵר: 
"שְׁנֵי לָגִּים שֶׁאֲנִי עָתִיד לְהַפְרִישׁ, 
הֲרֵי הֵן תְּרוּמָה, 
וַעֲשָׂרָה, מַעֲשֵׂר, 
וְתִשְׁעָה, מַעֲשֵׂר שֵׁנִי", 
מֵחֵל וְשׁוֹתֶה. &lt;ומחל&gt;

<small>ו</small>
הָיוּ לוֹ תְאֵנִים שֶׁלַּטֶּבֶל בְּתוֹךְ בֵּיתוֹ, 
וְהוּא בְּבֵית הַמִּדְרָשׁ אוֹ בַשָּׂדֶה, 
אוֹמֵר: 
"שְׁתֵּי תְאֵנִים שֶׁאֲנִי עָתִיד לְהַפְרִישׁ, 
הֲרֵי הֵן תְּרוּמָה, 
וְעֶשֶׂר, מַעֲשֵׂר, 
וְתֵשַׁע, מַעֲשֵׂר שֵׁנִי."  

<small>ז</small>
הָיוּ דְמַי, אוֹמֵר: 
"מַה שֶּׁאֲנִי עָתִיד לְהַפְרִישׁ לְמָחָר, 
הֲרֵי הוּא מַעֲשֵׂר, 
וּשְׁאָר מַעֲשֵׂר סָמוּךְ לוֹ. 
זֶה שֶׁעָשִׂיתִי מַעֲשֵׂר, 
עָשׁוּי תְּרוּמַת מַעֲשֵׂר עָלָיו, 
וּמַעֲשֵׂר שֵׁנִי בִצְפוֹנוֹ, וּבִדְרוֹמוֹ, 
וּמְחֻלָּל עַל הַמָּעוֹת. 

<small>ח</small>
הָיוּ לְפָנָיו שְׁתֵּי כַלְכַּלּוֹת שֶׁלַּטֶּבֶל, 
אָמַר: 
"מַעַשְׂרוֹת זוֹ בָזוֹ", 
הָרִאשׁוֹנָה מְעֻשֶּׂרֶת; 
"שֶׁלָּזוֹ בָזוֹ, וְשֶׁלָּזוֹ בָזוֹ", 
הָרִאשׁוֹנָה מְעֻשֶּׂרֶת. 
מַעַשְׂרוֹתֵיהֶן מַעַשְׂרוֹת כַּלְכַּלָּה בַחֲבֶרְתָּהּ, &lt;וחברתה&gt;
קָרָא שֵׁם. 

<small>ט</small>
מֵאָה טֶבֶל, מֵאָה חֻלִּין, 
נוֹטֵל מֵאָה וְאַחַת.  
מֵאָה טֶבֶל, מֵאָה מַעֲשֵׂר, 
נוֹטֵל מֵאָה וְאַחַת.  
מֵאָה חֻלִּין מְתֻקָּנִים, מֵאָה מַעֲשֵׂר, 
נוֹטֵל מֵאָה וָעֶשֶׂר.  

<small>י</small>
מֵאָה טֶבֶל, תִּשְׁעִים מַעֲשֵׂר; 
תִּשְׁעִים טֶבֶל, שְׁמוֹנִים מַעֲשֵׂר, 
לֹא הִפְסִיד כְּלוּם.  
זֶה הַכְּלָל: 
כָּל זְמַן שֶׁהַטֶּבֶל מְרֻבֶּה, 
לֹא הִפְסִיד כְּלוּם. 

<small>יא</small>
מִי שֶׁהָיוּ לוֹ עֶשֶׂר שׁוּרוֹת שֶׁלְּעֶשֶׂר עֶשֶׂר כַּדֵּי יַיִן, 
וְאָמַר: 
"שׁוּרָה הַחִיצוֹנָה אַחַת מֵעָשֶׂר", 
וְאֵין יָדוּעַ אֵי זוֹ הִיא, 
נוֹטֵל שְׁתֵּי חָבִיּוֹת לוֹכְסָן; 
"חֲצִי שׁוּרָה הַחִיצוֹנָה אַחַת מַעֲשֵׂר", 
וְאֵין יָדוּעַ אֵיזוֹ הִיא, 
נוֹטֵל אַרְבַּע חָבִיּוֹת מֵאַרְבַּע זָוִיּוֹת; 
"שׁוּרָה אַחַת מֵעֶשֶׂר", 
וְאֵין יָדוּעַ אֵי זוֹ הִיא, 
נוֹטֵל שׁוּרָה אַחַת לוֹכְסָן; 
"חֲצִי שׁוּרָה אַחַת מֵעֶשֶׂר", 
וְאֵין יָדוּעַ אֵי זוֹ הִיא, 
נוֹטֵל שְׁתֵּי שׁוּרוֹת לוֹכְסָן; 
"חָבִית אַחַת מֵעֶשֶׂר", 
וְאֵין יָדוּעַ אֵי זוֹ הִיא, 
נוֹטֵל מִכָּל חָבִית וְחָבִית.  



