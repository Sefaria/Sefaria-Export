Mishnah Maaser Sheni
משנה מעשר שני
Mishnah based on the Kaufmann manuscript, edited by Dan Be'eri
https://archive.org/details/MishnaCorrectedKaufman00WHOLE

משנה מעשר שני



Chapter 1

<small>א</small>
מַעֲשֵׂר שֵׁנִי, 
אֵין מוֹכְרִין אוֹתוֹ, 
וְאֵין מְמַשְׁכְּנִים אוֹתוֹ, 
וְאֵין מַחֲלִיפִים אוֹתוֹ, 
וְלֹא שׁוֹקְלִין כְּנֶגְדּוֹ, 
וְלֹא יֹאמַר אָדָן לַחֲבֵרוֹ בִירוּשָׁלַיִם: 
הֵא לָךְ יַיִן וְתֶן לִי שֶׁמֶן וְחֹמֶץ,  
וְכֵן שְׁאָר כָּל הַפֵּרוֹת.  
אֲבָל נוֹתְנִין זֶה לָזֶה מַתְּנוֹת חִנָּם. 

<small>ב</small>
מַעְשַׂר בְּהֵמָה, 
אֵין מוֹכְרִין אוֹתוֹ תָמִים חַי, 
וְלֹא בַעַל מוּם חַי וְשָׁחוּט, 
וְאֵין מְקַדְּשִׁין בּוֹ אֶת הָאִשָּׁה.  
הַבְּכוֹר, 
מוֹכְרִין אוֹתוֹ תָמִים חַי, 
וּבַעַל מוּם חַי וְשָׁחוּט, 
וּמְקַדְּשִׁין בּוֹ אֶת הָאִשָּׁה.  
אֵין מְחַלְּלִין מַעֲשֵׂר שֵׁנִי עַל אֲסִימוֹן, 
וְלֹא עַל הַמַּטְבֵּעַ שֶׁאֵינוּ יוֹצֵא, 
וְלֹא עַל הַמָּעוֹת שֶׁאֵינָן בִּרְשׁוּתוֹ. 

<small>ג</small>
הַלּוֹקֵחַ בְּהֵמָה לְזִבְחֵי שְׁלָמִים, וְחַיָּה לִבְשַׂר תַּאֲוָה, 
יָצָא הָעוֹר לַחֻלִּין, אַף עַל פִּי שֶׁהָעוֹר מְרֻבֶּה עַל הַבָּשָׂר.  
כַּדֵּי יַיִן סְתוּמוֹת, 
מְקוֹם שֶׁדַּרְכָּן לְהִמָּכֵר סְתוּמוֹת, 
יָצָא הַקִּנְקֵן לַחֻלִּין.  
הָאֱגוֹזִין וְהַשְּׁקֵדִים, יָצְאוּ קְלִפֵּיהֶן לַחֻלִּין.  
הַתָּמָד, 
עַד שֶׁלֹּא הֶחְמִיץ, אֵינוּ נִלְקָח בְּכֶסֶף מַעֲשֵׂר; 
מִשֶּׁהֶחְמִיץ, נִלְקָח בְּכֶסֶף מַעֲשֵׂר. 

<small>ד</small>
הַלּוֹקֵחַ חַיָּה לְזִבְחֵי שְׁלָמִים, וּבְהֵמָה לִבְשַׂר תַּאֲוָה, 
לֹא יָצָא הָעוֹר לַחֻלִּין.  
כַּדֵּי יַיִן פְּתוּחוֹת אוֹ סְתוּמוֹת, 
מְקוֹם שֶׁדַּרְכָּן לְהִמָּכֵר פְּתוּחוֹת, 
לֹא יָצָא הַקִּנְקֵן לַחֻלִּין.  
סַלֵּי תְאֵנִים וְסַלֵּי עֲנָבִים עִם הַכֶּלִי, 
לֹא יָצְאוּ דְמֵי כֶלִי לַחֻלִּין. 

<small>ה</small>
הַלּוֹקֵחַ מַיִם וּמֶלַח וּפֵרוֹת הַמְחֻבָּרִים לַקַּרְקַע, 
אוֹ פֵרוֹת שֶׁאֵינָן יְכוּלִין לְהַגִּיעַ לִירוּשָׁלַיִם, 
לֹא קָנָה מַעֲשֵׂר.  
הַלּוֹקֵחַ פֵּרוֹת, 
שׁוֹגֵג, יַחְזְרוּ דָמִים לִמְקוֹמָן; 
מֵזִיד, יַעֲלוּ וְיֵאָכְלוּ בַמָּקוֹם.  
וְאִם אֵין מִקְדָּשׁ, יִרְקָבוּ. 

הַלּוֹקֵחַ בְּהֵמָה, 
שׁוֹגֵג, יַחְזְרוּ דָמֶיהָ לִמְקוֹמָן; &lt;לִמְקוֹמָהּ&gt;
מֵזִיד, תַּעֲלֶה וְתֵאָכֵל בַּמָּקוֹם.  
אִם אֵין מִקְדָּשׁ, תִּקָּבֵר עַל יַד עוֹרָהּ. 

<small>ו</small>
אֵין לוֹקְחִין עֲבָדִים וְקַרְקָעוֹת, וּבְהֵמָה טְמֵאָה 
מִדְּמֵי מַעֲשֵׂר שֵׁנִי. 
אִם לָקַח, יֹאכַל כְּנֶגְדָּן.  
אֵין מְבִיאִין קִנֵּי זָבִים, קִנֵּי זָבוֹת, קִנֵּי יוֹלְדוֹת, 
חַטָּאוֹת וַאֲשָׁמוֹת 
מִדְּמֵי מַעֲשֵׂר שֵׁנִי. 
וְאִם הֵבִיא, יֹאכַל כְּנֶגְדָּן.  
זֶה הַכְּלָל: 
כָּל שֶׁהוּא חוּץ לַאֲכִילָה וְלִשְׁתִיָּה וּלְסִיכָה &lt;וְלִיסִיכָה&gt;
מִדְּמֵי מַעֲשֵׂר שֵׁנִי, יֹאכַל כְּנֶגְדּוֹ. 





Chapter 2

<small>א</small>
מַעֲשֵׂר שֵׁנִי נִתָּן לַאֲכִילָה לִשְׁתִיָּה וְלִסִיכָה, 
לֹאכַל דָּבָר שֶׁדַּרְכּוֹ לֹאכַל, 
וְלָסוּךְ דָּבָר שֶׁדַּרְכּוֹ לָסוּךְ.  
לֹא יָסוּךְ יַיִן וָחֹמֶץ, 
אֲבָל סָךְ הוּא אֶת הַשֶּׁמֶן.  
וְאֵין מְפַטְּמִין שֶׁמֶן שֶׁלְּמַעֲשֵׂר שֵׁנִי, 
וְאֵין לוֹקְחִין בִּדְמֵי מַעֲשֵׂר שֵׁנִי שֶׁמֶן מְפֻטָּם; 
אֲבָל מְפַטֵּם הוּא אֶת הַיַּיִן.  
נָפַל לְתוֹכוֹ דְבַשׁ תַּבְלִים וְהִשְׁבִּיחוּ, 
הַשֶּׁבַח לְפִי חֶשְׁבּוֹן.  
דָּגִים שֶׁנִּתְבַּשְּׁלוּ עִם הַקַּפְּלוֹטוֹת שֶׁלְּמַעֲשֵׂר שֵׁנִי וְהִשְׁבִּיחוּ, 
הַשֶּׁבַח לְפִי חֶשְׁבּוֹן.  
וְעִסָּה שֶׁלְּמַעֲשֵׂר שֵׁנִי שֶׁאֲפָיָהּ וְהִשְׁבִּיחָה, 
הַשֶּׁבַח לַשֵּׁנִי.  
זֶה הַכְּלָל: 
כָּל שֶׁשְּׁבָחוֹ נִכָּר, 
הַשֶּׁבַח לְפִי חֶשְׁבּוֹן; 
וְכָל שֶׁאֵין שְׁבָחוֹ נִכָּר, 
הַשְּׁבָח לַשֵּׁנִי. 

<small>ב</small>
רְבִּי שִׁמְעוֹן אוֹמֵר: 
אֵין סָכִים שֶׁמֶן שֶׁלְּמַעֲשֵׂר שֵׁנִי בִירוּשָׁלַיִם. 
וַחֲכָמִים מַתִּירִין.  
אָמְרוּ לוֹ לִרְבִּי שִׁמְעוֹן: 
אִם הֵקֵל בִּתְרוּמָה חֲמוּרָה, 
לֹא נָקֵל בְּמַעֲשֵׂר שֵׁנִי הַקַּל? 
אָמַר לָהֶם: 
מָה הֵקֵל בִּתְרוּמָה חֲמוּרָה, 
מָקוֹם שֶׁהֵקֵל בַּכַּרְשִׁנִּים וּבַתַּלְתָּן, 
נָקֵל בְּמַעֲשֵׂר שֵׁנִי הַקַּל, 
מָקוֹם שֶׁלֹּא הֵקֵל בַּכַּרְשַׁנִּים וּבַתַּלְתָּן? 

<small>ג</small>
תַּלְתָּן שֶׁלְּמַעֲשֵׂר שֵׁנִי, תֵאָכֵל צִמְחוֹנִים; 
וְשֶׁלִּתְרוּמָה, 
בֵּית שַׁמַּי אוֹמְרִים: 
כָּל מַעֲשֶׂיהָ בְטַהֲרָה, חוּץ מֵחֲפִיפָתָהּ. 
וּבֵית הֶלֵּל אוֹמְרִים: 
כָּל מַעֲשֶׂיהָ בְטֻמְאָה, חוּץ מִשְּׁרִיָּתָהּ. 

<small>ד</small>
כַּרְשִׁנֵּי מַעֲשֵׂר שֵׁנִי, 
יֵאָכְלוּ צִמְחוֹנִים, וְנִכְנָסִים לִירוּשָׁלַיִם וְיוֹצְאִין.  
נִטַּמְּאוּ, 
רְבִּי טַרְפוֹן אוֹמֵר: 
יִתְחַלְּקוּ לָעִסּוֹת. 
וַחֲכָמִים אוֹמְרִים: 
יִפָּדוּ.  
וְשֶׁלִּתְרוּמָה, 
בֵּית שַׁמַּי אוֹמְרִים: 
שׁוֹרִים וְשָׁפִים בְּטַהֲרָה, וּמַאֲכִילִים בְּטֻמְאָה. 
וּבֵית הֶלֵּל אוֹמְרִים: 
שׁוֹרִים בְּטַהֲרָה, וְשָׁפִים וּמַאֲכִילִין בְּטֻמְאָה.  
שַׁמַּי אוֹמֵר: 
יֵאָכְלוּ צָרִיד.  
רְבִּי עֲקִיבָה אוֹמֵר: 
כָּל מַעֲשֵׂיהֶם בְּטֻמְאָה. 

<small>ה</small>
מְעוֹת חֻלִּין וּמְעוֹת מַעֲשֵׂר שֵׁנִי שֶׁנִּתְפַּזְּרוּ, 
מַה שֶּׁלִּקֵּט, לִקֵּט לְמַעֲשֵׂר שֵׁנִי עַד שֶׁיַּשְׁלִים, 
וְהַשְּׁאָר חֻלִּין.  
אִם בָּלַל וְחָפַן, לְפִי חֶשְׁבּוֹן.  
זֶה הַכְּלָל: 
הַמִּתְלַקְּטִין, לְמַעֲשֵׂר שֵׁנִי, 
וְהַנִּבְלָלִין, לְפִי חֶשְׁבּוֹן. 

<small>ו</small>
סֶלַע שֶׁלְּמַעֲשֵׂר שֵׁנִי וְשֶׁלַּחֻלִּין שֶׁנִּתְעָרְבוּ, 
מֵבִיא בְסֶלַע מָעוֹת וְאוֹמֵר: 
סֶלַע שֶׁלְּמַעֲשֵׂר שֵׁנִי, בְּכָל מָקוֹם שֶׁהִיא, 
מְחֻלֶּלֶת עַל הַמָּעוֹת הָאֵלּוּ, 
וּבוֹרֵר אֶת הַיָּפָה שֶׁבָּהֶן, וּמְחַלְּלָן עָלֶיהָ, 
מִפְּנֵי שֶׁאָמָרוּ: 
מְחַלְּלִין כֶּסֶף עַל נְחֹשֶׁת מִדֹּחַק, 
לֹא שֶׁיְּקַיֵּם כֵּן, אֶלָּא חוֹזֵר וּמְחַלְּלָן עַל הַכֶּסֶף. 

<small>ז</small>
בֵּית שַׁמַּי אוֹמְרִים: 
לֹא יַעֲשֶׂה אָדָם אֶת סְלָעָיו דִּינָרֵי זָהָב. 
וּבֵית הֶלֵּל מַתִּירִין.  
אָמַר רְבִּי עֲקִיבָה: 
אֲנִי עָשִׂיתִי לְרַבָּן גַּמְלִיאֵל וְלִרְבִּי יְהוֹשֻׁעַ אֶת כַּסְפָּן דִּינָרֵי זָהָב. 

<small>ח</small>
הַפּוֹרֵט סֶלַע מִמְּעוֹת מַעֲשֵׂר שֵׁנִי, 
בֵּית שַׁמַּי אוֹמְרִים: 
בְּכָל הַסֶּלַע מָעוֹת. 
וּבֵית הֶלֵּל אוֹמְרִים: 
בְּשֶׁקֶל כֶּסֶף וּבְשֶׁקֶל מָעוֹת.  
רְבִּי מֵאִיר אוֹמֵר: 
אֵין מְחַלְּלִין כֶּסֶף וּפֵרוֹת עַל הַכֶּסֶף. 
וַחֲכָמִים מַתִּירִין. 

<small>ט</small>
הַפּוֹרֵט סֶלַע שֶׁלְּמַעֲשֵׂר שֵׁנִי בִירוּשָׁלַיִם, 
בֵּית שַׁמַּי אוֹמְרִים: 
כָּל הַסֶּלַע מָעוֹת. 
וּבֵית הֶלֵּל אוֹמְרִים: 
בְּשֶׁקֶל כֶּסֶף וּבְשֶׁקֶל מָעוֹת.  
הַדָּנִים לִפְנֵי חֲכָמִים אוֹמְרִים: 
בִּשְׁלֹשָׁה דִינָרִים כֶּסֶף וּבְדִינָר מָעוֹת.  
רְבִּי עֲקִיבָה אוֹמֵר: 
בִּשְׁלֹשָׁה דִינָרִים כֶּסֶף, וּבְרִבְעַת כֶּסֶף וּבְרִבְעַת מָעוֹת.  
רְבִּי טַרְפוֹן אוֹמֵר: 
אַרְבְּעַת אַסְפְּרֵי כֶסֶף.  
שַׁמַּי אוֹמֵר: 
יַנִּיחֶנָּה בֶחָנוּת, וְיֹאכַל כְּנֶגְדָּהּ. 

<small>י</small>
מִי שֶׁהָיוּ מִקְצָת בָּנָיו טְמֵאִים וּמִקְצָתָן טְהוֹרִים, 
מַנִּיחַ אֶת הַסֶּלַע וְאוֹמֵר: 
מַה שֶּׁהַטְּהוֹרִים שׁוֹתִים, סֶלַע זוֹ מְחֻלֶּלֶת עָלָיו; 
נִמְצְאוּ טְמֵאִין וּטְהוֹרִין שׁוֹתִים מִכַּד אַחַת. 





Chapter 3

<small>א</small>
לֹא יֹאמַר אָדָן לַחֲבֵרוֹ: 
"הַעַל אֶת הַפֵּרוֹת הָאֵלּוּ לִירוּשָׁלַיִם לְחַלֵּק!" 
אֶלָּא אוֹמֵר לוֹ: 
"הַעֲלֵם שֶׁנֹּאכְלֵם וְשֶׁנִּשְׁתֵּם בִּירוּשָׁלַיִם!"  
אֲבָל נוֹתְנִין זֶה לָזֶה מַתְּנַת חִנָּם. 

<small>ב</small>
אֵין לוֹקְחִין תְּרוּמָה בְכֶסֶף מַעֲשֵׂר, 
מִפְּנֵי שֶׁהוּא מְמַעֵט בַּאֲכִילָתוֹ. 
רְבִּי שִׁמְעוֹן מַתִּיר.  
אָמַר לָהֶם רְבִּי שִׁמְעוֹן: 
אִם הֵקַל זִבְחֵי שְׁלָמִים, 
שֶׁהוּא מְבִיאָן לִידֵי פִגּוּל וְנוֹתָר וְטָמֵא, 
לֹא נָקֵל בִּתְרוּמָה? 
אָמְרוּ לוֹ: 
מַה לֹּא הֵקַל בְּזִבְחֵי שְׁלָמִים, 
שֶׁכֵּן מֻתָּרִים לַזָּרִים, 
נָקֵל בִּתְרוּמָה, 
שֶׁהִיא אֲסוּרָה לַזָּרִים? 

<small>ג</small>
מִי שֶׁהָיוּ לוֹ מָעוֹת בִּירוּשָׁלַיִם, וְצָרַךְ לָהֶם, 
וְלַחֲבֵרוֹ פֵרוֹת, 
אוֹמֵר לַחֲבֵרוֹ: 
"הֲרֵי הַמָּעוֹת הָאֵלּוּ מְחֻלָּלִין עַל פֵּרוֹתֶיךָ." 
נִמְצָא זֶה אוֹכֵל פֵּרוֹתָיו בְּטַהֲרָה, 
וְהַלָּא עוֹשֶׂה צוֹרְכוֹ בְמָעוֹתָיו.  
לֹא יֹאמַר כֵּן לְעַם הָאָרֶץ אֶלָּא בִדְמַי. 

<small>ד</small>
פֵּרוֹת בִּירוּשָׁלַיִם וּמָעוֹת בַּמְּדִינָה, 
וְאוֹמֵר: 
"הֲרֵי הַמָּעוֹת הָאֵלּוּ מְחֻלָּלִין עַל פֵּרוֹת הָהֵם."  
מָעוֹת בִּירוּשָׁלַיִם וּפֵרוֹת בַּמְּדִינָה, 
אוֹמֵר: 
"הֲרֵי הַפֵּרוֹת הָאֵלּוּ מְחֻלָּלִין עַל הַמָּעוֹת הָהֵם", 
&lt;ס"א: הֲרֵי הַמָּעוֹת הָהֵם מְחֻלָּלִין עַל פֵּרוֹת הָאֵלּוּ&gt;
וּבִלְבַד שֶׁיַּעֲלוּ הַפֵּרוֹת וְיֵאָכְלוּ בִירוּשָׁלַיִם. 

<small>ה</small>
מָעוֹת נִכְנָסוֹת לִירוּשָׁלַיִם וְיוֹצְאוֹת, 
פֵּרוֹת נִכְנָסִין וְאֵינָן יוֹצְאִין.  
רַבָּן שִׁמְעוֹן בֶּן גַּמְלִיאֵל אוֹמֵר: 
אַף פֵּרוֹת נִכְנָסִין וְיוֹצְאִין. 

<small>ו</small>
פֵּרוֹת שֶׁנִּגְמְרָה מְלַאכְתָּן וְעָבְרוּ בְתוֹךְ יְרוּשָׁלַיִם, 
יַחְזֹר מַעֲשֵׂר שֵׁנִי שֶׁלָּהֶם וְיֵאָכֵל בִּירוּשָׁלַיִם.  
וְשֶׁלֹּא נִגְמְרָה מְלַאכְתָּן, 
סַלֵּי עֲנָבִים לַגַּת וְסַלֵּי תְאֵנִים לַמֻּקְצֶה. 

<small>ז</small>
בֵּית שַׁמַּי אוֹמְרִים: 
יַחְזֹר וְיִתְרֹם מַעֲשֵׂר שֵׁנִי שֶׁלָּהֶם וְיֵאָכֵל בִּירוּשָׁלַיִם. 
וּבֵית הֶלֵּל אוֹמְרִים: 
יִפָּדֶה וְיֵאָכֵל בְּכָל מָקוֹם.  
רְבִּי שִׁמְעוֹן בֶּן יְהוּדָה אוֹמֵר מִשֵּׁם רְבִּי שִׁמְעוֹן: 
לֹא נֶחְלְקוּ בֵית שַׁמַּי וּבֵית הֶלֵּל, 
עַל פֵּרוֹת שֶׁלֹּא נִגְמְרָה מְלַאכְתָּן, 
שֶׁיִּפָּדֶה מַעֲשֵׂר שֵׁנִי שֶׁלָּהֶם וְיֵאָכֵל בְּכָל מָקוֹם.  
וְעַל מַה נֶּחְלָקוּ? 
עַל פֵּרוֹת שֶׁנִּגְמְרָה מְלַאכְתָּן, 
שֶׁבֵּית שַׁמַּי אוֹמְרִים: 
יַחְזֹר מַעֲשֵׂר שֵׁנִי שֶׁלָּהֶם וְיֵאָכֵל בִּירוּשָׁלַיִם. 
וּבֵית הֶלֵּל אוֹמְרִים: 
יִפָּדֶה וְיֵאָכֵל בְּכָל מָקוֹם.  
וְהַדְּמַאי, נִכְנָס וְיוֹצֵא וְנִפְדֶּה. 

<small>ח</small>
אִילָן שֶׁהוּא עוֹמֵד בִּפְנִים וְנוֹטֶה לַחוּץ, 
אוֹ עוֹמֵד בַּחוּץ וְנוֹטֶה לִפְנִים, 
מִכְּנֶגֶד הַחוֹמָה וְלִפְנִים כְּלִפְנִים, 
מִכְּנֶגֶד הַחוֹמָה וְלַחוּץ כְּלַחוּץ.  
בָּתֵּי הַבַּדִּים שֶׁפִּתְחֵיהֶן לִפְנִים וַחֲלָלָן לַחוּץ, 
אוֹ פִתְחֵיהֶן לַחוּץ וַחֲלָלָן לִפְנִים, 
בֵּית שַׁמַּי אוֹמְרִין: 
הַכֹּל כְּלִפְנִים. 
וּבֵית הֶלֵּל אוֹמְרִים: 
מִכְּנֶגֶד הַחוֹמָה וְלִפְנִים כְּלִפְנִים, 
מִכְּנֶגֶד הַחוֹמָה וְלַחוּץ כְּלַחוּץ. 

<small>ט</small>
הַלְּשָׁכוֹת בְּנוּיוֹת בַּקֹּדֶשׁ וּפְתוּחוֹת לַחֹל, 
תּוֹכָן חֹל וְגַגּוֹתֵיהֶם קֹדֶשׁ.  
בְּנוּיוֹת בַּחוֹל וּפְתוּחוֹת לַקֹּדֶשׁ, 
תּוֹכָן קֹדֶשׁ וְגַגּוֹתֵיהֶן חֹל.  
בְּנוּיוֹת בַּקֹּדֶשׁ וּבַחוֹל וּפְתוּחוֹת לַקֹּדֶשׁ וְלַחֹל, 
תּוֹכָן וְגַגּוֹתֵיהֶן מִכְּנֶגֶד הַקֹּדֶשׁ וְלַקֹּדֶשׁ, קֹדֶשׁ, 
מִכְּנֶגֶד הַחֹל וְלַחֹל, חֹל. 

<small>י</small>
מַעֲשֵׂר שֵׁנִי שֶׁנִּכְנַס בִּירוּשָׁלַיִם וְנִטַּמָּא, 
בֵּין שֶׁנִּטַּמָּא בְאַב הַטֻּמְאָה, בֵין שֶׁנִּטַּמָּא בִוְלַד הַטֻּמְאָה, 
בֵּין מִבִּפְנִים, בֵּין מִבַּחוּץ, 
בֵּית שַׁמַּי אוֹמְרִים: 
הַכֹּל יִפָּדֶה וְיֵאָכֵל בִּפְנִים, 
חוּץ מִשֶּׁנִּטַּמָּא בְאַב הַטֻּמְאָה בַחוּץ. 
וּבֵית הֶלֵּל אוֹמְרִים: 
הַכֹּל יִפָּדֶה וְיֵאָכֵל בַּחוּץ, 
חוּץ מִשֶּׁנִּטַּמָּא בִוְלַד הַטֻּמְאָה בִפְנִים. 

<small>יא</small>
הַלּוֹקֵחַ בְּכֶסֶף מַעֲשֵׂר שֶׁנִּטַּמָּא, יִפָּדֶה.  
רְבִּי יְהוּדָה אוֹמֵר: 
יִקָּבֵר.  
אָמְרוּ לוֹ לִרְבִּי יְהוּדָה: 
מָה אִם מַעֲשֵׂר שֵׁנִי עַצְמוֹ שֶׁנִּטַּמָּא, 
הֲרֵי הוּא נִפְדֶּה; 
הַלּוֹקֵחַ בְּכֶסֶף מַעֲשֵׂר שֶׁנִּטַּמָּא, 
אֵינוּ דִין שֶׁיִּפָּדֶה? 
אָמַר לָהֶם: 
לֹא! אִם אֲמַרְתֶּם בְּמַעֲשֵׂר שֵׁנִי עַצְמוֹ, 
שֶׁכֵּן הוּא נִפְדֶּה בְטָהוֹר בְּרָחוֹק מָקוֹם, &lt;וְטָהוֹר&gt;
תֹּאמְרוּ בְלָקוּחַ בְּכֶסֶף מַעֲשֵׂר, 
שֶׁאֵינוּ נִפְדֶּה בְטָהוֹר בְּרָחוֹק מָקוֹם? 

<small>יב</small>
צְבִי שֶׁלְּקָחוֹ בְכֶסֶף מַעֲשֵׂר וּמֵת, 
יִקָּבֵר עַל יַד עוֹרוֹ.  
רְבִּי שִׁמְעוֹן אוֹמֵר: 
יִפָּדֶה.  
לְקָחוֹ חַי וּשְׁחָטוֹ וְנִטַּמָּא, 
יִפָּדֶה.  
רְבִּי יוֹסֵה אוֹמֵר: 
יִקָּבֵר.  
לְקָחוֹ שָׁחוּט וְנִטַּמָּא, 
הֲרֵי הוּא כַּפֵּרוֹת. 

<small>יג</small>
הַמַּשְׁאִיל קִנְקֵנָיו לְמַעֲשֵׂר שֵׁנִי, 
אַף עַל פִּי שֶׁגָּפָן, לֹא קָנָה מַעֲשֵׂר.  
זָלַף לְתוֹכָן סְתָם, 
עַד שֶׁלֹּא גָפָן, לֹא קָנָה מַעֲשֵׂר; 
מִשֶּׁגָּפָן, קָנָה מַעֲשֵׂר.  
עַד שֶׁלֹּא גָפָן, עוֹלוֹת בְּאַחַת וּמֵאָה; 
מִשֶּׁגָּפָן, מְקַדְּשׁוֹת כָּל שֶׁהֵן.  
עַד שֶׁלֹּא גָפָן, תּוֹרֵם מֵאַחַת עַל הַכֹּל; 
וּמִשֶּׁגָּפָן, תּוֹרֵם מִכָּל אַחַת וְאַחַת. 

<small>יד</small>
בֵּית שַׁמַּי אוֹמְרִים: 
מְפַתֵּחַ וּמְעָרֶה לַגַּת; 
וּבֵית הֶלֵּל אוֹמְרִים: 
מְפַתֵּחַ וְאֵינוּ צָרִיךְ לְעָרוֹת.  
בַּמֵּי דְבָרִים אֲמוּרִים? 
בִּמְקוֹם שֶׁדַּרְכָּן לְהִמָּכֵר סְתוּמוֹת, 
אֲבָל בִּמְקוֹם שֶׁדַּרְכָּן לְהִמָּכֵר פְּתוּחוֹת, 
לֹא יָצָא הַקִּנְקֵן לַחֻלִּין.  
וְאִם רָצָה לְהַחְמִיר עַל עַצְמוֹ לִמְכֹּר בַּמִּדָּה, 
יָצָא הַקִּנְקֵן לַחֻלִּין.  
רְבִּי שִׁמְעוֹן אוֹמֵר: 
אַף הָאוֹמֵר לַחֲבֵרוֹ: 
"חָבִית זוֹ אֲנִי מוֹכֵר לָךְ, 
חוּץ מִקִּנְקֵנָהּ, יָצָא קִנְקֵן לַחֻלִּין. 





Chapter 4

<small>א</small>
הַמּוֹלִיךְ פֵּרוֹת לְמַעֲשֵׂר שֵׁנִי מִמְּקוֹם הַיֹּקֶר לִמְקוֹם הַזּוֹל, 
אוֹ מִמְּקוֹם הַזּוֹל לִמְקוֹם הַיֹּקֶר, 
פּוֹדֵהוּ כְשַׁעַר מְקוֹמוֹ.  
הַמֵּבִיא פֵרוֹת מִן הַגֹּרֶן לָעִיר, 
כַּדֵּי יַיִן מִן הַגַּת לָעִיר, 
הַשֶּׁבַח לַשֵּׁנִי וִיצִיאוֹת מִבֵּיתוֹ. &lt;וְיֹצְאוֹת&gt;

<small>ב</small>
פּוֹדִים מַעֲשֵׂר שֵׁנִי כְשַׁעַר הַזּוֹל: 
כְּמוֹת שֶׁהַחַנְוָנִי לוֹקֵחַ, 
לֹא כְמוֹת שֶׁהוּא מוֹכֵר; 
כְּמוֹת שֶׁהַשֻּׁלְחָנִי פוֹרֵט, 
לֹא כְמוֹת שֶׁהוּא מְצָרֵף.  
אֵין פּוֹדִין מַעֲשֵׂר שֵׁנִי אַכְסָרָה.  
אֶת שֶׁדָּמָיו יְדוּעִין, נִפְדֶּה עַל פִּי אֶחָד, 
אֶת שֶׁאֵין דָּמָיו יְדוּעִים, נִפְדֶּה עַל פִּי שְׁלֹשָׁה, 
כְּגוֹן הַיַּיִן שֶׁקָּסַס, וּפֵרוֹת שֶׁהִרְקִיבוּ, 
וּמָעוֹת שֶׁהֶחְלִידוּ. 

<small>ג</small>
בַּעַל הַבַּיִת אוֹמֵר "בְּסֶלַע", 
וְאַחֵר אוֹמֵר "בְּסֶלַע", 
בַּעַל הַבַּיִת קוֹדֵם, 
מִפְּנֵי שֶׁהוּא מוֹסִיף חֹמֶשׁ.  
בַּעַל הַבַּיִת אוֹמֵר "בְּסֶלַע", 
וְאַחֵר אוֹמֵר "בְּסֶלַע וְאִסָּר", 
אֶת שֶׁלַּסֶּלַע וְאִסָּר קוֹדֵם, 
מִפְּנֵי שֶׁהוּא מוֹסִיף עַל הַקֶּרֶן.  
הַפּוֹדֶה מַעֲשֵׂר שֵׁנִי שֶׁלּוֹ, 
מוֹסִיף עָלָיו חֲמִישִׁיתוֹ, 
בֵּין שֶׁהוּא שֶׁלּוֹ, בֵּין שֶׁנִּתַּן לוֹ מַתָּנָה. 

<small>ד</small>
מַעֲרִימִים עַל מַעֲשֵׂר שֵׁנִי.  
כֵּיצַד? 
אוֹמֵר אָדָם לִבְנוֹ וּלְבִתּוֹ הַגְּדוֹלִים, 
וּלְעַבְדּוֹ וּלְשִׁפְחָתוֹ הָעִבְרִים: 
הֵילָךְ אֶת הַמָּעוֹת הָאֵלּוּ, 
וּפְדֵה לָךְ אֶת הַמַּעֲשֵׂר הַזֶּה.  
אֲבָל לֹא יֹאמַר כֵּן לִבְנוֹ וּלְבִתּוֹ הַקְּטַנִּים, 
לְעַבְדּוֹ וּלְשִׁפְחָתוֹ הַכְּנַעֲנִים, 
מִפְּנֵי שֶׁיָּדָן כְּיָדוֹ. 

<small>ה</small>
הָיָה עוֹמֵד בַּגֹּרֶן וְאֵין בְּיָדוֹ מָעוֹת, 
אוֹמֵר לַחֲבֵרוֹ: 
הֲרֵי הַפֵּרוֹת הָאֵלּוּ נְתוּנִים לָךְ מַתָּנָה! 
וְחוֹזֵר וְאוֹמֵר: 
הֲרֵי הֵן מְחֻלָּלִין עַל הַמָּעוֹת שֶׁבַּבַּיִת. 

<small>ו</small>
מָשַׁךְ מִמֶּנּוּ מֵעֶשֶׂר בַּסֶּלַע, 
לֹא הִסְפִּיק לִפְדּוֹתוֹ עַד שֶׁעָמַד בִּשְׁתַּיִם, 
נוֹתֵן לוֹ סֶלַע וּמִשְׂתַּכֵּר בַּסֶּלַע, 
סֶלַע שֶׁלְּמַעֲשֵׂר שֵׁנִי שֶׁלּוֹ.  
מָשַׁךְ מִמֶּנּוּ מַעֲשֵׂר בִּשְׁתַּיִם, 
לֹא הִסְפִּיק לִפְדּוֹתוֹ עַד שֶׁעָמַד בְּסֶלַע, 
נוֹתֵן לוֹ סֶלַע מֵחֻלָּיו, 
וְסֶלַע שֶׁלְּמַעֲשֵׂר שֵׁנִי שֶׁלּוֹ.  
וְאִם הָיָה עַם הָאָרֶץ, נוֹתְנִין מִדָּמָיו. 

<small>ז</small>
הַפּוֹדֶה מַעֲשֵׂר שֵׁנִי וְלֹא קָרָא שֵׁם, 
רְבִּי יוֹסֵה אוֹמֵר: 
דַּיּוֹ; 
רְבִּי יְהוּדָה אוֹמֵר: 
צָרִיךְ לְפָרֵשׁ.  
הָיָה מְדַבֵּר עִם הָאִשָּׁה עַל עִסְקֵי גִטָּהּ וְקִדּוּשֶׁיהָ, 
נָתַן לָהּ גִּטָּהּ וְקִדּוּשֶׁיהָ וְלֹא פֵרַשׁ, 
רְבִּי יוֹסֵה אוֹמֵר: 
דַּיּוֹ; 
רְבִּי יְהוּדָה אוֹמֵר: 
צָרִיךְ לְפָרֵשׁ. 

<small>ח</small>
הַמַּנִּיחַ אִסָּר וְאָכַל עָלָיו חֶצְיוֹ, 
וְהָלַךְ לְמָקוֹם אַחֵר, 
וַהֲרֵי הוּא יוֹצֵא בַפָּנְדְּיוֹן, 
אוֹכֵל עָלָיו עוֹד אִסָּר.  
הַמַּנִּיחַ פָּנְדְּיוֹן וְאָכַל עָלָיו חֶצְיוֹ, 
וְהָלַךְ לְמָקוֹם אַחֵר וַהֲרֵי הוּא יוֹצֵא בָאִסָּר, 
אוֹכֵל עָלָיו עוֹד פֶּלֶג.  
הַמַּנִּיחַ אִסָּר שֶׁלְּמַעֲשֵׂר שֵׁנִי, 
אוֹכֵל עָלָיו אֶחָד עָשָׂר אִסָּר וְאֶחָד מִמֵּאָה בָאִסָּר.  
בֵּית שַׁמַּי אוֹמְרִים: 
הַכֹּל עֲשָׂרָה.  
וּבֵית הֶלֵּל אוֹמְרִים: 
בְּוַדַּי אֶחָד עָשָׂר, 
וּבִדְמַי עֲשָׂרָה. 

<small>ט</small>
כָּל הַמָּעוֹת הַנִּמְצְאִין, 
הֲרֵי אֵלּוּ חֻלִּין, 
אֲפִלּוּ דִינָרֵי זָהָב עִם הַכֶּסֶף וְעִם הַמָּעוֹת.  
מָצָא בְתוֹכוֹ חֶרֶשׂ וְכָתוּב עָלָיו: 
מַעֲשֵׂר, 
הֲרֵי זֶה מַעֲשֵׂר. 

<small>י</small>
הַמוֹצֵא כֶלִי וְכָתוּב עָלָיו 'קָרְבָּן', 
רְבִּי יְהוּדָה אוֹמֵר: 
אִם הָיָה שֶׁלַּחֶרֶס, 
הוּא חֻלִּין, וּמַה שֶּׁבְּתוֹכוֹ קָרְבָּן.  
אִם הָיָה שֶׁלַּמַּתֶּכֶת, 
הוּא קָרְבָּן, וּמַה שֶּׁבְּתוֹכוֹ חֻלִּין.  
אָמְרוּ לוֹ: 
אֵין דֶּרֶךְ בְּנֵי אָדָם לִהְיוֹת כּוֹנְסִין חֻלִּין בַּקָּרְבָּן. 

<small>יא</small>
הַמוֹצֵא כֶלִי, וְכָתוּב עָלָיו קוֹף, קָרְבָּן; 
מֵם, מַעֲשֵׂר; 
דָּלֶת, דְּמַי; 
טֵית, טֶבֶל; 
תָּיו, תְּרוּמָה. 
שֶׁבְּשָׁעַת סַכָּנָה הָיוּ כוֹתְבִין תָּיו תַּחַת תְּרוּמָה.  
רְבִּי יוֹסֵה אוֹמֵר: 
כֻּלָּם שְׁמוֹת אָדָן הֵם.  
אָמַר רְבִּי יוֹסֵה: 
אֲפִלּוּ מָצָא חָבִית, וְהִיא מְלֵאָה פֵרוֹת, 
וְכָתוּב עָלֶיהָ 'תְּרוּמָה', 
הֲרֵי אֵלּוּ חֻלִּין, שֶׁאֲנִי אוֹמֵר: 
אֶשְׁתְּקַד הָיְתָה תְרוּמָה, וּפִנָּהּ. 

<small>יב</small>
הָאוֹמֵר לִבְנוֹ: מַעֲשֵׂר שֵׁנִי בְזָוִית זוֹ, 
וּמְצָאוֹ בְזָוִית אַחֶרֶת, 
הֲרֵי אֵלּוּ חֻלִּין.  
הֲרֵי שָׁם מָנֶה, 
וּמָצָא מָאתַיִם, הַשְּׁאָר חֻלִּין.  
מָאתַיִם, 
וּמָצָא מָנֶה, הַכֹּל מַעֲשֵׂר. 





Chapter 5

<small>א</small>
כֶּרֶם רְבָעִי, 
מְצַיְּנִים אוֹתוֹ בְקוֹזְזוֹת אֲדָמָה, 
וְשֶׁלָּעָרְלָה בְחַרְסִית, 
וְשֶׁלִּקְבָרוֹת בַּסִּיד, 
וּמַמְהֶה וְשׁוֹפֵךְ.  
אָמַר רַבָּן שִׁמְעוֹן בֶּן גַּמְלִיאֵל: 
בַּמֵּי דְבָרִים אֲמוּרִים? 
בַּשְּׁבִיעִית.  
וְהַצְּנוּעִים מַנִּיחִין אֶת הַמָּעוֹת, 
וְאוֹמְרִים: 
"כָּל הַנִּלְקָט מִזֶּה, 
מְחֻלָּל עַל הַמָּעוֹת הָאֵלּוּ." 

<small>ב</small>
כֶּרֶם רְבָעִי עוֹלֶה לִירוּשָׁלַיִם מַהֲלַךְ יוֹם אֶחָד לְכָל צַד.  
וְאֵי זוֹ הִיא תְּחוּמָהּ? 
אֵילַת מִן הַדָּרוֹם, 
וְעַקְרְבַת מִן הַצָּפוֹן, 
וְלוֹד מִן הַמַּעֲרָב, 
וְהַיַּרְדֵּן מִן הַמִּזְרָח.  
וּמִשֶּׁרָבוּ הַפֵּרוֹת, 
הִתְקִינוּ שֶׁיְּהֵא נִפְדֶּה סָמוּךְ לַחוֹמָה.  
וּתְנַי הָיָה הַדָּבָר, 
אֶמָּתַי שֶׁיִּרְצוּ, 
יַחְזֹר הַדָּבָר לִכְמוֹת שֶׁהָיָה.  
רְבִּי יוֹסֵה אוֹמֵר: 
מִשֶּׁחָרַב בֵּית הַמִּקְדָּשׁ הָיָה הַתְּנַי הַזֶּה, וּתְנַי, 
אֶמָּתַי שֶׁיִּבָּנֶה בֵית הַמִּקְדָּשׁ, 
יַחְזֹר הַדָּבָר לִכְמוֹת שֶׁהָיָה. 

<small>ג</small>
כֶּרֶם רְבָעִי, 
בֵּית שַׁמַּי אוֹמְרִים: 
אֵין לוֹ חֹמֶשׁ, אֵין לוֹ בֵעוּר; 
וּבֵית הֶלֵּל אוֹמְרִים: 
יֶשׁ לוֹ.  
בֵּית שַׁמַּי אוֹמְרִים: 
יֵשׁ לוֹ פֶרֶט, יֵשׁ לוֹ עוֹלֵלוֹת, 
וְהָעֲנִיִּים פּוֹדִין לְעַצְמָן; 
וּבֵית הֶלֵּל אוֹמְרִים: 
כֻּלּוֹ לַגַּת. 

<small>ד</small>
כֵּיצַד פּוֹדִין נֶטַע רְבָעִי? 
מַנִּיחַ אֶת הַסַּל עַל פִּי שְׁלֹשָׁה, וְאוֹמֵר: 
כַּמָּה אָדָם רוֹצֶה לִפְדּוֹת לוֹ בְסֶלַע, 
עַל מְנָת לְהוֹצִיא יְצִיאוֹת מִבֵּיתוֹ? 
מַנִּיחַ אֶת הַמָּעוֹת, וְאוֹמֵר: 
כָּל הַנִּלְקָט מִזֶּה מְחֻלָּל עַל הַמָּעוֹת הָאֵלּוּ, 
וּמִכָּךְ וְכָךְ סַלִּים בְּסֶלַע. 

<small>ה</small>
וּבַשְּׁבִיעִית פּוֹדֵהוּ כְשָׁוְיוֹ.  
אִם הָיָה הַכֹּל מֻבְקָר, 
אֵין לוֹ אֶלָּא שְׂכַר לְקִיטָה.  
הַפּוֹדֶה נֶטַע רְבָעִי שֶׁלּוֹ, 
מוֹסִיף עָלָיו חֲמִישִׁיתוֹ, 
בֵּין שֶׁהוּא שֶׁלּוֹ וּבֵין שֶׁנִּתַּן לוֹ מַתָּנָה. 

<small>ו</small>
עֶרֶב יוֹם טוֹב הָרִאשׁוֹן שֶׁלַּפֶּסַח, 
שֶׁלָּרְבִיעִית וְשֶׁלִּשְׁבִיעִית, 
הָיָה הַבֵּעוּר.  
כֵּיצַד הָיָה הַבֵּעוּר? 
נוֹתְנִין תְּרוּמָה וּתְרוּמַת מַעֲשֵׂר לִבְעָלֶיהָ, 
וּמַעֲשֵׂר רִאשׁוֹן לִבְעָלָיו, 
וּמַעְשַׂר עָנִי לִבְעָלָיו. &lt;וּמַעֲשֵׂר&gt; 
וּמַעֲשֵׂר שֵׁנִי וְהַבִּכּוּרִין מִתְבַּעֲרִין בְּכָל מָקוֹם.  
רְבִּי שִׁמְעוֹן אוֹמֵר: 
הַבִּכּוּרִין נִתָּנִין לַכֹּהֲנִים בִּתְרוּמָה.  
הַתַּבְשִׁיל, 
בֵּית שַׁמַּי אוֹמְרִים: 
צָרִיךְ לְבַעֵר. 
בֵּית הֶלֵּל אוֹמְרִים: 
הֲרֵי הוּא כִמְבֹעָר. 

<small>ז</small>
מִי שֶׁהָיוּ לוֹ פֵרוֹת בִּזְמַן הַזֶּה, 
וְהִגִּיעָה שָׁעַת הַבֵּעוּר, 
בֵּית שַׁמַּי אוֹמְרִים: 
צָרִיךְ לְחַלְּלָן עַל הַכֶּסֶף; 
וּבֵית הֶלֵּל אוֹמְרִים: 
אֶחָד שֶׁהֵן כֶּסֶף וְאֶחָד שֶׁהֵן פֵּרוֹת. 

<small>ח</small>
אָמַר רְבִּי יְהוּדָה: 
בָּרִאשׁוֹנָה, 
הָיוּ שׁוֹלְחִים אֵצֶל בַּעֲלֵי בָתִּים שֶׁבַּמְּדִינוֹת: 
"מַהֲרוּ וְהַתְקִינוּ אֶת פֵּרוֹתֵיכֶם, 
עַד שֶׁלֹּא תַגִּיעַ שָׁעַת הַבֵּעוּר!"  
עַד שֶׁבָּא רְבִּי עֲקִיבָה וְלִמֵּד: 
כָּל הַפֵּרוֹת שֶׁלֹּא בָאוּ לְעוֹנַת הַמַּעַשְׂרוֹת, 
פְּטוּרִין מִן הַבֵּעוּר. 

<small>ט</small>
מִי שֶׁהָיוּ פֵרוֹתָיו רְחוֹקִים מִמֶּנּוּ, 
(וְ)צָרִיךְ לִקְרֹאת לָהֶם שֵׁם.  
מַעֲשֶׂה בְרַבָּן גַּמְלִיאֵל וְהַזְּקֵנִים, 
שֶׁהָיוּ בָאִים בִּסְפִינָה, 
אָמַר רַבָּן גַּמְלִיאֵל: 
עִשּׂוּר שֶׁאֲנִי עָתִיד לָמוֹד נָתוּן לִיהוֹשֻׁעַ, &lt;שני&gt;
וּמְקוֹמוֹ מֻשְׂכָּר לוֹ. &lt;מוסכר&gt;
עִשּׂוּר אַחֵר שֶׁאֲנִי עָתִיד לָמוֹד, &lt;שני&gt;
נָתוּן לַעֲקִיבָה שֶׁיִּזְכֶּה בוֹ לָעֲנִיִּים, 
וּמְקוֹמוֹ מֻשְׂכָּר לוֹ. &lt;מוסכר&gt;  
אָמַר רְבִּי יְהוֹשֻׁעַ: 
עִשּׂוּר שֶׁאֲנִי עָתִיד לָמוֹד נָתוּן לְאֶלְעָזָר בֶּן עֲזַרְיָה, &lt;שיני&gt;
וּמְקוֹמוֹ מֻשְׂכָּר לוֹ. &lt;מוסכר&gt;  
וְנִתְקַבְּלוּ זֶה מִזֶּה שָׂכָר. 

<small>י</small>
בַּמִּנְחָה בְיוֹם טוֹב הָיוּ מִתְוַדִּים.  
כֵּיצַד הָיָה הַוִּדּוּי? (דְּבָרִים כו,יג) 
"בִּעַרְתִּי הַקֹּדֶשׁ מִן הַבַּיִת", 
זֶה מַעֲשֵׂר שֵׁנִי וְנֶטַע רְבָעִי.  
"נְתַתִּיו לַלֵּוִי", זֶה מַעֲשֵׂר לֵוִי.  
"וְגַם נְתַתִּיו", זֶה תְרוּמַת מַעֲשֵׂר.  
"לַגֵּר לַיָּתוֹם וְלָאַלְמָנָה", זֶה מַעֲשֵׂר עָנִי, 
הַלֶּקֶט וְהַשִּׁכְחָה וְהַפֵּאָה, 
אַף עַל פִּי שֶׁאֵינָן מְעַכְּבִין אֶת הַוִּדּוּי.  
"מִן הַבַּיִת", זוֹ חַלָּה. 

<small>יא</small>
"כְּכָל מִצְוָתְךָ אֲשֶׁר צִוִּיתָנִי", (דְּבָרִים כו,יג)  
הָא אִם הִקְדִּים מַעֲשֵׂר שֵׁנִי לָרִאשׁוֹן, 
אֵינוּ יָכוֹל לְהִתְוַדּוֹת.  
"לֹא עָבַרְתִּי מִמִּצְוֹתֶיךָ", 
לֹא הִפְרַשְׁתִּי מִמִּין עַל שֶׁאֵינוּ מִינוֹ, 
לֹא מִן הַתָּלוּשׁ עַל הַמְחֻבָּר, 
וּמִן הַמְחֻבָּר עַל הַתָּלוּשׁ, 
וְלֹא מִן הֶחָדָשׁ עַל הַיָּשָׁן, 
וְלֹא מִן הַיָּשָׁן עַל הֶחָדָשׁ.  
"וְלֹא שָׁכָחְתִּי", 
לֹא שָׁכַחְתִּי מִלְּבָרְכָךְ וּמִלְּהַזְכִּיר שְׁמָךְ עָלָיו. 

<small>יב</small>
"לֹא אָכַלְתִּי בְאֹנִי מִמֶּנּוּ", (דְּבָרִים כו,יד) 
הָא אִם אֲכָלוֹ בַאֲנִינָה, 
אֵינוּ יָכוֹל לְהִתְוַדּוֹת.  
"וְלֹא בִעַרְתִּי מִמֶּנּוּ בְטָמֵא", 
הָא אִם הִפְרִישׁוֹ בְטֻמְאָה, 
אֵינוּ יָכוֹל לְהִתְוַדּוֹת.  
"וְלֹא נָתַתִּי מִמֶּנּוּ לְמֵת", 
לֹא לָקַחְתִּי מִמֶּנּוּ אָרוֹן וְתַכְרִיכִים לַמֵּת, 
וְלֹא נְתַתִּיו לְאוֹנְנִים אֲחֵרִים.  
"שָׁמַעְתִּי בְקוֹל יי אֱלהָי", 
הֲבֵאתִיו לְבֵית הַבְּחִירָה.  
"עָשִׂיתִי כְכל אֲשֶׁר צִוִּיתָנִי", 
שָׂמַחְתִּי וְשִׂמַּחְתִּי בוֹ. 

<small>יג</small>
"הַשְׁקִיפָה מִמְּעוֹן קָדְשְׁךָ מִן הַשָּׁמַיִם", (דְּבָרִים כו,טו)   
עָשִׂינוּ מַה שֶּׁגָּזַרְתָּ עָלֵינוּ, 
אַף אַתָּה, עֲשֵׂה מַה שֶּׁהִבְטַחְתָּנוּ: 
"הַשְׁקִיפָה מִמְּעוֹן קָדְשְׁךָ מִן הַשָּׁמַיִם, 
וּבָרֵךְ אֶת עַמְּךָ אֶת יִשְׂרָאֵל", 
בְּבָנִים וּבְבָנוֹת.  
"וְאֵת הָאֲדָמָה אֲשֶׁר נָתַתָּה לָנוּ", 
בְּטַל וּבְמָטָר וּבְיַלְדוֹת בְּהֵמָה.  
"כַּאֲשֶׁר נִשְׁבַּעְתָּ לַאֲבוֹתֵינוּ, אֶרֶץ זָבַת חָלָב וּדְבָשׁ", 
כְּדֵי שֶׁתִּתֵּן טַעַם בַּפֵּרוֹת. 

<small>יד</small>
מִכָּאן אָמָרוּ: 
יִשְׂרָאֵל וּמַמְזֵרִים מִתְוַדִּים, 
אֲבָל לֹא גֵרִים וְלֹא עֲבָדִים מְשֻׁחְרָרִים, 
שֶׁאֵין לָהֶם חֵלֶק בָּאָרֶץ.  
רְבִּי מֵאִיר אוֹמֵר: 
אַף לֹא כֹהֲנִים וּלְוִיִּם, 
שֶׁלֹּא נָטְלוּ חֵלֶק בָּאָרֶץ.  
רְבִּי יוֹסֵה אוֹמֵר: 
יֵשׁ לָהֶן עָרֵי מִגְרָשׁ. 

<small>יה</small>
יוֹחָנָן כֹּהֵן גָּדוֹל הֶעֱבִיר הוֹדָיַת הַמַּעֲשֵׂר.  
אַף הוּא בִטֵּל אֶת הַמְעוֹרְרִין, וְאֶת הַנּוֹקְפִין.  
וְעַד יָמָיו הָיָה הַפַּטִּישׁ מַכֶּה בִירוּשָׁלַיִם.  
וּבְיָמָיו אֵין אָדָם צָרִיךְ לִשְׁאוֹל עַל הַדְּמַי.  

חסל מעשר שני



