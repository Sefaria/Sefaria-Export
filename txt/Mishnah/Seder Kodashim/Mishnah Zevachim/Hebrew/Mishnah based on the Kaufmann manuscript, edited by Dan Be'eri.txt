Mishnah Zevachim
משנה זבחים
Mishnah based on the Kaufmann manuscript, edited by Dan Be'eri
https://archive.org/details/MishnaCorrectedKaufman00WHOLE

משנה זבחים



Chapter 1

<small>א</small>
כָּל הַזְּבָחִים שֶׁנִּזְבָּחוּ שֶׁלֹּא לִשְׁמָן, כְּשֵׁרִים, 
אֶלָּא שֶׁלֹּא עָלוּ לַבְּעָלִין מִשֵּׁם חוֹבָה, 
חוּץ מִן הַפֶּסַח וּמִן הַחַטָּאת, 
הַפֶּסַח, בִּזְמַנּוֹ, וְהַחַטָּאת, בְּכָל זְמַן.  
רְבִּי אֱלִיעֶזֶר אוֹמֵר: 
אַף הָאָשָׁם. 
הַפֶּסַח בִּזְמַנּוֹ, וְהַחַטָּאת וְהָאָשָׁם בְּכָל זְמַן.  
אָמַר רְבִּי אֱלִיעֶזֶר: 
חַטָּאת בָּאָה עַל חֵטְא, 
וְאָשָׁם בָּא עַל [חֵטְא], 
חַטָּאת פְּסוּלָה שֶׁלֹּא לִשְׁמָהּ, 
אַף הָאָשָׁם פָּסוּל שֶׁלֹּא לִשְׁמוֹ. 

 <small>ב</small>
יוֹסֵה בֶן חוֹנִי אוֹמֵר: 
הַנִּשְׁחָטִין לְשֵׁם פֶּסַח לְשֵׁם חַטָּאת, 
פְּסוּלִין.  
שִׁמְעוֹן אֲחִי עֲזַרְיָה אוֹמֵר: 
שְׁחָטָן לְשֵׁם גָּבוֹהַּ מֵהֶן, 
כְּשֵׁרִין; 
לְשֵׁם נָמוּךְ מֵהֶן, 
פְּסוּלִין.  

<small>ג</small>
כֵּיצַד? 
קָדְשֵׁי קָדָשִׁים שֶׁשְּׁחָטָן לְשֵׁם קָדָשִׁים קַלִּים, 
פְּסוּלִין, 
קָדָשִׁים קַלִּים שֶׁשְּׁחָטָן לְשֵׁם קָדְשֵׁי קָדָשִׁים, 
כְּשֵׁרִים. 
הַבְּכוֹר וְהַמַּעְשֵׂר שֶׁשְּׁחָטָן לְשֵׁם שְׁלָמִים, 
כְּשֵׁרִין, 
[שְׁלָמִים] שֶׁשְּׁחָטָן לְשֵׁם בְּכוֹר וּלְשֵׁם מַעֲשֵׂר, 
פְּסוּלִין. 

<small>ד</small>
הַפֶּסַח שֶׁשְּׁחָטוֹ שַׁחְרִית בְּאַרְבָּעָה עָשָׂר שֶׁלֹּא לִשְׁמוֹ, 
רְבִּי יְהוֹשֻׁעַ מַכְשִׁיר, 
כְּאִלּוּ נִשְׁחַט בִּשְׁלֹשָׁה עָשָׂר.  
בֶּן בְּתִירָה פוֹסֵל, 
כְּאִלּוּ נִשְׁחַט בֵּין הָעַרְבַּיִם.  
אָמַר רְבִּי שִׁמְעוֹן בֶּן עַזַּי: 
מְקֻבָּל אֲנִי מִפִּי שִׁבְעִים וּשְׁנַיִם זָקֵן, 
בְּיוֹם שֶׁהוֹשִׁיבוּ אֶת רְבִּי אֶלְעָזָר בֶּן עֲזַרְיָה בִישִׁיבָה, 
שֶׁכָּל הַזְּבָחִין שֶׁנִּזְבָּחוּ שֶׁלֹּא לִשְׁמָן, כְּשֵׁרִים, 
אֶלָּא שֶׁלֹּא עָלוּ לַבְּעָלִים מִשֵּׁם חוֹבָה, 
חוּץ מִן הַפֶּסַח וּמִן הַחַטָּאת.  
לֹא הוֹסִיף בֶּן עַזַּי אֶלָּא הָעוֹלָה, 
וְלֹא הוֹדוּ לוֹ חֲכָמִים. 

<small>ה</small>
הַפֶּסַח וְהַחַטָּאת שֶׁשְּׁחָטָן שֶׁלֹּא לִשְׁמָן, 
קִבֵּל, וְהִלֵּךְ, וְזָרַק שֶׁלֹּא לִשְׁמָן, 
אוֹ לִשְׁמָן וְשֶׁלֹּא לִשְׁמָן, 
אוֹ שֶׁלֹּא לִשְׁמָן וְלִשְׁמָן, פְּסוּלִין.  
כֵּיצַד לִשְׁמָן וְשֶׁלֹּא לִשְׁמָן? 
לְשֵׁם פֶּסַח וּלְשֵׁם שְׁלָמִים. 
שֶׁלֹּא לִשְׁמָן וְלִשְׁמָן? 
לְשֵׁם שְׁלָמִים וּלְשֵׁם פֶּסַח.  

<small>ו</small>
שֶׁהַזֶּבַח נִפְסָל בְּאַרְבָּעָה דְבָרִים: 
בִּשְׁחִיטָה, בְּקִבּוּל, בְּהִלּוּךְ, וּבִזְרִיקָה.  
רְבִּי שִׁמְעוֹן מַכְשִׁיר בְּהִלּוּךְ, 
שֶׁהָיָה אוֹמֵר: 
אֵי אֶפְשָׁר שֶׁלֹּא בִשְׁחִיטָה, 
שֶׁלֹּא בְקַבָּלָה, 
וְשֶׁלֹּא בִזְרִיקָה, 
אֲבָל אֶפְשָׁר שֶׁלֹּא בְהִלּוּךְ, &lt;הִלּוּךְ&gt;
וְשׁוֹחֵט בְּצַד הַמִּזְבֵּחַ וְזוֹרֵק.  
רְבִּי אֶלְעָזָר אוֹמֵר: 
אַף הַמְהַלֵּךְ בִּמְקוֹם שֶׁהוּא צָרִיךְ לְהַלֵּךְ, 
הַמַּחֲשָׁבָה פוֹסֶלֶת; 
וּבִמָקוֹם שֶׁאֵינוּ צָרִיךְ לְהַלֵּךְ, 
אֵין הַמַּחֲשָׁבָה פוֹסֶלֶת. 





Chapter 2

<small>א</small>
כָּל הַזְּבָחִים שֶׁקִּבֵּל דָּמָן זָר, אוֹנֵן, 
טְבוּל יוֹם, מְחֻסַּר בְּגָדִים, מְחֻסַּר כִּפּוּרִים, 
וְשֶׁלֹּא רְחוּץ יָדַיִם וְרַגְלַיִם, 
עָרֵל וְטָמֵא, יוֹשֵׁב, 
עוֹמֵד כֵּלִים עַל גַּבֵּי כֵלִים, 
עַל גַּבֵּי בְהֵמָה, עַל גַּבֵּי רַגְלֵי חֲבֵרוֹ, פָּסַל.  
קִבֵּל בִּשְׂמֹאל, פָּסַל.  
רְבִּי שִׁמְעוֹן מַכְשִׁיר.  
נִשְׁפַּךְ עַל הָרִצְפָּה וַאֲסָפוֹ, פָּסוּל.  
נְתָנוֹ עַל גַּבֵּי הַכֶּבֶשׁ שֶׁלֹּא כְנֶגֶד הַיְסוֹד, 
נָתַן אֶת הַנִּתָּנִין לְמַטָּן לְמַעְלָן, 
וְאֶת הַנִּתָּנִין לְמַעְלָן לְמַטָּן, 
אֶת הַנִּתָּנִים בִּפְנִים בַּחוּץ, 
וְאֶת הַנִּתָּנִים בַּחוּץ בִּפְנִים, 
פָּסוּל וְאֵין בּוֹ כָרֵת. 

<small>ב</small>
הַשּׁוֹחֵט אֶת הַזֶּבַח לִזְרוֹק דָּמוֹ בַחוּץ, 
לְהַקְטִיר אֱמוּרָיו בַּחוּץ, 
אוֹ מִקְצָת אֵמוּרָיו בַּחוּץ, 
לֹאכַל בְּשָׂרוֹ בַחוּץ, 
אוֹ כַזַּיִת מִבְּשָׂרוֹ בַחוּץ, 
אוֹ לֹאכַל כַּזַּיִת מֵעוֹר הָאַלְיָה בַחוּץ, 
פָּסוּל וְאֵין בּוֹ כָרֵת.  

<small>ג</small>
לִזְרוֹק דָּמוֹ לְמָחָר, 
אוֹ מִקְצָת דָּמוֹ לְמָחָר, 
לְהַקְטִיר אֱמוּרָיו לְמָחָר, 
אוֹ מִקְצָת אֱמוּרָיו לְמָחָר, 
לֹאכַל בְּשָׂרוֹ לְמָחָר, 
אוֹ כַזַּיִת מִבְּשָׂרוֹ לְמָחָר, 
אוֹ לֹאכַל כַּזַּיִת מֵעוֹר הָאַלְיָה לְמָחָר, 
פִּגּוּל, וְחַיָּבִין עָלָיו כָּרֵת. 

<small>ד</small>
זֶה הַכְּלָל: 
כָּל הַשּׁוֹחֵט, וְהַמְקַבֵּל, וְהַמְהַלֵּךְ, וְהַזּוֹרֵק, 
לֹאכַל דָּבָר שֶׁדַּרְכּוֹ לֹאכַל, 
וּלְהַקְטִיר דָּבָר שֶׁדַּרְכּוֹ לְהַקְטִיר, 
חוּץ לִמְקוֹמוֹ, פָּסוּל וְאֵין בּוֹ כָרֵת; 
חוּץ לִזְמַנּוֹ, פִּגּוּל וְחַיָּבִין עָלָיו כָּרֵת, 
וּבִלְבַד שֶׁיִּקְרַב הַמַּתִּיר כְּמִצְוָתוֹ. &lt;שֶׁיּקָרב&gt;

<small>ה</small>
כֵּיצַד קָרַב הַמַּתִּיר כְּמִצְוָתוֹ? 
שָׁחַט בִּשְׁתִיקָה, וְקִבֵּל וְהִלֵּךְ וְזָרַק לִזְמַנּוֹ; 
אוֹ שֶׁשָּׁחַט חוּץ לִזְמַנּוֹ, 
וְקִבֵּל וְהִלֵּךְ וְזָרַק בִּשְׁתִיקָה; 
אוֹ שֶׁשָּׁחַט, וְקִבֵּל וְהִלֵּךְ וְזָרַק חוּץ לִזְמַנּוֹ, 
זֶה הוּא שֶׁקָּרַב הַמַּתִּיר כְּמִצְוָתוֹ.  

<small>ו</small>
כֵּיצַד לֹא קָרַב הַמַּתִּיר כְּמִצְוָתוֹ? 
שָׁחַט חוּץ לִמְקוֹמוֹ, 
וְקִבֵּל וְהִלֵּךְ וְזָרַק חוּץ לִזְמַנּוֹ; 
אוֹ שֶׁשָּׁחַט חוּץ לִזְמַנּוֹ, 
וְקִבֵּל וְהִלֵּךְ וְזָרַק חוּץ לִמְקוֹמוֹ; 
אוֹ שֶׁשָּׁחַט, וְקִבֵּל וְהִלֵּךְ, וְזָרַק חוּץ לִמְקוֹמוֹ.  
הַפֶּסַח וְהַחַטָּאת שֶׁשְּׁחָטָן שֶׁלֹּא לִשְׁמָן, 
וְקִבֵּל וְהִלֵּךְ וְזָרַק חוּץ לִזְמַנָּן; 
אוֹ שֶׁשָּׁחַט חוּץ לִזְמַנָּן, 
וְקִבֵּל וְהִלֵּךְ וְזָרַק שֶׁלֹּא לִשְׁמָן; 
אוֹ שֶׁשָּׁחַט, וְקִבֵּל, וְהִלֵּךְ, וְזָרַק שֶׁלֹּא לִשְׁמָן, 
זֶה הוּא שֶׁלֹּא קָרַב הַמַּתִּיר כְּמִצְוָתוֹ. 

<small>ז</small>
לֹאכַל כַּזַּיִת בַּחוּץ, כַּזַּיִת לְמָחָר; 
כַּזַּיִת לְמָחָר, כַּזַּיִת בַּחוּץ; 
כַּחֲצִי זַיִת בַּחוּץ, כַּחֲצִי זַיִת לְמָחָר; 
כַּחֲצִי זַיִת לְמָחָר, כַּחֲצִי זַיִת בַּחוּץ, 
פָּסוּל וְאֵין בּוֹ כָרֵת.  

<small>ח</small>
אָמַר רְבִּי יְהוּדָה: 
זֶה הַכְּלָל: 
אִם מַחְשֶׁבֶת הַזְּמַן קָדְמָה לְמַחְשֶׁבֶת הַמָּקוֹם, 
פִּגּוּל וְחַיָּבִין עָלָיו כָּרֵת; 
אִם מַחְשֶׁבֶת הַמָּקוֹם קָדְמָה לְמַחְשֶׁבֶת הַזְּמַן, 
פָּסוּל וְאֵין בּוֹ כָרֵת.  
וַחֲכָמִים אוֹמְרִים: 
זֶה וָזֶה פָסוּל וְאֵין בּוֹ כָרֵת.  
לֹאכַל כַּחֲצִי זַיִת [וּלְהַקְטִיר כַּחֲצִי זַיִת], 
כָּשֵׁר, שֶׁאֵין אֲכִילָה וְהַקְטָרָה מִצְטָרְפִין. 





Chapter 3

<small>א</small>
כָּל הַפְּסוּלִים שֶׁשָּׁחֲטוּ, שְׁחִיטָתָן כְּשֵׁרָה, 
שֶׁהַשְּׁחִיטָה כְּשֵׁרָה בַזָּרִים, בַּנָּשִׁים, וּבָעֲבָדִים, 
אֲפִלּוּ בְקָדְשֵׁי קָדָשִׁים, 
וּבִלְבַד שֶׁלֹּא יְהוּ טְמֵאִים נוֹגְעִים בַּבָּשָׂר.  
לְפִיכָךְ הֵם פּוֹסְלִים בְּמַחֲשָׁבָה.  
וְכֻלָּם שֶׁקִּבְּלוּ אֶת הַדָּם חוּץ לִזְמַנּוֹ, וְחוּץ לִמְקוֹמוֹ, 
אִם יֵשׁ דַּם הַנֶּפֶשׁ, יַחְזֹר הַכָּשֵׁר וִיקַבֵּל. 

<small>ב</small>
קִבֵּל הַכָּשֵׁר וְנָתַן לַפָּסוּל, יַחְזִיר לַכָּשֵׁר.  
קִבֵּל בִּימִינוֹ וְנָתַן לִשְׂמאלוֹ, יַחְזִיר לִימִינוֹ.  
קִבֵּל בִּכְלִי קֹדֶשׁ וְנָתַן לִכְלִי חֹל, 
יַחְזִיר לִכְלִי קֹדֶשׁ.  
נִשְׁפַּךְ מִן הַכֶּלִי עַל הָרִצְפָּה וַאֲסָפוֹ, כָּשֵׁר.  
נְתָנוֹ עַל גַּבֵּי הַכֶּבֶשׁ שֶׁלֹּא כְנֶגֶד הַיְסוֹד, 
נָתַן אֶת הַנִּתָּנִין לְמַטָּן לְמַעְלָן, 
וְאֶת הַנִּתָּנִין לְמַעְלָן לְמַטָּן, 
וְאֶת הַנִּתָּנִין בִּפְנִים בַּחוּץ, 
וְאֶת הַנִּתָּנִים בַּחוּץ בִּפְנִים, 
אִם יֵשׁ דַּם הַנֶּפֶשׁ, יַחְזֹר הַכָּשֵׁר וִיקַבֵּל. 

<small>ג</small>
הַשּׁוֹחֵט אֶת הַזֶּבַח לֹאכַל דָּבָר שֶׁאֵין דַּרְכּוֹ לֹאכַל, 
וּלְהַקְטִיר דָּבָר שֶׁאֵין דַּרְכּוֹ לְהַקְטִיר, 
כָּשֵׁר.  
רְבִּי אֱלִיעֶזֶר פּוֹסֵל.  
לֹאכַל דָּבָר שֶׁדַּרְכּוֹ לֹאכַל, 
וּלְהַקְטִיר דָּבָר שֶׁדַּרְכּוֹ לְהַקְטִיר, 
פָּחוּת מִכַּזַּיִת, כָּשֵׁר.  
לֹאכַל כַּחֲצִי זַיִת וּלְהַקְטִיר כַּחֲצִי זַיִת, 
כָּשֵׁר, שֶׁאֵין אֲכִילָה וְהַקְטָרָה מִצְטָרְפִין. 

<small>ד</small>
הַשּׁוֹחֵט אֶת הַזֶּבַח 
לֹאכַל כַּזַּיִת מִן הָעוֹר, 
מִן הָרֹטֶב, 
מִן הַקּוּפָה, 
מִן הָאֲלַל, 
מִן הָעֲצָמוֹת, 
מִן הַגִּידִים, 
מִן הַקְּרָנַיִם, 
מִן הַטְּלָפַיִם, 
כָּשֵׁר, 
וְאֵין חַיָּבִין עֲלֵיהֶן מִשֵּׁם פִּגּוּל, נוֹתָר וְטָמֵא. 

<small>ה</small>
הַשּׁוֹחֵט אֶת הַמֻּקְדָּשִׁין 
לֹאכַל שְׁלִיל אוֹ שִׁלְיָה בַחוּץ, 
לֹא פִגֵּל.  
הַמּוֹלֵק תּוֹרִין בִּפְנִים 
לֹאכַל בֵּיצֵיהֶן בַּחוּץ, 
לֹא פִגֵּל.  
חֲלֵב מֻקְדָּשִׁין וּבֵיצֵי תוֹרִין, 
אֵין חַיָּבִין עֲלֵיהֶן מִשֵּׁם פִּגּוּל, נוֹתָר וְטָמֵא.

<small>ו</small>
שְׁחָטוֹ עַל מְנָת לְהַנִּיחַ אֶת דָּמוֹ אוֹ אֶת אֵמוּרָיו לְמָחָר, 
אוֹ לְהוֹצִיאָן בַּחוּץ, 
רְבִּי יְהוּדָה פוֹסֵל, 
וַחֲכָמִים מַכְשִׁירִין.  
שְׁחָטוֹ עַל מְנָת לִתְּנוֹ עַל גַּבֵּי הַכֶּבֶשׁ שֶׁלֹּא כְנֶגֶד הַיְסוֹד, 
לִתֵּן אֶת הַנִּתָּנִין לְמַטָּן לְמַעְלָן, 
וְאֶת הַנִּתָּנִין לְמַעְלָן לְמַטָּה, 
וְאֶת הַנִּתָּנִים בִּפְנִים בַּחוּץ, 
וְאֶת הַנִּתָּנִים בַּחוּץ בִּפְנִים, 
שֶׁיֹּאכְלוּהוּ טְמֵאִין, 
שֶׁיַּקְרִיבוּהוּ טְמֵאִין, 
שֶׁיֹּאכְלוּהוּ עֲרֵלִים, 
שֶׁיַּקְרִיבוּהוּ עֲרֵלִים, 
לְשַׁבֵּר עַצְמוֹת הַפֶּסַח, לֹאכַל מִמֶּנּוּ נָא; 
לְעָרֵב דָּמוֹ בְדַם פְּסוּלִין, 
כָּשֵׁר, שֶׁאֵין הַמַּחֲשָׁבָה פוֹסֶלֶת, 
אֶלָּא חוּץ לִזְמַנּוֹ וְחוּץ לִמְקוֹמוֹ; 
הַפֶּסַח וְהַחַטָּאת, שֶׁלֹּא לִשְׁמָן. 





Chapter 4

<small>א</small>
בֵּית שַׁמַּי אוֹמְרִים: 
כָּל הַנִּתָּנִים עַל מִזְבֵּחַ הַחִיצוֹן, 
שֶׁנְּתָנָן מַתָּנָה אַחַת, כִּפֵּר; 
וְהַחַטָּאת שְׁתֵּי מַתָּנוֹת.  
בֵּית הֶלֵּל אוֹמְרִים: 
אַף חַטָּאת שֶׁנִּתָּנָה מַתָּנָה אַחַת, כִּפֵּר. 
לְפִיכָךְ, 
אִם נָתַן אֶת הָרִאשׁוֹנָה כְתִקְנָהּ, 
וְהַשְּׁנִיָּה חוּץ לִזְמַנָּהּ, כִּפֵּר. 
נָתַן אֶת הָרִאשׁוֹנָה חוּץ לִזְמַנָּהּ, 
וְאֶת הַשְּׁנִיָּה חוּץ לִמְקוֹמָהּ, 
פִּגּוּל וְחַיָּבִין עָלָיו כָּרֵת. 

<small>ב</small>
כָּל הַנִּתָּנִין עַל מִזְבֵּחַ הַפְּנִימִי, 
שֶׁאִם חִסֵּר אַחַת מִן הַמַּתָּנוֹת, כְּאִלּוּ לֹא כִפֵּר; 
לְפִיכָךְ, 
אִם נָתַן כֻּלָּם כְּתִקְנָן, וְאַחַת שֶׁלֹּא כְתִקְנָהּ, &lt;כְּתִקְנָן&gt;
פָּסוּל, אֵין בּוֹ כָרֵת. 

<small>ג</small>
אֵלּוּ דְבָרִים שֶׁאֵינָן חַיָּבִין עֲלֵיהֶם מִשֵּׁם פִּגּוּל: 
הַקֹּמֶץ, וְהַלְּבוֹנָה, וְהַקְּטֹרֶת, 
וּמִנְחַת הַכֹּהֲנִים, וּמִנְחַת כֹּהֵן מָשִׁיחַ, 
וּמִנְחַת הַנְּסָכִים, וְהַדָּם, 
וְהַנְּסָכִים הַבָּאִים בִּפְנֵי עַצְמָן.  
דִּבְרֵי רְבִּי מֵאִיר.  
וַחֲכָמִים אוֹמְרִים: 
אַף הַבָּאִים עִם הַבְּהֵמָה.  
לֹג שֶׁמֶן שֶׁלִּמְצֹרָע, 
רְבִּי שִׁמְעוֹן אוֹמֵר: 
אֵין חַיָּבִין עָלָיו מִשֵּׁם פִּגּוּל.  
וּרְבִּי מֵאִיר אוֹמֵר: 
חַיָּבִין עָלָיו מִשֵּׁם פִּגּוּל, 
שֶׁדַּם הָאָשָׁם מַתִּירוֹ, 
וְכָל שֶׁיֶּשׁ לוֹ מַתִּירִין, בֵּין לָאָדָם, בֵּין לַמִּזְבֵּחַ, 
חַיָּבִין עָלָיו מִשֵּׁם פִּגּוּל. 

<small>ד</small>
הָעוֹלָה, 
דָּמָהּ מַתִּיר אֶת בְּשָׂרָהּ לַמִּזְבֵּחַ, 
וְעוֹרָהּ לַכֹּהֲנִים.  
עוֹלַת הָעוֹף, 
דָּמָהּ מַתִּיר, וּבְשָׂרָהּ לַמִּזְבֵּחַ.  
חַטַּאת הָעוֹף, 
דָּמָהּ מַתִּיר וּבְשָׂרָהּ לַכֹּהֲנִים. &lt;מגיה הוסיף אֶת&gt; 
פָּרִין הַנִּשְׂרָפִין וּשְׂעִירִין הַנִּשְׂרָפִין, 
דָּמָן מַתִּיר אֶת אֵמוּרֵיהֶן לִקָּרֵב.  
רְבִּי שִׁמְעוֹן אוֹמֵר: 
כָּל שֶׁאֵינוּ עַל מִזְבֵּחַ הַחִיצוֹן כַּשְּׁלָמִים, 
אֵין חַיָּבִין עָלָיו מִשֵּׁם פִּגּוּל. 

<small>ה</small>
קָדְשֵׁי גוֹיִם, 
אֵין חַיָּבִין עֲלֵיהֶם מִשֵּׁם פִּגּוּל, נוֹתָר וְטָמֵא.  
וְהַשּׁוֹחֲטָן בַּחוּץ, פָּטוּר.  
דִּבְרֵי רְבִּי שִׁמְעוֹן.  
רְבִּי יוֹסֵה מְחַיֵּב.  
דְּבָרִים שֶׁאֵין חַיָּבִים עֲלֵיהֶם מִשֵּׁם פִּגּוּל, 
חַיָּבִין עֲלֵיהֶם מִשֵּׁם נוֹתָר, מִשֵּׁם טָמֵא, 
חוּץ מִן הַדָּם.  
וְנוּמוֹ רְבִּי שִׁמְעוֹן: 
בְּדָבָר שֶׁדַּרְכּוֹ לְהֵאָכֵל, 
אֲבָל כְּגוֹן הָעֵצִים, וְהַלְּבוֹנָה, וְהַקְּטֹרֶת, 
אֵין חַיָּבִין עֲלֵיהֶן מִשֵּׁם טֻמְאָה. 

<small>ו</small>
לְשֵׁם שִׁשָּׁה דְבָרִים הַזֶּבַח נִזְבָּח: 
[לְשֵׁם זֶבַח], לְשֵׁם זוֹבֵחַ, לְשֵׁם שֵׁם, 
לְשֵׁם אִשִּׁים, לְשֵׁם רֵיחַ, לְשֵׁם נִיחוֹחַ; 
חַטָּאת וְאָשָׁם, לְשֵׁם חֵטְא.  
אָמַר רְבִּי יוֹסֵה: 
אַף מִי שֶׁלֹּא הָיָה בְלִבּוֹ לְשֵׁם אֶחָד מִכָּל אֵלּוּ, &lt;'שֶׁלֹּא' מחוק בקו&gt;
כָּשֵׁר, שֶׁהוּא תְנַי בֵּית דִּין; 
שֶׁאֵין הַמַּחֲשָׁבָה הוֹלֶכֶת אֶלָּא לְאַחַר הָעוֹבֵד. 





Chapter 5

<small>א</small>
אֵי זֶה הוּא מְקוֹמָן שֶׁלַּזְּבָחִין? 
קָדְשֵׁי קָדָשִׁים, 
שְׁחִיטָתָן בַּצָּפוֹן.  
פַּר וְשָׂעִיר שֶׁלְּיוֹם הַכִּפּוּרִים, 
שְׁחִיטָתָן בַּצָּפוֹן, 
וְקִבּוּל דָּמָן בִּכְלֵי שָׁרֵת בַּצָּפוֹן, 
וְדָמָן טָעוּן הַזָּיָה עַל בֵּין הַבַּדִּים, 
וְעַל הַפָּרֹכֶת, וְעַל מִזְבַּח הַזָּהָב. 
מַתָּנָה אַחַת מֵהֶן מְעַכֶּבֶת.  
שִׁירֵי הַדָּם, 
הָיָה שׁוֹפֵךְ עַל יְסוֹד מַעֲרָבִי שֶׁלְּמִזְבֵּחַ הַחִיצוֹן.  
אִם לֹא נָתַן, לֹא עִכֵּב. 

<small>ב</small>
פָּרִים הַנִּשְׂרָפִין וּשְׂעִירִין הַנִּשְׂרָפִין, 
שְׁחִיטָתָן בַּצָּפוֹן, וְקִבּוּל דָּמָן בִּכְלֵי שָׁרֵת בַּצָּפוֹן, 
וְדָמָן טָעוּן הַזָּיָה עַל הַפָּרֹכֶת, וְעַל מִזְבַּח הַזָּהָב, 
וּמַתָּנָה אַחַת מֵהֶן מְעַכֶּבֶת.  
שִׁירֵי הַדָּם, 
הָיָה שׁוֹפֵךְ עַל יְסוֹד מַעֲרָבִי שֶׁלְּמִזְבֵּחַ הַחִיצוֹן. 
אִם לֹא נָתַן, לֹא עִכֵּב.  
אֵלּוּ וָאֵלּוּ נִשְׂרָפִין בְּבֵית הַדֶּשֶׁן. 

<small>ג</small>
חַטֹּאת הַצִּבּוּר וְהַיָּחִיד, 
אֵלּוּ הֵן חַטֹּאות הַצִּבּוּר: 
שְׂעִירֵי רָאשֵׁי חֳדָשִׁים וְשֶׁלַּמּוֹעֲדוֹת, 
שְׁחִיטָתָן בַּצָּפוֹן, 
וְקִבּוּל דָּמָן בִּכְלִי שָׁרֵת בַּצָּפוֹן, 
וְדָמָן טָעוּן אַרְבַּע מַתָּנוֹת עַל אַרְבַּע קְרָנוֹת.  
כֵּיצַד? 
עָלָה בַכֶּבֶשׁ, 
וּפָנָה לַסּוֹבֵב, 
בָּא לוֹ לְקֶרֶן דְּרוֹמִית מִזְרָחִית, 
מִזְרָחִית צְפוֹנִית, 
צְפוֹנִית מַעֲרָבִית, 
מַעֲרָבִית דְּרוֹמִית.  
שִׁירֵי הַדָּם הָיָה שׁוֹפֵךְ עַל יְסוֹד דְּרוֹמִי.  
וְנֶאֱכָלִים לִפְנִים מִן הַקְּלָעִים, 
לְזִכְרֵי כְהֻנָּה, בְּכָל מַאֲכָל, 
לְיוֹם וְלַיְלָה עַד חֲצוֹת. 

<small>ד</small>
הָעוֹלָה, 
קָדְשֵׁי קָדָשִׁים, 
שְׁחִיטָתָהּ בַּצָּפוֹן, 
וְקִבּוּל דָּמָהּ בִּכְלֵי שָׁרֵת בַּצָּפוֹן, 
וְדָמָהּ טָעוּן שְׁתֵּי מַתָּנוֹת שֶׁהֵן אַרְבַּע, &lt;וְדָמָן&gt;
וּטְעוּנָה הֶפְשֵׁט, וְנִתּוּחַ, וְכָלִיל לָאִשִּׁים. 

<small>ה</small>
זִבְחֵי שַׁלְמֵי צִבּוּר וַאֲשָׁמוֹת, 
אֵלּוּ הֵן אֲשָׁמוֹת: 
אֲשַׁם גְּזֵלוֹת, 
אֲשַׁם מְעִילוֹת, 
אֲשַׁם שִׁפְחָה חֲרוּפָה, 
אֲשַׁם נָזִיר, 
אֲשַׁם מְצֹרָע, 
וְאָשָׁם תָּלוּי; &lt;וַאֲשַׁם&gt;
שְׁחִיטָתָן בַּצָּפוֹן, 
וְקִבּוּל דָּמָן בִּכְלֵי שָׁרֵת בַּצָּפוֹן, 
וְדָמָן טָעוּן שְׁתֵּי מַתָּנוֹת שֶׁהֵן אַרְבַּע. 
נֶאֱכָלִים לִפְנִים מִן הַקְּלָעִים, 
לְזִכְרֵי כְהֻנָּה, בְּכָל מַאֲכָל, 
לְיוֹם וְלַיְלָה עַד חֲצוֹת. 

<small>ו</small>
הַתּוֹדָה וְאֵיל נָזִיר, 
קָדָשִׁים קַלִּים, 
שְׁחִיטָתָן בְּכָל מָקוֹם בָּעֲזָרָה, 
וְדָמָן טָעוּן שְׁתֵּי מַתָּנוֹת שֶׁהֵן אַרְבַּע, 
וְנֶאֱכָלִים בְּכָל הָעִיר, 
לְכָל אָדָן, בְּכָל מַאֲכָל, 
לְיוֹם וְלַיְלָה עַד חֲצוֹת.  
הַמּוּרָם מֵהֶן, כַּיּוֹצֵא בָהֶן, 
אֶלָּא שֶׁהַמּוּרָם נֶאֱכָל לַכֹּהֲנִים, 
לִנְשֵׁיהֶן, לִבְנֵיהֶן, וּלְעַבְדֵיהֶם. 

<small>ז</small>
שְׁלָמִים, 
קָדָשִׁים קַלִּים, 
שְׁחִיטָתָן בְּכָל מָקוֹם בָּעֲזָרָה, 
וְדָמָן טָעוּן שְׁתֵּי מַתָּנוֹת שֶׁהֵן אַרְבַּע, 
וְנֶאֱכָלִים בְּכָל הָעִיר, 
לְכָל אָדָן, בְּכָל מַאֲכָל, 
לִשְׁנֵי יָמִים וְלַיְלָה אֶחָד.  
הַמּוּרָם מֵהֶן, כַּיּוֹצֵא בָהֶן, 
אֶלָּא שֶׁהַמּוּרָם נֶאֱכָל לַכֹּהֲנִים, 
לִנְשֵׁיהֶן, וְלִבְנֵיהֶן, וּלְעַבְדֵיהֶם. 

<small>ח</small>
הַבְּכוֹר וְהַמַּעְשֵׂר וְהַפֶּסַח קָדָשִׁים קַלִּים, 
שְׁחִיטָתָן בְּכָל מָקוֹם בָּעֲזָרָה, 
וְדָמָן טָעוּן מַתָּנָה אַחַת, 
וּבִלְבַד שֶׁיִּתֵּן כְּנֶגֶד הַיְסוֹד.  
שִׁנָּה בַאֲכִילָתָן: 
הַבְּכוֹר נֶאֱכָל לַכֹּהֲנִים, 
וְהַמַּעֲשֵׂר לְכָל אָדָן, 
וְנֶאֱכָלִים בְּכָל הָעִיר, בְּכָל מַאֲכָל, 
לִשְׁנֵי יָמִים וְלַיְלָה אֶחָד; 
הַפֶּסַח אֵינוּ נֶאֱכָל אֶלָּא בַלַּיְלָה, 
אֵינוּ נֶאֱכָל אֶלָּא עַד חֲצוֹת, 
אֵינוּ נֶאֱכָל אֶלָּא לִמְנוּיָו, 
וְאֵינוּ נֶאֱכָל אֶלָּא צָלִי. 





Chapter 6

<small>א</small>
קָדְשֵׁי קָדָשִׁין שֶׁשְּׁחָטָן בְּרֹאשׁ הַמִּזְבֵּחַ, 
רְבִּי יוֹסֵה אוֹמֵר: 
כְּאִלּוּ נִשְׁחַט בַּצָּפוֹן.  
רְבִּי יְהוּדָה בִרְבִּי יוֹסֵה אוֹמֵר: 
מֵחֲצִי הַמִּזְבֵּחַ וְלַצָּפוֹן, בַּצָּפוֹן; 
מֵחֲצִי הַמִּזְבֵּחַ וְלַדָּרוֹם, בַּדָּרוֹם.  
הַמְּנָחוֹת הָיוּ נִקְמָצוֹת בְּכָל מָקוֹם בָּעֲזָרָה, 
וְנֶאֱכָלוֹת לִפְנִים מִן הַקְּלָעִים, 
לְזִכְרֵי כְהֻנָּה, בְּכָל מַאֲכָל, 
לְיוֹם וְלַיְלָה עַד חֲצוֹת. 

<small>ב</small>
חַטַּאת הָעוֹף הָיְתָה נֶעֱשֵׂית עַל קֶרֶן דְּרוֹמִית מַעֲרָבִית.  
בְּכָל מָקוֹם הָיְתָה כְשֵׁרָה, אֶלָּא שֶׁזֶּה הָיָה מְקוֹמָהּ.  
וּשְׁלֹשָׁה דְבָרִים הָיְתָה אוֹתָהּ הַקֶּרֶן מְשַׁמֶּשֶׁת מִלְּמַטָּן, 
וּשְׁלֹשָׁה מִלְמַעְלָן. 
מִלְּמַטָּן: 
חַטַּאת הָעוֹף, וְהַגָּשׁוֹת, וְשִׁירֵי הַדָּם; 
מִלְמַעְלָן: 
נִסּוּךְ הַמַּיִם וְהַיַּיִן, וְעוֹלַת הָעוֹף וּכְשֶׁהִיא רַבָּה בַמִּזְרָח. 

<small>ג</small>
כָּל הָעוֹלִין לַמִּזְבֵּחַ עוֹלִין דֶּרֶךְ יָמִין, 
וּמַקִּיפִין וְיוֹרְדִין דֶּרֶךְ שְׂמֹאל, 
חוּץ מִן הָעוֹלֶה לִשְׁלֹשָׁה דְבָרִים אֵלּוּ, 
שֶׁהָיוּ עוֹלִים וְחוֹזְרִין לְעָקֵב. 

<small>ד</small>
חַטַּאת הָעוֹף כֵּיצַד הָיְתָה נֶעֱשֵׂית? 
הָיָה מוֹלֵק אֶת רֹאשָׁהּ מִמּוּל עָרְפָּהּ, 
וְאֵינוּ מַבְדִּיל.  
וּמַזֶּה מִדָּמָהּ עַל קִיר הַמִּזְבֵּחַ.  
שִׁירֵי הַדָּם הָיָה מִתְמַצֶּה עַל הַיְסוֹד.  
אֵין לַמִּזְבֵּחַ אֶלָּא דָמָהּ, 
וְכֻלָּהּ לַכֹּהֲנִים. 

<small>ה</small>
עוֹלַת הָעוֹף כֵּיצַד הָיְתָה נֶעֱשֵׂית? 
עָלָה בַכֶּבֶשׁ, וּפָנָה לַסּוֹבֵב; 
בָּא לוֹ לְקֶרֶן דְּרוֹמִית מִזְרָחִית, 
הָיָה מוֹלֵק אֶת רֹאשָׁהּ מִמּוּל עָרְפָּהּ, וּמַבְדִּיל.  
וּמוֹצֶה אֶת דָּמָהּ עַל קִיר הַמִּזְבֵּחַ.  
נָטַל אֶת הָרֹאשׁ, &lt;הָרִאשׁוֹן&gt;
וְהִקִּיף אֶת מְלִיקָתוֹ לַמִּזְבֵּחַ, 
סְפָגוֹ בַמֶּלַח, וּזְרָקוֹ עַל גַּבֵּי הָאִשִּׁים.  

<small>ו</small>
בָּא לוֹ לַגּוּף, 
הֵסִיר אֶת הַמֻּרְאָה וְאֶת הַנּוֹצָה, 
וְאֶת בְּנֵי מֵעַיִם הַיּוֹצְאִין עִמָּהּ, 
וְהִשְׁלִיכָן לְבֵית הַדֶּשֶׁן.  
שִׁסַּע, לֹא יַבְדִּיל; 
וְאִם הִבְדִּיל, כָּשֵׁר.  
סְפָגוֹ בַמֶּלַח, וּזְרָקוֹ עַל גַּבֵּי הָאִשִּׁים. 

<small>ז</small>
לֹא הֵסִיר לֹא אֶת הַמֻּרְאָה וְלֹא אֶת הַנּוֹצָה, 
וְלֹא אֶת בְּנֵי מֵעַיִם הַיּוֹצְאִין עִמָּן, 
לֹא סְפָגָן בַּמֶּלַח, 
כָּל שֶׁשִּׂנָּה בָהּ מֵאַחַר שֶׁמִּצָּה דָמָהּ, כְּשֵׁרָה.  
הִבְדִּיל בַּחַטָּאת, וְלֹא הִבְדִּיל בָּעוֹלָה, פָּסַל.  
מִצָּה דַם הָרֹאשׁ, לֹא מִצָּה דַם הַגּוּף, פְּסוּלָה.  
דַם הַגּוּף, וְלֹא מִצָּה דַם הָרֹאשׁ, כְּשֵׁרָה. 

<small>ח</small>
חַטַּאת הָעוֹף שֶׁמְּלָקָהּ שֶׁלֹּא לִשְׁמָהּ, 
מִצָּה דָמָהּ שֶׁלֹּא לִשְׁמָהּ, 
אוֹ לִשְׁמָהּ שֶׁלֹּא לִשְׁמָהּ, 
אוֹ שֶׁלֹּא לִשְׁמָהּ וְלִשְׁמָהּ, 
פְּסוּלָה.  
עוֹלַת הָעוֹף כְּשֵׁרָה, 
וּבִלְבַד שֶׁלֹּא עָלַת לַבְּעָלִים.  

<small>ט</small>
אֶחָד חַטַּאת הָעוֹף, 
וְאֶחָד עוֹלַת הָעוֹף, 
שֶׁמְּלָקָן, שֶׁמִּצָּה דָמָן, 
לֹאכַל דָּבָר שֶׁדַּרְכּוֹ לֹאכַל, 
וּלְהַקְטִיר דָּבָר שֶׁדַּרְכּוֹ לְהַקְטִיר, 
חוּץ לִמְקוֹמוֹ, פָּסוּל וְאֵין בּוֹ כָרֵת; 
חוּץ לִזְמַנּוֹ, פִּגּוּל, חַיָּבִין עָלָיו כָּרֵת, 
וּבִלְבַד שֶׁיִּקְרַב הַמַּתִּיר כְּמִצְוָתוֹ.  

<small>י</small>
כֵּיצַד קָרַב הַמַּתִּיר כְּמִצְוָתוֹ? 
מָלַק בִּשְׁתִיקָה, מִצָּה הַדָּם חוּץ לִזְמַנּוֹ, 
אוֹ שֶׁמָּלַק חוּץ לִזְמַנּוֹ, מִצָּה הַדָּם בִּשְׁתִיקָה; 
אוֹ שֶׁמָּלַק מִצָּה הַדָּם חוּץ לִזְמַנּוֹ, 
זֶה הוּא שֶׁקָּרַב הַמַּתִּיר כְּמִצְוָתוֹ.  

<small>יא</small>
כֵּיצַד לֹא קָרַב הַמַּתִּיר כְּמִצְוָתוֹ? 
מָלַק חוּץ לִמְקוֹמוֹ, מִצָּה הַדָּם חוּץ לִזְמַנּוֹ; 
אוֹ שֶׁמָּלַק חוּץ לִזְמַנּוֹ, מִצָּה הַדָּם חוּץ לִמְקוֹמוֹ; 
אוֹ שֶׁמָּלַק מִצָּה הַדָּם חוּץ לִמְקוֹמוֹ.  
חַטַּאת הָעוֹף שֶׁמְּלָקָהּ שֶׁלֹּא לִשְׁמָהּ, 
מִצָּה דָמָהּ חוּץ לִזְמַנָּהּ, 
אוֹ שֶׁמָּלַק חוּץ לִזְמַנָּהּ, 
מִצָּה הַדָּם שֶׁלֹּא לִשְׁמָהּ, 
זֶה הוּא שֶׁלֹּא קָרַב הַמַּתִּיר כְּמִצְוָתוֹ.  

<small>יב</small>
לֹאכַל כַּזַּיִת בַּחוּץ, כַּזַּיִת לְמָחָר; 
כַּזַּיִת לְמָחָר, כַּזַּיִת בַּחוּץ; 
כַּחֲצִי זַיִת לְמָחָר כַּחֲצִי זַיִת בַּחוּץ, 
פָּסוּל וְאֵין בּוֹ כָּרֵת.  

<small>יג</small>
אָמַר רְבִּי יְהוּדָה: 
זֶה הַכְּלָל: 
אִם מַחְשֶׁבֶת הַזְּמַן קָדְמָה לְמַחְשֶׁבֶת הַמָּקוֹם, 
פִּגּוּל וְחַיָּבִין עָלָיו כָּרֵת. 
אִם מַחְשֶׁבֶת הַמָּקוֹם קָדְמָה לְמַחְשֶׁבֶת הַזְּמַן, 
פָּסוּל וְאֵין בּוֹ כָרֵת.  
וַחֲכָמִים אוֹמְרִים: 
זֶה וָזֶה פָסוּל וְאֵין בּוֹ כָּרֵת.  
לֹאכַל כַּחֲצִי זַיִת וּלְהַקְטִיר כַּחֲצִי זַיִת, 
כָּשֵׁר, שֶׁאֵין אֲכִילָה וְהַקְטָרָה מִצְטָרְפִין. 





Chapter 7

<small>א</small>
חַטַּאת הָעוֹף שֶׁעֲשָׂאָהּ לְמַטָּן, 
כְּמַעֲשֵׂה חַטָּאת לְשֵׁם חַטָּאת, 
כְּשֵׁרָה; 
כְּמַעֲשֵׂה חַטָּאת לְשֵׁם עוֹלָה, 
כְּמַעֲשֵׂה עוֹלָה לְשֵׁם חַטָּאת, 
כְּמַעֲשֵׂה עוֹלָה לְשֵׁם עוֹלָה, 
פְּסוּלָה.  
עֲשָׂאָהּ לְמַעְלָן כְמַעֲשֵׂה כֻלָּם, 
פְּסוּלָה. 

<small>ב</small>
עוֹלַת הָעוֹף שֶׁעֲשָׂאָהּ לְמַעְלָן, 
כְּמַעֲשֵׂה עוֹלָה לְשֵׁם עוֹלָה, 
כְּשֵׁרָה; 
כְּמַעֲשֵׂה עוֹלָה לְשֵׁם חַטָּאת, 
כְּשֵׁרָה, וּבִלְבַד שֶׁלֹּא עָלַת לַבְּעָלִים; 
כְּמַעֲשֵׂה חַטָּאת לְשֵׁם עוֹלָה, 
כְּמַעֲשֵׂה חַטָּאת לְשֵׁם חַטָּאת, 
פְּסוּלָה.  
עֲשָׂאָהּ לְמַטָּן כְּמַעֲשֵׂה כֻלָּם, 
פְּסוּלָה. 

<small>ג</small>
וְכֻלָּם אֵינָן מְטַמּוֹת אֶלָּא בְבֵית הַבְּלִיעָה, 
וּמוֹעֲלִין בָּהֶן, 
חוּץ מֵחַטַּאת הָעוֹף שֶׁעֲשָׂאָהּ לְמַטָּן, 
כְּמַעֲשֵׂה חַטָּאת לְשֵׁם חַטָּאת. 

<small>ד</small>
עוֹלַת הָעוֹף שֶׁעֲשָׂאָהּ לְמַטָּן, 
כְּמַעֲשֵׂה חַטָּאת לְשֵׁם חַטָּאת, 
רְבִּי אֱלִיעֶזֶר אוֹמֵר: 
מוֹעֲלִין בָּהּ.  
רְבִּי יְהוֹשֻׁעַ אוֹמֵר: 
אֵין מוֹעֲלִין בָּהּ.  
אָמַר רְבִּי אֱלִיעֶזֶר: 
מָה אִם חַטָּאת, שֶׁאֵין מוֹעֲלִין בָּהּ לִשְׁמָהּ, 
כְּשֶׁשִּׁנָּה אֶת שְׁמָהּ, מוֹעֲלִין בָּהּ, 
עוֹלָה, שֶׁמּוֹעֲלִין בָּהּ לִשְׁמָהּ, 
כְּשֶׁשִּׁנָּה אֶת שְׁמָהּ, 
אֵינוּ דִין שֶׁיִּמְעֲלוּ בָהּ? 
אָמַר לוֹ רְבִּי יְהוֹשֻׁעַ: 
לֹא! 
אִם אָמַרְתָּ בְחַטָּאת שֶׁשִּׁנָּה אֶת שְׁמָהּ לְשֵׁם עוֹלָה, 
שֶׁכֵּן שִׁנָּה אֶת שְׁמָהּ בְּדָבָר שֶׁיֶּשׁ בּוֹ מְעִילָה, 
תֹּאמַר בָּעוֹלָה שֶׁשִּׁנָּה אֶת שְׁמָהּ לְשֵׁם חַטָּאת, 
שֶׁכֵּן שִׁנָּה אֶת שְׁמָהּ בְּדָבָר שֶׁאֵין בּוֹ מְעִילָה! 

<small>ה</small>
אָמַר לוֹ רְבִּי אֱלִיעֶזֶר: 
וַהֲרֵי קָדְשֵׁי קָדָשִׁים שֶׁשְּׁחָטָן בַּדָּרוֹם, 
וּשְׁחָטָן לְשֵׁם קָדָשִׁים קַלִּים יוֹכִיחוּ, 
שֶׁכֵּן שִׁנָּה אֶת שְׁמָן לְדָבָר שֶׁאֵין בּוֹ מְעִילָה, 
וּמוֹעֲלִין בָּהֶן; 
אַף אַתָּה, אַל תִּתְמַהּ עַל הָעוֹלָה, 
שֶׁאַף עַל פִּי שֶׁשִּׁנָּה אֶת שְׁמָהּ לְדָבָר שֶׁאֵין בּוֹ מְעִילָה, 
שֶׁיִּמְעֲלוּ בָהּ.  

<small>ו</small>
אָמַר לוֹ רְבִּי יְהוֹשֻׁעַ: 
לֹא! 
אִם אָמַרְתָּ בְקָדְשֵׁי קָדָשִׁים שֶׁשְּׁחָטָן בַּדָּרוֹם, 
וּשְׁחָטָן לְשֵׁם קָדָשִׁים קַלִּים, 
שֶׁכֵּן שִׁנָּה אֶת שְׁמָן בְּדָבָר שֶׁיֶּשׁ בּוֹ אִסּוּר וְהֶתֵּר, 
תֹּאמַר בָּעוֹלָה שֶׁשִּׁנָּה אֶת שְׁמָהּ בְּדָבָר שֶׁכֻּלּוֹ הֶתֵּר? 
כָּל הַפְּסוּלִים שֶׁמָּלְקוּ, מְלִיקָתָן פְּסוּלָה, 
וְאֵינָן מְטַמּוֹת בְּבֵית הַבְּלִיעָה.

<small>ז</small>
מָלַק בִּשְׂמֹאלוֹ, אוֹ בַלַּיְלָה, 
שָׁחַט חֻלִּין בִּפְנִים, וְקָדָשִׁים בַּחוּץ, 
אֵינָן מְטַמְּאִין בְּבֵית הַבְּלִיעָה.  
מָלַק בְּסְכִין, 
מָלַק חֻלִּין בִּפְנִים קָדָשִׁים בַּחוּץ, 
תּוֹרִין שֶׁלֹּא הִגִּיעוּ זְמַנָּן, 
וּבְנֵי יוֹנָה שֶׁעִבֵּר זְמַנָּן, 
שֶׁיָּבַשׁ גַּפָּהּ, שֶׁנִּסְמַת עֵינָהּ, 
וְשֶׁנִּקְטָעָה רַגְלָהּ, 
מְטַמָּא בְּבֵית הַבְּלִיעָה.  
זֶה הַכְּלָל: 
כָּל שֶׁהָיָה פְסוּלָה בַקֹּדֶשׁ, 
אֵינָהּ מְטַמָּא בְּבֵית הַבְּלִיעָה.  
לֹא הָיָה פְסוּלָה בַקֹּדֶשׁ, 
מְטַמָּא בְּבֵית הַבְּלִיעָה.  

<small>ח</small>
מָלַק וְנִמְצָא טְרֵפָה, 
רְבִּי מֵאִיר אוֹמֵר: 
אֵינָה מְטַמָּא בְּבֵית הַבְּלִיעָה.  
רְבִּי יְהוּדָה אוֹמֵר: 
מְטַמָּא בְּבֵית הַבְּלִיעָה.  
אָמַר רְבִּי מֵאִיר: 
מָה אִם נִבְלַת בְּהֵמָה, 
שֶׁהִיא מְטַמָּא בְמַגָּע וּבְמַשָּׂא, 
שְׁחִיטָתָהּ מְטַהֶרֶת טְרֵפָתָהּ מִטֻּמְאָתָהּ, 
נִבְלַת הָעוֹף, שֶׁאֵינָה מְטַמָּא בְמַגָּע וּבְמַשָּׂא, 
אֵינוּ דִין שֶׁתְּהֵא שְׁחִיטָתָהּ מְטַהֶרֶת טְרֵפָתָהּ מִטֻּמְאָתָהּ? 
מַה מָּצִינוּ בִשְׁחִיטָתָהּ שֶׁהִיא מַכְשְׁרַתָּהּ לַאֲכִילָה, 
וּמְטַהֶרֶת טְרֵפָתָהּ מִטֻּמְאָתָהּ, 
אַף מְלִיקָתָהּ, שֶׁהִיא מַכְשְׁרַתָּהּ לַאֲכִילָה, 
תְּטַהֵר טְרֵפָתָהּ מִטֻּמְאָתָהּ.  
רְבִּי יוֹסֵה אוֹמֵר: 
דַּיָּהּ כְּנִבְלַת הַבְּהֵמָה, 
שְׁחִיטָתָהּ מְטַהֶרֶת, אֲבָל לֹא מְלִיקָתָהּ. 





Chapter 8

<small>א</small>
כָּל הַזְּבָחִים שֶׁנִּתְעָרְבוּ בְחַטָּאוֹת מֵתוֹת, 
אוֹ בְשׁוֹר הַנִּסְקָל, 
אֲפִלּוּ אֶחָד בָּרִבּוֹא, יָמוּתוּ כֻלָּם.  
נִתְעָרְבוּ בְשׁוֹר שֶׁנֶּעֶבְרָה בוֹ עֲבֵרָה, 
שֶׁהֵמִית אֶת הָאָדָם עַל פִּי עֵד אֶחָד, 
אוֹ עַל פִּי הַבְּעָלִים, 
בָּרוֹבֵעַ וּבַנִּרְבָּע, 
וּבַמֻּקְצֶה, וּבַנֶּעְבָּד, 
וּבְאֶתְנַן, וּבִמְחִיר, 
וּבַכִּלְאַיִם, וּבִטְרֵפָה, וּבַיּוֹצֵא דֹפֶן, 
יִרְעוּ עַד שֶׁיִּסְתָּאֵבוּ, וְיִמָּכְרוּ, 
וְיָבִיא בִּדְמֵי הַיָּפֶה שֶׁבָּהֶן מֵאוֹתוֹ הַמִּין.  
נִתְעָרַב בְּחֻלִּין תְּמִימִים, 
יִמָּכְרוּ הַחֻלִּין לִצְרִיכֵי אוֹתוֹ הַמִּין. 

<small>ב</small>
קָדָשִׁים בְּקָדָשִׁים, מִין בְּמִינוֹ, 
זֶה יִקְרַב לְשֵׁם מַה שֶּׁהוּא, 
[וְזֶה יִקְרַב לְשֵׁם מַה שֶּׁהוּא].  
קָדָשִׁים בְּקָדָשִׁים, מִין בְּשֶׁאֵינוּ מִינוֹ, 
יִרְעוּ עַד שֶׁיִּסְתָּאֵבוּ, וְיִמָּכְרוּ, 
וְיָבִיא בִּדְמֵי הַיָּפֶה שֶׁבָּהֶן מִמִּין זֶה, 
וּבִדְמֵי הַיָּפֶה שֶׁבָּהֶן מִמִּין זֶה, 
וְיַפְסִיד הַמּוֹתָר מִבֵּיתוֹ.  
נִתְעָרְבוּ בִבְכוֹר וּבְמַעֲשֵׂר, 
כֻּלָּם יִרְעוּ עַד שֶׁיִּסְתָּאֵבוּ, 
וְיֵאָכְלוּ בַבְּכוֹר וּבַמַּעֲשֵׂר.  
הַכֹּל יְכוּלִין לְהִתְעָרֵב, 
חוּץ מִן הַחַטָּאת וּמִן הָאָשָׁם. 

<small>ג</small>
אָשָׁם שֶׁנִּתְעָרַב בִּשְׁלָמִים, 
[יִרְעוּ עַד שֶׁיִּסְתָּאֵבוּ.]  
רְבִּי שִׁמְעוֹן אוֹמֵר: 
שְׁנֵיהֶם יִשָּׁחֲטוּ בַצָּפוֹן וְיֵאָכְלוּ כֶחָמוּר שֶׁבָּהֶן.  
אָמְרוּ לוֹ: 
אֵין מְבִיאִין קָדָשִׁים לְבֵית הַפְּסוּל.  

<small>ד</small>
נִתְעָרְבוּ חֲתִכּוֹת בַּחֲתִכּוֹת, 
קָדְשֵׁי קָדָשִׁים בְּקָדָשִׁים קַלִּים, 
הַנֶּאֱכָלִים לְיוֹם אֶחָד בְּנֶאֱכָלִים לִשְׁנֵי יָמִים, 
יֵאָכְלוּ כֶחָמוּר שֶׁבָּהֶן. 

<small>ה</small>
אֵבָרֵי חַטָּאת שֶׁנִּתְעָרְבוּ בְאֵבָרֵי הָעוֹלָה, 
רְבִּי אֱלִיעֶזֶר אוֹמֵר: 
יִתֵּן לְמַעְלָה. 
וְרוֹאֶה אֲנִי אֶת בְּשַׂר חַטָּאת לְמַעְלָן כְּאִלּוּ הֵן עֵצִים.  
וַחֲכָמִים אוֹמְרִים: 
תְּעֻבַּר צוּרָתוֹ, וְיֵצֵא לְבֵית הַשְּׂרִיפָה. 

<small>ו</small>
אֵבָרִין בְּאֵבָרֵי בַעֲלֵי מוּמִין, 
רְבִּי אֱלִיעֶזֶר אוֹמֵר: 
קָרַב רֹאשׁ אֶחָד, יִקָּרְבוּ כָל הָרָאשִׁין, 
כְּרָעָיו שֶׁלְּאֶחָד, יִקָּרְבוּ כָל הַכְּרָעַיִם. 
וַחֲכָמִים אוֹמְרִים: 
אֲפִלּוּ קָרְבוּ כֻלָּם חוּץ מֵאֶחָד מֵהֶן, 
יֵצֵא לְבֵית הַשְּׂרִיפָה. 

<small>ז</small>
דָּם שֶׁנִּתְעָרַב בַּמַּיִם, 
אִם יֶשׁ בּוֹ מַרְאֵה דָם, כָּשֵׁר.  
נִתְעָרַב בַּיַּיִן, 
רוֹאִין אוֹתוֹ כְאִלּוּ הוּא מַיִם.  
נִתְעָרַב בְּדַם בְּהֵמָה אוֹ בְדַם הַחַיָּה, 
רוֹאִין אוֹתוֹ כְאִלּוּ הוּא מַיִם.  
רְבִּי יוּדָה אוֹמֵר: 
אֵין דָּם מְבַטֵּל דָּם. 

<small>ח</small>
נִתְעָרַב בְּדַם פְּסוּלִין, יִשָּׁפֵךְ לָאַמָּה;  
בְּדַם תַּמְצִית, יִשָּׁפֵךְ לָאַמָּה.  
רְבִּי לְעָזָר מַכְשִׁיר.  
אִם לֹא נִמְלַךְ וְנָתַן, כָּשֵׁר. 

<small>ט</small>
דָּם בְּדַם בַּעֲלֵי מוּמִין, יִשָּׁפֵךְ לָאַמָּה.  
כּוֹס בַּכּוֹסוֹת, 
רְבִּי אֶלְעָזָר אוֹמֵר: 
קָרַב כּוֹס אֶחָד, יִקְרְבוּ כָל הַכּוֹסוֹת.  
וַחֲכָמִים אוֹמְרִים; 
אֲפִלּוּ קָרְבוּ כֻלָּם חוּץ מֵאֶחָד מֵהֶן, 
יִשָּׁפֵךְ לָאַמָּה. 

<small>י</small>
הַנִּתָּנִין לְמַטָּן שֶׁנִּתְעָרְבוּ בְנִתָּנִין לְמַעְלָן, 
רְבִּי אֱלִיעֶזֶר אוֹמֵר: 
יִתֵּן לְמַעְלָן. 
וְרוֹאֶה אֲנִי אֶת הַתַּחְתּוֹנִים לְמַעְלָן כְאִלּוּ הֵן מַיִם, 
וְיַחְזֹר וְיִתֵּן לְמַטָּן.  
וַחֲכָמִים אוֹמְרִים: 
יִשָּׁפְכוּ לָאַמָּה.  
אִם לֹא נִמְלַךְ וְנָתַן, כָּשֵׁר. 

<small>יא</small>
הַנִּתָּנִין מַתָּנָה אַחַת שֶׁנִּתְעָרְבוּ בְנִתָּנִין מַתָּנָה אַחַת, 
יִנָּתְנוּ מַתָּנָה אַחַת.  
מַתַּן אַרְבַּע בְּמַתַּן אַרְבַּע, 
יִנָּתְנוּ מַתַּן אַרְבַּע.  
מַתַּן אַרְבַּע בְּמַתָּנָה אַחַת, 
רְבִּי אֱלִיעֶזֶר אוֹמֵר: 
יִנָּתְנוּ מַתַּן אַרְבַּע.  
רְבִּי יְהוֹשֻׁעַ אוֹמֵר: 
יִנָּתְנוּ מַתָּנָה אַחַת.  
אָמַר רְבִּי אֱלִיעֶזֶר: 
וַהֲרֵי הוּא עוֹבֵר עַל בַּל תִּגְרַע! 
אָמַר רְבִּי יְהוֹשֻׁעַ: 
וַהֲרֵי הוּא עוֹבֵר עַל בַּל תּוֹסֵיף!  
אָמַר רְבִּי אֱלִיעֶזֶר: 
לֹא נֶאֱמַר בַּל תּוֹסֵיף אֶלָּא כְשֶׁהוּא עַצְמוֹ.  
אָמַר רְבִּי יְהוֹשֻׁעַ: 
לֹא נֶאֱמַר בַּל תִּגְרַע אֶלָּא כְשֶׁהוּא עַצְמוֹ.  
וְעוֹד אָמַר רְבִּי יְהוֹשֻׁעַ: 
כְּשֶׁנְּתַתָּהּ, עָבַרְתָּ עַל בַּל תּוֹסֵיף, 
וְעָשִׂיתָ בְיָדֶיךָ; 
כְּשֶׁלּא נְתַתָּהּ, עָבַרְתָּ עַל בַּל תִּגְרַע, 
לֹא עָשִׂיתָ בְיָדֶיךָ. 

<small>יב</small>
הַנִּתָּנִין בִּפְנִים שֶׁנִּתְעָרְבוּ בְנִתָּנִין חוּץ, 
יִשָּׁפְכוּ לָאַמָּה.  
נָתַן בַּחוּץ וְחָזַר וְנָתַן בִּפְנִים, 
כָּשֵׁר.  
בִּפְנִים וְחָזַר וְנָתַן בַּחוּץ, 
רְבִּי עֲקִיבָה פוֹסֵל, 
וַחֲכָמִים מַכְשִׁירִין.  
שֶׁרְּבִּי עֲקִיבָה אוֹמֵר: 
כָּל דָּמִים שֶׁנִּכְנְסוּ לְכַפֵּר בַּהֵיכָל פְּסוּלִין.  
וַחֲכָמִים אוֹמְרִים: 
חַטָּאת בִּלְבַד.  
רְבִּי אֱלִיעֶזֶר אוֹמֵר: 
אַף הָאָשָׁם, שֶׁנֱּאֱמַר (וַיִּקְרָא ז,ז) "כַּחַטָּאת כָּאָשָׁם". 

<small>יג</small>
חַטָּאת שֶׁקִּבֵּל דָּמָהּ בִּשְׁנֵי כוֹסוֹת, 
יָצָא אֶחָד מֵהֶן לַחוּץ, הַפְּנִימִי כָשֵׁר.  
נִכְנַס אֶחָד מֵהֶן לִפְנִים, 
רְבִּי יוֹסֵה הַגָּלִילִי מַכְשִׁיר בַּחִיצוֹן, 
וַחֲכָמִים פּוֹסְלִין.  
אָמַר רְבִּי יוֹסֵה הַגָּלִילִי: 
מָה אִם בִּמְקוֹם שֶׁהַמַּחְשָׁבָה פוֹסֶלֶת בַּחוּץ, 
לֹא עָשָׂה אֶת הַמְשֹׁאָר כַּיּוֹצֵא, 
בִּמְקוֹם שֶׁאֵין הַמַּחֲשָׁבָה פוֹסֶלֶת בִּפְנִים, 
אֵינוּ דִין שֶׁנַּעֲשֶׂה אֶת הַמְשֹׁאָר כְּנִכְנָס? 
נִכְנַס לְכַפֵּר, 
אַף עַל פִּי שֶׁלֹּא כִפֵּר, פָּסַל.  
דִּבְרֵי רְבִּי אֶלְעָזָר.  
רְבִּי שִׁמְעוֹן אוֹמֵר: 
עַד שֶׁיְּכַפֵּר.  
רְבִּי יְהוּדָה אוֹמֵר: 
אִם הִכְנִיס שׁוֹגֵג, כָּשֵׁר.  
כָּל הַדָּמִים הַפְּסוּלִין שֶׁנִּתָּנוּ עַל גַּבֵּי הַמִּזְבֵּחַ, 
לֹא הוֹרְצָה הַצִּיץ אֶלָּא עַל הַטָּמֵא, 
שֶׁהַצִּיץ מְרַצֶּה עַל הַטָּמֵא, 
וְאֵינוּ מְרַצֶּה עַל הַיּוֹצֵא. 





Chapter 9

<small>א</small>
הַמִּזְבֵּחַ מְקַדֵּשׁ אֶת הָרָאוּי לוֹ.  
רְבִּי יְהוֹשֻׁעַ אוֹמֵר: 
כָּל הָרָאוּי לָאִשִּׁים, אִם עָלָה לֹא יֵרֵד, 
שֶׁנֶּאֱמַר (וַיִּקְרָא ו,ב) "עַל מוֹקְדָה". 
מָה עוֹלָה, שֶׁהִיא רְאוּיָה לָאִשִּׁים, 
אִם עָלַת, לֹא תֵרֵד, 
אַף כָּל דָּבָר שֶׁהוּא רָאוּי לָאִשִּׁים, 
אִם עָלָה לֹא יֵרֵד.  

<small>ב</small>
רַבָּן גַּמְלִיאֵל אוֹמֵר: 
כָּל הָרָאוּי לַמִּזְבֵּחַ, אִם עָלָה לֹא יֵרֵד, 
שֶׁנֶּאֱמַר: (וַיִּקְרָא ו,ב) 
"הִוא הָעלָה עַל מוֹקְדָה עַל הַמִּזְבֵּחַ", 
מָה עוֹלָה שֶׁהִיא רְאוּיָה לַמִּזְבֵּחַ, 
אִם עָלַת, לֹא תֵרֵד, 
אַף כָּל דָּבָר שֶׁהוּא רָאוּי לַמִּזְבֵּחַ, 
אִם עָלָה לֹא יֵרֵד.  

<small>ג</small> 
אֵין בֵּין דִּבְרֵי רַבָּן גַּמְלִיאֵל לְדִבְרֵי רְבִּי יְהוֹשֻׁעַ, 
אֶלָּא הַדָּם וְהַנְּסָכִים, 
שֶׁרַבָּן גַּמְלִיאֵל אוֹמֵר: לֹא יֵרְדוּ, 
וּרְבִּי יְהוֹשֻׁעַ אוֹמֵר: יֵרְדוּ.  

[<small>ד</small>]
רְבִּי שִׁמְעוֹן אוֹמֵר: 
הַזֶּבַח כָּשֵׁר, וְהַנְּסָכִים פְּסוּלִין, 
הַנְּסָכִים כְּשֵׁרִין וְהַזֶּבַח פָּסוּל, 
אֲפִלּוּ זֶה וָזֶה פָסוּל, 
הַזֶּבַח לֹא יֵרֵד, הַנְּסָכִים יֵרֵדוּ. 

<small>ה</small>
אֵלּוּ, אִם עָלוּ, לֹא יֵרֵדוּ: 
הַלָּן, וְהַטָּמֵא, וְהַיּוֹצֵא, 
וְשֶׁנִּשְׁחַט חוּץ לִזְמַנּוֹ וְחוּץ לִמְקוֹמוֹ, 
וְשֶׁקִּבְּלוּ פְסוּלִין וְזָרְקוּ אֶת דָּמוֹ.  
רְבִּי יְהוּדָה אוֹמֵר: 
שֶׁנִּשְׁחָטָה בַלַּיְלָה, 
וְשֶׁנִּשְׁפַּךְ דָּמָהּ, 
וְשֶׁיָּצָא דָמָהּ חוּץ לַקְּלָעִים, 
אִם עָלַת, תֵּרֵד.  
רְבִּי שִׁמְעוֹן אוֹמֵר: 
לֹא תֵרֵד, שֶׁהִיא פְסוּלָה בַקֹּדֶשׁ. 
שֶׁרְּבִּי שִׁמְעוֹן אוֹמֵר: 
כָּל שֶׁפְּסוּלוֹ בַקֹּדֶשׁ, שֶׁהַקֹּדֶשׁ מְקַבְּלוֹ. &lt;שֶׁפְּסוּלָה&gt;
לֹא הָיָה פְסוּלוֹ בַקֹּדֶשׁ, 
אֵין הַקֹּדֶשׁ מְקַבְּלוֹ. 

<small>ו</small>
אֵלּוּ, לֹא הָיָה פְסוּלָן בַּקֹּדֶשׁ: 
הָרוֹבֵעַ, וְהַנִּרְבָּע, 
וְהַמֻּקְצֶה, וְהַנֶּעְבָּד, 
וְהָאֶתְנַן, וְהַמְּחִיר, 
וְהַכִּלְאַיִם, וְהַטְּרֵפָה, 
וְיוֹצֵא דֹפֶן, וּבַעֲלֵי מוּמִין.  
רְבִּי עֲקִיבָה מַכְשִׁיר בְּבַעֲלֵי מוּמִין.  
רְבִּי חֲנַנְיָה סְגַן הַכֹּהֲנִים אוֹמֵר: 
דּוֹחֶה הָיָה אַבָּא אֶת בַּעֲלֵי מוּמִין 
מֵעַל גַּבֵּי הַמִּזְבֵּחַ. 

<small>ז</small>
כַּשֵּׁם שֶׁאִם עָלוּ, לֹא יֵרֵדוּ, 
כָּךְ אִם יָרָדוּ, לֹא יַעֲלוּ.  
וְכֻלָּם שֶׁעָלוּ חַיִּים בְּרֹאשׁ הַמִּזְבֵּחַ, יֵרֵדוּ.  
עוֹלָה שֶׁעָלַת חַיָּה בְרֹאשׁ הַמִּזְבֵּחַ, תֵּרֵד.  
שְׁחָטָהּ בְּרֹאשׁ הַמִּזְבֵּחַ, 
יַפְשִׁיט וִינַתַּח בִּמְקוֹמָהּ. 

<small>ח</small>
אֵלּוּ, אִם עָלוּ, לֹא יֵרֵדוּ: 
בְּשַׂר קָדְשֵׁי קָדָשִׁים, 
וּבְשַׂר קָדָשִׁים קַלִּים; 
מוֹתַר הָעֹמֶר, 
וּשְׁתֵּי הַלֶּחֶם, 
וְלֶחֶם הַפָּנִים, 
וְשִׁירֵי מְנָחוֹת, 
וְהַקְּטֹרֶת.  
הַצֶּמֶר שֶׁבְּרָאשֵׁי הַכְּבָשִׂים, 
הַשֵּׂעָר שֶׁבִּזְקַן הַתְּיָשִׁים, &lt;שֶׁבַּזָּקָן&gt;
הָעֲצָמוֹת, וְהַגִּידִים, וְהַקְּרָנַיִם, וְהַטְּלָפַיִם, 
בִּזְמַן שֶׁהֵן מְחֻבָּרִין, יַעֲלוּ, שֶׁנֶּאֱמַר: (וַיִּקְרָא א,ט) 
"וְהִקְטִיר הַכֹּהֵן אֶת הַכֹּל הַמִּזְבֵּחָה".  
פֵּרֵשׁוּ, לֹא יַעֲלוּ, שֶׁנֶּאֱמַר: (דְּבָרִים יב,כז) 
"וְעָשִׂיתָ עֹלֹתֶיךָ, הַבָּשָׂר וְהַדָּם, עַל מִזְבַּח יי אֱלֹהֶיךָ". 

<small>ט</small>
וְכֻלָּם שֶׁפָּקְעוּ מֵעַל גַּבֵּי הַמִּזְבֵּחַ, לֹא יַחְזִיר.  
וְכֵן גַּחֶלֶת שֶׁפָּקְעָה מֵעַל גַּבֵּי הַמִּזְבֵּחַ.  
אֵבָרִים שֶׁפָּקְעוּ מֵעַל גַּבֵּי הַמִּזְבֵּחַ, 
קֹדֶם לַחֲצוֹת, יַחְזִיר, וּמוֹעֲלִין בָּהֶן; 
לְאַחַר חֲצוֹת, לֹא יַחְזִיר, וְאֵין מוֹעֲלִין בָּהֶן. 

<small>י</small>
כַּשֵּׁם שֶׁהַמִּזְבֵּחַ מְקַדֵּשׁ אֶת הָרָאוּי לוֹ, 
כָּךְ הַכֶּבֶשׁ מְקַדֵּשׁ אֶת הָרָאוּי לוֹ.  
כַּשֵּׁם שֶׁהַמִּזְבֵּחַ וְהַכֶּבֶשׁ מְקַדְּשִׁין אֶת הָרָאוּי לָהֶן, 
כָּךְ הַכֵּלִים מְקַדְּשִׁין: 
כְּלֵי הַלַּח מְקַדְּשִׁים אֶת הַלַּח, 
וּמִדּוֹת הַיָּבֵשׁ מְקַדְּשׁוֹת אֶת הַיָּבֵשׁ.  
אֵין כְּלֵי הַלַּח מְקַדְּשִׁין אֶת הַיָּבֵשׁ, 
וְלֹא מִדּוֹת הַיָּבֵשׁ מְקַדְּשׁוֹת אֶת הַלַּח.  
כְּלֵי קֹדֶשׁ שֶׁנִּקָּבוּ, 
אִם עוֹשִׂין הֵן מֵעֵין מְלַאכְתָּן שֶׁהָיוּ עוֹשִׂין וְהֵן שְׁלֵמִים, מְקַדְּשִׁים, 
וְאִם לָאו, אֵינָן מְקַדְּשִׁים.  
וְכֻלָּן אֵינָן מְקַדְּשִׁים אֶלָּא בַקֹּדֶשׁ. 





Chapter 10

<small>א</small>
כָּל הַתָּדִיר מֵחֲבֵרוֹ, קוֹדֵם אֶת חֲבֵרוֹ: 
הַתְּמִידִין קוֹדְמִין לַמּוּסָפִין, 
וּמוּסְפֵי הַשַּׁבָּת קוֹדְמִין לְמוּסְפֵי רֹאשׁ חֹדֶשׁ, 
מוּסְפֵי רֹאשׁ חֹדֶשׁ קוֹדְמִים 
לְמוּסְפֵי יוֹם טוֹב שֶׁלְּרֹאשׁ הַשָּׁנָה, שֶׁנֶּאֱמַר: (בְּמִדְבַּר כח,כג) 
"מִלְּבַד עלַת הַבֹּקֶר אֲשֶׁר לְעֹלַת הַתָּמִיד תַּעֲשׁוּ אֶת אֵלֶּה". 

<small>ב</small>
כָּל הַמְקֻדָּשׁ מֵחֲבֵרוֹ קוֹדֵם אֶת חֲבֵרוֹ: 
דַּם חַטָּאת קוֹדֵם לְדַם עוֹלָה, 
מִפְּנֵי שֶׁהוּא מְרַצֶּה.  
אֵבָרֵי עוֹלָה קוֹדְמִין לְאֵמוּרֵי חַטָּאת, 
מִפְּנֵי שֶׁהֵן כָּלִיל לָאִשִּׁים.  
חַטָּאת קוֹדֶמֶת לָאָשָׁם, 
מִפְּנֵי שֶׁדָּמָהּ נִתָּן עַל אַרְבַּע קְרָנוֹת עַל הַיְסוֹד.  
אָשָׁם קוֹדֵם לַתּוֹדָה וְאֵיל נָזִיר, 
מִפְּנֵי שֶׁהוּא קֹדֶשׁ קָדָשִׁים.  
הַתּוֹדָה וְאֵיל נָזִיר קוֹדְמִין לִשְׁלָמִים, 
מִפְּנֵי שֶׁהֵן נֶאֱכָלִים לְיוֹם אֶחָד, וּטְעוּנִים לֶחֶם.  
שְׁלָמִים קוֹדְמִין לַבְּכוֹר, 
מִפְּנֵי שֶׁהֵם טְעוּנִין מַתַּן אַרְבַּע, 
וּסְמִיכָה, וּנְסָכִים, וּתְנוּפַת חָזֶה וָשׁוֹק. 

<small>ג</small>
הַבְּכוֹר קוֹדֵם לַמַּעֲשֵׂר, 
מִפְּנֵי שֶׁקְּדֻשָּׁתוֹ מֵרֶחֶם, וְנֶאֱכָל לַכֹּהֲנִים.  
הַמַּעֲשֵׂר קוֹדֵם לָעוֹפוֹת, 
מִפְּנֵי שֶׁהוּא זֶבַח, וְיֶשׁ בּוֹ קָדְשֵׁי קָדָשִׁים, 
דָּמוֹ וְאֵמוּרָיו. 

<small>ד</small>
הָעוֹפוֹת קוֹדְמִין לַמְּנָחוֹת, 
מִפְּנֵי שֶׁהֵן מִינֵי דָמִים.  
מִנְחַת חוֹטֵא קוֹדֶמֶת לְמִנְחַת נְדָבָה, 
מִפְּנֵי שֶׁהִיא בָאָה עַל חֵטְא.  
חַטַּאת הָעוֹף קוֹדֶמֶת לְעוֹלַת הָעוֹף.  
וְכֵן בְּהֶקְדֵּשָׁם. 

<small>ה</small>
כָּל הַחַטָּאוֹת שֶׁבַּתּוֹרָה קוֹדְמוֹת לָאֲשָׁמוֹת, 
חוּץ מֵאֲשַׁם מְצֹרָע, 
מִפְּנֵי שֶׁהוּא בָּא עַל הֶכְשֵׁר.  
כָּל הָאֲשָׁמוֹת שֶׁבַּתּוֹרָה בָאִים בְּנֵי שְׁתַּיִם, 
וּבָאִים בְּכֶסֶף שְׁקָלִים, 
חוּץ מֵאֲשַׁם נָזִיר וַאֲשַׁם מְצֹרָע, 
שֶׁהֵן בָּאִין בְּנֵי שְׁנָתָן, 
וְאֵינָן בָּאִים בְּכֶסֶף שְׁקָלִים. 

<small>ו</small>
כַּשֵּׁם שֶׁהֵן קוֹדְמִין בְּהַקְרָבָתָן, 
כָּךְ קוֹדְמִין בַּאֲכִילָתָן.  
שְׁלָמִים שֶׁלָּאֶמֶשׁ, שְׁלָמִים שֶׁלַּיּוֹם, 
שֶׁלָּאֶמֶשׁ קוֹדְמִין.  
שְׁלָמִים שֶׁלָּאֶמֶשׁ וְחַטָּאת וְאָשָׁם שֶׁלַּיּוֹם, 
שֶׁלָּאֶמֶשׁ קוֹדְמִין.  
דִּבְרֵי רְבִּי מֵאִיר.  
וַחֲכָמִים אוֹמְרִים: 
חַטָּאת קוֹדֶמֶת, מִפְּנֵי שֶׁהִיא קֹדֶשׁ קָדָשִׁים. 

<small>ז</small>
וְכֻלָּם, הַכֹּהֲנִים רַשָּׁיִים לְשַׁנּוֹת בַּאֲכִילָתָן: 
לְאָכְלָן צְלוּיִים וּשְׁלוּקִים וּמְבֻשָּׁלִים, 
לָתֵת לְתוֹכָן תַּבְלֵי תְרוּמָה.  
דִּבְרֵי רְבִּי שִׁמְעוֹן.  
רְבִּי מֵאִיר אוֹמֵר: 
לֹא יִתֵּן לְתוֹכָן תַבְלֵי תְרוּמָה, 
שֶׁלֹּא יָבִיאוּ אֶת הַתְּרוּמָה לִידֵי פְסוּל. 

<small>ח</small>
אָמַר רְבִּי שִׁמְעוֹן: 
אִם רָאִיתָ שֶׁמֶן שֶׁהוּא מִתְחַלֵּק בָּעֲזָרָה, 
אֵין אַתְּ צָרִיךְ לִשְׁאוֹל מַה הוּא, אֶלָּא: 
מוֹתַר רְקִיקֵי מִנְחוֹת יִשְׂרָאֵל, 
וְלֹג שֶׁמֶן שֶׁלִּמְצֹרָע.  
אִם רָאִיתָ שֶׁמֶן שֶׁהוּא נִתַּן עַל גַּבֵּי הָאִשִּׁים, 
אֵין אַתְּ צָרִיךְ לִשְׁאוֹל מַה הוּא, אֶלָּא: 
מוֹתַר רְקִיקֵי מִנְחוֹת כֹּהֲנִים, 
וּמִנְחַת כֹּהֵן מָשִׁיחַ, 
שֶׁאֵין מִתְנַדְּבִין שֶׁמֶן.  
רְבִּי טַרְפוֹן אוֹמֵר: 
מִתְנַדְּבִין שֶׁמֶן. 





Chapter 11

<small>א</small>
דַּם חַטָּאת שֶׁנִּתַּז עַל הַבֶּגֶד, &lt;שֶׁנָּתַן&gt;
הֲרֵי זֶה טָעוּן כִּבּוּס.  
אַף עַל פִּי שֶׁאֵין הַכָּתוּב מְדַבֵּר אֶלָּא בְנֶאֱכָלוֹת, 
שֶׁנֶּאֱמַר: (וַיִּקְרָא ו,יט) 
"בְּמָקוֹם קָדֹשׁ תֵּאָכֵל", 
אֶחָד הַנֶּאֱכָלוֹת וְאֶחָד הַפְּנִימִיּוֹת, 
טְעוּנוֹת כִּבּוּס, שֶׁנֶּאֱמַר: (וַיִּקְרָא ו,יח) 
"תּוֹרַת הַחַטָּאת", תּוֹרָה אַחַת לְכָל הַחַטָּאוֹת. 

<small>ב</small>
חַטָּאת פְּסוּלָה, 
אֵין דָּמָהּ טָעוּן כִּבּוּס, 
בֵּין שֶׁהָיָה לָהּ שָׁעַת הַכֹּשֶׁר, 
וּבֵין שֶׁלֹּא הָיָה לָהּ שָׁעַת הַכֹּשֶׁר.  
אֵיזוֹ הִיא שֶׁהָיָה לָהּ שָׁעַת הַכֹּשֶׁר? 
שֶׁלָּנָה, וְשֶׁנִּטַּמַּאת, וְשֶׁיָּצַאת.  
וְאֵיזוֹ הִיא שֶׁלֹּא הָיָה לָהּ שָׁעַת הַכֹּשֶׁר? 
שֶׁנִּשְׁחָטָה חוּץ לִזְמַנָּהּ וְחוּץ לִמְקוֹמָהּ, 
וְשֶׁקִּבְּלוּ פְסוּלִין וְזָרְקוּ אֶת דָּמָהּ. 

<small>ג</small>
נִתַּז מִן הַצַּוָּאר עַל הַבֶּגֶד, &lt;נָתַן&gt;
אֵינוּ טָעוּן כִּבּוּס.  
מִן הַקֶּרֶן וּמִן הַיְסוֹד, 
אֵינוּ טָעוּן כִּבּוּס.  
נִשְׁפַּךְ עַל הָרִצְפָּה וַאֲסָפוֹ, 
אֵינוּ טָעוּן כִּבּוּס.  
אֵינוּ טָעוּן כִּבּוּס אֶלָּא הַדָּם 
שֶׁנִּתְקַבַּל בַּכֶּלִי וְרָאוּי לְהַזָּיָה.  

<small>ד</small>
נִתַּז עַל הָעוֹר עַד שֶׁלֹּא הָפְשַׁט, &lt;נָתַן&gt;
אֵינוּ טָעוּן כִּבּוּס.  
מִשֶּׁהָפְשַׁט, טָעוּן כִּבּוּס.  
דִּבְרֵי רְבִּי יְהוּדָה.  
רְבִּי אֶלְעָזָר אוֹמֵר: 
אַף מִשֶּׁהָפְשַׁט אֵינוּ טָעוּן כִּבּוּס.  
אֵינוּ טָעוּן כִּבּוּס אֶלָּא מְקוֹם הַדָּם, 
וְדָבָר שֶׁהוּא רָאוּי לְקַבֵּל טֻמְאָה, 
וְרָאוּי לַכִּבּוּס. 

<small>ה</small>
אֶחָד הַבֶּגֶד וְאֶחָד הַשַּׂק וְאֶחָד הָעוֹר, 
טְעוּנִים כִּבּוּס. 
הַכִּבּוּס בְּמָקוֹם קָדוֹשׁ,  
וּשְׁבִירַת כְּלִי חֶרֶשׂ בְּמָקוֹם קָדוֹשׁ.  
וּמְרִיקָה וּשְׁטִיפָה בִכְלִי נְחֹ שֶׁת, בְּמָקוֹם קָדוֹשׁ.  
זֶה חֹמֶר בַּחַטָּאת מִקָּדְשֵׁי קָדָשִׁים. 

<small>ו</small>
בֶּגֶד שֶׁיָּצָא חוּץ לַקְּלָעִים, 
נִכְנָס וּמְכַבְּסוֹ בְמָקוֹם קָדוֹשׁ.  
נִטַּמָּא חוּץ לַקְּלָעִים, 
קוֹרְעוֹ, וְנִכְנָס, וּמְכַבְּסוֹ בְמָקוֹם קָדוֹשׁ.  

<small>ז</small>
כְּלִי חֶרֶשׂ שֶׁיָּצָא חוּץ לַקְּלָעִים, 
נִכְנָס וְשׁוֹבְרוֹ בְמָקוֹם קָדוֹשׁ.  
נִטַּמָּא חוּץ לַקְּלָעִים, 
נוֹקְבוֹ, נִכְנָס וְשׁוֹבְרוֹ בְמָקוֹם קָדוֹשׁ. 

<small>ח</small>
כְּלִי נְחשֶׁת שֶׁיָּצָא חוּץ לַקְּלָעִים, 
נִכְנָס, וּמוֹרְקוֹ וְשׁוֹטְפוֹ בְמָקוֹם קָדוֹשׁ.  
נִטַּמָּא חוּץ לַקְּלָעִים, 
פּוֹחֲתוֹ, נִכְנָס וּמוֹרְקוֹ וְשׁוֹטְפוֹ בְמָקוֹם קָדוֹשׁ. 

<small>ט</small>
אֶחָד שֶׁבִּשֵּׁל בּוֹ וְאֶחָד שֶׁעֵרָה לְתוֹכוֹ רוֹתֵחַ, 
אֶחָד קָדְשֵׁי קָדָשִׁים וְאֶחָד קָדָשִׁים קַלִּים, 
טְעוּנִים מְרִיקָה וּשְׁטִיפָה.  
רְבִּי שִׁמְעוֹן אוֹמֵר: 
קָדָשִׁים קַלִּים אֵינָן טְעוּנִין מְרִיקָה וּשְׁטִיפָה.  
רְבִּי טַרְפוֹן אוֹמֵר: 
אִם בִּשֵּׁל בּוֹ תְחִלַּת הָרֶגֶל, 
יְבַשֵּׁל בּוֹ כָל הָרֶגֶל.  
וַחֲכָמִים אוֹמְרִים: 
עַד זְמַן אֲכִילָה.  
מְרִיקָה וּשְׁטִיפָה: 
מְרִיקָה, כִּמְרִיקַת הַכּוֹס, 
וּשְׁטִיפָה, כִּשְׁטִיפַת הַכּוֹס.  
מְרִיקָה [בַחַמִּים] וּשְׁטִיפָה בַצּוֹנִים.  
הַשְּׁפוּד וְהָאַסְכָּלָה, מַגְעִילָן בַּחַמִּים. 

<small>י</small>
בִּשֵּׁל בּוֹ קָדָשִׁין וְחֻלִּין, 
אוֹ קָדְשֵׁי קָדָשִׁים וְקָדָשִׁים קַלִּים, 
אִם יֶשׁ בְּנוֹתֵן טַעַם, 
הֲרֵי הַקַּלִים נֶאֱכָלִים כַּחֲמוּרִין, 
אֵינָן טְעוּנִין מְרִיקָה וּשְׁטִיפָה, 
וְאֵינָן פּוֹסְלִין בְּמַגָּע.  
וְרָקִיק שֶׁנָּגַע בְּרָקִיק, 
וַחֲתִכָּה בַחֲתִכָּה, 
לֹא כָל הָרָקִיק וְלֹא כָל הַחֲתִכָּה אֲסוּרִין, 
אֵינוּ אָסוּר אֶלָּא מָקוֹם שֶׁבָּלַע. 





Chapter 12

<small>א</small>
טְבוּל יוֹם וּמְחֻסַּר כִּפּוּרִין, 
אֵינָן חוֹלְקִין בַּקָּדָשִׁין לֹאכַל בָּעֶרֶב.  
אוֹנֵן נוֹגֵעַ וְאֵינוּ מַקְרִיב, 
חוֹלֵק לֹאכַל בָּעֶרֶב.  
[בַּעֲלֵי מוּמִין,] 
בֵּין בַּעֲלֵי מוּמִין קְבוּעִין, 
בֵּין בַּעֲלֵי מוּמִין עוֹבְרִין, 
חוֹלְקִין וְאוֹכְלִין, אֲבָל לֹא מַקְרִיבִין.  
כָּל שֶׁאֵינוּ רָאוּי לַעֲבוֹדָה, אֵינוּ חוֹלֵק בַּבָּשָׂר.  
וְכָל שֶׁאֵין לוֹ בַבָּשָׂר, אֵין לוֹ בָעוֹרוֹת.  
אֲפִלּוּ טָמֵא בְשָׁעַת זְרִיקַת דָּמִים, 
וְטָהוֹר בְּשָׁעַת הֶקְטֵר חֲלָבִים, 
אֵינוּ חוֹלֵק בַּבָּשָׂר, שֶׁנֶּאֱמַר: (וַיִּקְרָא ז,לג) 
"הַמַּקְרִיב אֶת דַּם הַשְּׁלָמִים וְאֶת הַחֵלֶב מִבְּנֵי אַהֲרֹן, 
לוֹ תִהְיֶה שׁוֹק הַיָּמִין לְמָנָה". 

<small>ב</small>
כָּל שֶׁלֹּא זָכָה הַמִּזְבֵּחַ בִּבְשָׂרָהּ, 
לֹא זָכוּ הַכֹּהֲנִים בְּעוֹרָהּ, שֶׁנֶּאֱמַר: (וַיִּקְרָא ז,ח) 
"עֹלַת אִישׁ", עוֹלָה שֶׁעָלַת, לָאִישׁ.  

<small>ג</small>
עוֹלָה שֶׁנִּשְׁחָטָה שֶׁלֹּא לִשְׁמָהּ, 
אַף עַל פִּי שֶׁלֹּא עָלַת לַבְּעָלִים, 
עוֹרָהּ לַכֹּהֲנִים.  
אֶחָד עוֹלַת הָאִישׁ וְאֶחָד עוֹלַת הָאִשָּׁה, 
עוֹרוֹתֵיהֶן לַכֹּהֲנִים. 

<small>ד</small>
עוֹרוֹת קָדָשִׁים קַלִּים, לַבְּעָלִים, 
וְעוֹרוֹת קָדְשֵׁי קָדָשִׁים, לַכֹּהֲנִים. 
קַל וָחֹמֶר: &lt;קול&gt;
מָה אִם עוֹלָה שֶׁלֹּא זָכוּ בִבְשָׂרָהּ, זָכוּ בְעוֹרָהּ, 
קָדְשֵׁי קָדָשִׁים, שֶׁזָּכוּ בִבְשָׂרָן, 
אֵינוּ דִין שֶׁיִּזְכּוּ בְעוֹרָן? 
אֵין לַמִּזְבֵּחַ מוֹכִיחַ, שֶׁאֵין לוֹ עוֹר מִכָּל מָקוֹם. 

<small>ה</small>
כָּל קָדָשִׁים שֶׁאֵרַע בָּהֶן פְּסוּל קֹדֶם לְהֶפְשֵׁטָן, 
אֵין עוֹרוֹתֵיהֶם לַכֹּהֲנִים; 
לְאַחַר הֶפְשֵׁטָן, עוֹרוֹתֵיהֶם לַכֹּהֲנִים.  

<small>ו</small>
אָמַר רְבִּי חֲנַנְיָה סְגַן הַכֹּהֲנִים: 
מִיָּמַי לֹא רָאִיתִי עוֹר יוֹצֵא לְבֵית הַשְּׂרִיפָה.  
אָמַר רְבִּי עֲקִיבָה: 
מִדְּבָרָיו לָמַדְנוּ, 
שֶׁהַמַּפְשִׁיט אֶת הַבְּכוֹר וְנִמְצָא טְרֵפָה, 
שֶׁיֵּאוֹתוּ הַכֹּהֲנִים בְּעוֹרוֹ.  
וַחֲכָמִים אוֹמְרִים: 
[אֵין] 'לֹא רָאִינוּ' רְאָיָה, 
אֶלָּא יוֹצֵא לְבֵית הַשְּׂרִיפָה. 

<small>ז</small>
פָּרִים הַנִּשְׂרָפִין וּשְׂעִירִין הַנִּשְׂרָפִין, 
בִּזְמַן שֶׁהֵן נִשְׂרָפִין כְּמִצְוָתָן, 
נִשְׂרָפִין בְּבֵית הַדֶּשֶׁן, וּמְטַמִּין בְּגָדִים; 
אִם אֵינָן נִשְׂרָפִין כְּמִצְוָתָן, 
נִשְׂרָפִין בְּבֵית הַבִּירָה, 
וְאֵינָן מְטַמִּין בְּגָדִים. 

<small>ח</small>
הָיוּ סוֹבְלִים אוֹתוֹ בַמּוֹטוֹת.  
יָצְאוּ הָרִאשׁוֹנִים חוּץ לְחוֹמַת הָעֲזָרָה, 
וְהָאַחֲרוֹנִים לֹא יָצְאוּ, 
הָרִאשׁוֹנִים מְטַמִּין בְּגָדִים, 
וְהָאַחֲרוֹנִים אֵינָן מְטַמִּין בְּגָדִים עַד שֶׁיֵּצֵאוּ.  
יָצְאוּ אֵלּוּ וָאֵלּוּ, 
אֵלּוּ וָאֵלּוּ מְטַמִּין בְּגָדִים.  
רְבִּי שִׁמְעוֹן [אוֹמֵר]: 
אֵלּוּ וָאֵלּוּ אֵינָן מְטַמִּין בְּגָדִים, 
עַד שֶׁיִּצַּת הָאוּר בְּרֻבָּן.  
נִתַּךְ הַבָּשָׂר, אֵין הַשּׂוֹרֵף מְטַמֵּא בְגָדִים. &lt;חֻתַּךְ&gt;





Chapter 13

<small>א</small>
הַשּׁוֹחֵט וְהַמַּעֲלֶה בַחוּץ, 
חַיָּב עַל הַשְּׁחִיטָה וְחַיָּב עַל הָעֲלָיָה.  
רְבִּי יוֹסֵה הַגָּלִילִי אוֹמֵר: 
שָׁחַט בִּפְנִים וְהֶעֱלָה בַחוּץ, חַיָּב.  
שָׁחַט בַּחוּץ וְהֶעֱלָה בַחוּץ, פָּטוּר, 
שֶׁלֹּא הֶעֱלָה אֶלָּא דָבָר פָּסוּל.  
אָמְרוּ לוֹ: 
אַף הַשּׁוֹחֵט בִּפְנִים וְהַמַּעֲלֶה בַחוּץ, 
כֵּיוָן שֶׁהוֹצִיאוֹ, פְּסָלוֹ. 

<small>ב</small>
טָמֵא שֶׁאָכַל, 
בֵּין קֹדֶשׁ טָמֵא וּבֵין קֹדֶשׁ טָהוֹר, חַיָּב.  
רְבִּי יוֹסֵה הַגָּלִילִי אוֹמֵר: 
טָמֵא שֶׁאָכַל טָהוֹר, חַיָּב, 
טָמֵא שֶׁאָכַל טָמֵא, פָּטוּר, 
שֶׁלֹּא אָכַל אֶלָּא דָבָר טָמֵא.  
אָמְרוּ לוֹ: 
אַף טָמֵא שֶׁאָכַל טָהוֹר, 
כֵּיוָן שֶׁנָּגַע בּוֹ, טִמָּהוּ.  
וְטָהוֹר שֶׁאָכַל טָמֵא, פָּטוּר, 
שֶׁאֵינוּ חַיָּב אֶלָּא עַל טֻמְאַת הַגּוּף. 

<small>ג</small>
חֹמֶר בַּשְּׁחִיטָה מִבָּעֲלָיָה, 
וּבָעֲלָיָה מִבַּשְּׁחִיטָה.  
שֶׁהַשּׁוֹחֵט לַהֶדְיוֹט, חַיָּב, 
וְהַמַּעֲלֶה לַהֶדְיוֹט, פָּטוּר.  
חֹמֶר בָּעֲלָיָה, 
שְׁנַיִם שֶׁאָחֲזוּ בַסְּכִין וְשָׁחָטוּ, פְּטוּרִין, 
אָחֲזוּ בָאֵבֶר וְהֶעֱלוּהוּ, חַיָּבִין.  
הֶעֱלָה, חָזַר וְהֶעֱלָה, חָזַר וְהֶעֱלָה, 
חַיָּב עַל כָּל הַעֲלָיָה וְהַעֲלָיָה.  
דִּבְרֵי רְבִּי שִׁמְעוֹן.  
רְבִּי יוֹסֵה אוֹמֵר: 
אֵינוּ חַיָּב עַד שֶׁיַּעֲלֶה בְרֹאשׁ הַמִּזְבֵּחַ.  
רְבִּי שִׁמְעוֹן אוֹמֵר: 
אֲפִלּוּ הֶעֱלָה עַל הַסֶּלַע, 
אוֹ עַל הָאֶבֶן, חַיָּב. 

<small>ד</small>
אֶחָד קָדָשִׁים כְּשֵׁרִים, 
וְאֶחָד קָדָשִׁים פְּסוּלִין שֶׁהָיָה פְסוּלָן בַּקֹּדֶשׁ, 
וְהִקְרִיבָן בַּחוּץ, 
חַיָּב.  
הַמַּעֲלֶה כַזַּיִת מִן הָעוֹלָה, 
מִן הָאֵמוּרִין בַּחוּץ, 
חַיָּב.  
הַקֹּמֶץ, וְהַלְּבוֹנָה, וְהַקְּטֹרֶת, 
וּמִנְחַת כֹּהֲנִים, 
וּמִנְחַת כֹּהֵן מָשִׁיחַ, 
וּמִנְחַת נְסָכִים, 
שֶׁהִקְרִיב מֵאֶחָת מֵהֶן כַּזַּיִת בַּחוּץ, 
חַיָּב.  
רְבִּי אֶלְעָזָר פּוֹטֵר עַד שֶׁיַּקְרִיב אֶת כֻּלּוֹ.  
וְכֻלָּן, שֶׁהִקְרִיבָן בִּפְנִים, 
וְשִׁיֵּר מֵהֶן כַּזַּיִת, 
וְהִקְרִיבוֹ בַחוּץ, 
חַיָּב.  
וְכֻלָּם שֶׁחָסְרוּ כָל שֶׁהֵן, 
וְהִקְרִיבָן בַּחוּץ, 
פָּטוּר. 

<small>ה</small>
הַמַּקְרִיב קָדָשִׁים וֶאֱמוּרֵיהֶן בַּחוּץ, חַיָּב.  
מִנְחָה שֶׁלֹּא נִקְמָצָה, 
וְהִקְרִיבָהּ בַּחוּץ, פָּטוּר.  
קְמָצָהּ, וְחָזַר קֻמְצָהּ לְתוֹכָהּ, 
וְהִקְרִיבָהּ בַּחוּץ, חַיָּב. 

<small>ו</small>
הַקֹּמֶץ וְהַלְּבוֹנָה שֶׁהִקְרִיב אֶת אֶחָד מֵהֶן בַּחוּץ, 
חַיָּב.  
רְבִּי אֱלִיעֶזֶר פּוֹטֵר עַד שֶׁיַּקְרִיב אֶת הַשֵּׁנִי.  
אֶחָד בִּפְנִים וְאֶחָד בַּחוּץ, חַיָּב.  
שְׁנֵי בָזִכֵּי לְבוֹנָה שֶׁהִקְרִיב אֶת אֶחָד מֵהֶן בַּחוּץ, 
חַיָּב.  
רְבִּי אֶלְעָזָר פּוֹטֵר, עַד שֶׁיַּקְרִיב אֶת הַשֵּׁנִי.  
אֶחָד בִּפְנִים וְאֶחָד בַּחוּץ, חַיָּב.  
הַזּוֹרֵק מִקְצָת דָּמִים בַּחוּץ, חַיָּב.  
רְבִּי אֶלְעָזָר אוֹמֵר: 
אַף הַמְנַסֵּךְ מֵי הֶחַג בֶּחָג בַּחוּץ, חַיָּב.  
רְבִּי נְחֶמְיָה אוֹמֵר: 
שִׁירֵי הַדָּם שֶׁהִקְרִיבָן בַּחוּץ, חַיָּב. 

<small>ז</small>
הַמּוֹלֵק אֶת הָעוֹף בִּפְנִים וְהֶעֱלָה בַחוּץ, חַיָּב.  
מָלַק בַּחוּץ וְהֶעֱלָה בַחוּץ, פָּטוּר.  
הַשּׁוֹחֵט אֶת הָעוֹף בִּפְנִים וְהֶעֱלָה בַחוּץ, פָּטוּר.  
שָׁחַט בַּחוּץ וְהֶעֱלָה בַחוּץ, חַיָּב.  
נִמְצָא דֶרֶךְ הֶכְשֵׁרוֹ מִבִּפְנִים, וּפְטוּרוֹ מִבַּחוּץ; 
דֶּרֶךְ הֶכְשֵׁרוֹ מִבַּחוּץ, וּפְטוּרוֹ מִבִּפְנִים.  
רְבִּי שִׁמְעוֹן אוֹמֵר: 
כָּל שֶׁחַיָּבִין עָלָיו בַּחוּץ, 
חַיָּבִין עַל כַּיּוֹצֵא בוֹ בִפְנִים שֶׁהֶעֱלָה בַחוּץ, 
חוּץ מִן הַשּׁוֹחֵט בִּפְנִים וּמַעֲלֶה בַחוּץ. 

<small>ח</small>
חַטָּאת שֶׁקִּבֵּל דָּמָהּ בְּכוֹס אֶחָד, 
נָתַן בַּחוּץ וְחָזַר וְנָתַן בִּפְנִים, 
בִּפְנִים וְחָזַר וְנָתַן בַּחוּץ, 
חַיָּב, שֶׁכֻּלּוֹ רָאוּי לָבֹא בִפְנִים.  
קִבֵּל דָּמָהּ בִּשְׁנֵי כוֹסוֹת, 
נָתַן שְׁנֵיהֶם בִּפְנִים, פָּטוּר; 
שְׁנֵיהֶן בַּחוּץ, חַיָּב; 
אֶחָד בִּפְנִים וְאֶחָד בַּחוּץ, פָּטוּר; 
אֶחָד בַּחוּץ וְאֶחָד בִּפְנִים, 
חַיָּב עַל הַחִיצוֹן, וְהַפְּנִימִי מְכַפֵּר.  
לְמָה הַדָּבָר דּוֹמֶה? 
לְמַפְרִישׁ חַטָּאתוֹ וְאָבָדָה, 
וְהִפְרִישׁ אַחֶרֶת תַּחְתֶּיהָ, 
וְאַחַר כָּךְ נִמְצֵאת הָרִאשׁוֹנָה, 
וַהֲרֵי שְׁתֵּיהֶן עוֹמְדוֹת! 
שָׁחַט שְׁתֵּיהֶן בִּפְנִים, פָּטוּר; 
שְׁתֵּיהֶן בַּחוּץ, חַיָּב; 
אַחַת בִּפְנִים וְאַחַת בַּחוּץ, פָּטוּר; &lt;אֶחָד; וְאֶחָד&gt;
אַחַת בַּחוּץ וְאַחַת בִּפְנִים, &lt;אֶחָד; וְאֶחָד&gt;
חַיָּב עַל הַחִיצוֹנָה, וְהַפְּנִימִית מְכַפֶּרֶת.  
כַּשֵּׁם שֶׁדָּמָהּ פּוֹטֵר אֶת בְּשָׂרָהּ, 
כָּךְ הוּא פּוֹטֵר אֶת בְּשַׂר חֲבֶרְתָּהּ. 





Chapter 14

<small>א</small>
פָּרַת חַטָּאת שֶׁשְּׂרָפָהּ חוּץ מִגִּתָּהּ, 
וְכֵן שָׂעִיר הַמִּשְׁתַּלֵּחַ שֶׁהִקְרִיבוֹ בַחוּץ, 
פָּטוּר, שֶׁנֶּאֱמַר: (וַיִּקְרָא יז,ד) 
"וְאֶל פֶּתַח אֹהֶל מוֹעֵד לֹא הֱבִיאוֹ", 
כָּל שֶׁאֵינוּ רָאוּי לָבֹא אֶל פֶּתַח אֹהֶל מוֹעֵד, 
אֵין חַיָּבִין עָלָיו. 

<small>ב</small>
הָרוֹבֵעַ, וְהַנִּרְבָּע, 
וְהַמֻּקְצֶה, וְהַנֶּעְבָּד, 
וְהָאֶתְנַן, וְהַמְּחִיר, 
וְהַכִּלְאַיִם, וְהַטְּרֵפָה, וְיוֹצֵא דֹפֶן, 
שֶׁהִקְרִיבָן בַּחוּץ, פָּטוּר, שֶׁנֶּאֱמַר: (וַיִּקְרָא יז,ד) 
"לִפְנֵי מִשְׁכַּן יי", 
כָּל שֶׁאֵינוּ רָאוּילִפְנֵי מִשְׁכַּן יי, 
אֵין חַיָּבִין עָלָיו.  

<small>ג</small>
בַּעֲלֵי מוּמִין, 
בֵּין בַּעֲלֵי מוּמִין קְבוּעִין, 
בֵּין בַּעֲלֵי מוּמִין עוֹבְרִין, 
שֶׁהִקְרִיבָן בַּחוּץ, פָּטוּר.  
רְבִּי שִׁמְעוֹן אוֹמֵר: 
בַּעֲלֵי מוּמִין קְבוּעִין, פָּטוּר, 
וּבַעֲלֵי מוּמִין עוֹבְרִין, בְּלֹא תַעֲשֶׂה.  

<small>ד</small>
תּוֹרִין שֶׁלֹּא הִגִּיעַ זְמַנָּן, 
וּבְנֵי יוֹנָה שֶׁעִבֵּר זְמַנָּן, 
שֶׁהִקְרִיבָן בַּחוּץ, פָּטוּר.  
רְבִּי שִׁמְעוֹן אוֹמֵר: 
בְּנֵי יוֹנָה שֶׁעִבֵּר זְמַנָּן, פָּטוּר, 
וְתוֹרִין שֶׁלֹּא הִגִּיעַ זְמַנָּן, בְּלֹא תַעֲשֶׂה.  

<small>ה</small>
'אֹתוֹ וְאֶת בְּנוֹ', וּמְחֻסַּר זְמַן, [פָּטוּר].  
רְבִּי שִׁמְעוֹן אוֹמֵר: 
הֲרֵי זֶה בְלֹא תַעֲשֶׂה. 
שֶׁהָיָה רְבִּי שִׁמְעוֹן אוֹמֵר: 
כָּל שֶׁהוּא רָאוּי לָבֹא לְאַחַר זְמַן, 
הֲרֵי זֶה בְלֹא תַעֲשֶׂה, וְאֵין בּוֹ מִשֵּׁם כָּרֵת.  
וַחֲכָמִים אוֹמְרִים: 
כָּל שֶׁאֵין בּוֹ כָרֵת, אֵין בּוֹ בְלֹא תַעֲשֶׂה. 

<small>ו</small>
מְחֻסַּר זְמַן, בֵּין בְּגוּפוֹ, בֵּין בִּבְעָלָיו.  
וְאֵי זֶה הוּא מְחֻסַּר זְמַן בִּבְעָלָיו? 
הַזָּב, וְהַזָּבָה, הַיּוֹלֶדֶת, וְהַמְּצֹרָע, 
שֶׁהִקְרִיבוּ חַטָּאתָן וַאֲשָׁמָן בַּחוּץ, פְּטוּרִין; 
עוֹלוֹתֵיהֶן וְשַׁלְמֵיהֶן בַּחוּץ, חַיָּבִין.  
הַמַּעֲלֶה מִבְּשַׂר חַטָּאת, 
מִבְּשַׂר אָשָׁם, 
מִבְּשַׂר קָדְשֵׁי קָדָשִׁים, 
מִבְּשַׂר קָדָשִׁים קַלִּים, 
מוֹתַר הָעֹמֶר, 
וּשְׁתֵּי הַלֶּחֶם, 
וְלֶחֶם הַפָּנִים, 
וְשִׁירֵי מְנָחוֹת, 
הַיּוֹצֵק, הַבּוֹלֵל, הַפּוֹתֵת, 
הַמּוֹלֵחַ, הַמֵּנִיף, הַמַּגִּישׁ, 
הַמְסַדֵּר אֶת הַשֻּׁלְחָן, 
הַמֵּטִיב אֶת הַנֵּרוֹת, 
הַקּוֹמֵץ, וְהַמְקַבֵּל דָּמִים בַּחוּץ, פָּטוּר.  
אֵין חַיָּבִין עָלָיו לֹא מִשֵּׁם זָרוּת, 
וְלֹא מִשֵּׁם טֻמְאָה, 
וְלֹא מִשֵּׁם מְחֻסַּר בְּגָדִים, 
וְלֹא מִשֵּׁם רְחוּץ יָדַיִם וְרַגְלַיִם. 

<small>ז</small>
עַד שֶׁלֹּא הוּקַם הַמִּשְׁכָּן, 
הָיוּ הַבָּמוֹת מֻתָּרוֹת, 
וַעֲבוֹדָה בַבְּכוֹרוֹת.  
מִשֶּׁהוּקַם הַמִּשְׁכָּן, 
נֶאֶסְרוּ הַבָּמוֹת, 
וַעֲבוֹדָה בַכֹּהֲנִים.  
קָדְשֵׁי קָדָשִׁים נֶאֱכָלִים לִפְנִים מִן הַקְּלָעִים, 
קָדָשִׁים קַלִּים בְּכָל מַחֲנֵה יִשְׂרָאֵל. 

<small>ח</small>
בָּאוּ לַגִּלְגָּל, וְהֻתְּרוּ הַבָּמוֹת; 
קָדְשֵׁי קָדָשִׁים נֶאֱכָלִין לִפְנִים מִן הַקְּלָעִים, 
קָדָשִׁים קַלִּים בְּכָל מָקוֹם. 

<small>ט</small>
בָּאוּ שִׁילֹה, וְנֶאֶסְרוּ הַבָּמוֹת. 
לֹא הָיָה שָׁם תִּקְרָה, 
אֶלָּא בַיִת שֶׁלַּאֲבָנִים מִלְּמַטָּה, וִירִיעוֹת מִלְמַעְלָן. 
הִיא הָיְתָה מְנוּחָה.  
קָדְשֵׁי קָדָשִׁים נֶאֱכָלִים לִפְנִים מִן הַקְּלָעִים, 
קָדָשִׁים קַלִּים וּמַעֲשֵׂר שֵׁנִי בְכָל הָרוֹאֶה. 

<small>י</small>
בָּאוּ לְנוֹב וּלְגִבְעוֹן, וְהֻתְּרוּ הַבָּמוֹת. 
קָדְשֵׁי קָדָשִׁים נֶאֱכָלִים לִפְנִים מִן הַקְּלָעִים, 
קָדָשִׁים קַלִּים בְּכָל עָרֵי יִשְׂרָאֵל. 

<small>יא</small>
בָּאוּ לִירוּשָׁלַיִם וְנֶאֶסְרוּ הַבָּמוֹת, 
וְלֹא הָיָה לָהֶם עוֹד הֶתֵּר. 
הִיא הָיְתָה נַחֲלָה.  
קָדְשֵׁי קָדָשִׁים נֶאֱכָלִים לִפְנִים מִן הַקְּלָעִים, 
קָדָשִׁים קַלִּים וּמַעֲשֵׂר שֵׁנִי לִפְנִים מִן הַחוֹמָה. 

<small>יב</small>
כָּל קָדָשִׁים שֶׁהִקְדִּישָׁן בְּשָׁעַת אִסּוּר בָּמוֹת, 
הִקְרִיבָן בְּשָׁעַת אִסּוּר בָּמוֹת בַּחוּץ, 
הֲרֵי אֵלּוּ בַעֲשֵׂה וּבְלֹא תַעֲשֶׂה, 
וְחַיָּבִין עֲלֵיהֶן כָּרֵת. &lt;עָלָיו&gt; 
הִקְדִּישָׁן בְּשָׁעַת הֶתֵּר בָּמוֹת, 
וְהִקְרִיבָן בְּשָׁעַת אִסּוּר בָּמוֹת, 
הֲרֵי אֵלּוּ בַעֲשֵׂה וּבְלֹא תַעֲשֶׂה, 
וְאֵין חַיָּבִין עֲלֵיהֶן כָּרֵת.  
הִקְדִּישָׁן בְּשָׁעַת אִסּוּר בָּמוֹת, 
וְהִקְרִיבָן בְּשָׁעַת הֶתֵּר בָּמוֹת, 
הֲרֵי אֵלּוּ בַעֲשֵׂה, וְאֵין בָּהֶן בְּלֹא תַעֲשֶׂה. 

<small>יג</small>
אֵלּוּ קָדָשִׁים קְרֵבִין בַּמִּשְׁכָּן: 
קָדָשִׁים שֶׁהָקְדָּשׁוּ לַמִּשְׁכָּן, 
קָרְבְּנוֹת הַצִּבּוּר קְרֵבִים בַּמִּשְׁכָּן, 
וְקָרְבְּנוֹת הַיָּחִיד בַּבָּמָה.  
קָרְבְּנוֹת הַיָּחִיד שֶׁהָקְדְּשׁוּ לַמִּשְׁכָּן, 
יִקָּרְבוּ בַמִּשְׁכָּן; 
וְאִם הִקְרִיבָן בַּבָּמָה, פָּטוּר.  
מַה בֵּין בָּמַת הַיָּחִיד לְבָמַת צִבּוּר? 
סְמִיכָה, וּשְׁחִיטַת צָפוֹן, וּמַתַּן סָבִיב, 
וּתְנוּפָה, וְהַגָּשָׁה. 
רְבִּי יְהוּדָה אוֹמֵר: 
אֵין מִנְחָה בַבָּמָה,  
וְכֵהוּן, וּבִגְדֵי שָׁרֵת, וּכְלֵי שָׁרֵת, 
וְרֵיחַ נִיחוֹחַ, וּמְחִצָּה בַדָּמִים, 
וּרְחוּץ יָדַיִם וְרַגְלַיִם.  
אֲבָל הַזְּמַן, הַנּוֹתָר, וְהַטָּמֵא שָׁוִים בָּזֶה וּבָזֶה.  
