Mishnah Meilah
משנה מעילה
Mishnah based on the Kaufmann manuscript, edited by Dan Be'eri
https://archive.org/details/MishnaCorrectedKaufman00WHOLE

משנה מעילה



Chapter 1

<small>א</small>
קָדְשֵׁי קָדָשִׁים שֶׁשְּׁחָטָן בַּדָּרוֹם, 
מוֹעֲלִין בָּהֶן.  
שְׁחָטָן בַּדָּרוֹם וְקִבֵּל דָּמָן בַּצָּפוֹן, 
בַּצָּפוֹן, וְקִבֵּל דָּמָן בַּדָּרוֹם, 
שָׁחַט בַּיּוֹם וְזָרַק בַּלַּיְלָה, 
בַּלַּיְלָה, וְזָרַק בַּיּוֹם, 
אוֹ שֶׁשְּׁחָטָן חוּץ לִזְמַנָּן וְחוּץ לִמְקוֹמָן, 
מוֹעֲלִין בָּהֶן.  
כְּלָל אָמַר רְבִּי יְהוֹשֻׁעַ: 
כָּל שֶׁהָיָה לָהּ שָׁעַת הֶתֵּר לַכֹּהֲנִים, 
אֵין מוֹעֲלִין בָּהּ, 
וְכָל שֶׁלֹּא הָיָה לָהּ שָׁעַת הֶתֵּר לַכֹּהֲנִים, 
מוֹעֲלִין בָּהּ.  
וְאֵי זוֹ הִיא שֶׁהָיָה לָהּ שָׁעַת הֶתֵּר לַכֹּהֲנִים? 
שֶׁלָּנָה, וְשֶׁנִּטַּמָּאת, וְשֶׁיָּצָאת.  
וְאֵי זוֹ הִיא שֶׁלֹּא הָיָה לָהּ שָׁעַת הֶתֵּר לַכֹּהֲנִים? 
שֶׁנִּשְׁחָטָה חוּץ לִזְמַנָּהּ, 
וְחוּץ לִמְקוֹמָהּ, 
שֶׁקִּבְּלוּ פְסוּלִין, וְזָרְקוּ אֶת דָּמָהּ. 

<small>ב</small>
בְּשַׂר קָדְשֵׁי קָדָשִׁין שֶׁיָּצָא לִפְנֵי זְרִיקַת דָּמִים, 
רְבִּי אֱלִיעֶזֶר אוֹמֵר: 
מוֹעֲלִין בּוֹ, 
וְאֵין חַיָּבִין עָלָיו מִשֵּׁם פִּגּוּל וְנוֹתָר וְטָמֵא.  
רְבִּי עֲקִיבָה אוֹמֵר: 
מוֹעֲלִין בּוֹ, 
אֲבָל חַיָּבִין עָלָיו מִשֵּׁם פִּגּוּל נוֹתָר וְטָמֵא.  

<small>ג</small>
אָמַר רְבִּי עֲקִיבָה: 
וַהֲרֵי הַמַּפְרִישׁ חַטָּאתוּ, וְאָבָדָה, 
וְהִפְרִישׁ אַחֶרֶת תַּחְתֶּיהָ, 
וְאַחַר נִמְצֵאת הָרִאשׁוֹנָה, 
שְׁתֵּיהֶן עוֹמְדוֹת, 
לֹא כַשֵּׁם שֶׁדָּמָהּ פּוֹטֵר אֶת בְּשָׂרָהּ, 
כָּךְ הוּא פוֹטֵר אֶת בְּשַׂר חֲבֶרְתָּהּ? 
אִם פָּטַר דָּמָהּ אֶת בְּשַׂר חֲבֶרְתָּהּ מִן הַמְּעִילָה, 
דִּין הוּא שֶׁיִּפְטֹר אֶת בְּשָׂרָהּ. 

<small>ד</small>
אֱמוּרֵי קָדָשִׁים קַלִּים 
שֶׁיָּצְאוּ לִפְנֵי זְרִיקַת דָּמִים, 
רְבִּי אֱלִיעֶזֶר אוֹמֵר: 
מוֹעֲלִין בָּהֶן, 
וְחַיָּבִין עֲלֵיהֶן מִשֵּׁם פִּגּוּל, 
נוֹתָר וְטָמֵא, 
רְבִּי עֲקִיבָה אוֹמֵר: 
אֵין מוֹעֲלִין בָּהֶן, 
וְאֵין חַיָּבִין עֲלֵיהֶן 
מִשֵּׁם פִּגּוּל וְנוֹתָר וְטָמֵא. 

<small>ה</small>
מַעֲשֵׂה דָמִים בְּקָדְשֵׁי קָדָשִׁים, 
לְהָקֵל וּלְהַחְמִיר, 
וּבְקָדָשִׁים קַלִּים, 
כֻּלּוֹ לְהַחְמִיר.  
כֵּיצַד? 
קָדְשֵׁי קָדָשִׁים לִפְנֵי זְרִיקַת דָּמִים, 
מוֹעֲלִין בָּאֵמוּרִין וְאֵין מוֹעֲלִין בַּבָּשָׂר; 
עַל זֶה וְעַל זֶה, 
חַיָּבִין מִשֵּׁם פִּגּוּל, נוֹתָר וְטָמֵא. 
קָדָשִׁים קַלִּים, כֻּלּוֹ לְהַחְמִיר.  
כֵּיצַד? 
קָדָשִׁים קַלִּים לִפְנֵי זְרִיקַת דָּמִים, 
אֵין מוֹעֲלִין לֹא בָאֵמוּרִין וְלֹא בַבָּשָׂר; 
לְאַחַר זְרִיקַת דָּמִין, 
מוֹעֲלִין בָּאֵמוּרִין, 
וְאֵין מוֹעֲלִין בַּבָּשָׂר.  
עַל זֶה וְעַל זֶה, 
חַיָּבִין מִשֵּׁם פִּגּוּל וְנוֹתָר וְטָמֵא.  
נִמְצָא מַעֲשֵׂה דָמִים בְּקָדְשֵׁי קָדָשִׁים 
לְהָקֵל וּלְהַחְמִיר.  
וּבְקָדָשִׁים קַלִּים, 
כֻּלּוֹ לְהַחְמִיר. 





Chapter 2

<small>א</small>
חַטָּאת הָעוֹף, 
מוֹעֲלִין בָּהּ מִשֶּׁהָקְדָּשָׁה.  
נִמְלָקָה, 
הָכְשָׁרָה לְהִפָּסֵל בִּטְבוּל יוֹם, 
וּבִמְחֻסַּר כִּפּוּרִין, וּבַלִּינָה.  
מִצָּה דָמָהּ, 
חַיָּבִין עָלֶיהָ מִשֵּׁם פִּגּוּל וְנוֹתָר וְטָמֵא, 
וְאֵין בָּהּ מְעִילָה. 

<small>ב</small>
עוֹלַת הָעוֹף, 
מוֹעֲלִין בָּהּ מִשֶּׁהָקְדָּשָׁה.  
נִמְלָקָה, 
הָכְשָׁרָה לְהִפָּסֵל בִּטְבוּל יוֹם, 
וּבִמְחֻסַּר כִּפּוּרִין, וּבַלִּינָה.  
מִצָּה דָמָהּ, 
חַיָּבִין עָלֶיהָ מִשֵּׁם פִּגּוּל וְנוֹתָר וְטָמֵא, 
וּמוֹעֲלִין בָּהּ, 
עַד שֶׁתֵּצֵא לְבֵית הַדֶּשֶׁן. 

<small>ג</small>
פָּרִים הַנִּשְׂרָפִין וּשְׂעִירִים הַנִּשְׂרָפִין, 
מוֹעֲלִין בָּהֶן מִשֶּׁהָקְדָּשׁוּ.  
נִשְׁחָטוּ, 
הָכְשָׁרוּ לְהִפָּסֵל בִּטְבוּל יוֹם, 
וּבִמְחֻסַּר כִּפּוּרִין, וּבַלִּינָה.  
הֻזָּה דָמָן, &lt;דָמָיהּ&gt;
חַיָּבִין עֲלֵיהֶן מִשֵּׁם פִּגּוּל וְנוֹתָר וְטָמֵא, 
וּמוֹעֲלִין בָּהֶן בְּבֵית הַדֶּשֶׁן, 
עַד שֶׁיִּתַּךְ הַבָּשָׂר. 

<small>ד</small>
הָעוֹלָה, 
מוֹעֲלִין בָּהּ מִשֶּׁהָקְדָּשָׁה.  
נִשְׁחָטָה, 
הָכְשָׁרָה לְהִפָּסֵל בִּטְבוּל יוֹם, 
וּבִמְחֻסַּר כִּפּוּרִין, וּבַלִּינָה.  
נִזְרַק דָּמָהּ, 
חַיָּבִין עָלֶיהָ מִשֵּׁם פִּגּוּל, נוֹתָר וְטָמֵא. 
אֵין מוֹעֲלִין בְּעוֹרוֹת, 
אֲבָל מוֹעֲלִין בַּבָּשָׂר, 
עַד שֶׁיֵּצֵא לְבֵית הַדֶּשֶׁן. 

<small>ה</small>
חַטָּאת וְאָשָׁם וְזִבְחֵי שַׁלְמֵי צִבּוּר, 
מוֹעֲלִין בָּהֶן מִשֶּׁהָקְדָּשׁוּ.  
נִשְׁחָטוּ, 
הָכְשָׁרוּ לְהִפָּסֵל בִּטְבוּל יוֹם, 
וּבִמְחֻסַּר כִּפּוּרִין, וּבַלִּינָה.  
נִזְרַק דָּמָן, 
חַיָּבִין עֲלֵיהֶן מִשֵּׁם פִּגּוּל וְנוֹתָר וְטָמֵא, 
אֵין מוֹעֲלִין בַּבָּשָׂר, 
אֲבָל מוֹעֲלִין בָּאֵמוּרִין, 
עַד שֶׁיֵּצְאוּ לְבֵית הַדֶּשֶׁן. 

<small>ו</small>
שְׁתֵּי הַלֶּחֶם, 
מוֹעֲלִין בָּהֶן מִשֶּׁהָקְדָּשׁוּ.  
קָרְמוּ בַתַּנּוּר, 
הָכְשָׁרוּ לְהִפָּסֵל בִּטְבוּל יוֹם, וּבִמְחֻסַּר כִּפּוּרִין, 
וְלִשְׁחֹט עֲלֵיהֶן אֶת הַזֶּבַח.  
נִזְרַק דָּמָן שֶׁלַּכְּבָשִׂים, 
חַיָּבִין עֲלֵיהֶן מִשֵּׁם פִּגּוּל וְנוֹתָר וְטָמֵא, 
וְאֵין בָּהֶן מְעִילָה. 

<small>ז</small>
לֶחֶם הַפָּנִים, 
מוֹעֲלִין בּוֹ מִשֶּׁהָקְדַּשׁ.  
קָרַם בַּתַּנּוּר, 
הָכְשַׁר לְהִפָּסֵל בִּטְבוּל יוֹם, וּבִמְחֻסַּר כִּפּוּרִים, 
וּלְהִסְתַּדֵּר עַל גַּבֵּי הַשֻּׁלְחָן.  
קָרְבוּ הַבַּזִּכִּין, 
חַיָּבִין עָלָיו מִשֵּׁם פִּגּוּל וְנוֹתָר וְטָמֵא, 
וְאֵין בּוֹ מְעִילָה. 

<small>ח</small>
הַמְּנָחוֹת, 
מוֹעֲלִין בָּהֶן מִשֶּׁהָקְדָּשׁוּ.  
קָדְשׁוּ בַכֶּלִי, 
הָכְשָׁרוּ לְהִפָּסֵל בִּטְבוּל יוֹם, 
וּבִמְחֻסַּר כִּפּוּרִין, וּבַלִּינָה.  
קָרַב הַקֹּמֶץ, 
חַיָּבִין עֲלֵיהֶן מִשֵּׁם פִּגּוּל וְנוֹתָר וְטָמֵא, 
וְאֵין מוֹעֲלִין בַּשִּׁירַיִם, 
אֲבָל מוֹעֲלִין בַּקֹּמֶץ, 
עַד שֶׁיֵּצֵא לְבֵית הַדֶּשֶׁן. 

<small>ט</small>
הַקֹּמֶץ, 
וְהַלְּבוֹנָה, 
וְהַקְּטֹרֶת, 
וּמִנְחַת כֹּהֲנִים, 
וּמִנְחַת כֹּהֵן מָשִׁיחַ, 
וּמִנְחַת נְסָכִים, 
מוֹעֲלִין בָּהֶן מִשֶּׁהָקְדָּשׁוּ.  
קָדְשׁוּ בַכֶּלִי, 
הָכְשָׁרוּ לְהִפָּסֵל בִּטְבוּל יוֹם, 
וּבִמְחֻסַּר כִּפּוּרִין, וּבַלִּינָה,  
וְחַיָּבִין עֲלֵיהֶן מִשֵּׁם נוֹתָר, מִשֵּׁם טָמֵא, 
וּפִגּוּל אֵין בָּהֶן.  
זֶה הַכְּלָל: 
כָּל שֶׁיֶּשׁ לוֹ מַתִּירִין, 
אֵין חַיָּבִים עָלָיו מִשֵּׁם פִּגּוּל וְנוֹתָר וְטָמֵא, 
עַד שֶׁיִּקָּרֵבוּ מַתִּירָיו.  
וְכָל שֶׁאֵין לוֹ מַתִּירִין, 
כֵּיוָן שֶׁהָקְדַּשׁ בַּכֶּלִי, 
וְחַיָּבִין עֲלֵיהֶן מִשֵּׁם נוֹתָר, מִשֵּׁם טָמֵא, 
וּפִגּוּל אֵין בּוֹ. 





Chapter 3

<small>א</small>
וְלַד חַטָּאת, 
וּתְמוּרַת חַטָּאת, 
וְחַטָּאת שֶׁמֵּתוּ בְעָלֶיהָ, 
יָמוּתוּ.  
וְשֶׁעִבְּרָה שְׁנָתָהּ, 
וְשֶׁאָבָדָה, וְנִמְצֵאת בַּעֲלַת מוּם, 
אִם מִשֶּׁכִּפְּרוּ הַבְּעָלִים, 
תָּמוּת, 
וְאֵינָה עוֹשָׂה תְמוּרָה, 
לֹא נֶהְנִין, וְלֹא מוֹעֲלִין; 
אִם עַד שֶׁלֹּא כִפְּרוּ הַבְּעָלִים, 
תִּרְעֶה עַד שֶׁתִּסְתָּאֵב, 
וְתִמָּכֵר, וְיָבִיא בְדָמֶיהָ אַחֶרֶת, 
וְעוֹשָׂה תְמוּרָה, וּמוֹעֲלִין בָּהּ. 

<small>ב</small>
הַמַּפְרִישׁ מָעוֹת לִנְזִירוּתוֹ, 
לֹא נֶהְנִין, וְלֹא מוֹעֲלִין, 
מִפְּנֵי שֶׁהֵן רְאוּיִין לָבוֹא כֻלָּם שְׁלָמִים.  
מֵת, 
הָיוּ סְתוּמִין, 
יִפְּלוּ לִנְדָבָה; 
הָיוּ מְפֹרָשִׁין, 
דְּמֵי חַטָּאת יֵלְכוּ לְיָם הַמֶּלַח, 
לֹא נֶהְנִין, וְלֹא מוֹעֲלִין. 
דְּמֵי עוֹלָה, 
יָבִיא עוֹלָה, וּמוֹעֲלִין בָּהֶן,
דְּמֵי שְׁלָמִים, 
יָבִיא שְׁלָמִים, 
נֶאֱכָלִין לְיוֹם אֶחָד, 
וְאֵינָן טְעוּנִין לֶחֶם. 

<small>ג</small>
רְבִּי שִׁמְעוֹן אוֹמֵר: 
הַדָּם, 
קַל בִּתְחִלָּתוֹ, וְחֹמֶר בְּסוֹפוֹ. 
הַנְּסָכִים, 
חֹמֶר בִּתְחִלָּתָן, וְקַל בְּסוֹפָן: 
הַדָּם כַּתְּחִלָּה אֵין מוֹעֲלִין בּוֹ, 
יָצָא לְנַחַל קִדְרוֹן, מוֹעֲלִין בּוֹ. 
הַנְּסָכִים כַּתְּחִלָּה מוֹעֲלִים בָּהֶן, 
יָצְאוּ לַשִּׁית, אֵין מוֹעֲלִין בָּהֶן. 

<small>ד</small>
דִּשּׁוּן הַמִּזְבֵּחַ הַפְּנִימִי וְהַמְּנוֹרָה, 
לֹא נֶהְנִין, וְלֹא מוֹעֲלִין.  
הַמַּקְדִּישׁ דִּשּׁוּן כַּתְּחִלָּה, 
מוֹעֲלִין בּוֹ.  
תּוֹרִין שֶׁלֹּא הִגִּיעַ זְמַנָּן, 
[וּבְנֵי יוֹנָה] שֶׁעִבֵּר זְמַנָּן, 
לֹא נֶהְנִין, וְלֹא מוֹעֲלִין.  
רְבִּי שִׁמְעוֹן אוֹמֵר: 
תּוֹרִין שֶׁלֹּא הִגִּיעַ זְמַנָּן, 
לֹא מוֹעֲלִין בָּהֶן, 
וּבְנֵי יוֹנָה שֶׁעִבֵּר זְמַנָּן, 
לֹא נֶהְנִין וְלֹא מוֹעֲלִין. 

<small>ה</small>
חֲלֵב מֻקְדָּשִׁין וּבֵיצֵי תוֹרִין, 
לֹא נֶהְנִין וְלֹא מוֹעֲלִין.  
בַּמֵּי דְבָרִים אֲמוּרִים? 
בְּקָדְשֵׁי הַמִּזְבֵּחַ.  
אֲבָל בְּקָדְשֵׁי בֶדֶק הַבַּיִת, 
הִקְדִּישׁ תַּרְנְגֹלֶת, 
מוֹעֲלִין בָּהּ, וּבְבֵיצָתָהּ; 
חֲמוֹר, 
מוֹעֲלִין בָּהּ, וּבַחֲלָבָהּ. 

<small>ו</small>
כָּל הָרָאוּי לַמִּזְבֵּחַ לֹא לְבֶדֶק הַבַּיִת, 
לְבֶדֶק הַבַּיִת לֹא לַמִּזְבֵּחַ, 
לֹא לַמִּזְבֵּחַ וְלֹא לְבֶדֶק הַבַּיִת, 
מוֹעֲלִין בּוֹ.  
כֵּיצַד? 
הִקְדִּישׁ בּוֹר מָלֵא מַיִם, 
אַשְׁפּוֹת מְלֵאָה זֶבֶל, 
שׁוֹבָךְ מָלֵא יוֹנִים, 
אִילָן מָלֵא פֵרוֹת, 
שָׂדֶה מְלֵאָה עֲשָׂבִים, 
מוֹעֲלִין בָּהֶן, וּבְמַה שֶּׁבְּתוֹכָן.  
אֲבָל אִם הִקְדִּישׁ בּוֹר, 
וְאַחַר כָּךְ נִתְמַלָּא מַיִם; 
אַשְׁפּוֹת, וְאַחַר כָּךְ נִתְמַלָּאת זֶבֶל; 
שׁוֹבָךְ, וְאַחַר כָּךְ נִתְמַלָּא יוֹנִים; 
אִילָן, וְאַחַר כָּךְ נָשָׂא פֵרוֹת; 
שָׂדֶה, וְאַחַר כָּךְ נִתְמַלָּאת עֲשָׂבִים, 
(מוֹעֲלִין בָּהֶן, וְאֵין) מוֹעֲלִין בְּמַה שֶּׁבְּתוֹכָן.  
(דִּבְרֵי רְבִּי יְהוּדָה.)  
רְבִּי יוֹסֵה אוֹמֵר: 
הַמַּקְדִּישׁ שָׂדֶה וְאֶת הָאִילָן, 
מוֹעֲלִין בָּהֶן וּבְגִדּוּלֵיהֶן, 
מִפְּנֵי שֶׁהֵן גִּדּוּלֵי הֶקְדֵּשׁ.  

<small>ז</small>
וְלַד מְעֻשֶּׂרֶת לֹא יִינַק מִן הַמְעֻשֶּׂרֶת, 
וַאֲחֵרִין מִתְנַדְּבִין כֵּן.  
וְלַד מֻקְדָּשִׁין לֹא יִינַק מִן הַמֻּקְדָּשִׁין, 
וַאֲחֵרִין מִתְנַדְּבִין כֵּן.  
הַפּוֹעֲלִים לֹא יֹאכְלוּ מִגְּרוֹגְרוֹת שֶׁלַּהֶקְדֵּשׁ.  
וְכֵן פָּרָה לֹא תֹאכַל מִכַּרְשִׁנֵי הֶקְדֵּשׁ. 

<small>ח</small>
שָׁרְשֵׁי אִילָן שֶׁלַּהֶדְיוֹט בָּאִין בְּשֶׁלַּהֶקְדֵּשׁ, 
וְשֶׁלַּהֶקְדֵּשׁ בָּאִין בְּשֶׁלַּהֶדְיוֹט, 
לֹא נֶהְנִין, וְלֹא מוֹעֲלִין.  
מַעְיָן שֶׁהוּא יוֹצֵא מִתּוֹךְ שְׂדֵה הֶקְדֵּשׁ, 
לֹא נֶהְנִין, וְלֹא מוֹעֲלִין.  
יָצָא חוּץ לַשָּׂדֶה, נֶהְנִין מִמֶּנּוּ.  
הַמַּיִם שֶׁבְּכַד שֶׁלַּזָּהָב, 
לֹא נֶהְנִין, וְלֹא מוֹעֲלִין.  
נִתָּנוּ בִצְלוֹחִית, מוֹעֲלִין בָּהֶן.  
עֲרָבָה, 
לֹא נֶהְנִין, וְלֹא מוֹעֲלִין.  
רְבִּי אֶלְעָזָר בִּרְבִּי צָדוֹק אוֹמֵר: &lt;לעזר&gt;
נֶהְנִים הָיוּ מִמֶּנָּה זְקֵנִים בְּלוּלַבֵּיהֶם. 

<small>ט</small>
קֵן שֶׁבְּרֹאשׁ הָאִילָן שֶׁלַּהֶקְדֵּשׁ, 
לֹא נֶהְנִין וְלֹא מוֹעֲלִין; 
שֶׁבָּאֲשֵׁרָה, 
יַתִּיז בַּקָּנֶה.  
הַמַּקְדִּישׁ אֶת הַחֹרֶשׁ, 
מוֹעֲלִין בְּכֻלּוֹ.  
הַגִּזְבָּרִים שֶׁלָּקְחוּ אֶת הָעֵצִים, 
מוֹעֲלִין בָּעֵצִים, 
וְאֵין מוֹעֲלִין לֹא בִשְׁפוּי, וְלֹא בִגְוִיָּה. &lt;בגבייה&gt;





Chapter 4

<small>א</small>
קָדְשֵׁי הַמִּזְבֵּחַ מִצְטָרְפִין זֶה עִם זֶה לִמְעִילָה, 
וּלְחַיֵּב עֲלֵיהֶן מִשֵּׁם פִּגּוּל וְנוֹתָר וְטָמֵא.  
קָדְשֵׁי בֶדֶק הַבַּיִת מִצְטָרְפִין זֶה עִם זֶה.  
קָדְשֵׁי הַמִּזְבֵּחַ וְקָדְשֵׁי בֶדֶק הַבַּיִת, 
מִצְטָרְפִין זֶה עִם זֶה. 

<small>ב</small>
חֲמִשָּׁה דְבָרִים בָּעוֹלָה מִצְטָרְפִין זֶה עִם זֶה: 
הַבָּשָׂר, וְהַחֵלֶב, וְהַסֹּלֶת, וְהַיַּיִן, וְהַשֶּׁמֶן.  
שִׁשָּׁה בַתּוֹדָה: 
הַבָּשָׂר, וְהַחֵלֶב, וְהַסֹּלֶת, וְהַיַּיִן, וְהַשֶּׁמֶן, וְהַלֶּחֶם.  
תְּרוּמָה, וּתְרוּמַת מַעֲשֵׂר, וּתְרוּמַת מַעֲשֵׂר שֶׁלִּדְמַי, 
הַחַלָּה, וְהַבִּכּוּרִים, 
מִצְטָרְפִין זֶה עִם זֶה לֶאֱסַר, &lt;לְאסַר&gt;
וּלְחַיֵּב עֲלֵיהֶם אֶת הַחֹמֶשׁ. 

<small>ג</small>
כָּל הַפִּגּוּלִים מִצְטָרְפִין זֶה עִם זֶה.  
כָּל הַנּוֹתָרִים מִצְטָרְפִין זֶה עִם זֶה.  
כָּל הַנְּבֵלוֹת מִצְטָרְפוֹת זֶה עִם זֶה.  
כָּל הַשְּׁרָצִים מִצְטָרְפִין זֶה עִם זֶה.  
דַּם הַשֶּׁרֶץ וּבְשָׂרוֹ מִצְטָרְפִין בְּכַעֲדָשָׁה.  

<small>ד</small>
כְּלָל אָמַר רְבִּי יְהוֹשֻׁעַ: 
כָּל שֶׁטֻּמְאָתוֹ וְשֵׁעוּרוֹ שָׁוִים, 
מִצְטָרְפִין זֶה עִם זֶה; 
טֻמְאָתוֹ וְלֹא שֵׁעוּרוֹ, 
שֵׁעוּרוֹ וְלֹא טֻמְאָתוֹ, 
לֹא טֻמְאָתוֹ וְלֹא שֵׁעוּרוֹ, 
אֵינָן מִצְטָרְפִין. 

<small>ה</small>
הַפִּגּוּל וְהַנּוֹתָר אֵינָן מִצְטָרְפִין זֶה עִם זֶה, 
מִפְּנֵי שֶׁהֵן שְׁנֵי שֵׁמוֹת.  
הַשֶּׁרֶץ וְהַנְּבֵלָה, 
וְכֵן הַנְּבֵלָה וּבְשַׂר הַמֵּת, 
מִצְטָרְפִין זֶה עִם זֶה לְטַמֵּא, 
אֲפִלּוּ בַקַּל שֶׁבִּשְׁנֵיהֶם.  

<small>ו</small>
הָאֹכֶל שֶׁנִּטַּמָּא, 
כָּל שֶׁנִּטַּמָּא בְאַב הַטֻּמְאָה, 
וְשֶׁנִּטַּמָּא בִוְלַד הַטֻּמְאָה, 
מִצְטָרְפִין זֶה עִם זֶה לְטַמֵּא בַקַּל שֶׁבִּשְׁנֵיהֶן. 

<small>ז</small>
כָּל הָאֳכָלִין מִצְטָרְפִין: 
לִפְסוֹל אֶת הַגְּוִיָּה בְכַחֲצִי פֶרֶס, 
וּבִמְזוֹן שְׁתֵּי סְעוֹדוֹת לָעֵרוּב, 
כַּבֵּיצָה לְטַמֵּא טֻמְאַת אֳכָלִין, 
כִּגְרוֹגֶרֶת לְהוֹצָאַת שַׁבָּת, 
בַּכּוֹתֶבֶת לְיוֹם הַכִּפּוּרִים.  
כָּל הַמַּשְׁקִים מִצְטָרְפִין: 
לִפְסוֹל אֶת הַגְּוִיָּה בָרְבִיעִית, 
כִּמְלֹא לָגְמָיו בְּיוֹם הַכִּפּוּרִים. 

הָעָרְלָה וְכִלְאֵי הַכֶּרֶם מִצְטָרְפִין זֶה עִם זֶה.  
רְבִּי שִׁמְעוֹן אוֹמֵר: 
אֵינָן מִצְטָרְפִין.  
הַבֶּגֶד וְהַשַּׂק, 
הַשַּׂק וְהָעוֹר, 
הָעוֹר וְהַמַּפָּץ, 
מִצְטָרְפִין זֶה עִם זֶה.  
אָמַר רְבִּי שִׁמְעוֹן: 
מָה הַטַּעַם?
מִפְּנֵי שֶׁהֵן רְאוּיִין לְטַמֵּא מוֹשָׁב. 





Chapter 5

<small>א</small>
הַנֶּהְנֶה שׁוֹוֶה פְרוּטָה מִן הַהֶקְדֵּשׁ, 
אַף עַל פִּי שֶׁלֹּא פָגַם, מָעַל.  
דִּבְרֵי רְבִּי עֲקִיבָה.  
וַחֲכָמִים אוֹמְרִים: 
כָּל דָּבָר שֶׁיֶּשׁ בּוֹ פְגָם, 
לֹא מָעַל עַד שֶׁיִּפְגֹּם; 
וְכָל שֶׁאֵין בּוֹ פְגָם, 
כֵּיוָן שֶׁנֶהְנָה, מָעַל.  

<small>ב</small>
כֵּיצַד? 
נָתְנָה קְטַלָּה בְצַוָּארָהּ, 
טַבַּעַת בְּיָדָהּ, 
שָׁתָת בְכוֹס שֶׁלַּזָּהָב, 
כֵּיוָן שֶׁנֶהְנָה, מָעַל.  
לָבַשׁ בֶּחָלוּק, 
כִּסָּה בַטַּלֵּית, 
בִּקַּע בַּקָּרְדֹּם, לֹא מָעַל עַד שֶׁיִּפְגֹּם.  
תָּלַשׁ מִן הַחַטָּאת כְּשֶׁהִיא חָיָה, לֹא מָעַל עַד שֶׁיִּפְגֹּם; 
וּכְשֶׁהִיא מֵתָה, כֵּיוָן שֶׁנֶּהְנָה, מָעַל. 

<small>ג</small>
נֶהְנָה בְכַחֲצִי פְרוּטָה וּפָגַם בְּכַחֲצִי פְרוּטָה, 
אוֹ שֶׁנֶּהְנָה בְשׁוֹוֶה פְרוּטָה בְדָבָר אַחֵר 
וּפָגַם בְּשׁוֹוֶה פְרוּטָה בְדָבָר אַחֵר, 
הֲרֵי זֶה לֹא מָעַל, 
עַד יִפְגֹּם בְּשׁוֹוֶה פְרוּטָה בְדָבָר אַחֵר. 

<small>ד</small>
אֵין מֹעַל אַחַר מֹעַל בַּמֻּקְדָּשִׁים, 
אֶלָּא בְהֵמָה וּכְלִי שָׁרֵת.  
כֵּיצַד? 
רָכַב עַל גַּבֵּי בְהֵמָה, 
וּבָא חֲבֵרוֹ וְרָכַב, [וּבָא חֲבֵרוֹ וְרָכַב;] 
שָׁתָה בְכוֹס שֶׁלַּזָּהָב, 
וּבָא חֲבֵרוֹ וְשָׁתָה, וּבָא חֲבֵרוֹ וְשָׁתָה; 
תָּלַשׁ מִן הַחַטָּאת, 
וּבָא חֲבֵרוֹ וְתָלַשׁ, וּבָא חֲבֵרוֹ וְתָלַשׁ, 
כֻּלָּם מָעֲלוּ.  
רְבִּי אוֹמֵר: 
כָּל שֶׁאֵין לוֹ פִדָּיוֹן, 
יֶשׁ בּוֹ מֹעַל אַחַר מֹעַל. 

<small>ה</small>
נָטַל אֶבֶן אוֹ קוֹרָה שֶׁלַּהֶקְדֵּשׁ, 
הֲרֵי זֶה לֹא מָעַל.  
נְתָנָהּ לַחֲבֵרוֹ, 
הוּא מָעַל, וַחֲבֵרוֹ לֹא מָעַל.  
בְּנָיָהּ בְּתוֹךְ בֵּיתוֹ, 
הֲרֵי זֶה לֹא מָעַל, 
עַד שֶׁיָּדוּר תַּחְתֶּיהָ בְשׁוֹוֶה פְרוּטָה. &lt;שֶׁיִּידּוֹר&gt; 
נָטַל פְּרוּטָה שֶׁלַּהֶקְדֵּשׁ, 
הֲרֵי זֶה לֹא מָעַל.  
נְתָנָהּ לַחֲבֵרוֹ, 
הוּא מָעַל, וַחֲבֵרוֹ לֹא מָעַל.  
נְתָנָהּ לַבַּלָּן, 
אַף עַל פִּי שֶׁלֹּא רָחַץ, 
מָעַל, שֶׁהוּא אָמַר לוֹ: 
"הֲרֵי הַמַּרְחֵץ פְּתוּחָה, 
הִכָּנֵס וּרְחֹץ!" 

<small>ו</small>
אֲכִילָתוֹ וַאֲכִילַת חֲבֵרוֹ, 
הֲנָיָתוֹ וַהֲנָיַת חֲבֵרוֹ, 
אֲכִילָתוֹ וַהֲנָיַת חֲבֵרוֹ, 
הֲנָיָתוֹ וַאֲכִילַת חֲבֵרוֹ, 
מִצְטָרְפִין זֶה עִם זֶה, 
אֲפִלּוּ לִזְמַן מְרֻבֶּה. 





Chapter 6

<small>א</small>
הַשָּׁלִיחַ שֶׁעָשָׂה שְׁלִיחוּתוֹ, 
בַּעַל הַבַּיִת מָעַל. 
לֹא עָשָׂה שְׁלִיחוּתוֹ, 
הַשָּׁלִיחַ מָעַל.  
כֵּיצַד? 
אָמַר לוֹ: 
"תֵּן בָּשָׂר לָאוֹרְחִים!" 
וְנָתַן לָהֶם כָּבֵד, 
["כָּבֵד",] 
וְנָתַן לָהֶם בָּשָׂר, 
הַשָּׁלִיחַ מָעַל.  
אָמַר לוֹ: 
"תֵּן לָהֶם חֲתִכָּה חֲתִכָּה!" 
וְהוּא אוֹמֵר: 
"טְלוּ שְׁתַּיִם שְׁתַּיִם!" 
וְהֵן נָטְלוּ שָׁלוֹשׁ שָׁלוֹשׁ, 
כֻּלָּם מָעֲלוּ.  
אָמַר לוֹ: 
"הָבֵא לִי מִן הַחֻלִּים!" אוֹ "מִקְּלוֹסְקָמָא", 
וְהֵבִיא לוֹ, 
אַף עַל פִּי שֶׁאָמַר בַּעַל הַבַּיִת: 
לֹא הָיָה בְלִבִּי אֶלָּא מִזֶּה, וְהֵבִיא מִזֶּה, 
בַּעַל הַבַּיִת מָעַל.  
אֲבָל אִם אָמַר לוֹ: 
"הָבֵא לִי מִן הַחֻלִּין!" 
וְהֵבִיא לוֹ מִקְּלוֹסְקָמָא, 
"מִקְּלוֹסְקָמָא", 
וְהֵבִיא לוֹ מִן הַחֻלִּין, 
הַשָּׁלִיחַ מָעַל. 

<small>ב</small>
שִׁלַּח בְּיַד חֵרֵשׁ, שׁוֹטֶה וְקָטָן, 
אִם עָשׁוּ שְׁלִיחוּתָן, בַּעַל הַבַּיִת מָעַל; 
לֹא עָשׁוּ שְׁלִיחוּתָן, הַחַנְוָנִי מָעַל.  
שִׁלַּח בְּיַד פִּקֵּחַ, 
וְנִזְכַּר עַד שֶׁלֹּא הִגִּיעַ אֵצֶל הַחַנְוָנִי, 
הַחַנְוָנִי מָעַל כְּשֶׁיּוֹצִיא.  
כֵּיצַד יַעֲשֶׂה? 
נוֹטֵל פְּרוּטָה אוֹ כֶלִי, וְאוֹמֵר: 
"פְּרוּטָה שֶׁלַּהֶקְדֵּשׁ בְּכָל מָקוֹם שֶׁהִיא, 
מְחֻלֶּלֶת עַל זוֹ", 
שֶׁהַהֶקְדֵּשׁ נִפְדֶּה בְכֶסֶף וּבְשׁוֹוֶה כֶסֶף. 

<small>ג</small>
נָתַן לוֹ פְרוּטָה, אָמַר לוֹ: 
"הָבֵא לִי בְחֶצְיָהּ נֵרוֹת, וּבְחֶצְיָהּ פְּתִילוֹת!" 
וְהָלַךְ וְהֵבִיא לוֹ בְּכֻלָּהּ נֵרוֹת, 
אוֹ בְּכֻלָּהּ פְּתִילוֹת; 
אוֹ שֶׁאָמַר לוֹ: 
"הָבֵא לִי בְּכֻלָּהּ נֵרוֹת!" 
אוֹ "בְּכֻלָּהּ פְּתִילוֹת", 
וְהָלַךְ וְהֵבִיא לוֹ בְחֶצְיָהּ נֵרוֹת וּבְחֶצְיָהּ פְּתִילוֹת, 
שְׁנֵיהֶם לֹא מָעָלוּ.  
אֲבָל אִם אָמַר לוֹ: 
הָבֵא לִי בְחֶצְיָהּ נֵרוֹת מִמְּקוֹם פְּלוֹנִי, 
וּבְחֶצְיָהּ פְּתִילוֹת מִמְּקוֹם פְּלוֹנִי, 
וְהָלַךְ וְהֵבִיא לוֹ נֵרוֹת מִבֵּית הַפְּתִילוֹת, 
וּפְתִילוֹת מִבֵּית הַנֵּרוֹת, 
הַשָּׁלִיחַ מָעַל. 

ד &lt;ב&gt;
נָתַן לוֹ שְׁתֵּי פְרוּטוֹת, 
אָמַר לוֹ: 
"הָבֵא לִי אֶתְרוֹג!" 
וְהָלַךְ וְהֵבִיא לוֹ בִפְרוּטָה אֶתְרוֹג וּבִפְרוּטָה רִמּוֹן, 
שְׁנֵיהֶם מָעֲלוּ.  
רְבִּי יְהוּדָה אוֹמֵר: 
בַּעַל הַבַּיִת לֹא מָעַל, 
שֶׁהוּא אוֹמֵר לוֹ: 
"אֶתְרוֹג גָּדוֹל הָיִיתִי מְבַקֵּשׁ, 
וְהֵבֵאתָ לִי קָטָן וָרַע."  

<small>ה</small>
נָתַן לוֹ דִינַר זָהָב, אָמַר לוֹ: 
"הָבֵא לִי חָלוּק!" 
וְהָלַךְ וְהֵבִיא לוֹ בְשָׁלֹשׁ חָלוּק וּבְשָׁלֹשׁ טַלֵּית, 
שְׁנֵיהֶם מָעֲלוּ.  
רְבִּי יְהוּדָה אוֹמֵר: 
בַּעַל הַבַּיִת לֹא מָעַל, 
שֶׁהוּא אוֹמֵר לוֹ: 
"חָלוּק גָּדוֹל הָיִיתִי מְבַקֵּשׁ, 
וְהֵבֵאתָ לִי קָטוֹן וָרַע." 

<small>ו</small>
הַמַּפְקִיד מָעוֹת אֵצֶל הַשֻּׁלְחָנִי, 
אִם צְרוּרִין, 
לֹא יִשְׁתַּמֵּשׁ בָּהֶן. 
לְפִיכָךְ, אִם הוֹצִיא, מָעַל.  
אִם מֻתָּרִין, 
יִשְׁתַּמֵּשׁ בָּהֶן. 
לְפִיכָךְ, אִם הוֹצִיא, לֹא מָעַל.  
אֵצֶל בַּעַל הַבַּיִת, 
בֵּין כָּךְ וּבֵין כָּךְ, 
לֹא יִשְׁתַּמֵּשׁ בָּהֶן. 
לְפִיכָךְ, אִם הוֹצִיא, מָעַל.  
הַחַנְוָנִי כְּבַעַל הַבַּיִת.  
דִּבְרֵי רְבִּי מֵאִיר.  
רְבִּי יְהוּדָה אוֹמֵר: 
כַּשֻּׁלְחָנִי. 

<small>ז</small>
פְּרוּטָה שֶׁלַּהֶקְדֵּשׁ שֶׁנָּפְלָה לְתוֹךְ הַכִּיס, 
אוֹ שֶׁאָמַר: 
"פְּרוּטָה בְכִיס זֶה הֶקְדֵּשׁ", 
כֵּיוָן שֶׁהוֹצִיא אֶת הָרִאשׁוֹנָה, 
מָעַל.  
דִּבְרֵי רְבִּי עֲקִיבָה.  
וַחֲכָמִים אוֹמְרִים: 
עַד שֶׁיּוֹצִיא אֶת כָּל הַכִּיס.  
מוֹדֶה רְבִּי עֲקִיבָה בְּאוֹמֵר: 
"פְּרוּטָה מִן הַכִּיס זֶה הֶקְדֵּשׁ", 
שֶׁהוּא מוֹצִיא וְהוֹלֵךְ, 
עַד שֶׁיּוֹצִיא אֶת כָּל הַכִּיס.  

חסל מעילה 



