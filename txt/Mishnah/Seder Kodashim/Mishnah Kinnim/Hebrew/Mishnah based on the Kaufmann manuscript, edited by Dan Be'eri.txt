Mishnah Kinnim
משנה קינים
Mishnah based on the Kaufmann manuscript, edited by Dan Be'eri
https://archive.org/details/MishnaCorrectedKaufman00WHOLE

משנה קינים



Chapter 1

<small>א</small>
חַטַּאת הָעוֹף נֶעֱשֵׁית לְמַטָּן, 
וְחַטַּאת בְּהֵמָה לְמַעְלָה.  
עוֹלַת הָעוֹף נֶעֱשֵׁית לְמַעְלָן, 
וְעוֹלַת בְּהֵמָה לְמַטָּה.  
אִם שִׁנָּה בָזֶה וּבָזֶה, פָּסַל.  
כֵּיצַד סֵדֶר קִנִּים? כָּךְ הוּא: &lt;הִיא&gt;
הַחוֹבָה, אֶחָד חַטָּאת וְאֶחָד עוֹלָה; 
בִּנְדָרִים וּבִנְדָבוֹת, כֻּלָּם עוֹלוֹת.  
אֵי זֶה הוּא נֶדֶר? 
הָאוֹמֵר 'הֲרֵי עָלַי עוֹלָה'.  
וְאֵי זוֹ הִיא נְדָבָה? 
הָאוֹמֵר 'הֲרֵי זוֹ עוֹלָה'.  
מַה בֵּין נְדָרִים לִנְדָבוֹת? 
אֶלָּא שֶׁהַנְּדָרִים, 
מֵתוּ אוֹ נִגְנָבוּ, חַיָּבִין בְּאַחְרָיוּתָן, 
וּנְדָבוֹת, 
מֵתוּ אוֹ נִגְנָבוּ, אֵינָן חַיָּבִים בְּאַחְרָיוּתָן. 

<small>ב</small>
חַטָּאת שֶׁנִּתְעָרְבָה בְעוֹלָה, וְעוֹלָה בַחַטָּאת, 
אֲפִלּוּ אֶחָד בָּרִבּוֹא, יָמוּתוּ כֻלָּם.  
חַטָּאת שֶׁנִּתְעָרְבָה בְחוֹבָה, 
אֵין כָּשֵׁר אֶלָּא מִנְיַן חַטָּאוֹת שֶׁבְּחוֹבָה.  
וְכֵן עוֹלָה שֶׁנִּתְעָרְבָה בְחוֹבָה, 
אֵין כָּשֵׁר אֶלָּא מִנְיַן עוֹלוֹת שֶׁבְּחוֹבָה.  
בֵּין שֶׁהַחוֹבָה מְרֻבָּה וְהַנְּדָבָה מְמֻעֶטֶת, 
בֵּין שֶׁהַנְּדָבָה מְרֻבָּה וְהַחוֹבָה מְמֻעֶטֶת, 
בֵּין שֶׁשְּׁתֵיהֶן שָׁווֹת. 

<small>ג</small>
בַּמֵּי דְבָרִים אֲמוּרִים? 
בְּחוֹבָה וּבִנְדָבָה, 
אֲבָל חוֹבָה שֶׁנִּתְעָרְבָה זוֹ בָזוֹ, 
אַחַת לָזוֹ וְאַחַת לָזוֹ, 
שְׁתַּיִם לָזוֹ וּשְׁתַּיִם לָזוֹ, 
שָׁלוֹשׁ לָזוֹ וְשָׁלוֹשׁ לָזוֹ, 
מַחְצָה כָשֵׁר, וּמַחְצָה פָסוּל.  
אַחַת לָזוֹ שְׁתַּיִם לָזוֹ, 
הַמֻּעָט כָּשֵׁר.  
בֵּין מִשֵּׁם אֶחָד, וּבֵין מִשְּׁנֵי שֵׁמוֹת, 
בֵּין מֵאִשָּׁה אַחַת, וּבֵין מִשְּׁתֵי נָשִׁים. 

<small>ד</small>
כֵּיצַד מִשֵּׁם אֶחָד? 
לֵדָה וְלֵדָה, זִיבָה וְזִיבָה, מִשֵּׁם אֶחָד.  
מִשְּׁנֵי שֵׁמוֹת? 
לֵדָה וְזִיבָה.  
מִשְּׁתֵּי נָשִׁים? 
עַל זוֹ לֵדָה וְעַל זוֹ לֵדָה, 
עַל זוֹ זִיבָה וְעַל זוֹ זִיבָה, מִשֵּׁם אֶחָד.  
מִשְּׁנֵי שֵׁמוֹת? 
עַל זוֹ לֵדָה וְעַל זוֹ זִיבָה.  
רְבִּי יוֹסֵה אוֹמֵר: 
שְׁתֵּי נָשִׁים שֶׁלָּקְחוּ קִנֵּיהֶן בְּעֵרוּב, 
אוֹ שֶׁנָּתְנוּ דְמֵי קִנֵּיהֶן לַכֹּהֵן, 
לְאֵי זוֹ שֶׁיִּרְצֶה כֹהֵן יַקְרִיב חַטָּאת, 
וּלְאֵי זוֹ שֶׁיִּרְצֶה כֹהֵן יַקְרִיב עוֹלָה, 
בֵּין מִשֵּׁם אֶחָד וּבֵין מִשְּׁנֵי שֵׁמוֹת. 





Chapter 2

<small>א</small>
קֵן סְתוּמָה שֶׁפָּרַח מִמֶּנָּה גוֹזָל לְאַוֵיר, 
אוֹ שֶׁפָּרַח לְבֵין הַמֵּתוֹת, 
אוֹ שֶׁמֵּת אֶחָד מֵהֶן, 
יִקַּח זוֹג לַשֵּׁנִי.  
פָּרַח לְבֵין הַקְּרֵבוֹת, פָּסוּל, 
וּפוֹסֵל אֶחָד כְּנֶגְדּוֹ, 
שֶׁהַגּוֹזָל הַפּוֹרֵחַ פָּסוּל, 
וּפוֹסֵל אֶחָד כְּנֶגְדּוֹ. 

<small>ב</small>
כֵּיצַד? 
שְׁתֵּי נָשִׁים, לָזוֹ שְׁתֵּי קִנִּים וְלָזוֹ שְׁתֵּי קִנִּים, 
פָּרַח מִזּוֹ לָזוֹ, פּוֹסֵל אֶחָד בַּהֲלִיכָתוֹ.  
חָזַר, פּוֹסֵל אֶחָד בַּחֲזִירָתוֹ.  
פָּרַח וְחָזַר, פָּרַח וְחָזַר, 
לֹא הִפְסִיד כְּלוּם, 
שֶׁאֲפִלּוּ הֵן מְעֹרָבוֹת, אֵין פָּחוּת מִשְּׁתַיִם. 

<small>ג</small>
לָזוֹ אַחַת, לָזוֹ שְׁתַּיִם, לָזוֹ שָׁלוֹשׁ, 
לָזוֹ אַרְבַּע, לָזוֹ חָמֵשׁ, לָזוֹ שֵׁשׁ, לָזוֹ שֶׁבַע, 
פָּרַח מִן הָרִאשׁוֹנָה לַשְּׁנִיָּה, לַשְּׁלִישִׁית, לָרְבִיעִית, 
לַחֲמִישִׁית, לַשִּׁשִּׁית, לַשְּׁבִיעִית, וְחָזַר, 
פּוֹסֵל אֶחָד בַּהֲלִיכָתוֹ וְאֶחָד בַּחֲזִירָתוֹ. 
הָרִאשׁוֹנָה וְהַשְּׁנִיָּה, אֵין לָהֶם כְּלוּם.  
הַשְּׁלִישִׁית יֶשׁ לָהּ אַחַת, 
הַרְבִיעִית יֶשׁ לָהּ שְׁתַּיִם, 
וְהַחֲמִישִׁית יֶשׁ לָהּ שָׁלוֹשׁ, 
הַשִּׁשִּׁית יֶשׁ לָהּ אַרְבַּע, 
וְהַשְּׁבִיעִית יֶשׁ לָהּ שֵׁשׁ.  
פָּרַח וְחָזַר, 
פּוֹסֵל אֶחָד בַּהֲלִיכָתוֹ וְאֶחָד בַּחֲזִירָתוֹ. 
הַשְּׁלִישִׁית וְהָרְבִיעִית אֵין לָהֶם כְּלוּם, 
הַחֲמִישִׁית יֶשׁ לָהּ אַחַת, 
הַשִּׁשִּׁית יֶשׁ לָהּ שְׁתַּיִם, 
הַשְּׁבִיעִית יֶשׁ לָהּ חָמֵשׁ.  
פָּרַח וְחָזַר, 
פּוֹסֵל אֶחָד בַּהֲלִיכָתוֹ, וְאֶחָד בַּחֲזִירָתוֹ. 
הַחֲמִישִׁית וְהַשִּׁשִּׁית אֵין לָהֶם כְּלוּם, 
הַשְּׁבִיעִית יֶשׁ לָהּ אַרְבַּע.  
וְיֵשׁ אוֹמְרִים: 
שְׁבִיעִית לֹא הִפְסִידָה כְלוּם.  
וְאִם פָּרַח מִבֵּין הַמֵּתוֹת לְכֻלָּם, 
הֲרֵי כֻלָּם יָמוּתוּ. 

<small>ד</small>
קֵן סְתוּמָה וְקֵן מְפֹרֶשֶׁת, 
פָּרַח מִסְּתוּמָה לִמְפרֶשֶׁת, 
יִקַּח זוֹג לַשֵּׁנִי.  
חָזַר, אוֹ שֶׁפָּרַח מִן הַמְפֹרֶשֶׁת רִאשׁוֹן, 
הֲרֵי כֻלָּם יָמוּתוּ. 

<small>ה</small>
חַטָּאת מִכָּן וְעוֹלָה מִכָּן, וּסְתוּמָה בָאֶמְצַע, 
פָּרַח מִן הָאֶמְצַע לִצְדָדִין, 
אֶחָד הֵילָךְ וְאֶחָד הֵילָךְ, 
לֹא הִפְסִיד כְּלוּם, אֶלָּא יֹאמַר: 
זֶה שֶׁהָלַךְ אֵצֶל חַטָּאוֹת, חַטָּאת, 
וְזֶה שֶׁהָלַךְ אֵצֶל עוֹלוֹת, עוֹלָה.  
חָזַר לָאֶמְצַע, הָאֶמְצָעִיִּים יָמוּתוּ, 
אֵלּוּ יִקְרְבוּ חַטָּאוֹת, וְאֵלּוּ יִקְרְבוּ עוֹלוֹת.  
חָזַר אוֹ שֶׁפָּרַח מִן הָאֶמְצַע לִצְדָדִין, 
הֲרֵי כֻלָּם יָמוּתוּ.  

<small>ו</small>
אֵין מְבִיאִין תּוֹרִין כְּנֶגֶד בְּנֵי יוֹנָה, 
וְלֹא בְנֵי יוֹנָה כְנֶגֶד תּוֹרִין.  
כֵּיצַד? 
הָאִשָּׁה שֶׁהֵבִיאָה חַטָּאתָהּ תּוֹר וְעוֹלָתָהּ בֶּן יוֹנָה, 
[תִּכְפֹּל וְתָבִיא עוֹלָתָהּ תּוֹר;  
עוֹלָתָהּ תּוֹר וְחַטָּאתָהּ בֶּן יוֹנָה,] 
תִּכְפֹּל וְתָבִיא עוֹלָתָהּ בֶּן יוֹנָה.  
בֶּן עַזַּי אוֹמֵר: 
הוֹלְכִין אַחַר הָרִאשׁוֹן.  
הָאִשָּׁה שֶׁהֵבִיאָה חַטָּאתָהּ, וּמֵתָה, 
יָבִיאוּ הַיּוֹרְשִׁין עוֹלָתָהּ; 
עוֹלָתָהּ, וּמֵתָה, 
לֹא יָבִיאוּ הַיּוֹרְשִׁין חַטָּאתָהּ. 





Chapter 3

<small>א</small>
בַּמֵּי דְבָרִים אֲמוּרִים? 
בְּכֹהֵן נִמְלָךְ; 
אֲבָל בְּכֹהֵן שֶׁאֵינוּ נִמְלָךְ, 
אַחַת לָזוֹ וְאַחַת לָזוֹ, 
שְׁתַּיִם לָזוֹ וּשְׁתַּיִם לָזוֹ, 
שָׁלוֹשׁ לָזוֹ וְשָׁלוֹשׁ לָזוֹ, 
עָשָׂה כֻלָּן לְמַעְלָן, 
מַחְצָה כָשֵׁר וּמַחְצָה פָסוּל; 
וְכֻלָּן לְמַטָּן, 
מַחְצָה כָשֵׁר וּמַחְצָה פָסוּל; 
חֶצְיָם לְמַעְלָן, וְחֶצְיָם לְמַטָּן, &lt;חֶצְיָהּ&gt;
אֶת שֶׁלְּמַעְלָן, מַחְצָה כָשֵׁר וּמַחְצָה פָסוּל;
וְאֶת שֶׁלְּמַטָּן, מַחְצָה כָשֵׁר וּמַחְצָה פָסוּל. 

<small>ב</small>
אַחַת לָזוֹ, וּשְׁתַּיִם לָזוֹ, וְשָׁלוֹשׁ לָזוֹ, 
וְעֶשֶׂר לָזוֹ, וּמֵאָה לָזוֹ, 
עָשָׂה כֻלָּן לְמַעְלָן, 
מַחְצָה [כָשֵׁר] וּמַחְצָה פָסוּל; 
[כֻּלָּן לְמַטָּן, 
מַחְצָה כָשֵׁר וּמַחְצָה פָסוּל;] 
חֶצְיָן לְמַעְלָן, וְחֶצְיָן לְמַטָּן, &lt;חֶצְיָהּ&gt;
הַמְרֻבֶּה כָשֵׁר.  
זֶה הַכְּלָל: 
כָּל מָקוֹם שֶׁאַתְּ יָכוֹל לַחֲלֹק אֶת הַקִּנִּים, 
לֹא יְהוּ מִשֶּׁלְּאִשָּׁה אַחַת, 
בֵּין מִלְמַעְלָן בֵּין מִלְּמַטָּן, &lt;וּלְמַטָּה&gt;
מַחְצָה כָשֵׁר וּמַחְצָה פָסוּל.  
מָקוֹם שֶׁאֵין אַתְּ יָכוֹל לַחֲלֹק אֶת הַקִּנִּים, 
עַד שֶׁיְּהוּ מִשֶּׁלְּאִשָּׁה אַחַת, 
בֵּין מִלְמַעְלָן בֵּין מִלְּמַטָּן, 
הַמְרֻבֶּה כָשֵׁר. 

<small>ג</small>
חַטָּאת לָזוֹ וְעוֹלָה לָזוֹ, 
עָשָׂה כֻלָּן לְמַעְלָה, 
מַחְצָה כָשֵׁר וּמַחְצָה פָסוּל; 
וְכֻלָּן לְמַטָּן, 
מַחְצָה כָשֵׁר וּמַחְצָה פָסוּל; 
חֶצְיָן לְמַעְלָן, וְחֶצְיָן לְמַטָּן, 
שְׁתֵּיהֶן פְּסוּלוֹת, 
שֶׁאֲנִי אוֹמֵר: 
חַטָּאת קְרֵבָה לְמַעְלָן, וְעוֹלָה לְמַטָּן. 

<small>ד</small>
חַטָּאת וְעוֹלָה סְתוּמָה וּמְפרֶשֶׁת, 
עָשָׂה כֻלָּם לְמַעְלָן, 
מַחְצָה כָשֵׁר וּמַחְצָה פָסוּל; 
כֻּלָּם לְמַטָּן, 
מַחְצָה כָשֵׁר וּמַחְצָה פָסוּל; 
חֶצְיָן לְמַעְלָן, וְחֶצְיָן לְמַטָּן, 
אֵין כָּשֵׁר אֶלָּא סְתוּמָה, וְהִיא מִתְחַלֶּקֶת בֵּינֵיהֶן. 

<small>ה</small>
חַטָּאת שֶׁנִּתְעָרְבָה בְחוֹבָה, 
אֵין כָּשֵׁר אֶלָּא מִנְיַן חַטָּאת שֶׁבְּחוֹבָה.  
[חוֹבָה] שְׁנַיִם בְּחַטָּאת, 
מַחְצָה כָשֵׁר וּמַחְצָה פָסוּל. 
וְחַטָּאת שְׁנַיִם בְּחוֹבָה, 
הַמִּנְיָן שֶׁבְּחוֹבָה כָּשֵׁר.  

<small>ו</small>
וְכֵן עוֹלָה שֶׁנִּתְעָרְבָה בְחוֹבָה, 
אֵין כָּשֵׁר אֶלָּא מִנְיַן עוֹלוֹת שֶׁבְּחוֹבָה.  
חוֹבָה שְׁנַיִם בְּעוֹלָה, 
מַחְצָה כָשֵׁר וּמַחְצָה פָסוּל. 
עוֹלָה שְׁנַיִם בְּחוֹבָה, 
הַמִּנְיָן שֶׁבְּחוֹבָה כָּשֵׁר.  

<small>ז</small>
הָאִשָּׁה שֶׁאָמְרָה 'הֲרֵי עָלַי קֵן כְּשֶׁאֵלֵד זָכָר', 
יָלְדָה זָכָר, מְבִיאָה שְׁתֵּי קִנִּים, 
אַחַת לְנִדְרָהּ וְאַחַת לְחוֹבָתָהּ.  
נְתָנָן לַכֹּהֵן, 
וְכֹהֵן צָרִיךְ לַעֲשׁוֹת שָׁלֹשׁ פְּרִידִים מִלְּמַעְלָן וְאַחַת מִלְּמַטָּן.  
לֹא עָשָׂה כֵן, 
אֶלָּא עָשָׂה שְׁתַּיִם מִלְּמַעְלָן וּשְׁתַּיִם מִלְּמַטָּן, 
לֹא נִמְלַךְ, 
צְרִיכָה לְהָבִיא עוֹד פְּרִידָה אַחַת, 
וְיַקְרִיבֶנָּה לְמַעְלָן; 
מִמִּין אֶחָד.  
מִשְּׁנֵי מִינִים, 
תָּבִיא שְׁתַּיִם.  
פֵּרְשָׁה נִדְרָהּ, 
צְרִיכָה לְהָבִיא עוֹד שָׁלֹשׁ פְּרִידִים; 
מִמִּין אֶחָד.  
מִשְּׁנֵי מִינִים, תָּבִיא אַרְבַּע.  
קָבְעָה נִדְרָהּ, 
צְרִיכָה לְהָבִיא עוֹד חָמֵשׁ פְּרִידִים; 
מִמִּין אֶחָד.  
וּמִשְּׁנֵי מִינִים, תָּבִיא שֵׁשׁ.  
נְתָנָן לַכֹּהֵן, וְאֵין יָדוּעַ מָה נָתְנָה, 
הָלַךְ הַכֹּהֵן וְעָשָׂה, וְאֵין יָדוּעַ מָה עָשָׂה, 
צְרִיכָה לְהָבִיא עוֹד אַרְבַּע פְּרִידִים לְנִדְרָהּ, 
וּשְׁתַּיִם לְחוֹבָתָהּ, וְחַטָּאת אַחַת.  
בֶּן עַזַּי אוֹמֵר: 
שְׁתֵּי חַטָּאוֹת.  
אָמַר רְבִּי יְהוֹשֻׁעַ: 
זֶה הוּא שֶׁאָמָרוּ: 
כְּשֶׁהוּא חַי, קוֹלוֹ אֶחָד, 
כְּשֶׁהוּא מֵת, קוֹלוֹ שִׁבְעָה.  

<small>ח</small>
כֵּיצַד קוֹלוֹ שִׁבְעָה? 
שְׁתֵּי קַרְנָיו, שְׁתֵּי חֲצוֹצְרוֹת; 
שְׁתֵּי שׁוֹקָיו, שְׁנֵי חֲלִילִים; 
עוֹרוֹ לַתּוֹף; 
וּמֵעָיו לִנְבָלִים; 
וּבְנֵי מֵעַיִם לְכִנּוֹרוֹת.  

<small>ט</small>
וְיֵשׁ אוֹמְרִים: 
אַף צִמְרוֹ.  
רְבִּי שִׁמְעוֹן בֶּן עֲקַשְׁיָה אוֹמֵר: 
זִקְנֵי עַם הָאָרֶץ, כָּל זְמַן שֶׁהֵן מַזְקִינִין, 
דַּעְתָּם מִטָּרֶפֶת עֲלֵיהֶן, שֶׁנֶּאֱמַר: (איוב יב,כ) 
"מֵסִיר שָׂפָה לְנֶאֱמָנִים וְטַעַם זְקֵנִים יִקָּח".  

<small>י</small>
אֲבָל זִקְנֵי תוֹרָה, כָּל זְמַן שֶׁהֵן מַזְקִינִים, 
דַּעְתָּם מִתְיַשֶּׁבֶת עֲלֵיהֶן, שֶׁנֶּאֱמַר: (איוב יב,יב) 
"בִּישִׁישִׁים חָכְמָה, וְאֹרֶךְ יָמִים תְּבוּנָה".  

