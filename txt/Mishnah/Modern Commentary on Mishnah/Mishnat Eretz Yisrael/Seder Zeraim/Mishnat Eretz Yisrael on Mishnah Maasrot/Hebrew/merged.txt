Mishnat Eretz Yisrael on Mishnah Maasrot
משנת ארץ ישראל על משנה מעשרות
merged
https://www.sefaria.org/Mishnat_Eretz_Yisrael_on_Mishnah_Maasrot
This file contains merged sections from the following text versions:
-Mishnat Eretz Yisrael, Seder Zeraim, Tel Aviv, 2008-2016
-https://www.nli.org.il/he/books/NNL_ALEPH002609942/NLI

משנת ארץ ישראל על משנה מעשרות

הקדמה

פירוש מסכתות מעשר ומעשר שני המונח לפני הקורא ללימוד ולעיון הוא המשך הסדרה של פירוש המשניות במסגרת פרויקט משנת ארץ ישראל. את תולדות הפרויקט סיכמנו בהקדמה למסכת ברכות. 
שתי המסכתות עוסקות בנושאים דומים. החלק המשותף הוא אילו הם הפֵרות שיש להפריש מהם מעשרות ובאיזה מצב של הצמח יש לבצע את ההפרשה. משותפת להן ההנחה שרק אוכל משמעותי חייב במעשרות, ורק כאשר הגיע הצמח לבישולו ולגמר מלאכה. זו כמובן ההלכה הכללית, אבל במהלך המסכת נראה שכללים ידועים אלו היו שנויים במחלוקת, והיו בהם חריגים. באופן טבעי המסכתות עוסקות בגידולים שוליים ובאפשרויות בישול נדירות. מסכת מעשר שני עוסקת בנוסף לכך בשאלה מה מותר לקנות בכספי מעשר שני. גם כאן ההגדרה היא שמותר לקנות רק מזון ולא מוצרים שאינם גדלים על הקרקע. שתי ההגדרות הללו אינן זהות, וממילא נדון במסכת באפשרות של קניית בשר ודגים. המונח "מזון" משותף, אפוא, גם לשלב הרמת המעשר וגם לשלב של קניית הפֵרות בירושלים.
המסכתות פותחות אפוא פתח רחב למתבונן בשלל הגידולים של ארץ ישראל, ובדרכי ניצולם במטבח. 
את המבוא העקרוני ואת ההקדמה ימצא הקורא במסכת שבת; תולדות המפעל והתודות שאנו חייבים לחברים רבים הופיעו בהקדמות השונות, ובעיקר בהקדמה למסכת ברכות, ולא נחזור עליהן.
בתחום הכספי נעזרנו ב"קרן הזיכרון לתרבות יהודית" שסייעה לנו בשני מענקים, בקרנות המחקר שליד המחלקה ללימודי ארץ ישראל וארכיאולוגיה על שם מרטין זוס באוניברסיטת בר-אילן, בקרן קושיצקי ובקרן לחקר ארץ ישראל בגבולותיה ההיסטוריים על שם א' וצ' מוסקוביץ. מה טוב שאנו יכולים לגמול להם בתודה. אני חב תודה למרכז דוד וימימה יסלזון לחקר תולדות ישראל לאור האפיגרפיה שליד אוניברסיטת בר-אילן ולפרופ' חנן אשל ז"ל שעמד בראשו עד ימיו האחרונים על סיועם לעיצוב החיצוני של החיבור, ולד"ר אסתי אשל הממלאת את התפקיד עתה. ברצוני להביע תודה מיוחדת ונוספת לדוד וימימה יסלזון שהגדילו את סיועם. אחרונים חביבים הם בני ובנותיי, שכולם עזרו לי בדרכם ובמקומם במתן "רוח גבית אוהבת" ופה ושם בהעתקות, צילומים והגהות, ובעיקר לאשתי שעמלה רבות גם בתחום הארגוני וגם בהכנת האיורים לדפוס. יבואו כולם על הטובה ועל הברכה.
אסיר תודה אני לשלושת הבתים שאני חי בהם. הראשון הוא ביתי המדעי באוניברסיטת בר-אילן, שחרתה על דגלה את שילוב התורה והמדע; אני מקווה שהכרך המונח לפני הקוראים ייחשב בעיניהם כביטוי הולם של השילוב בין העולמות הנתפסים לעתים כסותרים. תודה מסוג אחר היא לביתי בקבוצת יבנה. החיים בקיבוץ דתי המתחבט כקהילה בבעיות של שמירת מצוות ושל גיבוש הסכמה חברתית ללא אמצעי אכיפה, ציבור המתמודד גם הוא בשאלות של ניסוח משפטי של רעיונות מופשטים ועיצובם המרומם בלשון של חוק ונוהל, כל אלה חידדו את הבנת הרקע החברתי שבו פעלו חכמים. במקביל לחכמים של אז, גם כיום אנו מתחבטים כיצד לנסח בצורה משפטית הסכמות חברתיות, הסכמות שניסוחן קשה ומעורפל אבל הן מובנות ללא מילים – והמילים רק מגמדות את הרעיון הגדול. אורח החיים בקיבוץ דתי, ובחברה הדתית הכללית בת זמננו, העניקו לנו מבט נוסף על תהליך עיצוב ההלכה, מבט שבו ניסינו לשתף את הקוראים.
ועל כולם יתברך ויתפאר שמו. זכות מיוחדת שזכיתי לה מהחונן לאדם דעת היא שעבודתי היא לי אורח חיים. את יום העבודה אני מתחיל ומסיים בשירת "מה אהבתי תורתך כל היום היא שיחתי", ואשריי שזכיתי לכך.
זאב ספראי
תשע"ג

מבוא



Section 1

<b>מקראות</b>
חובת המעשר נזכרת בפסוקים רבים, את חלקם הסבירו חז"ל כמתייחסים למעשרות שונים. במבוא זה נציג את כל הפסוקים.
בראשית יד כ
וברוך אל עליון אשר מגן צריך בידך ויתן לו מעשר מכל.
ויקרא כז ל-לא
וכל מעשר הארץ מזרע הארץ מפרי העץ לה' הוא קדש לה'. ואם גאל יגאל איש ממעשרו חמשיתו יסף עליו. 
במדבר יח כא-לב
ולבני לוי הנה נתתי כל מעשר בישראל לנחלה חלף עבדתם אשר הם עבדים את עבדת אהל מועד. ולא יקרבו עוד בני ישראל אל אהל מועד לשאת חטא למות. ועבד הלוי הוא את עבדת אהל מועד והם ישאו עונם חקת עולם לדרתיכם ובתוך בני ישראל לא ינחלו נחלה. כי את מעשר בני ישראל אשר ירימו לה' תרומה נתתי ללוים לנחלה על כן אמרתי להם בתוך בני ישראל לא ינחלו נחלה. וידבר ה' אל משה לאמר. ואל הלוים תדבר ואמרת אלהם כי תקחו מאת בני ישראל את המעשר אשר נתתי לכם מאתם בנחלתכם והרמתם ממנו תרומת ה' מעשר מן המעשר. ונחשב לכם תרומתכם כדגן מן הגרן וכמלאה מן היקב. כן תרימו גם אתם תרומת ה' מכל מעשרתיכם אשר תקחו מאת בני ישראל ונתתם ממנו את תרומת ה' לאהרן הכהן. מכל מתנתיכם תרימו את כל תרומת ה' מכל חלבו את מקדשו ממנו. ואמרת אלהם בהרימכם את חלבו ממנו ונחשב ללוים כתבואת גרן וכתבואת יקב. ואכלתם אתו בכל מקום אתם וביתכם כי שכר הוא לכם חלף עבדתכם באהל מועד. ולא תשאו עליו חטא בהרימכם את חלבו ממנו ואת קדשי בני ישראל לא תחללו ולא תמותו.
דברים יב ה-ו
כי אם אל המקום אשר יבחר ה' אלהיכם מכל שבטיכם לשום את שמו שם לשכנו תדרשו ובאת שמה. והבאתם שמה עלתיכם וזבחיכם ואת מעשרתיכם ואת תרומת ידכם ונדריכם ונדבתיכם ובכרת בקרכם וצאנכם. ואכלתם שם לפני ה' אלהיכם ושמחתם בכל משלח ידכם אתם ובתיכם אשר ברכך ה' אלהיך.
דברים יב יא-יב
והיה המקום אשר יבחר ה' אלהיכם בו לשכן שמו שם שמה תביאו את כל אשר אנכי מצוה אתכם עולתיכם וזבחיכם מעשרתיכם ותרמת ידכם וכל מבחר נדריכם אשר תדרו לה'. ושמחתם לפני ה' אלהיכם אתם ובניכם ובנתיכם ועבדיכם ואמהתיכם והלוי אשר בשעריכם כי אין לו חלק ונחלה אתכם.
דברים יב יז-יט
לא תוכל לאכל בשעריך מעשר דגנך ותירשך ויצהרך ובכרת בקרך וצאנך וכל נדריך אשר תדר ונדבתיך ותרומת ידך. כי אם לפני ה' אלהיך תאכלנו במקום אשר יבחר ה' אלהיך בו אתה ובנך ובתך ועבדך ואמתך והלוי אשר בשעריך ושמחת לפני ה' אלהיך בכל משלח ידך. השמר לך פן תעזב את הלוי כל ימיך על אדמתך.
דברים יד כב-כט
עשר תעשר את כל תבואת זרעך היצא השדה שנה שנה. ואכלת לפני ה' אלהיך במקום אשר יבחר לשכן שמו שם מעשר דגנך תירשך ויצהרך ובכרת בקרך וצאנך למען תלמד ליראה את ה' אלהיך כל הימים. וכי ירבה ממך הדרך כי לא תוכל שאתו כי ירחק ממך המקום אשר יבחר ה' אלהיך לשום שמו שם כי יברכך ה' אלהיך. ונתתה בכסף וצרת הכסף בידך והלכת אל המקום אשר יבחר ה' אלהיך בו. ונתתה הכסף בכל אשר תאוה נפשך בבקר ובצאן וביין ובשכר ובכל אשר תשאלך נפשך ואכלת שם לפני ה' אלהיך ושמחת אתה וביתך. 
והלוי אשר בשעריך לא תעזבנו כי אין לו חלק ונחלה עמך. מקצה שלש שנים תוציא את כל מעשר תבואתך בשנה ההוא והנחת בשעריך. ובא הלוי כי אין לו חלק ונחלה עמך והגר והיתום והאלמנה אשר בשעריך ואכלו ושבעו למען יברכך ה' אלהיך בכל מעשה ידך אשר תעשה.
דברים כו יב-טו
כי תכלה לעשר את כל מעשר תבואתך בשנה השלישת שנת המעשר ונתתה ללוי לגר ליתום ולאלמנה ואכלו בשעריך ושבעו. ואמרת לפני ה' אלהיך בערתי הקדש מן הבית וגם נתתיו ללוי ולגר ליתום ולאלמנה ככל מצותך אשר צויתני לא עברתי ממצותיך ולא שכחתי. לא אכלתי באני ממנו ולא בערתי ממנו בטמא ולא נתתי ממנו למת שמעתי בקול ה' אלהי עשיתי ככל אשר צויתני. השקיפה ממעון קדשך מן השמים וברך את עמך את ישראל ואת האדמה אשר נתתה לנו כאשר נשבעת לאבתינו ארץ זבת חלב ודבש.
עמוס ד ד
באו בית אל ופשעו הגלגל הרבו לפשע והביאו לבקר זבחיכם לשלשת ימים מעשרתיכם.
מלאכי ג ח-יא
היקבע אדם אלהים כי אתם קבעים אתי ואמרתם במה קבענוך המעשר והתרומה. במארה אתם נארים ואתי אתם קבעים הגוי כלו. הביאו את כל המעשר אל בית האוצר ויהי טרף בביתי ובחנוני נא בזאת אמר ה' צבאות אם לא אפתח לכם את ארבות השמים והריקתי לכם ברכה עד בלי די. וגערתי לכם באכל ולא ישחת לכם את פרי האדמה ולא תשכל לכם הגפן בשדה אמר ה' צבאות.
נחמיה י לה-מ
והגורלות הפלנו על קרבן העצים הכהנים הלוים והעם להביא לבית אלהינו לבית אבתינו לעתים מזמנים שנה בשנה לבער על מזבח ה' אלהינו ככתוב בתורה. ולהביא את בכורי אדמתנו ובכורי כל פרי כל עץ שנה בשנה לבית ה'. ואת בכרות בנינו ובהמתינו ככתוב בתורה ואת בכורי בקרינו וצאנינו להביא לבית אלהינו לכהנים המשרתים בבית אלהינו. ואת ראשית עריסתינו ותרומתינו ופרי כל עץ תירוש ויצהר נביא לכהנים אל לשכות בית אלהינו ומעשר אדמתנו ללוים והם הלוים המעשרים בכל ערי עבדתנו. והיה הכהן בן אהרן עם הלוים בעשר הלוים והלוים יעלו את מעשר המעשר לבית אלהינו אל הלשכות לבית האוצר. כי אל הלשכות יביאו בני ישראל ובני הלוי את תרומת הדגן התירוש והיצהר ושם כלי המקדש והכהנים המשרתים והשוערים והמשררים ולא נעזב את בית אלהינו.
נחמיה יג ד
ולפני מזה אלישיב הכהן נתון בלשכת בית אלהינו קרוב לטוביה. ויעש לו לשכה גדולה ושם היו לפנים נתנים את המנחה הלבונה והכלים ומעשר הדגן התירוש והיצהר מצות הלוים והמשררים והשערים ותרומת הכהנים.
נחמיה יג י-יג
ואדעה כי מניות הלוים לא נתנה ויברחו איש לשדהו הלוים והמשררים עשי המלאכה. ואריבה את הסגנים ואמרה מדוע נעזב בית האלהים ואקבצם ואעמדם על עמדם. וכל יהודה הביאו מעשר הדגן והתירוש והיצהר לאוצרות. ואוצרה על אוצרות שלמיה הכהן וצדוק הסופר ופדיה מן הלוים ועל ידם חנן בן זכור בן מתניה כי נאמנים נחשבו ועליהם לחלק לאחיהם.
דברי הימים ב לא ב-ו
ויעמד יחזקיהו את מחלקות הכהנים והלוים על מחלקותם איש כפי עבדתו לכהנים וללוים לעלה ולשלמים לשרת ולהדות ולהלל בשערי מחנות ה'. ומנת המלך מן רכושו לעלות לעלות הבקר והערב והעלות לשבתות ולחדשים ולמעדים ככתוב בתורת ה'. ויאמר לעם לישבי ירושלם לתת מנת הכהנים והלוים למען יחזקו בתורת ה'. וכפרץ הדבר הרבו בני ישראל ראשית דגן תירוש ויצהר ודבש וכל תבואת שדה ומעשר הכל לרב הביאו. ובני ישראל ויהודה היושבים בערי יהודה גם הם מעשר בקר וצאן ומעשר קדשים המקדשים לה' אלהיהם הביאו ויתנו ערמות ערמות.

Section 2

<b>המורשת המקראית</b>
חז"ל פירשו את המקראות לפי ההלכה הנהוגה בימיהם. את כל הפסוקים המדברים על חובת מעשר סתם פירשו במעשר ראשון הניתן ללוויים ואת הפסוקים המזכירים את המעשר כקודש, או את הבאת המעשרות לירושלים או למקדש, פירשו במעשר שני. חלוקה זו הקלה על הבנת ההלכה, אבל מבחינה פרשנית היא בוודאי מחייבת הסברים נוספים שיפתרו את השאלות העולות מהפסוקים. פרשנות זו מסדירה בפשטות את הפסוקים בפרק יד שבספר דברים. חוקרי המקרא מבחינים בשכבות שונות ובשינויים שחלו בנוהגי הפרשת מעשרות, אבל עבור חז"ל כל אשר במקרא הוא כמובן דבר ה' אחיד והומוגני. 
הפרשת מעשרות לא הייתה ייחודית לעם ישראל, ובצורה זו או אחרת נהוגה הייתה בכל עמי המזרח. הפסוקים מספר בראשית יד כ מדגימים זאת. הם מזכירים הרמת מעשרות שאברם (העברי) נותן למלכיצדק, או מלכיצדק לאברם, ללא כל זיקה גלויה לחובה ההלכתית שטרם הוטלה. חז"ל פירשו זאת, כמובן, כרמז לחובת מעשרות: "אברהם הפריש מעשר תחלה שנאמר (בראשית יד כ) ויתן לו מעשר מכל" (במדבר רבה, יב יא), אבל ברור שפירוש זה הוא בהשראת ההלכה הידועה לחכמים ואשר טרם נהגה בימי ספר בראשית. מכל מקום, לפי ההלכה של חז"ל, לא מלכיצדק ולא אברהם היו ראויים למעשרות. הוא הדין בהתחייבות של יעקב "וכל אשר לי עשר אעשרנו לך" (בראשית כח כב). ההתחייבות מעידה על נוהג קדם-הלכתי, וחז"ל פירשו שאכן יעקב התחייב להרים מעשר ראשון: "יעקב הפריש מעשר ראשון, הדה הוא דכתיב ו'כל אשר תתן לי עשר אעשרנו לך' " (פסיקתא רבתי, י ו, עמ' 167). כל זאת ללא האבחנה שלפי ההלכה מעשר ראשון אינו ניתן לבורא עולם אלא ללוי, ולוי כמובן טרם נולד אז. 
על נוהגי הפרשת מעשרות הלכה למעשה בבית ראשון איננו יודעים הרבה. עמוס מזכיר את הרמת המעשרות: "באו בית אל ופשעו הגלגל הרבו לפשע והביאו לבקר זבחיכם לשלשת ימים מעשרתיכם" (עמוס ד ג). חז"ל פירשו שמדובר בהבאת מעשרות לבתי מקדש נכריים (ירו', עבודה זרה פ"א ה"א, לט ע"א), אבל כפי שנראה להלן הידיעות על הבאת מעשרות למקדש חוזרות גם בימי בית שני, וקרוב להניח שלכך מרמז עמוס. עמוס אף מקשר את המעשרות עם ימי החג במקדשים של ממלכת ישראל (בית אל וגלגל).
מכל מקום, עמוס מעיד על העלאת מעשרות בצורה כלשהי, ועל כך שנוהג כזה רווח בחברה היהודית.

Section 3

<b>הפרשת מעשרות בימי בית שני</b>
נפתח בהצגת המערכת ההלכתית המקובלת בספֵרות חז"ל. לפי פרשנותם של חכמים שלושה מעשרות ושתי תרומות הן:
תרומה גדולה – ניתנת לכוהנים, ונדון בה במבוא למסכת תרומות. שיעורה, לפי חז"ל, אחד מארבעים או אחד משישים, אך מדין תורה שיעורה בכלשהו.
מעשר ראשון – ניתן כל שנה ללוויים. חובת הבעל להרים את המעשר, וחובת הלוי להרים ממנו תרומת מעשר (להלן). המעשר הוא חול (להוציא את תרומת המעשר), ממילא אם אכל הבעל עצמו את המעשר עבר על מצוות הרמת מעשרות, והוא חייב ללוי חובת ממון, אך לא אכל קודש. זו ההלכה הפסוקה, ולהן נעלה מעט קולות אחרים הרואים במעשר קודש.
תרומת מעשר – מה שמרים הלוי, כלומר מעשר מן המעשר, ודינו קודש כתרומה.
מעשר שני – מפרישים מיתר היבול; 90% ממנו (או מעט פחות) הוא קודש, ויש להעלות אותו לירושלים ולאכלו שם בטהרה. אנו נדון בו במבוא למסכת מעשר שני. המעשר השני ניתן בשנים א, ב, ד, ה במחזור שבע שנות השמיטה. 
מעשר עני – מפרישים בשנים ג, ו, במחזור שבע שנות השמיטה. המעשר הוא חול וניתן לעניים. במקורות יש מעט דיונים על מעשר עני, ונדון בו להלן.
פֵרות שלא הורמו מהם מתנות אלו הם טבל, וההלכה ברורה: "האוכל את הטבל, אפילו אינו מחוסר אלא תרומה גדולה בלבד, מעשר ראשון, ומעשר שיני, ואפילו מעשר עני, הרי זה חייב" (תוס', מכות פ"ד ה"ד, עמ' 442). בפועל יש בספֵרות חז"ל גם קולות המקלים בעונש, אך האיסור ברור.
בספֵרות ימי בית שני תופסת חובת הפרשת תרומות ומעשרות מקום מרכזי. כמעט אין חיבור שאין בו אזכור למצוות אלו, וניכר שאלו היו חשובות לסופרים ולקוראים. פילון מדבר על המצוות הללו פעמים רבות<sup class="footnote-marker">1</sup><i class="footnote">על מתנות כהונה באופן כללי – על החוקים, א 75-68. מעשרות – על החוקים, א 131; על המידות הטובות, 95. תרומות – על החוקים, ד 97. שביעית – על עשרת הדברות, 162; על החוקים, ב 71; שם, ד 215; על המידות הטובות, 97. שמיטת כספים – על החוקים, ב 71. עומר – על עשרת הדברות, 160; על החוקים, ב 176-171. ביכורים – על עשרת הדברות, 161. חלה – על החוקים, א 131. כלאיים – על החוקים, ד 211-203 (כל סוגי הכלאיים). בכורות – על החוקים, א 135. </i>, וכן יוספוס<sup class="footnote-marker">2</sup><i class="footnote">שביעית – קדמוניות, ג 281; יא 338; שם 343; יב 378; מלח', א 39; קד', יג 343; יד 206-202; שם 476; טו 7. מעשרות – נגד אפיון, 188; חיי יוסף, יב; שם, טו; קד', ד 205; קד', יא 182; קד', יד 245; קד', כ 181, שם 206-207. כלאי בגדים – קד', ד 208. ערלה – קד', ד 220. כרם רבעי – קד', ד 227. כלאי הכרם – קד', ד 228. לקט ופאה – קד', ד 231. מעשר שני – קד', ד 241-240. </i> וסופרים אחרים. בעל ספר טוביה, למשל, רוצה להדגים את צדקותו וטוען שהפריש מעשרות כהלכה (טוביה א ה-ח); ברור שבעיני המחבר הפרשת מעשרות היא מאפיין של חיי צדקות כהלכה. בנוסף לכך הוא מזכיר את הנאמנות למקדש (שהפרשת מעשרות היא ביטוי לה), ואת אכילת לחם גויים. לעומת זאת אין הוא מזכיר מרכיבים נורמטיביים אחרים כשמירת שבת, פסח או מצוות מרכזיות אחרות. נראה שלפנינו עדות לרגישות המיוחדת של שכבת הכוהנים והמנהיגות היהודית לשאלת המעשרות. עבור הכוהנים הרמת מעשרות אינה רק מצווה אלא צורך חברתי קיומי, והמקורות החיצוניים, המקורבים למנהיגות הכוהנית, היו ערים במיוחד למצווה זאת. ייתכן גם שריבוי העדויות מלמד שהפרשת מעשרות לא הייתה מקובלת על הכול ורבו הנמנעים מלהרים מעשרותיהם. מצב זה יצר לחץ כלכלי שביטוי לו הן המימרות הרבות בנושא.
מהמקורות של ימי בית שני עולות שתי מסקנות עיקריות:
1. כוהנים קיבלו את המעשרות ולא הלוויים. הטיעון המקראי היה, מן הסתם, שהכוהנים הם בכלל בני לוי.
2. מקובל היה להעלות את המעשרות והתרומות למקדש ולחלקם שם לכוהני המשמרת ולצוות הקבע של המקדש. במקביל נזכרת גם הרמת מעשרות ברחבי המדינה, ואין סתירה בין שתי הקביעות הללו. במישור העקרוני מותר היה להרים מעשרות ברחבי המדינה, וכך נהגו רבים, אך אלו שעלו לרגל השתדלו לבוא עם תרומותיהם ומעשרותיהם. כפי שהעלינו במבוא למסכת חגיגה לא כל היהודים עלו לרגל. אמנם רבים קיימו את המצווה והעליות לרגל היו מעמד המוני, אך רבים גם נמנעו מלעשות זאת. אדם עלה פעם בחייו או כמה פעמים, וביתר הפעמים הרים מעשרות בעירו.
כאמור, העדויות להפרשת מעשרות הלכה למעשה רבות, כבר בחיבורי התנ"ך המשקפים את ימי בית שני.
בימי נחמיה חידש העם את התחייבותו להעלאת מעשרות. כפי שנראה להלן היו בספֵרות האמוראית שראו בכך קבלה מחודשת של חובת מעשרות, מתוך ההנחה שמדין תורה בטלה חובת מעשרות. מכל מקום, נחמיה אומר במפורש: "והגורלות הפלנו על קרבן העצים הכהנים הלוים והעם להביא לבית אלהינו לבית אבתינו לעתים מזמנים שנה בשנה לבער על מזבח ה' אלהינו ככתוב בתורה. ולהביא את בכורי אדמתנו ובכורי כל פרי כל עץ שנה בשנה לבית ה'. ואת בכרות בנינו ובהמתינו ככתוב בתורה ואת בכורי בקרינו וצאנינו להביא לבית אלהינו לכהנים המשרתים בבית אלהינו. ואת ראשית עריסתינו ותרומתינו ופרי כל עץ תירוש ויצהר נביא לכהנים אל לשכות בית אלהינו ומעשר אדמתנו ללוים והם הלוים המעשרים בכל ערי עבדתנו. והיה הכהן בן אהרן עם הלוים בעשר הלוים והלוים יעלו את מעשר המעשר לבית אלהינו אל הלשכות לבית האוצר. כי אל הלשכות יביאו בני ישראל ובני הלוי את תרומת הדגן התירוש והיצהר ושם כלי המקדש והכהנים המשרתים והשוערים והמשררים ולא נעזב את בית אלהינו" (נחמיה י לה-מ).
אם כן, תרומה גדולה ותרומת מעשר תובאנה ללשכה במקדש, היא בית האוצר, ושם תחולקנה לכוהנים, ואילו המעשר יינתן ללוויים ברחבי הארץ. שבע פעמים נזכרת הבאת המעשרות לבית ה', ומספר החזרות, והשימוש במספר המקודש שבע, הם רמז לחשיבות העניין. בפועל אנו שומעים על לשכה גדולה במקדש שבא מכנסים את המעשר: "מצות הלוים והמשררים והשוערים ותרומת הכהנים" (נחמיה יג ה). אם כן, גם כאן רק המעשר שהלוויים נותנים מגיע למקדש. נחמיה מספר עוד שהעם התרשל בהרמת מעשר הלוויים (נחמיה יג י) ונחמיה התרעם על כך והגיע למצב שבו "וכל יהודה הביאו מעשר הדגן והתירוש והיצהר לאוצרות" (נחמיה יג יב). אם כן, כתגובה להתרשלות העם הוחלט להביא גם את מעשר הלוויים למקדש כדי למנוע מצב שבו הרמת התרומה נעשית ברשות הפרט, בתקווה שהפומביות תוביל ליתר בקרה. מצב זה משתמע מדברי הנביא מלאכי. מלאכי מתלונן שבני ישראל אינם מביאים את "המעשר והתרומה" (מלאכי ג ח), ותובע להביא את המעשר אל בית האוצר (שם ט). האבחנה בין המעשר והתרומה נאמרת במפורש, ולכאורה יש להסיק שרק את המעשר צריך להביא לאוצר, אבל ייתכן גם שהמעשר הנזכר בפסוק ט הוא קיצור של "המעשר והתרומה" שבפסוק הקודם. בדברי הימים מתואר שגם בימי חזקיהו מביאים את המעשר לבית ה' (דברי הימים ב לא ב-ו), וקרוב להניח שהדברים משקפים את הנוהגים של ימי בית שני, כפי שנקבעו לאחר המהפך שחולל נחמיה. 
הבאת המעשרות לבית ה' מעניקה להנהגת המקדש כוח רב עד למאוד. הנהגת המקדש מגיעה בכך לשליטה בהמוני הלוויים והכוהנים מחד גיסא, ומאפשרת לתעל חלק גדול מההכנסות לקבוצת ההנהגה של כוהני ירושלים. ספר נחמיה מנמק את השינוי במצב שנוצר כשבני העם נמנעו מלהרים מעשרותיהם. מסתבר שנחמיה פעל מהנימוק שנמסר בכתוב, אבל התוצאה הייתה שכוחה של הנהגת המקדש גדל עד למאוד.
כפי שאמרנו, בימי בית שני קיבלו את המעשרות בפועל הכוהנים ולא הלוויים, זאת אף שבספר נחמיה עדיין מודגש שאת המעשר מקבלים הלוויים. ייתכן שהשינוי קשור לריכוז המעשרות בבית המקדש. מעת שהופקדה חלוקת המעשרות בידי הנהגת המקדש נישלו הללו את הלוויים והעבירו כמות גדלה והולכת של מעשרות לכוהנים שהיו מקורבים להם. תופעה זו של "גזל תרומות" וריכוזן בידי המנהיגות הכוהנית תשוב ותיזכר להלן.
בהמשך ימי בית שני נזכרים המעשרות בזיקה לכוהנים, ולעתים בזיקה לבית המקדש. פילון אומר בפשטות שהמעשרות מובאים למקדש (על החוקים, א 153). בעל ספר חשמונאים מספר שבזמן שירושלים הייתה בידי היוונים והמקדש היה מחולל ערכו טקס במצפה ובו: "ויביאו את בגדי הכהונה ואת הביכורים ואת המעשרות ויעמידו את הנזירים ויקראו בקול גדול אל השמים מה נעשה לאלה ואנה נוליך אותם, ומקדשך נרמס ונטמא..." (חשמ' א, ג מט-נא). אם כן, סתם מעשרות מגיעים למקדש ובהיעדרו אין להיכן להובילם. קשה להעמיד את הדברים במעשר שני בלבד, ומכל מקום גם את המעשר השני אין צורך להביא למקדש. כן יוצא ממקורות נוספים<sup class="footnote-marker">3</sup><i class="footnote">יהודית יא יג; טוביה א ה-ח שצוטט לעיל ועוד, וראו תרגום השבעים לשמואל א א כה. בעל קדמוניות המקרא, יד ד, מדבר אף הוא על מתן המעשרות לה', "לתת לי ממעשר פירותיהם", ושוב הדברים הולמים יותר מתן מעשרות למקדש. ראו על כך אלון, מחקרים א, עמ' 92-83; אופנהיימר, מעשרות. על העלאת חלה לירושלים ראו במבוא למסכת חלה. </i>. 
יוליוס קיסר העניק להורקנוס ולבניו את הזכות לגבות את המעשרות (קד', יד 203). יש חוקרים שראו בכך אישור למקדש ולהנהגתו לגבות מעשרות<sup class="footnote-marker">4</sup><i class="footnote">אופנהיימר, מעשרות, עמ' 74; אלון, מחקרים א, עמ' 88. </i>, אבל מקור זה אינו יכול לקדם את המחקר. ניתן להסביר שהאישור הוא רק לזכותה של המדינה לגבות מעשרות והתשלום אינו מגיע להורקנוס ככוהן גדול, אלא להורקנוס המלך. מעבר לכך, אין ביטחון שהמינוח היווני מתכוון למעשר ההלכתי ולא לסתם תשלומי מס אזרחי לשלטון<sup class="footnote-marker">5</sup><i class="footnote">ראו עוד קד', יג 51; יד 195; 208. </i>.
במקביל אנו שומעים גם על איסוף מעשרות ללא זיקה לירושלים. כך, למשל, כאשר הגיע יוספוס לגליל לא ניצל, לדבריו, את זכותו לאסוף תרומות (חיי יוסף, יב ו). 
כאמור, אנו מניחים ששני הנוהגים שררו במקביל. לא היה חוק קבוע שחייב את הבאת המעשרות למקדש, אך היה נוהג עממי להביא את המעשרות והתרומות בעת העלייה לרגל. בדרך זו ייושבו כל המקורות ואלו שיובאו להלן. בימי נחמיה הובאו התרומות למקדש ונחמיה חידש גם את העלאת המעשרות למקדש. חידושים אלו יכולים היו לצאת לפועל ביהודה הקטנה של ראשית ימי בית שני. התחום היהודי היה מצומצם, פחות מיום הליכה מירושלים, וניתן היה לתבוע את הבאת מתנות הכהונה והלווייה למקדש. עם גידולה של ממלכת יהודה השתנה המצב והחוק פינה את מקומו לנוהג שלא הקיף אלא חלקים מהציבור (איור 1).
יוספוס מתלונן עוד על כוהנים גדולים ששלחו את עבדיהם לאסוף "מעשרות" מהגרנות ובכך עשקו את המוני הכוהנים בכפרים<sup class="footnote-marker">6</sup><i class="footnote">קד', כ 181, והשוו שם, 206. על תופעה זו של ניסיונות מצד הנהגת המקדש להזרים את התרומות לבני שכבתם על חשבון הכוהנים הפשוטים אנו שומעים ממקורות נוספים. ראו, למשל, תוס', מנחות פ"י הי"ט, עמ' 533; זבחים פי"א הט"ז, עמ' 498. </i>. מהמשפט ניתן ללמוד על נוהג קבוע לחלק את ה"מעשרות" בגרנות ועל כוהנים גדולים האוכפים אותו באלימות. ייתכן שה"מעשרות" הנזכרים אינם מעשרות אלא דווקא תרומות, זאת מכיוון שבספֵרות חז"ל מודגש שאת התרומה מחלקים על הגורן, וזאת מסיבות שונות שסקרנו במבוא למסכת תרומות. הצעה זו חושפת אפשרות לחלוקה מעניינת. את התרומה חילקו בשעת הגורן, אבל את המעשרות, שאת הבאתם השהו, היו רבים מביאים למקדש.
על רקע זה יש לחזור למשנה האחרונה במסכת מעשר שני (פ"ה מט"ו), שם מסופר על יוחנן כוהן גדול שביטל את הודיית המעשר. בפירושנו למשנה נצביע על הפרשנויות האפשריות, וייתכן שהמשנה רומזת לא לתיקון הלכתי אלא להסדר של ריכוז המעשרות במקדש, או נכון יותר על הנחיה לרכז את המעשרות במקדש ולחלקם במרוכז לכוהנים.
הערנו על היתרונות שהפיקה הנהגת הכוהנים מריכוז המעשרות במקדש, עם זאת מן הראוי להדגיש שבכך הקנה המקדש מיוקרתו להרמת המעשרות. בתודעה העממית התקשרה הרמת מעשרות למעשה הקרבת הקרבנות. מן הסתם, לפחות על עולי הרגל, השפיע הדבר בצורה ממשית.
במהלך הסקירה הצבענו על העדויות לריכוז המעשרות במקדש והסברנו שאת רובן יש להבין כעדויות לנוהג עממי ולאו דווקא לחוק או להלכה. יש גם להניח שבזמן שיהודה הייתה קטנה היה ריכוז המעשרות במקדש אפשרי יותר. יש גם להניח שאם היה חוק או לחץ שלטוני היה הדבר בימי השלטון החשמונאי, שהרי הורדוס או השלטון הרומי לא היו תומכים בחוק כזה.
הספֵרות הכיתתית מציגה גישה דומה. בעל ספר היובלים מדגיש שאת המעשרות יש לתת לכוהנים, ואף רומז שאלו אמורים להשתמש בו במקדש, וכך מסיים הציווי: "והוא נתן לכוהניו לאכול ולשתות בשמחה לפניו" (יובלים יג כה-כו). עד כאן העדות קרובה לזו המשתמעת מיתר החיבורים שהבאנו. לגבי מעשר שני קובע ספר היובלים שאין להשהות את אכילת המעשרות ויש לתתם כל שנה, כל גידול בסיום עונתו (לב יג). אבל כל זאת לגבי מעשר שני, וייתכן שאת המעשר הראשון צריך להביא למקדש, או אף שצריך לגבות אותו במסודר על ידי המקדש. לעומת זאת, בעל מגילת המקדש שומר על רוח הכתוב במקרא ומחייב את נתינת המעשרות ללוויים<sup class="footnote-marker">7</sup><i class="footnote">מגילת המקדש, עמ' ס; ידין, מגילת המקדש, כ"א עמ' 126-125.  </i>. ברם יש להבין את המימרה כסיכום של המקרא בלבד, וקשה ללמוד ממנו על מדיניותם של בני הכת.
עד עתה עסקנו באלו שהרימו מעשרות, ברם רבים נמנעו מכך לא רק בימי נחמיה אלא גם בשלהי ימי הבית השני, ובאלו נעסוק להלן.

Section 4

<b>הפרשת מעשרות לאחר חורבן בית שני</b>
הזיקה שנוצרה בין הרמת תרומות ומעשרות (בעיקר הרמת מעשרות) ובין המקדש פגעה ביוקרתם של המעשרות לאחר חורבן המקדש. אם העלייה לרגל הייתה מועד נוח להרמת מעשרות, הרי שחורבן המקדש אמור היה לשמש כגורם מעכב. לשם מה יש להרים מעשרות כשהמקדש חרב? ההלכה לא ראתה את הדברים כך, ולדידם של חז"ל ברור שיש להמשיך בהרמת תרומות ומעשרות לא רק כזכר למקדש אלא כמצווה עצמאית. בספֵרות המשנה והתלמוד מובאים מעשים וסיפורים רבים על הפרשת מעשרות הלכה למעשה, וקשה למצוא בהם נימה של הסתייגות מהמצווה. חוקר אחד ניסה ללמוד על התלבטות באשר לתוקפה של מצוות מעשרות, וזאת מתוך ההיקש למצוות שביעית. ברם להשוואה זו אין מקום, וודאי שאין לה עדות במקורות. 
ההבדל בין שביעית למעשרות היה עקרוני. אכן היו התחבטויות באשר להמשך קיומה של מצוות שביעית בדורות התנאים. בדור יבנה קיימו בנאמנות את המצווה, ולאחר מרד בר כוכבא פסקו השלטונות מלהכיר במצווה כסיבה להקלת מס והקושי לשמרה גבר והלך. חכמים הגיבו בהבנה חלקית ובנכונות להקל בהלכות שביעית, כמובן במסגרת ההלכה המקובלת<sup class="footnote-marker">8</sup><i class="footnote">ראו על כך במפורט במבוא למסכת שביעית; ספראי, שביעית. </i>. שונה היה מצבן של הלכות מעשרות. כבר בימי התנאים הראשונים לא הקפיד רוב העם על המצווה, ועמי הארץ לא הרימו מעשרות. חכמים הגיבו בהחמרת היחס לעמי הארץ והטילו סנקציות על הקשרים עם עמי הארץ<sup class="footnote-marker">9</sup><i class="footnote">ראו הנספח למסכת דמאי. </i>. בתנאים אלו לא נוצרה אווירה של הקלה בדיני מעשרות.
ההקלה היחידה שאנו עדים לה בדורות התנאים היא סדרת החלטותיו של רבי להפקיע את קדושת הארץ מכמה אזורים. ההכרעות הללו נזכרות בדיני שביעית<sup class="footnote-marker">10</sup><i class="footnote">ראו המבוא למסכת שביעית. </i>, אך מן הסתם חלות גם על חובת המעשרות. אזור שלא נחשב לארץ ישראל לעניין שביעית לא נחשב לארץ הקודש גם לעניין מעשר. ברם אין זה מקרה שהדיון על כך מובא במסגרת דיני שביעית, וההחלטות לא נבעו, ככל הנראה, מהיחס להלכות מעשרות.
מימרה אחת קובעת: "תני, הגר בזמן הזה צריך להביא קינו ריבעת כסף, אמר רבי שמעון ביטלה רבן יוחנן בן זכאי מפני התקלה. מהו מפני התקלה? כהדא דתני אין מקדישין, ולא מעריכין, ולא מחרימין, ולא מגביהין תרומות ומעשרות בזמן הזה. אם הקדיש, או העריך, או החרים, או הגביה הכסות תישרף הבהמה תיעקר" (ירו', שקלים פ"ח ה"ו, נא ע"ב). החשש הוא שמא יקדיש אדם חפץ להקדש ולא יוכל להביאו למקדש וימעל בו בטעות. במפורש נאמר שאין מגביהים מעשרות ותרומות בזמן הזה, וזאת בניגוד לכל יתר העדויות על המשך קיום המצווה בזמן הזה. זאת ועוד; מה החשש של הקדשת תרומות למקדש, הרי התרומות והמעשרות ניתנים לכוהנים. דומה, אפוא, שהמימרה משובשת. כולה עיבוד של המשנה בביצה המורה שאין להחרים ולהגביה ביום טוב: "לא מקדישין, ולא מעריכין, ולא מחרימין, ולא מגביהין תרומה ומעשר. כל אלו ביום טוב אמרו, קל וחומר בשבת" (משנה, ביצה פ"ה מ"ב). הברייתא בירושלמי נגררה אחר לשון המשנה והעבירה את דין יום טוב למקדש. כך היא הוסיפה תרומות ומעשרות, ועורך ניסה לתרצה על ידי התוספת "בזמן הזה", ואין לקבל את עדותה כנגד כל המסורות האחרות. לכל היותר ניתן לראות בה עמדה חריגה.
בתלמוד הבבלי מצויה הגישה שמעשרות ותרומות, כמו גם שביעית, ואפילו חלה בזמן הזה, הם מדרבנן. כפי שאמרנו לעיל, ההסבר הוא שמדין תורה פקעה חובת מעשרות לאחר חורבן בית ראשון ושבי הגולה קיבלוה על עצמם<sup class="footnote-marker">11</sup><i class="footnote">ומסורות נוספות. לשביעית בזמן הזה ראו המבוא למסכת שביעית, ולחלה ראו במבוא למסכת חלה.  </i>: "הכא במאי עסקינן – בתרומה בזמן הזה, דרבנן" (בבלי, יבמות דף פב ע"א)<sup class="footnote-marker">12</sup><i class="footnote">המשפט אינו נמצא בכמה עדי נוסח וחשוד כמאוחר; ייתכן שנוסף בידי הסבוראים או אף מאוחר יותר, ראו שפיגל, תוספתות, עמ' 96. </i>. כמו כן: "קסבר: תרומה בזמן הזה דרבנן וחלה דאורייתא, ומסקינן מתרומה דרבנן לחלה דאורייתא, וכדאשכחינהו (כשמצאם) רב הונא בריה דרב יהושע לרבנן. דאמר רב הונא בריה דרב יהושע, אשכחתינהו לרבנן בבי רב דיתבי וקאמרי (שישבו ואמרו): אפילו למאן דאמר תרומה בזמן הזה דרבנן חלה דאורייתא, שהרי ז' שכיבשו וז' שחילקו נתחייבו בחלה ולא נתחייבו בתרומה; ואמינא להו אנא: אדרבה, אפילו למאן דאמר תרומה בזמן הזה דאורייתא, חלה דרבנן, דתניא..." (בבלי, כתובות כה ע"א; נידה מו ע"א - מז ע"א, והשוו גיטין סה ע"א). גישה זו מצויה בעיקר בתלמוד הבבלי<sup class="footnote-marker">13</sup><i class="footnote">ראו עוד נזיר לז ע"א; פסחים מד ע"א. </i>, וגם שם היא משובצת רק כהסבר דיאלקטי כדי לתרץ קושיות וסתירות. טיעון זה מופיע במיוחד כהסבר להקלות בדיני שביעית בכלל, ובשמיטת כספים בפרט<sup class="footnote-marker">14</sup><i class="footnote">היתר הפרוזבול מנומק בכך ששמיטת כספים נוהגת רק מדבריהם. ראו ירו', שביעית פ"ח ה"ד, לח ע"א; פ"י ה"ג, לט ע"ג; בבלי, מועד קטן ב ע"ב; גיטין לו ע"א; קידושין לח ע"ב ועוד.  </i>. בירושלמי הטיעון נדיר הרבה יותר אך נזכר פעמים מספר, פעם אחת בשמו של אביי הבבלי. הדגש הוא על שביעית, אך נאמר שגם כל דין מעשרות הוא מדבריהם<sup class="footnote-marker">15</sup><i class="footnote">ירו', דמאי פ"ב ה"א, כב ע"ד; שביעית פ"ח ה"ד, לח ע"א; פ"י ה"ג, לט ע"ג; יבמות פ"ז ה"ב, מ ע"א; גיטין פ"ד ה"ג, מה ע"ד. ראו גם פירושנו לשביעית פ"י מ"ג-מ"ד. </i>. הנימוק מופיע בטיעון שעיקרו דיאלקטי ובא להסביר הקלות בהלכה, על כן יש לראות בו פיתוח של בית המדרש האמוראי ובמקורות התנאיים אין לו הד, ואף לא התקבל כגורם הלכתי. מכל מקום, בירושלמי ואפילו בתלמוד הבבלי ההנחה הסתמית בסוגיות רבות היא שמעשר הוא מהתורה. מעשרות מירק, למשל, הם מדרבנן<sup class="footnote-marker">16</sup><i class="footnote">בבלי, ראש השנה יב ע"א; יומא פג ע"ב, ולהלן. הטיעון שמעשר מירקות הוא מדבריהם חוזר גם בירו', חלה פ"ד ה"י, ס ע"ב. </i>, וכן מעשר מחרובים הוא מדרבנן, בניגוד ליתר המעשרות שהם מהתורה (בבלי, ראש השנה טו ע"ב, וכן בסוגיות נוספות)<sup class="footnote-marker">17</sup><i class="footnote">בבלי, יומא י ע"א; נדרים נד ע"ב; יבמות עב ע"א, ועוד. </i>. הוא הדין בשביעית, אף שהטיעון ששביעית היא רק מדרבנן מופיע במקורות בצורה חדה ומיוחס לרבי יהודה הנשיא עצמו<sup class="footnote-marker">18</sup><i class="footnote">ירו', שביעית פ"ו ה"א, לו ע"ג; יבמות פ"ז ה"ב, ח ע"א. כל זאת בניגוד לתוס', אהלות פי"ח הי"ח, עמ' 617, ששם מופיע אותו דין אבל לא נאמר כלל שיש לנימוקים קשר לטיעון ששביעית היא מהתורה. בסוגיות הירושלמי שהבאנו הטיעון ששביעית היא מהתורה הוא נימוק להחמיר, ובעדות התנאית לא נזכר נימוק זה כלל. זו דוגמה לשימוש בטיעון "דבר תורה" לא כהגדרה היסטורית אלא כטיעון להחמרה. </i> (איור 2).
הטיעון שחובת מעשרות היא מדבריהם הוא, להערכתנו, לא יותר מדרך ספֵרותית לבטא את מגמת ההקלה. הוא הדין, למשל, בטיעון שאיסור תחומין (הליכה מעבר לאלפיים אמה בשבת) הוא מדבריהם<sup class="footnote-marker">19</sup><i class="footnote">ראו המבוא למסכת עירובין. </i>, ואכן ככזה מופיע הטיעון גם בסוגיות שונות<sup class="footnote-marker">20</sup><i class="footnote">ראו ההערה שלפני הקודמת. </i>.
בתקופת התנאים ובמקורותיה של תקופה זו ברור שמעשרות מגיעים ללוויים. כך, למשל, בסיפור הידוע על רבן גמליאל המפריש את מעשרותיו. רבי אלעזר בן עזריה הכוהן מקבל את התרומה ורבי יהושע בן חנניה הלוי מקבל את המעשרות (משנה, מעשר שני פ"ה מ"ט), וכן יוצא מעדויות נוספות רבות<sup class="footnote-marker">21</sup><i class="footnote">ראו למשל תוס', דמאי פ"ז ה"ב; יבמות י ע"א ועוד.  </i>. רק בספֵרות האמוראית אנו שומעים על התחדשותה של המחלוקת האם כוהנים רשאים לקבל מעשרות. המסורת נמסרת בשמם של תנאים: "תרומה לכהן ומעשר ראשון ללוי, דברי רבי מאיר, רבי אלעזר בן עזריה מתירו לכהן. 'מתירו', מכלל דאיכא מאן דאסר? אלא אימא: נותנו אף לכהן"<sup class="footnote-marker">22</sup><i class="footnote">בבלי, יבמות פו ע"א; כתובות כו ע"א; בבא בתרא פא ע"ב; חולין קלא ע"א. </i>. בירושלמי מופיעה עדות דומה (מעשר שני פ"ה ה"ט, נה ע"ב). רבי יהושע היה לוי ורבי אלעזר בן עזריה כוהן, כך שהמחלוקת נושאת אופי אישי גלוי. בסוגיית הבבלי (יבמות פו ע"ב) מסופר שרבי עקיבא לחם נגד התפיסה הכוהנית ואף היה מוכן לטמא מעשרות לבל יוכל רבי אלעזר בן עזריה ליהנות מהם. אמנם המחלוקת מיוחסת לתנאים, אבל אין זה מקרה שאינה מופיעה אלא במקורות אמוראיים. דברי תנאים שמהם יוצא בפשטות שהמעשרות ניתנים ללוויים מוסבים בתלמוד הירושלמי כך שעולה השאלה האם יש (מותר) לתת מעשרות לכוהנים<sup class="footnote-marker">23</sup><i class="footnote">כך בירושלמי מעשר שני פ"ה ה"ט, נה ע"ב על מעשה רבן גמליאל שהבאנו; יבמות פ"י ה"א, י ע"ג; סוטה פ"ט הי"א, כד ע"א. </i>.
עדות אחרת לימי התנאים יש בברייתא בתוספתא שממנה יוצא בפשטות שתרומה לכוהנים ומעשר ראשון ללוויים: "כשם שהתרומה חזקה לכהונה בחילוק גרנות, כך מעשר ראשון חזקה ללוים" (פאה פ"ד ה"ה; כתובות פ"ג ה"א). אבל התלמודים מצטטים את המשפט כאילו נאמר בו "מעשר ראשון חזקה לכהונה", ומקשרים את הברייתא לאותה דעה שלפיה מעשר ראשון ניתן לכוהנים, ולמחלוקת רבי אלעזר בן עזריה ורבי עקיבא<sup class="footnote-marker">24</sup><i class="footnote">ירו', כתובות פ"ב ה"ז, כו ע"ד; בבלי, שם כו ע"א, וכך גם הגרסה בכתב יד ערפורט לתוספתא, וכתב יד זה הושפע מנוסח התלמוד (הבבלי). בירו', מעשר שני פ"ה ה"ג, נו ע"ב, מובא סיפור עסיסי על מחלוקת רבי אלעזר בן עזריה ורבי עקיבא בנושא (זכות הכוהנים למעשרות), אך למרות הפרטים הרבים אין לנו עדות למקורו התנאי של הסיפור, ויש לראות בו פיתוח (ניסוח) אמוראי.  </i>.
בתוספתא תרומות (פ"א הי"ד) מדובר על הסדר מיוחד שאדם נותן לעני, ללוי או לכוהן הלוואה על חשבון מתנות לווייה וכהונה. התוספתא שם מדגישה שהלוי מקבל על חשבון מעשרותיו, וכוהן מקבל על חשבון חלקו העתידי בזרוע, לחיים וקיבה. משנת גיטין מזכירה הסדר זה מבלי להדגיש מהו מקור ההכנסות של הכוהן (פ"ג מ"ג). אילו הייתה לפנינו רק משנת גיטין היינו מסיקים שמדובר שם בכוהן המקבל מעשרות<sup class="footnote-marker">25</sup><i class="footnote">ההסדר אינו יכול לחול על תרומות כיוון שתרומה אסורה לזר. הבעל חייב להפריש פֵרות ואסור לו לאכלם בכל הסדר שהוא.  </i>, אך נראה שיש לפרש את המשנה הסתומה על פי התוספתא המפורשת. התוספתא מדגישה שכוהן אינו מקבל מעשרות אלא רק זרוע, לחיים וקיבה. גם הירושלמי מעמיד את המשנה בבכורות, ולפי רבי יוסי הסובר שיש לבכורות חליפין<sup class="footnote-marker">26</sup><i class="footnote">ירו', גיטין פ"ג ה"ג, מה ע"א; משנה, בכורות פ"ב מ"ח, ואם יזכנו החונן לאדם דעת נפרש את המשנה שם במקומה. </i>. ייתכן שההלכה המקורית הניחה שאכן הכוהן מקבל מעשרות, אבל התוספתא הרחיקה פירוש זה.
לעומת כל זאת, במקבילות קרובות העסוקות בהסדרים דומים עולה האפשרות שהמעשרות יינתנו לכוהן. המדובר במקרה שכוהן מכר את שדהו לישראל או שישראל מכר שדה לכוהן. כך במשנת דמאי (פ"ו ה"ד), ובמקבילה בתוספתא שם (פ"ז הי"ג-הט"ו). עם זאת, אחד ההסדרים הוא: "מפריש ישראל ברשות לוי וברשות עני ועושה חשבון באחרונה" (תוס', דמאי פ"ז הט"ו), כלומר, הבעל רשאי להפריש ולא לתת את המעשרות (מעשר עני ומעשר לוי) אלא בסוף, בהתחשבנות כוללת. בהלכה זו אין מזכירים את הכוהן משום שאין מדובר בתרומה (שאותה אסור לבעלים לאכול והפרי קדוש) אלא רק במעשרות, ונזכרים רק הלוי והעני ולא הכוהן. הדיון במקורות אלו מוגבל לכוהן המבקש לקבל מעשרות משדה שלו במסגרת הסדרי מכירה, ואין זה מקרה של חלוקה חופשית של מעשרות לכוהנים. כפי שראינו, חלק מהמקורות מדגישים שגם במקרה כזה הכוהנים אינם מועמדים לקבל מעשרות וחלקם מניחים שייתכן שהמעשרות יועברו לכוהנים, אך מדובר במקרה מיוחד של הסדר בין מוכר לקונה. 
על כן ניתן לסכם שבדברי התנאים אין עדות להתחבטות של ימי הבית. לדידם ברור שדין תורה שריר וקיים ומעשר ראשון ניתן ללוויים. רק בתקופת האמוראים עולה השאלה מחדש והתלמוד הירושלמי מספר שבימי רבי יהושע בן לוי נשאלה השאלה ונתגלעה שנית המחלוקת בנושא. רבי יהושע בן לוי עצמו, למרות מוצאו כלוי (ירו', מעשר שני פ"ה ה"ג, נו ע"ב), תמך בזכויות הכוהנים.
עדות מסוימת על ימי התנאים יש במדרש תנאי אחד: "וידבר 'ואל הלוים תדבר ואמרת אליהם כי תקחו' וגו'. מאת בני ישראל אתם לוקחים את המעשר, אין אתם לוקחים את המעשר מיד הכהנים. מיכן אמרו, אין מוציאין המעשר מיד הכהנים וכו'. 'אשר נתתי לכם מאתם בנחלתכם', מגיד שנכרתה ברית ללוים על המתנות שלהם. וכדרך שנכרתה ברית לכהנים על המתנות שלהם כך נכרתה ברית ללוים על המעשרות שלהן, שאין להן בו כלום עד שיקבל עליהם להפריש את תרומתו" (ספרי זוטא, כו, עמ' 298). אם כן, הברית היא שהלוויים יתנו תרומת מעשר לכוהנים, אך אין היא מבטיחה שהמעשרות יגיעו דווקא לידיהם. אדרבה! המשפט "אין מוציאין המעשר מיד הכהנים" מלמד על כך שלפחות חלק מהמעשרות הגיע בפועל לידי כוהנים ולא לידי לוויים. חכמים אינם מחייבים זאת ואף אינם ממליצים על כך, אבל מכירים בכך בדיעבד. המונח "מכאן אמרו" במדרש הוא, בדרך כלל, ציטוט מהמשנה, אבל במקרה זה הוא ציטוט ממקור הלכתי קדום אחר שלא נכלל במשנה.
רמז תנאי אחר הוא דברי התוספתא: "ישראל שקיבל שדה מכהן ואמר לו על מנת שהמעשרות שלי, על מנת שהמעשרות שלך, על מנת שהמעשרות שלי ושלך, אסור" (דמאי פ"ז ה"ג, והשוו שם, הט"ו). הברייתא עוסקת בסתם מעשרות, ואלו מגיעים לידי הכוהן. 
שני רמזים אלו מוכיחים שהמנהג שהיה נוהג בימי הבית, שהיו שהעניקו מעשרותיהם לכוהנים, לא נעלם בימי התנאים, אך התנאים אינם עוסקים בו ואינם מתנגדים לו. עם זאת, בימי האמוראים התעורר הוויכוח מחדש, ובימי רבי יהושע בן לוי ניסו להחליט ולהמליץ על הענקת מעשרות דווקא ללוויים.
לאחר החורבן השתנה יחסה של ההלכה לכוהנים. כפי שכבר ראינו בנספח למסכת שקלים, בימי דור יבנה התחולל תהליך של חילוף העיליתות בעם ישראל, והכוהנים שהיו העילית בימי בית שני פינו את מקומם (בהדרגה) לחכמים. במסגרת זאת התחולל פולמוס סמוי בין כוהנים לחכמים, וחכמים פעלו לצמצום זכויות היתר של הכוהנים. ייתכן שבמסגרת זו הצטמצם או פסק הנוהג להפריש מעשרות לכוהנים, או שלפחות התנאים לא רצו להדגישו. מאוחר יותר עומעם המתח ושוב עלו הקולות התובעים לתת את המעשרות גם לכוהנים. ייתכן שבפועל היו כוהנים שקיבלו מעשרות גם בימי התנאים, וכל שבידנו לומר הוא שבדברי התנאים עצמם אין לכך ביטוי ותמיכה. 
בתקופת האמוראים עולה גורם נוסף השותף למעשרות, והוא החכמים עצמם. חכמים כשלעצמם אינם רשאים להשתתף בחלוקת המעשרות, אבל חכמים שהם כוהנים או לוויים עשויים היו ליטול את חלקם. התביעה העולה מספֵרות חז"ל היא שיש להעדיף לתת תרומות ומעשרות לכוהן (או לוי) שהוא גם חכם. בפועל, מספר החכמים ממוצא כוהני היה גדול למדי, וגדול מאחוז החכמים המיוחסים לשבט לוי<sup class="footnote-marker">27</sup><i class="footnote">על הסיבות לכך ראו דיוננו בנספח למסכת שקלים. </i>. לפיכך, ההיתר לכוהנים להשתתף בחלוקת המעשרות עשוי היה לאפשר ליותר חכמים ליהנות מהמעשרות.
אחוז הכוהנים מכלל החכמים
 סוף ימי בית שני			40%-30%
 דור יבנה א			למעלה מ- 30%
 דור יבנה ב			למעלה מ- 15%
 דור אושא			7%
 דור רבי				8%
 אמוראים דור א			10%
 	         ב			6%-5%
 	         ג			8%
 	         ד 			12%
 	        ה			5.5%
אחוז הכוהנים בכתובות		2%
מכל מקום, התביעה להעדיף תלמידי חכמים בחלוקת תרומות ומעשרות עולה מעדויות מספר. מתן התרומות הותנה בכך שהכוהן יהיה חבר וישמור על דיני טהרה. הנימוק בעיקרו טכני, שכן אין למסור תרומה למי שחשוד על אכילתה שלא בטהרה: "מה אהרן חבר אף בניו חברים. מיכן אמרו: אין נותנים מתנות אלא לחבר"<sup class="footnote-marker">28</sup><i class="footnote">ספרי במדבר, קכא, עמ' 148; תוס', פאה פ"ד ה"ז ומקבילות רבות. </i>. "חבר" בהקשר זה אינו בהכרח לומד תורה. בתקופת המשנה והתלמוד היו למונח זה שתי משמעויות: "חבר" השומר על טהרה מחד גיסא, ו"חבר" אחר הוא מי ששייך למעגל לומדי התורה, אף אם איננו חכם או תלמיד. יש להניח שהייתה קיימת זיקת קרבה חברתית בין שני המובנים, ובדרך כלל מי שהיה חבר לעניין טהרות היה גם מקורב ללומדי תורה<sup class="footnote-marker">29</sup><i class="footnote">לדיון מפורט ראו ביכלר, עם הארץ; אופנהיימר, עם הארץ.  </i>. במקרה שלפנינו מדובר בכוהן, וכאמור הקפידו כוהנים על טהרתם ללא זיקה לעולמם של חכמים. מותר לנו, אפוא, להסיק שחכמים תבעו להפנות את התרומות לכוהנים "חברים", כלומר לאלו הקרובים לחברת החכמים.
בדרך דומה יש להבין עדויות מספר שלפיהן זכה אהרן להתמנות לכוהן בזכות תורתו: "אהרן לא זכה לכהונה אלא בזכות התורה, שנאמר: כי שפתי כוהן ישמרו דעת ותורה יבקשו מפיהו"<sup class="footnote-marker">30</sup><i class="footnote">אבות דרבי נתן, נו"ב מח, עמ' 131. המדרש קשור למושג "שלושה הכתרים" אשר נדון במפורט על ידי כהן, שלושה כתרים. </i>, והוא הדין בדרשות נוספות שבהן כבר עסקנו. אין זו תביעה הלכה למעשה, אך יש כאן בבחינת אווירה ורקע עקרוני לעולם ההלכתי.
במקורות אחרים הדברים מפורשים יותר: "את מוצא שתי תרומות בחר הקדוש ברוך הוא, אחד למשכן ואחד לכוהנים, תרומת כוהנים, על מנת שיהיו בני תורה. אמר רבי ינאי: כל כוהן שאינו בן תורה, מותר לאכול על קברו תרומה... אמר רבי יצחק בשם רבי יוחנן... כיון שאינו בן תורה, אינו יודע להבדיל בין קודש לחול ובין הטמא לטהור. אומר: קדשי בזית ואת שבתותי חללת. למה מבזה את הקדשים? שאינו יודע לשמור שבת. ראה כמה חביבה תרומת כוהנים שניתנה לכוהנים בני תורה..." (תנחומא, תרומה א). רבי יוחנן מנמק את דבריו בחוסר הידיעה של הכוהן בכל הנוגע לדיני טומאה וטהרה, אך הוא מרחיב את היריעה לידיעת הלכה כללית. יתר על כן, התביעה שכוהן יהיה בן תורה מופלגת בהרבה. רוב היהודים ידעו לשמור על דיני שבת, והדרישה שהכוהן יהיה "בן תורה" היא נרחבת מעבר לידיעת ההלכות ויש בה היבט חברתי מובהק. מכוחם של נימוקים טכניים הלכתיים אלו מרחיבים החכמים, ובעיקר האמוראים, את המדרש התנאי ומחילים אותו על דיני תרומה. כמו כן: "כי מלאך ה' צבאות הוא, אמר רבי יהודה: מכאן אמרו: כל כוהן שהוא אוכל בתרומה ואינו בן תורה אינו כוהן לעתיד לבוא, אלא נמאס מג' דברים... אבל אם היה בן תורה הוא כמלאך" (שמות רבה, לח ג). הפסוק ומדרשו הופכים את הרעיון הפולמוסי המופשט לתביעה הלכתית משמעותית העשויה לנשל את רוב הכוהנים, שאינם חכמים, מנכסיהם הכלכליים<sup class="footnote-marker">31</sup><i class="footnote">עדויות נוספות לזיקה שבין תלמוד תורה והפרשת התרומות מצויה במדרשים נוספים, כגון בראשית רבה, ד א, עמ' 950; ירו', סנהדרין פ"ב ה"ו, כ ע"ד ועוד. ברם, במקורות אלו חסרה ההתניה שכל מי שאינו בן תורה אינו זכאי למעשרות. </i>. ברוח דומה מרחיב גם התלמוד הבבלי את המדרש התנאי: "דבי רבי ישמעאל תנא: לאהרן כאהרן – מה אהרן חבר אף בניו חברים. אמר רבי שמואל בר נחמני, אמר רבי יונתן: מניין שאין נותנין תרומה לכהן עם הארץ, שנאמר: ויאמר לעם ליושבי ירושלים לתת מנת לכהנים ולוים למען יחזקו בתורת ה' – כל המחזיק בתורת ה' יש לו מנת, ושאינו מחזיק בתורת ה' אין לו מנת. אמר רב אחא בר אדא אמר רב יהודה: כל הנותן תרומה לכהן עם הארץ כאילו נותנה לפני ארי... רבי יוחנן אמר: אף גורם לו מיתה... דבי רבי אליעזר בן יעקב תנא: אף משיאו עון אשמה..." (בבלי, סנהדרין צ ע"ב; חולין קל ע"ב). יש להניח שהדרשות בתלמוד הבבלי מושפעות לא מעט מרוחו המיוחדת של תלמוד זה, אך רוח הדברים מצויה כבר במדרשי ארץ ישראל.
במסורת אמוראית אחת מסופר על רבי אחא בר עולא שקיבל מעשרות לא משום שהוא כוהן אלא משום שעסק בתורה (ירו', מעשר שני פ"ה ה"ג, נו ע"ב), ברם ייתכן שחכם זה היה כוהן או לוי, והמעשר ניתן לו לא רק ככוהן אלא ככוהן שהוא גם חכם.
כל זאת בקשר למעשרות המתחייבים מדבר תורה. לעומת זאת, מעשר כספים נקבע על ידי החכמים והוסב בתקופת האמוראים ישירות לחכמים: "רמז לפרגמטוטין ולמפרשי ימים שהיו מוציאין אחד מעשרה לעמילי תורה" (פסיקתא דרב כהנא, עשר תעשר, עמ' 172). נוהג זה אין להקדימו לימי התנאים, שכן רק במאה השלישית החלה להישמע תביעה נוקבת לסייע במתן צדקה לתלמידי חכמים. קודם לכן נמנעו רוב החכמים מתגמול כספי כלשהו<sup class="footnote-marker">32</sup><i class="footnote">עמד על כך כבר בן שלום, חכמי יבנה, אך התמונה קיצונית עוד יותר מכפי שתיאר בדיונו שם. ראו עוד בר, תורה; בר, יששכר. חוקר זה אסף את החומר, אך הבחין בתופעה רק באופן חלקי. </i>. בתרגום שיר השירים (ז ד), שהוא תרגום מאוחר, אולי אף מבבל<sup class="footnote-marker">33</sup><i class="footnote">תרגום שיר השירים משתמש במונחים בבליים מובהקים כ"מתיבתא" (=ישיבה. אלכסנדר, תרגום שיר השירים, ד א; ז ג; ח יג ועוד); הכוהנים עולים בו לדוכן, מונח בבלי מובהק (תרגום ל- ד ז, וראו ספראי, דוכן), וסימני איחור נוספים. </i>, מדובר במפורש על מתן תרומות ומעשרות לתלמידי חכמים.
בית הנשיאות הפקיע לעצמו, ככל הנראה, חלק ממתנות הכהונה, ומסתבר שמדובר בעיקר במעשרות, שהרי תרומה אסורה באכילה למי שאינו כוהן. העדויות על נוהג זה אינן רבות ולא ברור מה היה היקפה של התופעה, ועד כמה היא קשורה ליחסי הכוחות שבין חכמים וכוהנים<sup class="footnote-marker">34</sup><i class="footnote">אופנהיימר, מעשרות; בראשית רבא, פ א, עמ' 950; ירו', סנהדרין פ"ב ה"ו, כ ע"ד; אלון, מחקרים ב, עמ' 18 הערה 18. </i>.
לפי ההלכה הרווחת מעשר ראשון אינו קודש. הפֵרות עצמם חול, וכל אדם רשאי לאכלם. מסירת הפֵרות ללוי נתפסת כחובה ממונית בין בעל הבית ובין הלוי. זו התשתית המשפטית לנוהג שהתירו לעצמם עמי הארץ שלא לתת את המעשר ללוי, בטענה שהלוי הבודד אינו רשאי לתבוע את המעשר המגיע לו, שכן אין לו מעמד משפטי היות שהמעשר לא הובטח מעולם ללוי זה או אחר. חכמים אף נעזרו בסכמה משפטית זו כדי להסביר את ההיתר שלא להרים מעשרות מדמאי. הרי הדמאי הוא ספק, וממילא אין הלוי יכול לתבוע את חלקו מספק, שכן הרוצה להוציא מחברו עליו הראיה<sup class="footnote-marker">35</sup><i class="footnote">ראו פירושנו למעשר שני פ"ה מט"ו, ובמבוא למסכת דמאי.  </i>.
מכל מקום, הדעה הרווחת בספֵרות חז"ל היא שמעשר ראשון אינו קודש, להוציא את חלק התרומה שבו. אבל מסדרת עדויות ניתן לראות כי הלכה זו אינה כה פשוטה. המשנה מדברת על כך שרק בת כוהן מותרת בתרומה ורק בת לוי מותרת במעשר, וכאילו מעשר אסור באכילה לזר ואפילו לכוהן, כשם שתרומה אסורה לזר (יבמות פ"ט מ"ו). כבר התלמודים חשו בקושי. הירושלמי (י ע"ב) קושר את המשנה לדעה שמעשר ניתן לכוהנים ולא ללוויים, ומפרש למעשה שמשנתנו אינה עוסקת באכילת מעשר אלא בחלוקת מעשר. מי שאינה בת לוי, או אשת לוי, אל לה לקבל מעשרות. היא רשאית, כמובן, לקבל מעשרות ולאכלם, אך מי שנתן לה פֵרות מעשר לא נפטר מחובת מעשר, והרי זו מתנה סתם. לשון המשנה אינה מתאימה להסבר זה, אך אינה עומדת במפורש נגדו. לפי הסבר זה נגררה הלשון "לא תאכל במעשר" מהלשון המקבילה באותה משנה, "לא תאכל בתרומה". גם הבבלי מקבל, בסופה של הסוגיה, הסבר זה (יבמות פה ע"ב - פו ע"א), אך הוא מציע גם הסבר אחר שאכן מעשר הוא קודש ואסור לזר, ומביא ברייתא שאינה מוכרת מן המקבילות וממנה הוא מסיק: "הא מני רבי מאיר היא דאמר מעשר ראשון אסורה לזרים". בברייתא שממנה הוא מסיק עמדה זו שנינו: "תרומה לכהן ומעשר ראשון ללוי, דברי רבי מאיר, רבי אלעזר בן עזריה מתירו לכהן".
ראייתו של התלמוד הבבלי מחייבת עיון. כמובן יש אפשרות שלבבלי הייתה מסורת חיה בדבר דעתו של רבי מאיר, ואם כך הוא לשון המשנה ביבמות ברורה ולפנינו עמדה מיוחדת, בבחינת "קול שונה", בתוך ספֵרות חז"ל. עם זאת, מן הראוי להעיר שמהברייתא אין ללמוד דבר. הברייתא מתייחסת למחלוקת האם מותר לכוהן לקבל דמי מעשרות. רבי אלעזר בן עזריה מתיר לכוהן לקבל מעשרות, ורבי מאיר מניח בפשטות שמעשר ללוי. כפי שראינו לעיל הרי שבימי בית שני הפקיעו לעצמם הכוהנים את הזכות למעשרות, ורבי מאיר מתנגד לכך. הבבלי מסיק מהלשון "מתירו לכהן" שלדעת רבי מאיר כוהן אסור במעשר, ושהלשון הלכתית ועוסקת בהיתר אכילה, אך כפשוטו ההיתר הוא לקבל מעשרות במקום כוהן, או לאסור עליו לקבל מעשרות, אך אין דיון על היתר אכילה, כפי שגם מפרש הירושלמי למקום<sup class="footnote-marker">36</sup><i class="footnote">ראו לעיל הדיון בנתינת מעשרות לכוהן, שם עמדנו על כך שבספֵרות התנאית עצמה אין ביטוי למחלוקת האם המעשר ניתן לכוהנים. ה"ברייתא" שבתלמוד הבבלי היא אולי עדות לכך שכבר תנאים נחלקו בנושא, אך דומה שנכון יותר לפרשה כעדות לימי האמוראים. </i>. 
מכל מקום, הבבלי מסיק כאמור שיש דעה (רבי מאיר) שמעשר אסור לכוהן, וזה פשט המשנה ביבמות. אבל ניתן גם לפרש את המשנה אחרת, והלשון "לא תאכל במעשר" נגררה מהלשון "לא תאכל בתרומה".
כן יוצא ממשנת פרה הדנה בשאלה את מה מטמא הטעון "ביאת מים". המשניות שם מבחינות בין "קֹדש", "תרומה", "חולין" ו"מעשר" (פי"א מ"ד ומ"ה). דין מעשר שם בדרך כלל כדין חולין, אך לדעת חכמים מותר בחולין ואסור במעשר (שם, מ"ה). אם כן, מעשר אינו חולין אך גם אינו כתרומה, והוא בבחינת קודש למחצה. כן משמע מברייתא אחרת בתוספתא חגיגה פ"ג הט"ז. מאוחר יותר נעלם מעמד זה. ההלכה המאוחרת הכירה רק בשני מצבים, חולין ותרומה, ומעמד הביניים נעלם. משניות נוספות ניתן להסביר טוב יותר וקל יותר לפי ההנחה שהמעשר נחשב לקודש, אם כי הפירוש איננו הכרחי<sup class="footnote-marker">37</sup><i class="footnote">ראו, למשל, פירושנו לתרומות פ"ה מ"ה, ועוד. </i>.

Section 5

<b>האופי המשפטי של דיני מעשרות</b>
כפי שהערנו, הרמת מעשרות נהוגה הייתה בכל העולם הקדום. המיוחד בהלכות מעשרות שבמסגרת ההלכה היהודית הוא הפירוט המשפטי. רק במסגרת היהודית נקבעו פרטי פרטים של הלכות. כך דנה המשנה בשאלה ממתי מפרישים מעשרות, כלומר מאיזה שלב בגידול הפרי חייב האוכל במעשרות (פ"א מ"ב-מ"ד), מתי צריך להפריש את המעשרות, כלומר באיזה שלב של עיבוד (שם, מ"ה-מ"ו) ושאלות רבות דומות. הכלל העקרוני נקבע במשנה א: "כל שהוא: 1. אוכל 2. ונשמר, 3. וגידוליו מן הארץ" (פ"א מ"א), ובהמשך המשנה כללים נוספים. כן נדונה השאלה מה דינו של האוכל ארעי בשדה, ושאלות דומות. הגדרות דומות קובעות מה חייב בפאה ובשביעית, אם כי לכל תחום הלכתי הלכות ייחודיות. כך, למשל, בפאה נקבע שרק מה ש"נלקט כאחד" חייב בפאה (משנה, פאה פ"א מ"ד). בשני המקרים הכלל מופיע בניסוח "כלל אמרו".

Section 6

<b>אוכל</b>
רק מאכלים חייבים במעשרות, ובכלל זה כללו חכמים גם את הסיכה, שכן סיכה כאכילה. המערכת ההלכתית עסקה בשאלה מהו אוכל, ומהדיונים משמע שהם הבינו שמכלל הגדרה זו יוצא כל מה שאין לו ערך כלכלי ממשי. ייתכן שמסקנה זו נתפסה גם כמשמעותו של המונח "נשמר" (להלן). עם זאת, גם הגדרה זו אינה פשוטה. כך, למשל, ירקות חייבים במעשרות, אך נראה שהחובה היא רק מדברי חכמים<sup class="footnote-marker">38</sup><i class="footnote">בבלי, ראש השנה יב ע"א; יומא פג ע"ב, ולהלן. הטיעון שמעשר מירקות מדבריהם חוזר גם בירו', חלה פ"ד ה"י, ס ע"ב. </i>. עסקנו בכך בהרחבה בפירושנו לפרק ג של מסכת כלאים, ובמבוא לפרק עמדנו על כך שהירקות חדרו לסל המזונות של החברה היהודית רק באמצע ימי בית שני ועל כן חיובם במצוות רבות הוא רק מדרבנן (פאה, כלאיים וכיוצא באלו). הווה אומר, אף על פי שהם אוכל חיובם פחות ודאי, והוא הדין בפאה וכלאיים<sup class="footnote-marker">39</sup><i class="footnote">ראו המבוא לפרק ג במסכת כלאים. </i>. נראה שחובת מעשרות הוטלה גם על מה שאינו אוכל ממש. כך, למשל, שנינו שפשתן חייב במעשרות אף על פי ששימושו העיקרי לתעשייה ורק הזרעים נאכלים בשעת הדחק<sup class="footnote-marker">40</sup><i class="footnote">תוס', פ"ג ה"ח; משנה, תרומות פ"ט מ"א; תוס', שם פ"ח ה"א. מהתוספתא במעשרות משמע שרובם זלזלו בהרמת מעשרות מפשתן אף יותר מבשאר פֵרות, לכן פשתן רגיל אינו דמאי כסתם פרי של יהודי אלא ודאי. תוספתא זו מדברת על גבעולי פשתן ולא על זרע; יתר העדויות שציטטנו עוסקות בזרע פשתן אשר שימש בשעת הדחק כאוכל. </i>. לגבי הפרשת מעשרות מזרעים יש מחלוקת תנאים, ולא כאן המקום לברר את פרטיה<sup class="footnote-marker">41</sup><i class="footnote">ראו פירושנו לפאה פ"א מ"ו. </i>. בכלל, הגדרתו של מוצר כמזון אינה חדה וחותכת ויש מוצרים שהם כאלה רק בשעת הדחק. כך, למשל, חכמים דנים בזרעים שאינם נאכלים, אך מהם צומח מזון (פ"ה מ"ח). שאלה אחרת התעוררה סביב מזון המשמש לתעשייה, כגון קמח לעיבוד עורות או שמן לסוך בו כלים (משנה, דמאי פ"א מ"ג).

Section 7

<b>נשמר</b>
מבחינתם של חכמים "נשמר" הוא גידול תרבות שיש לו ערך כלכלי. פרי שאין לו ערך כלכלי אינו חייב במעשרות, אם כי רובם של מינים אלו נחשב לספק וחייב היה במעשרות מספק, ואלו הם ה"קלין שבדמאי" (משנה, דמאי פ"א מ"א). "נשמר" בא גם להוציא פרי שהוא הפקר. הכוונה לפֵרות רבים הגדלים בשדה הפקר, או פרי בר חסר ערך הגדל בשדה פרטי או בשדה הפקר (ראו פירושנו לפ"א מ"א).

Section 8

<b>גידולו מן הארץ</b>
רק גידולי הארץ חייבים במעשרות, להוציא דגים, ביצים, דבש וכיוצא באלו. בספֵרות בני קומראן, לעומת זאת, נקבע שגם מינים אלו חייבים במעשר. בעל מגילת המקדש קובע שיש להפריש מעשרות משלל, מבז ומציד, וכן "מן בני היונה, ומעשר מן הדבש אחד מן החמשים, ולכוהנים אחד מן המאה מן בני היונה"<sup class="footnote-marker">42</sup><i class="footnote">מגילת המקדש, עמ' ס; ידין, מגילת המקדש כ"א, עמ' 130-129. </i>. עבור המחבר אין המונח "מעשר" דווקא עשרה אחוז אלא הרמת מתנות בכלל. גם בעל המגילה מבחין בין מעשר גידולי קרקע ו"מעשר" ממוצרים אחרים. מהראשון מרימים מעשר ממש, ומהשני אחוז פחוּת. בעל ספר היובלים מזכיר רק את המעשר "מן הזרע, ומהיין ומהשמן" (יג כה), והרי זה כהלכת חז"ל. מעשר מהדבש נזכר גם בספר דברי הימים: "וכפרץ הדבר הרבו בני ישראל ראשית דגן תירוש ויצהר ודבש וכל תבואת שדה ומעשר הכל לרב הביאו" (דברי הימים ב לא ה). חז"ל הבינו את הפסוק כמתייחס לדבש התמרים, וזה כנראה פשוטו של כתוב (ירו', ביכורים פ"א ה"ג, סג ע"ד). פירושם של חז"ל בא להוציא ממסקנת בעל מגילת המקדש, אלא שכאמור גם לשיטתו אין חייבים על דבש מעשר רגיל.
ניכר שבעל מגילת המקדש רואה בדבש חלק מפרי הציד, הווה אומר שאין הוא דן בגידול תרבות מסודר. בימי חכמים כבר היה הדבש ענף כלכלי מוסדר, ואף על פי כן לא חויב במעשרות. 
התהליך הדתי ברור. מתחילה חויבו במעשרות כל ענפי המזון, ונוסחו כללים הולמים. לאחר מכן נוספו ענפים חדשים ואלו לא חויבו במעשר, אבל הייתה נטייה שלא לשחררם מכל התשלומים. כך גם קבעו חז"ל מעשר ממון מרווחי מסחר, אך אלו כבר מופנים לחכמים: "רמז לפרגמטוטין ולמפרשי ימים שהיו מוציאין אחד מעשרה לעמילי תורה" (פסיקתא דרב כהנא, עשר תעשר, עמ' 172). נוהג זה אין להקדימו לימי התנאים, שכן רק במאה השלישית החלה להישמע תביעה נוקבת לסייע במתן צדקה לתלמידי חכמים. קודם לכן נמנעו רוב החכמים מתגמול כספי כלשהו<sup class="footnote-marker">43</sup><i class="footnote">ראו הנספח למסכת פאה. </i>.
לפי מסקנת חז"ל פטריות פטורות ממעשרות. הירושלמי מנמק זאת: "רבי חייא בר אדא בעא קומי (שאל לפני) רבי יוחנן: כמהין ופטריות מהו שיהו חייבין במעשרות, אמר ליה רבי יוחנן בשם רבי סיסיי, כתיב עשר תעשר את כל תבואת זרעך – דבר שהוא נזרע ומצמיח, יצאו כמהין ופטריות שאינן נזרעות ומצמיחות. רבי יונה מפיק לישנא (מנמק) מפני שהארץ פולטתן" (פ"א ה"א, מח ע"ד). אם כן, פטריות פטורות משום שאינן גידול חקלאי רגיל שיש בו מחזור של זריעה וצמיחה. הגדרה זו אינה בוטנית אלא כלכלית. נראה שמאחורי הנימוק עמד נימוק נוסף, שפטריות אינן מזון של ממש אלא תוספת נטולת ערך כלכלי, כפי שעולה מהלכות טומאת מזון (משנה, עוקצין פ"ג מ"ב) ומהלכות עירוב שאין לעשות עירוב בפטריות מאותה סיבה, ובכך נדון בפירושנו למעשר שני (פ"א מ"ד).
בתלמוד הבבלי ניתן הסבר אחר: הפטריות אינן גידולי קרקע. במפורש נאמר הדבר כפירוש למשנת מעשרות (פ"א מ"ב) בשתי סוגיות (פסחים נו ע"ב; נידה נ ע"א), וכן מסיק הבבלי לצורך הלכות אחרות (ברכות מ ע"ב; נדרים נה ע"ב). פירושו של הבבלי שאוב מברייתא דרבי ישמעאל (בראש הספרא ב ע"ב), אם כי את הברייתא אפשר להבין גם כהגדרה כלכלית. נמצאנו למדים שאין בנושא מחלוקת הלכתית, לדעת הכול פטריות פטורות ממעשרות ואינן בחזקת אוכל, אבל הבבלי (ואולי גם הברייתא) מנמקים זאת בטענה שפטריות אינן גידולי קרקע. אין צריך לומר שמבחינה בוטנית פטריות הן גידולי קרקע לכל דבר ועניין, אלא שהירושלמי אינו עוסק כלל בהגדרה בוטנית אלא במשמעות החברתית של הגידול, ודומה שגם את הבבלי יש לפרש כך אף על פי שהוא נוקט במינוחים העשויים להתפרש כתיאור מעין בוטני של הצמח<sup class="footnote-marker">44</sup><i class="footnote">היו חוקרים שעמלו קשות ליישב את התלמוד כך שיהלום את ממצאי המדע המודרני. לדעתנו אין צורך כלל במאמץ אפולוגטי זה, לא בדרך כלל וודאי שלא במקרה זה. במקרה שבו אנו עוסקים התלמוד אינו מנסה כלל להסביר את הבוטניקה של הפטריות, ועיסוקו בהיבט הכלכלי-חברתי של הגידול. </i>.
ההלכה הכיתתית חייבה הרמת מעשר ממלח, וייתכן שיש רמז לדעה זו גם בספֵרות חז"ל. מדרש חז"ל מספר על עשו בן יעקב: "שהיה עשו בא ושואל את אביו מים ומלח צריכין מעשר או לאו? והיה יצחק אומר ומה מים ומלח הוא רוצה לעשר, שאר מעשרות על אחת וכמה" (פסיקתא דרב כהנא, נספחים פ"א, עמ' 447; תנח', תולדות ח). המדרש מתאר את דמותו של מתחסד בן זמנו. במקרא זה מדובר במעמיד פנים, אך הוא מתחזה לדמות קיימת של מתחסד בור, שלדעת חז"ל זו חסידות יתר. עם זאת, ייתכן שהיו גם מתחסדים כאלה בימי חכמים. מכל מקום, להלכה מים ומלח פטורים ממעשרות משום שאינם גידולי קרקע ואינם בבחינת אוכל של ממש.

Section 9

<b>גמר מלאכה</b>
מדין תורה מצוות מעשרות ותרומות זהה, ואין לאכול פֵרות שלא הורמו מהם המתנות. בפועל החובה מוטלת על האוכל, שהרי רק הוא מתחייב בעונש על אי הרמת מעשרות ותרומות. עם זאת, ההלכה מציגה תביעה מחמירה בהרבה שלפיה חובת המעשרות מוטלת על המגדל. במשק הבנוי על ייצור עצמי שתי ההגדרות זהות כמעט לחלוטין. אם אדם מגדל את המזון שהוא צורך הרי שבכל מצב עליו להרים תרומות ומעשרות. ההבדל הוא רק מתי עליו להרים את המתנה, בסוף שרשרת הייצור או לפני צריכת המזון. אבל במשק פתוח המגדל אינו צורך את המזון בעצמו, וממילא השאלה הופכת להיות משמעותית וכלכלית. אמנם בסופו של דבר כל השותפים ערים למחיר התרומה והוא נלקח בחשבון במחיר התוצרת, אבל בכל זאת יש משקל כלכלי להחלטה מתי מרימים מעשרות. השאלה מסתבכת כאשר חלק משלמים את מסי המעשרות וחלק אינם מקפידים לעשות זאת. במצב כזה נוצר צורך במערכת קביעות מסודרת, אחרת יימצאו מרוויחים ומפסידים.
הקביעה העקרונית של חכמים היא שהמוכר חייב במעשרות (פ"א מ"ה; פ"ה מ"ג; דמאי פ"ב מ"ב). בפירושנו למשנה (פ"ה מ"ג) ראינו כי הלכה זו לא הייתה מקובלת על הכול. החולקים הבולטים עליה הם בית חנן: "אמרו חרבו חנויות בני חנן שלש שנים קודם לארץ ישראל שהיו מוציאים פירותיהם מידי מעשרות שהיו דורשים לומר 'עשר תעשר ואכלת' ולא מוכר. 'תבואת זרעך' ולא לוקח" (ספרי דברים, קה, עמ' 165). לפי הירושלמי גם רבי עקיבא צידד בכך: "ואתיא דרבי עקיבה כחנויות בני חנון. דתנא, למה חרבו חנות בני חנון שלש שנים עד שלא חרב בית המקדש? שהיו מוציאין את הפירות מכלל המעשרות. דהווין דרשין (שהיו דורשים): 'עשר תעשר' – פרט ללוקח, 'ואכלת' – פרט למוכר. אמר רבי יוחנן, קנס קנסו להן שלא יהו קופצין לגיתות ולגרנות" (פאה פ"א ה"ה, טז ע"ג)<sup class="footnote-marker">45</sup><i class="footnote">ראו גם פירושנו להלן, פ"ה מ"א. </i> (תמונה 2-1).
בית חנון הם, כנראה, כוהנים עשירים שהיו להם חנויות בירושלים. הם היו נוהגים לקנות תבואה מהגורן, לפני המירוח, ודרשו דרשה שלפיה הקונה פטור ממעשרות, וגם המוכר פטור ממעשרות. המעשרות הם חובתו של המגדל, והקונה ממנו פטור ממעשרות, ובמקביל גם המוכר פטור משום שאינו אוכל את הפֵרות. לא ברור האם בדרך זו נפטרו כליל מהפרשת מעשרות, או שמא בכל מקרה מי שאוכל מהפרי חייב במעשרות, ויש להניח כי זו כוונת הדברים. בית חנון הם "חברים" הנוהגים להפריש מעשרות, אך הם מוכנים למכור פֵרות לעמי הארץ בידיעה שהם יאכלו פֵרות לא מעושרים, זאת בניגוד להלכה. אם כן, לפי פירוש זה בית חנון קנו פֵרות לפני מירוח ומכרו אותם לאחרים, והם היו מתווכים בלבד. ברם, ניתן לפרש גם שלשיטתם הלוקח פטור תמיד ממעשרות והם בבחינת כוהן ולוי שלקחו פֵרות לפני מירוח, שרשאים לאכול בעצמם את התרומות והמעשרות (להלן), אם כן בית חנון היו כוהנים והקלו על עצמם. מכל מקום, הירושלמי מגנה פרשנות זו ואומר שנענשו משמים, וברור שבעלי החנויות הללו לא נהגו כמנהג חברים<sup class="footnote-marker">46</sup><i class="footnote">משנה, דמאי פ"ב מ"ב. סוחרים גדולים פטורים מן הדמאי (שם, מ"ד), אך לא מן הוודאי. </i>.
בית חנון לא הרוויחו באופן אישי מהפסיקה. אדרבה, בהיותם כוהנים הם היו פטורים מחובת מעשר (נתנו את המעשרות לעצמם), ובכך הפסידו את הסיכוי לזכות ביתרון על פני מתחריהם הסוחרים שאינם כוהנים. עם זאת, הפסיקה היא בעלת משמעות חברתית המטיבה עם כת הצדוקים, ואולי גם הנסיבות החברתיות השפיעו על עמדתם של מנהיגים כוהניים אלו. בהכרעתם הם פטרו את המוכרים והסוחרים מחובת מעשר ו"גלגלו" אותה על האוכלים. יש להניח שרבים מהסוחרים העשירים היו קרובים אליהם. יתר על כן, מרכז הצריכה הגדול היה ירושלים שבה רבו התושבים שלא היו חקלאים, ולשם הגיעו עולי הרגל שצרכו מזון. כך הם סייעו להעביר את חלוקת המעשרות מאזור הגידול לאזור הצריכה (מהפריפריה לירושלים), כאן קיבלו את המעשרות הכוהנים והנהגת המקדש שהיו צדוקים ברובם, ונמצאו הצדוקים נהנים מפסיקה כיתתית זו.
המשפט "שלוש שנים עד שלא חרב הבית" מביא אותנו לראשיתו של המרד הגדול שנמשך שלוש שנים. בית חנון הם, כנראה, בית חנן שהיה הכוהן הגדול האחרון, צדוקי וממנהיגי המתונים. יוספוס מזכיר את חנן כדמות נערצת<sup class="footnote-marker">47</sup><i class="footnote">מלח', ד 325-318. יוספוס מזכיר אותו רבות, תמיד לשבח. </i>. אבל הוא נרצח בידי הקנאים, ונראה שהם לא חלקו עם יוספוס אותן הערכות לאישיותו של חנן. בית חנן זה נזכר לגנאי בתוספתא, עם עוד כמה בתי כהונה גדולים שהם "באין וחובטין עלינו במקלות" (תוס', מנחות פי"ג הכ"א, עמ' 533, ומקבילות), והתוספתא מוסיפה עוד כינויים בגנותם. בתוספתא הם מכונים "אלחנן", אך הזיהוי עם בית חנן, חנון, נראה סביר, זאת אף שבימי בית שני היה השם חנן נפוץ ביותר.
בית חנון והמסורת שבירושלמי רמוזים במקורות נוספים, אך באלו אין תוספת של מידע, להוציא חילופי נוסח לשם המשפחה כגון חנן, הינו וכיוצא באלו<sup class="footnote-marker">48</sup><i class="footnote">ספרי דברים, קה, עמ' 165; בבלי, בבא מציעא פח ע"א-ע"ב. בתלמוד הבבלי נאמר שדבריהם הם כביכול בבחינת "העמידו דבריהם על דין תורה", ובכך הוויכוח הופך עקרוני פחות. </i>. מסורת אחרת מונה את הגלויות שגלתה הסנהדרין ומונה את חנויות בית חנן כאחת מהם. כלומר, מדובר באתר סמוך להר הבית שבו ישבה הסנהדרין בשלהי ימי הבית השני (בבלי, ראש השנה לא ע"א). המשפט בתלמוד טעון בירור, שכן בנוסח הדפוס נאמר רק שהסנהדרין גלתה "לחנויות", וההשלמה שאלו חנויות בית חנן אינה בטוחה<sup class="footnote-marker">49</sup><i class="footnote">בפיוט שפרסם פליישר, חקרי פיוט, עמ' 27-25, מופיע המונח "חנויות" בלבד. זו העדות הקדומה ביותר לנוסח הבבלי, והיא עולה כמובן בטיבה על מסורת כתבי היד שהיא מאוחרת בכמה מאות שנים לפיוט. </i>.
הכוהן הגדול חנן היה צדוקי, וממילא אנו עומדים כאן בפני תורה צדוקית שברבות הימים איבדה את ההקשר הכיתתי, והיא מוצגת כאילו הייתה עמדה הלכתית. הדבר אופייני למסורות תנאיות מאוחרות יותר שבהן הפולמוס הכיתתי כבר מעומעם. העמדות הכיתתיות נדחו ברובן, אך הן מוצגות כאילו היו עמדה לגיטימית בבית המדרש, בבחינת צד אחד במחלוקת הלכתית שלא התקבל להלכה. עמדנו על כך לעיל<sup class="footnote-marker">50</sup><i class="footnote">לעיל בפירושנו לברכות פ"ד מ"ד; יומא פ"א מ"ה ועוד.  </i>, וזו דוגמה נוספת לסדרה של עדויות. בית חנן חרב במהלך מעשי ההרס וההתפרעויות בתחילת המרד. אז נפגעו בתי עשירים ונשרף הארכיון שנשמרו בו שטרות החוב<sup class="footnote-marker">51</sup><i class="footnote">מלח', ב 428-426. </i>. שרפתו של בית העשיר משתלבת, אפוא, בתמונה היסטורית זו. 
עם כל זאת, הירושלמי מפרש שרבי עקיבא מקבל את עמדתם של בית חנן "ואתיא דרבי עקיבה בחנויות בני חנון"<sup class="footnote-marker">52</sup><i class="footnote">ירו', פאה פ"א ה"ה, טז ע"ג. ראו גם פירושנו להלן פ"ה מ"א. </i>. מתחילת דברי הירושלמי אפשר להבין שחכמים חולקים רק על עניין הזריעה. ברם, מההמשך משמע שהירושלמי הבין שההגדרה "דברי רבי עקיבא" חלה על כל המשפטים במשנה, ולדעת חכמים החולקים עליו הזורע חיטים חייב גם לפני שממרח. כן מפרש הירושלמי בפשטות בסוגיה נוספת<sup class="footnote-marker">53</sup><i class="footnote">ירו', פ"ה ה"א, נא ע"ג, וראו פירושנו למשנה שם ולמשנתנו פ"א מ"ו. </i>, אלא ששם גם נקבע שאמנם המחלוקת היא כללית אבל חכמים מודים לרבי עקיבא בכמה צמחים והוא מודה להם בכמה מהם. קשה להבין מה ראה הירושלמי להרחיב את המחלוקת, ואולי השפיע על כך הנוהג המעשי להקדים את הפרשת המעשרות, או מסורת בעל פה שהייתה בידיו<sup class="footnote-marker">54</sup><i class="footnote">מקרה זה מצטרף למקרים שבהם מזכירים חכמים מחלוקות כיתתיות אך אופיין הכיתתי מטושטש והן מוצגות כמחלוקות הלכתיות לגיטימיות. </i>.
עדות נוספת לדרכם של בית חנן יש אולי במשנה אחרת המספרת על נוהגו של רבן גמליאל להאכיל את פועליו דמאי (כלומר מזון שלא ברור אם עושר כהלכה). הדמאי חייב במעשרות, ורבן גמליאל הידוע בצדקותו (כך מתארת אותו ספֵרות חז"ל) לא הקפיד על דרישות המינימום מהנאמן או מהחבר. הוצעו כמה הצעות לריכוך ההקלה שנוהג רבן גמליאל לעצמו, אך אם נסביר שהילך בשיטתם של הצדוקים בעניין זה הרי שהמעשה הוא ראוי ומקובל. אם כן, הוויכוח הכיתתי היה גם ויכוח בתוך בית המדרש, כך מתאר אותו הירושלמי וכך משתמע ממשנת דמאי.
כתוצאה מהקביעה של חכמים נדרש לקבוע מתי חייב המוכר להרים את מעשרותיו. חז"ל הקדישו מאמץ גדול לקביעת זמן החיוב המדויק. המינוח הוא "גמר מלאכה", כלומר סיום שלב העיבוד של הפרי, ודיונים ארוכים הוקדשו לקביעה המדויקת של גמר המלאכה בכל פרי ופרי. מסקנתם היא:
א. פרי הנועד לצריכה אישית, גמר המלאכה שלו היא הבאה לבית או לחצר שליד הבית, לאיסום לקראת צריכה. איסום בחצר או במחסן חיצוני, כולל הגג, אינו בבחינת גמר מלאכה (פ"ג מ"א; מ"ה ועוד).
ב. פרי שנועד למכירה בשוק גמר המלאכה שלו הוא האריזה, כל פרי בהתאם לצורת השיווק האופיינית לו (פ"א מ"ה-מ"ח).
ג. סעודת ארעי בשדה פטורה ממעשרות, אך ארוחת קבע או בישול הם מעין גמר מלאכה, וגם בנושא זה נקבעו כללים מדויקים, כגון:
1. בישול בשדה נחשב גמר מלאכה (פ"א מ"ז; פ"ד מ"א), וכן שליקה שלדעתנו היא בישול עם תבלינים, מעין כבישה (פ"ד מ"א).
2. הרמת תרומה קובעת למעשר.
3. שבת ומיקח טובלים (פ"ב מ"ד ומ"ה ופירושנו להן).
4. הטמנה טובלת (פ"ד מ"ב), שכן זו שיטת איסום קבע בשדה.
5. היסב טובל (ירו', פ"ד ה"א, נא ע"ב), כלומר אין זו סעודת ארעי אלא סעודה גדולה וקבועה. הגדרת "היסב" אינה רק ישיבה בהסבה אלא גם שתיית יין בסעודה.
התלמוד מסכם: "אור טובל, מקח טובל, מלח טובלת, תרומה טובלת, שבת טובלת, חצר בית שמירה טובלת, דאמר<sup class="footnote-marker">55</sup><i class="footnote">צריך להיות "ואמר". </i> רבי יוחנן מקח בשבת אינה תורה, רבי אמי בשם רבי שמעון בן לקיש, המחוור שבכולן זו חצר בית שמירה" (ירו', פ"ד ה"א, נא ע"א). אם כן, גמר מלאכה מובהק הוא האיסום והשאר מובהקים פחות, ורבי יוחנן אף מגדיר את המכירה שטובלת מדברי סופרים בלבד. 
רבים מהפרטים הנזכרים שנויים במחלוקת, ובמיוחד מצינו מחלוקות על הגדרת גמר מלאכה במזונות העוברים עיבודים שונים, כגון יין ושמן (ראו פירושנו לפ"א מ"ז). גמר המלאכה לעניין מעשרות הוא גם מועד הפיכת המצרך למזון. אז הוא מקבל טומאת אוכלין (משנה, עוקצין פ"ג מ"א; מ"ו ועוד). יתרה מזו, מזון שטרם נגמרה מלאכתו אינו מוכשר לקבל טומאה, וגם אם נגע בו שרץ או טומאה אחרת אין הוא טמא. הכשר טומאה תובע תנאים נוספים כגון הרטבת הפרי (בפֵרות שנהגו לשטפם כגמר מלאכה) או "מחשבה", כלומר תכנון להשתמש בהם כאוכל, ולא כאן המקום להרחיב בכך.
המסקנה ההלכתית שחובת המעשרות חלה על המוכר הביאה להלכה שאסור למכור או לתת פֵרות לא מעושרים למי שאינו מעשר. כפי שכבר אמרנו, רוב הציבור נתפס כ"עמי הארץ" שאינם מעשרים, ואינם נאמנים לא על קיום המצווה ואפילו לא על עדות שקיימו אותה, על כן נאלץ המוכר ה"חבר" לעשר את הפֵרות לפני מכירתם, מספק, וזהו ה"דמאי" הנדון ארוכות במסכת דמאי, או למכור אותם לנאמן. על בסיס הלכה זו נקבע הכלל "שאין דרך חבר להיות מוציא מביתו דבר שאינו מתוקן"<sup class="footnote-marker">56</sup><i class="footnote">ירו', דמאי פ"ג ה"ה, כג ע"ד; מעשר שני פ"ה ה"א, נה ע"ד; בבלי, עירובין לב ע"א; פסחים ט ע"א; נידה טו ע"ב, ועוד. הניסוח הוא אמוראי, אך הקביעה מופיעה, בניסוח אחר, במשנה, דמאי פ"ג מ"ג. </i>. בפועל התפרשה החובה בעיקר כחובתו של המגדל המוכר לשוק, והרחיבו אותה על חנוונים. אבל העוסקים במסחר גדול ובעל היקף רחב יותר פטורים מחומרה זו (משנה, דמאי פ"ב מ"ב), והסברנו זאת בצורך להשתלב במסחר הגדול ובעלות הכבדה של הפרשת מעשרות בתנאי תחרות מול מוכרים שאינם מעשרים. 
מעבר לבירור ההלכתי, מן הראוי לעקוב אחר הנוהג החברתי המקובל. מבחינה הלכתית דין מעשרות כדין תרומות, ובעת שהפרי חייב במתנות כהונה הוא חייב בכולם, ואסור להרים מתנות לפני הזמן (פ"ב מ"ד), וגם אין לעכב את ההרמה. ברם, הנוהג החברתי הבחין בין תרומות למעשרות.
את התרומה נהוג היה להרים בשעת הגורן<sup class="footnote-marker">57</sup><i class="footnote">חלוקת תרומה על הגורן מופיעה במקורות רבים, כגון כתובות פ"ב מ"י; תוס', דמאי פ"ה ה"ד; משנה, יבמות פי"א מ"ה ומ"ה, וראו במבוא למסכת תרומות.  </i>. עסקנו בכך במבוא למסכת תרומות, והסברנו את הנוהג להפריש תרומה מוקדם ככל האפשר כדי שלא תיטמא. אמנם לעתים הפרי כבר מקבל טומאה, אבל מבחינה מעשית ניתן לשמור עליו בטהרה לזמן קצר זה עד הרמת התרומה. יתר על כן, אם הפֵרות מיועדים לשוק הרי שטרם הוכשרו לקבל טומאה, כפי שאמרנו לעיל. מעבר לכך, הרמת התרומה בגורן אפשרה לכוהנים לחזר בגרנות, לאסוף את התרומה ולהפעיל לחץ חברתי סמוי (וגלוי) על בעלי הבתים לבל ידחו את המתנה וכדי שיתרמו בעין יפה. 
מועד הרמת התרומה בגורן אינו קשור, אפוא, לגמר המלאכה, אבל אין להרים תרומה לפני שנגמרה המלאכה בשדה.
את המעשר, לעומת זאת, הרימו לאחר גמר מלאכה. מוכרים הרימוהו לפני השיווק לשוק, והאוכלים את המזון הרימו מעשרות רק לפני האכילה. במקורות מספר אף עולה שלעתים הרימו מעשרות לאחר הבישול; עבור מקבלי המעשר הייתה לכך חשיבות מיוחדת ויתרון משמעותי, שכן זכו לאוכל מבושל ומוכן לאכילה שחולק להם בעת הסעודה "בזמן אמת". זו הסיבה לכך שאנו שומעים על אנשים שנזכרו להרים מעשרות רק לפני האוכל. אחת לשלוש שנים חל המועד המיוחד של ביעור מעשרות, ואז סיימו בעלי הבתים לשלם את חובם (משנה, מעשר שני פ"ה מ"ו). כך, למשל, מסופר על רבן גמליאל שרק במועד זה שילם את חובותיו ללוי, והלוי הרים מהמעשר את תרומת המעשר ונתנה לכוהן (ראו פירושנו למעשר שני פ"ה מ"ט).
עם כל זאת, אנו שומעים גם על חלוקה של מעשרות על הגורן. במשנה אחת נקבע במפורש כמה נותנים לעני המלקט מעשר עני על הגורן (משנה, פאה פ"ח מ"ה; תוס', שם פ"ד ה"ב-ה"ג)<sup class="footnote-marker">58</sup><i class="footnote">מדובר במפורש בנוטל מעשר עני (כך בתוספתא), אבל יש גם עניים סתם המלקטים נדבות על הגורן, כגון תוס', פאה פ"ב הי"ח. </i>. זו גם דוגמה טובה להבנת ההיגיון הפנימי של דברי חכמים. ההלכה קובעת כמה יש לחלק לעני על הגורן, אבל מתוך ביתו "נותן כל שהוא ואינו חושש" (תוס', שם). חכמים אפילו אינם מנסים לקבוע כמה ייתן אדם מתוך ביתו, אבל על הנתינה האישית הנעשית בגורן הם שולטים, או לפחות מנסים לשלוט, ולהכפיפה לתנאים ולעקרונות המקובלים עליהם. המשניות, ביבמות פי"א מ"ה ומ"ז, מדברות על חלוקה על הגורן, וכפשוטן הן עוסקות בכוהנים; הירושלמי למשניות אלו מוסיף שאין חולקים לנשים על הגורן ומדבר במפורש גם על מתנות לווייה (ירו', יבמות פי"א ה"ה, יב ע"א), וזו ברייתא מפורשת (תוס', פאה פ"ד ה"ד). העדות היא אפוא כפולה: מהברייתא, ומהתלמוד המביא אותה כפירוש למשנה העוסקת בתרומה. 
כיוצא בזה אנו קוראים: "כהנים ולוים שהיו עומדים על הגרן..." (תוס', פאה פ"ד ה"ג), או: "כהנים ולוים שהיו מסייעין בין הגרנות אין נותנין להן תרומות ומעשרות בשכרן" (תוס', דמאי פ"ה ה"כ). הכוהנים והלוויים מסייעים בעבודה בחינם וזוכים בכך בסיכוי לקבל מעשרות ותרומות. כן יוצא ממקורות רבים נוספים<sup class="footnote-marker">59</sup><i class="footnote">כגון תוס', תרומות פ"ד הי"ב; דמאי פ"ז הי"ב ועוד.  </i>. במקביל אנו שומעים, כמובן, על מי שנותנים תרומה רק בביתם (כגון תוס', מעשר שני פ"ג הי"ב)<sup class="footnote-marker">60</sup><i class="footnote">הוא הדין בפאה. לפי ההלכה יש להפרישה מהשדה במחובר לקרקע, אבל המשנה דנה במי שנותן פאה מתוך תבשילו (פאה פ"ח מ"ג), והירושלמי למשנה זו מעיד כי היו מקומות שבהם זה היה מנהג המקום. ראו המבוא לפאה ופירושנו למשנת פאה שם.  </i>. עם כל זאת, סתם חלוקה על הגורן היא חלוקת תרומה. ביטוי מסכם לכך יש בדיון הירושלמי: "דבר שיש לו גורן מפרישין תרומת מעשר, ואין צריך להפריש תרומה גדולה. כהדא דתני 'מצא פירות ממורחין בשדה: מכונסין אסורין משום גזל, מפוזרין מותרין משום גזל. בין כך ובין כך חייבין במעשרות, ופטורין מתרומה גדולה, שאי איפשר לגורן שתיעקר אלא אם כן נתרמה'. מעשרות מהיכן ניטלות מן הבית או מן השדה? נישמעינה מן הדא: 'חבר שמת והניח מגורה מלאה פירות, אפילו בו ביום הכניסן הרי אילו בחזקת מתוקנים'. ואיפשר שלא נטרפה דעתו שעה אחת? אמר רבי בון בר חייה תיפתר שמת מתוך יישוב. רבי חנניה בשם רבי פינחס שמע לה מן הכא: 'עישור אחר שאני עתיד למוד נתון לעקיבה בן יוסף שיזכה בו לעניים'<sup class="footnote-marker">61</sup><i class="footnote">ראו פירושנו לפ"ה מ"ט, ושם דנו בסדרי הפרשת מעשרות המשתמעות מהסיפור. </i>, הדא אמרה מן הבית. רבי חייה בר אבא שמע לה מן הכא: 'מי שהיו פירותיו במגורה ונתן סאה לבן לוי וסאה לעני', הדא אמרה מן הבית. רבי אבא מרי שמע לה מן הכא: 'מן הבית - זו חלה', הדא אמרה מן השדה" (ירו', פ"ג ה"ג, נ ע"ג). אם כן, שלוש משניות מדברות על הרמת תרומה מהגורן ומעשרות מהבית, אבל רבי אבא אומר שהפסוק המדבר על מתנות כהונה מן הבית עוסק רק בחלה, שכן מעשר נותנים גם מהשדה. מכל מקום חבר לא ישהה מעשרותיו, אלא מן הראוי שייתנם מיד לאחר האיסום בבית.
ההסדרים המחייבים את המוכר להרים מעשרות, והקביעה שאת המעשר משלמים רק לפני האכילה (או בשעת הביעור), מבטאים מצב שבו רוב הציבור, או חלקים גדולים ממנו, אינם מפרישים מעשרות. יש להניח שגם ההנחיה להעדיף הפרשת תרומות בגורן נובעת מההנחה שרוב הציבור אינו שומר על טהרה וחשוד על הפרשת מעשרות, אך הם מרימים תרומות. מערכת ההסדרים עם עמי הארץ מחייבת אף היא בירור מקיף, וחלק מהבירור הנדרש הוצג כנספח למסכת דמאי.
עם זאת הסתייגו חכמים מנתינת תרומה ומעשרות תמורת שירות או סיוע: "הכהנים והלוים והמסייעין בגרנות, אין נותנין להן לא תרומה ולא מעשר, ואם נתן חילל. 'ולא יחללו את קדשי בני ישראל' והן מחללין אותן. יותר מיכן אמרו תרומתן אינן תרומה, ומעשרותן אינן מעשר, והקדישן אינן הקדש. ועליהן הכתוב אומר 'ראשיה בשוחד ישפוטו', והמקום מביא עליהן ג' פורעניות"<sup class="footnote-marker">62</sup><i class="footnote">ירו', נדרים פי"א ה"ג, מב ע"ד; קידושין פ"ב ה"ט, סג ע"ב; בבלי, בכורות כו ע"א. </i>. הנימה התוקפנית וההפרזה מעידות כי חכמים ראו את הנושא כרגיש ובעייתי. המקור התנאי מסויג יותר: "כהנים ולוים שהיו מסייעין בין הגרנות, אין נותנין להן תרומות ומעשרות בשכרן. ואם נתנן הרי אילו חולין. שנאמר 'ואת קדשי בני ישראל לא תחללו' כבר הן חולין. ואומר 'שחתם ברית הלוי אמר ה' צבאות'. יתר על כן אמרו תרומתן אינן תרומה, ומעשרותן אין מעשרות, ולא עוד אלא שבקשו חכמים לקונסן להיות פירותיהן צריכין להפריש תרומה. ועליהן אמר הכתוב 'ראשיה בשחד ישפטו וכהניה' וגו'. לפיכך הביא עליהן המקום שלש פורעניות כנגד שלש עבירות" (תוס', דמאי פ"ה ה"ב). במקור התנאי לא נאמר שאסור לתת לכוהנים אלו תרומה ומעשרות אלא שיש להפריד בין מתן התרומה והמעשרות לבין תשלום עבור הסיוע. בפועל, התשלום עבור הסיוע גם הוא נתפס כתרומה ומעשר ("בקשו חכמים לקונסם" אבל הם לא נקנסו). כלומר, בפועל הם אכן קיבלו תרומה ומעשרות בשכרם, ואולי קיבלו מעט יותר בתור תרומה. האמוראים ממשיכים אותו קו מחשבתי ומקצינים אותו. לאלו המסייעים אסור לתת תרומה ומעשרות, לא כתרומה וודאי שלא כשכר. אולי צריך לשלם שכר עבודה, אך לא מעשרות. 
עם זאת, ניכר שחכמים התנגדו לנוהג הקיים. בהקשר לכך נזכר במפורש קנס (על נוהג קיים), וביטויי הפרזה מעידים שאין כאן הלכה בלבד אלא רצון לסתום פרצה. ייתכן שחכמים חששו לטובת הנאה מקיום המצווה ואולי להפך, בכך רצו לצמצם את לחצם של הכוהנים על הציבור להפריש תרומות ומעשרות.
תהא הסיבה אשר תהא, אילו הייתה ההלכה הזו נשמרת הרי שדווקא עודף ההחמרה על הקודש היה מצמצם את היקף ביצוע המצווה. באופן פרדוקסלי במקרים רבים עודף ההחמרה ויחס של קדושת יתר גורמים בפועל לצמצום היקף המצווה, ולעתים יש גם לחשוש שבעצם נועדו ביטויי הקדושה לפעול הפוך ולצמצם אותה. לא נעסוק בתופעה דתית זו ונסתפק בדוגמה ממסכת חגיגה פ"ב מ"א: התייחסות לתורת המסתורין (מעשה מרכבה) בקדושת יתר גורמת, ואולי גם נועדה, להיות מנוף לצמצום העיסוק במעשה מרכבה.  

Section 10

<b>הפרשת מעשרות הלכה למעשה</b>
בכך עסקנו במבוא למסכת דמאי. ראינו שרוב הציבור לא הרים מעשרות כלל, ואף מי שעשה כן הסתפק בהרמה סמלית ולא נתן את הפֵרות ללוי אלא אכלם בעצמו (בניגוד לתרומה ולתרומת מעשר שהם קודש).

Section 11

<b>גוי והפרשת מעשרות</b>
המחלוקת העקרונית בשאלת חיוב הגוי במעשרות הוצגה בפירושנו לדמאי (פ"ה מ"ט). השאלה היא האם פֵרות של הגוי נחשבים לפֵרות הארץ, או שמא בעלותו המשפטית על הקרקע יש בה כדי להפקיע את פֵרותיו מחלות קדושת הארץ. במקורות האמוראיים יש מחלוקת בנושא, ואנו הראינו כי בספֵרות התנאים ברור שפֵרותיו חייבים במעשר, אם כי ייתכן שהיו תנאים שסברו שחיוב זה אינו באותה עצמה ותוקף כמצווה המוטלת על ישראל, אלא זה חיוב עם ספק כלשהו. עם זאת, מובן שהגויים לא עישרו בדרך כלל ולא הרימו את יתר מתנות הכהונה והלווייה. כפי שראינו במבוא למסכת פאה הם השתתפו לעתים בהרמת מתנות עניים כחלק מהמערכת החברתית המשותפת בכפר. ברוח זו יש להבין את המדרש המאוחר על הגוי המגיע ללוד ומאלצים אותו להרים מעשר כתנאי לרשות למכור את פֵרותיו (פתרון תורה, עמ' 260). ספק אם יכולים היו לאלץ את הגוי לבצע מה שלא הצליחו לכפות גם על ישראל, אך המדרש משקף מציאות מסוימת בכפרים המעורבים. עדות אחרת למצב זה היא בתוספתא: "גוי שתרם תרומתו תרומה. במי דברים אמורים, על הגורן. הפריש תרומה ונתנה לכהן, מעשר ראשון ונתנו ללוי, מעשר עני ונתנו לעני פירותיו מתוקנים" (תרומות פ"ד הי"ב). מהברייתא משתמע בבירור שפֵרות הגוי חייבים במעשרות, ולעתים הגוי מפריש את המעשרות, אף על פי שאי אפשר לכופו על כך.

Section 12

<b>מעשרות בחוץ לארץ</b>
המעשרות שייכים למצוות התלויות בארץ, ולכאורה פשוט שאין הן חלות אלא בארץ. בסוריה חל דין מעשר, אבל פֵרות הגוי שם פטורים ממעשר, וכן פֵרות דמאי. הווה אומר, האיסור קל יותר ולא החמירו במקרים של ספק (ראו פירושנו לדמאי פ"ב מ"א; להלן פ"ה מ"ה), ממילא גם פֵרות חוץ לארץ שיובאו לארץ פטורים ממעשר (פ"ה מ"ח; דמאי פ"ב מ"א). עד כאן ההלכה העקרונית, והיא חלה על כל המצוות התלויות בארץ כמעשרות, שביעית, חלה, מעשר שני וכיוצא באלו. בפועל מצינו חוגים בחוץ לארץ שהחמירו על עצמם וחייבו עצמם במעשרות, ודנו בכך בהרחבה במבוא למסכת תרומות. שם אף דנו בשאלה מה ראו חכמים לצמצם מצוות אלו לארץ ישראל בלבד. 

Section 13

<b>ביטול ברוב</b>
פֵרות טבל שהתערבו בפֵרות מעושרים, או ההפך, בטלים ברוב של אחד למאה, ודנו בכך במבוא למסכתות תרומות וערלה. לפי הירושלמי טבל דבר תורה אינו בטל, וטבל מדבריהם בטל (פ"ה ה"ב, נא ע"ד).

Section 14

<b>מעשר עני</b>
כל המעשרות חשובים ויקרים, ומעשר עני עולה על כולם. המקורות מדגישים את חשיבותו הרבה: "חיה רעה באה לעולם על שבועת שוא, ועל חלול השם. גלות בא לעולם על עובדי עבודה זרה, ועל גלוי עריות, ועל שפיכת דמים, ועל השמטת הארץ. בארבעה פרקים הדבר מתרבה: ברביעית, ובשביעית, ובמוצאי שביעית, ובמוצאי החג שבכל שנה ושנה. ברביעית מפני מעשר עני שבשלישית, בשביעית מפני מעשר עני שבששית, ובמוצאי שביעית מפני פירות שביעית, ובמוצאי החג שבכל שנה ושנה מפני גזל מתנות עניים" (משנה, אבות פ"ה מ"ט). כמו כן: "ובקוצרכם את קציר ארצכם לא תכלה פאת שדך בקוצרך ולקט קצירך לא תלקט – אמר רבי אוורדימס ברבי יוסי: וכי מה ראה הכתוב ליתנה באמצע הרגלים, פסח ועצרת מיכן וראש השנה ויום הכיפורים מיכן? אלא ללמד שכל מי שהוא מוציא לקט, שכחה ופיאה ומעשר עני, מעלים עליו כאילו בית המקדש קיים, והוא מקריב קרבנותיו לתוכו. וכל מי שאינו מוציא לקט, שכחה ופיאה ומעשר עני, מעלים עליו כאילו בית המקדש קיים, ואינו מקרב קרבנותיו לתוכו" (ספרא, אמור פרק יג הי"ב, קא ע"ג), וכן במקורות נוספים.
חשיבותו המיוחדת של מעשר עני מודגשת משום שהוא בא לתמוך בחלשים, וחכמים רואים חשיבות בתמיכה בחלשים אף יותר ממצוות לשם שמים<sup class="footnote-marker">63</sup><i class="footnote">כך במפורש במשנה, ידים פ"ד מ"ג ומקבילותיה; תוס', שביעית פ"ב ה"ה ועוד.  </i>. חכמים אף מסבירים שמועד ביעור מעשרות בא מיד לאחר שנת מעשר עני, שלא לעכב מעשר זה: "מיכן אמרו ערב יום טוב האחרון של פסח של רביעית, ושל שביעית, היה ביעור. ברביעית מפני מעשר עני שבשלישית, בשביעית מפני מעשר עני שבששית" (ספרי, דברים קט, עמ' 169; משנה, אבות פ"ה מ"ט; מדרש תנאים לדברים, יד כח, עמ' 79).
על רקע ההקפדה על מצוות מעשר עני ניתן להבין סדרת מקורות הדנים בעונש על האוכל מזון שלא הופרש ממנו מעשר עני: "ואמר רבי בא רב הונא בשם רבי האוכל פירותיו טבולים למעשר עני חייב מיתה" (ירו', קידושין פ"ב ה"ט, סג ע"א), וכן במקורות אחרים<sup class="footnote-marker">64</sup><i class="footnote">תנחומא בובר, ראה טז, עמ' 26; תנחומא, ראה יז; פסיקתא דרב כהנא, עשר תעשר ט, עמ' 171; בבלי, יבמות מו ע"א. </i>. אבל במקורות מספר נקבע שאסור לאכול טבל של כל המעשרות, ואף של מעשר עני. שם משמע שלפחות בתפיסה הציבורית נטו להקל יותר במעשר עני וזלזלו מעט בחשיבותו, כגון "האוכל את הטבל, אפילו אינו מחוסר אלא תרומה גדולה בלבד, מעשר ראשון, ומעשר שיני, ואפילו מעשר עני, הרי זה חייב" (תוס', מכות פ"ד ה"ד, עמ' 442; השוו ספרי דברים, עב, עמ' 137). על כן ייתכן שיש להבין את המימרות שהאוכל מעשר שני חייב מיתה כמימרות מקוצרות, והנוסח המלא הוא: "האוכל טבל אפילו של מעשר עני". אם כן, אכילת טבל תמיד עונשה בצדה, ואפילו האוכל מעשר עני שלמעשה מותר לכל אדם, ובלבד שיהא עני<sup class="footnote-marker">65</sup><i class="footnote">רמז נוסף לכך שהפרשת מעשר עני הייתה נורמה נפוצה יש בתוס', נדרים פ"ז ה"ד, בהשוואה למשנה, שם פי"א מ"ג. </i>.
ריבוי מימרות מעיד, בדרך כלל, על חביבותה של מצווה, אך אולי גם ניתן לפרשו כעדות לאי ההקפדה עליה. הסבר זה קשה במקרה זה, שכן רוב הציבור לא הקפיד גם על הפרשת מעשרות בכלל. זאת ועוד, ממקור אחד משמע שעמי הארץ הקפידו על הרמת מעשר עני. המשנה מתארת את שצריך לעשות אדם שהזדמן לאכול אצל מי שחשוד על המעשרות: עליו להרים את המעשרות בצורה שתוארה במשנה, ועל כך המשנה מוסיפה: "רבי אליעזר אומר אין אדם צריך לקרות שם למעשר עני של דמאי, וחכמים אומרים קורא שם ואינו צריך להפריש" (דמאי פ"ד מ"ג). כידוע, בהפרשת מעשרות שני שלבים. הראשון "קריאה בשם", כלומר הגדרה שהפֵרות בצד צפון הם מעשר שני, הפֵרות בדרום הם מעשר ראשון וכיוצא באלו; לאחר מכן יש "להרים" את המעשר או לבצע את ההפרשה, כלומר לקחת את המעשר הראשון ולתנו ללוי, או לקחת את המעשר השני ולפדות אותו.
החידוש של רבי אליעזר הוא שאין צורך "לקרוא בשם" למעשר עני. כלומר, אין צורך להפריש מעשר עני, ולדעת חכמים בעל הפֵרות צריך להגדיר את המעשר לעני אך אינו חייב לתנו בפועל. לכאורה ניתן להסביר את המשנה באחת משתי הצורות, או כפתרון טכני-משפטי או על רקע מציאות חברתית נתונה. הפתרון הטכני-כלכלי הוא שמעשר עני הוא חובה במסגרת דיני ממונות בלבד, בניגוד למעשר ראשון או שני שהם חובה לשמים, ויש בהם מרכיב של איסור וחובת טהרה<sup class="footnote-marker">66</sup><i class="footnote">את תרומת המעשר אוכלים בטהרה והאוכלה בטומאה חייב מיתה, והוא הדין במעשר שני.  </i>. על כן לדעת חכמים צריך לקרוא שם למעשר עני, אבל לכשיבוא העני לא יוכל לתבוע את המעשר, שכן זה מעשר מספק, ובספק ממונות הכלל הוא שהמוציא מחברו עליו הראיה. רבי אליעזר סבור שאם אינו מתכוון להפריש מעשר עני בפועל אין טעם לקריאת השם, ופטור מהכול. לפי שיטה זו חובה להפריש מעשר עני, אך חכמים לא תבעו למלא חובה עקרונית זו, מן הסתם בגלל העלות הכבדה של המעשרות, וכבר ראינו את רגישותם של חכמים לטיעון הכלכלי. לפי הסבר זה רבי אליעזר מוותר אפילו על מראית עין של הפרשת מעשר עני, ואפילו אין צריך לקרוא לו שם. הקושי בהסבר זה הוא שרבי אליעזר פוטר לגמרי את האדם מחובת מעשר עני, וזה חידוש שקשה להצדיקו, שכן מעשר עני הוא חובה מדין תורה. התפיסה המוצעת הופכת את מעשר עני לחובה כספית בלבד ומנתקת אותו אפילו ממראית עין של עשיית מצווה לשמים.
המפרשים המסבירים כן (ר"ש ואחרים) נתמכים על ידי שני התלמודים ומציגים כך את תקנת יוחנן כוהן גדול. כלומר, תקנת הדמאי הייתה שיפרישו תרומת מעשר בלבד ויסתפקו ב"קריאת שם" לשאר המעשר, ואין צריכים להרים בפועל לא את המעשר הראשון ולא את מעשר העני. החידוש הוא, כאמור, שאפילו אין צריך לקרוא שם למעשר עני (ירו', מעשר שני פ"ה הט"ו, נו ע"ד; בבלי, סוטה מח ע"א). 
ההסבר השני הוא שעמי הארץ מפרישים מעשר עני. התלמודים מעניקים לכך הסבר הלכתי שאותו נעלה להלן. ברם, יש לזכור שעמי הארץ אינם נזקקים לטיעון ההלכתי. לו היו שומעים להלכה היו מפרישים את כל המעשרות. הם מתירים לעצמם שלא לציית לחכמים. על כן אין לצפות לכך שעמי הארץ ינהגו לפי עיקרון הלכתי זה או אחר, והפתרון הוא בתחום החברתי. עמי הארץ לא הקפידו על נתינת מעשר ללוויים, ולא על העלאת מעשר לירושלים, אך הקפידו לתת מעשר עני. הרקע החברתי ברור. עמי הארץ אינם נלהבים לתת ממונם לכוהן או ללוי. אלה אינם מעוררים בהכרח אהדה חברתית, ולא תמיד נמנו עם מעגל הנצרכים. גם המעשר לירושלים לא היה אטרקטיבי לחקלאי קשה יום שעלה לירושלים לעתים רחוקות בלבד. לעומת זאת תמכו עמי הארץ והזדהו עם מתן צדקה לעני אחר. כל (או רוב מכריע) של עמי הארץ הפרישו תרומה בגלל הפחד מאכילת טבל, ולכן אין צורך להפריש תרומה מדמאי. כנראה רבים מהם הפרישו מעשר עני, אך לא כולם, ולכן התעוררה המחלוקת בין רבי אליעזר לחכמים.
חכמים תובעים לקרוא שם למעשר עני, אך נמנעים מלתבוע הפרשתו למעשה. כנראה גם הם מודים שרוב עמי הארץ מפרישים מעשר עני, אבל מתוך חומרה הם תובעים לצאת ידי חובת ההלכה הפורמלית ולצאת ידי ספק. עם זאת, גם הם מקבלים שספק זה אינו מספיק כדי לחייב הוצאת ממון.
התלמודים מעניקים לנוהג של עמי הארץ הסבר הלכתי. בירושלמי ההסבר הוא "האוכל פירותיו טבולין למעשר עני חייב מיתה. מה טעם דרבי ליעזר מכיון שהוא יודע שהוא בעון מיתה מפריש" (דמאי פ"ד ה"ד, כד ע"א)<sup class="footnote-marker">67</sup><i class="footnote">לפנינו "מעשר שני", ברם זו טעות וצריך להיות "מעשר עני" כפי שברור מההמשך, וכן גרס ר"ש סירליאו. לעונש המיתה ראו לעיל. </i>. בתלמוד הבבלי נקבע שהאוכל מעשר עני לוקה, ויש לכך דרשה מהפסוק (מכות טז ע"א), ובסוגיה אחרת נקבע שחייב מיתה כמו בירושלמי (יבמות פו ע"א). החמרה הלכתית בדין האוכל טבל של מעשר עני מופיעה בסוגיית יבמות בשם ברייתא, אך ביתר המקורות היא אמוראית בלבד, ואין לה הד בדברי תנאים. כאמור, את המשנה אפשר להסביר גם ללא שימוש בטיעון של עונש על אכילת מעשר עני. מכל מקום, לו היו עמי הארץ מתרשמים מהאיום בעונש על אכילת מעשר עני היו מפרישים גם מעשר שני שדינו זהה. אין זאת אלא שההתנהגות של עמי הארץ הושפעה משיקולים חוץ-הלכתיים. 
בתוס', סוטה פי"ג ה"י ומקבילותיה<sup class="footnote-marker">68</sup><i class="footnote">ראו פירושנו למעשר שני פ"ה הט"ו. </i>, מתוארת תקנת יוחנן כוהן גדול, ולפי ההסבר הוא תיקן את הלכות עמי הארץ, שם משמע שעמי הארץ אינם מפרישים אלא תרומה גדולה ואילו את המעשרות, כולל מעשר עני (ותרומת מעשר), אין הם מפרישים. ברייתא זו מתארת, מן הסתם, את עמי הארץ כפי שהכירו אותם תנאים, ולהערכתם אין הם מפרישים מעשר עני. ברם, עיון מדוקדק בברייתא מצביע על כך שעיקר הברייתא (והתקנה של יוחנן כוהן גדול) היא לגבי תרומת המעשר, ומעשר העני נזכר אגב גררה בלבד. ייתכן גם שלא כל עמי הארץ הרימו מעשר עני אלא רק שהרמתו הייתה תדירה יותר מהרמת מעשר ראשון, ופחות רווחת מהרמת תרומה גדולה שבה נהגו הכול. בדרך זו ייושבו כל המקורות.
מכל מקום, שני התלמודים מסבירים שעמי הארץ נאמנים על הפרשת מעשר עני. הבבלי מעניק לכך נימוק משפטי נוסף, שכן לבעל הבית שהוא עם הארץ עומדת טענת מיגו, שיכול להפקיר נכסיו וייהפך לעני, וכך יזכה בעצמו במעשר עני (בבלי, נדרים פד ע"א; מכות יז ע"א). אף התלמוד עצמו חש בכך שהנמקה זו מופרזת, ופשוטם של דברים הוא שעם הארץ מקפיד על מצוות מעשר עני יותר מעל הפרשת מעשר ראשון. מתוך הנמקת הבבלי משמע שחיבר את משנה ג (מחלוקת רבי אליעזר וחכמים) למשנה ב. הוא סבור, אפוא, שמשנה ג מסבירה את המשפט במשנה ב "לא יאכל עד שיעשר". אין הוא צריך לעשר מעשר עני משום שעם הארץ נאמן כשהוא אומר שהפריש מעשר עני, שכן טענת המיגו מעניקה לו נאמנות מוגבלת למעשר עני בלבד.
בפועל, מעשר עני הוא חלק ממצוות צדקה ומתחבר בכך למצוות לקט, שכחה ופאה. בתקופת המשנה והתלמוד עסקה הקהילה רבות בארגון מערכת הצדקה, ומעשר העני שובץ כאחד המשאבים הבולטים למימון הצדקה העירונית<sup class="footnote-marker">69</sup><i class="footnote">למימון מערכת הצדקה בפרט, והקהילה היהודית בכלל, ראו ספראי, העיר, עמ' 324-303, ובעיקר עמ'              311-312.   </i>. חכמים העדיפו שפעולות הצדקה תתנהלנה על ידי מוסדות הקהילה היהודית ועל כן הנהיגו (או אישרו את הנוהג) להעביר את כספי מעשר העני לרשות הקהילה. כן דורש המדרש: "והנחת בשעריך – שיתחלק על פי בית דין" (מדרש תנאים לדברים, יד כח, עמ' 79). ספק אם זו דרשה תנאית או עיבוד מאוחר, מכל מקום הדרשן מאשר לבית הדין לאסוף את מעשר העני ולחלקו לנזקקים. משנת פאה סודרת הנחיות לחלוקה פרטית של מעשר עני<sup class="footnote-marker">70</sup><i class="footnote">משנה, פאה פ"ח מ"ה. מדובר בחלוקת מעשר עני כפי שעולה מהתוספתא למשנה זו, וראו פירושנו למשנה. </i>, אבל התלמוד למקום ממשיך בסדרת הנחיות המיוחדות דווקא להנהגת הקהילה (ירו', שם פ"ח ה"ז, כא ע"א), אם כי לא נאמר שההנחיות הללו הן דווקא לחלוקת מעשר עני. 
על רקע הטענה שהעיר ריכזה את מעשר העני ניתן להבין את הסיפור הבא: "כהדא אילין דרב נחמיה אשאלון לציבורייא פריטין, אתא עובדא קומי רבנין אמרין ליה לית ציבור כוליה עתר לית ציבור כוליה מיעני" (אלו של בית נחמיה הלוו לציבור מעות. בא מעשה לפני חכמים, אמרו אין הציבור כולו נהיה עשיר ואין הציבור כולו נהיה עני – ירו', גיטין פ"ג ה"ז, מה ע"א). בני משפחה עשירה הלוו לקהילה כסף. חכמים מאשרים את הסדר ההלוואה בטענה שתמיד יהיה לציבור ממה לשלם. אין הציבור כולו נהיה עני. מצד שני הציבור כולו גם לא יהפוך לעשיר, וממילא תמיד יהיה זכאי לקבל מעשר עני ולממן את החזר ההלוואה. ייתכן גם שבני נחמיה נתנו את ההלוואה על חשבון דמי מעשר עני שלהם, וגם בעתיד יצטרכו להרים מעשר עני וכך ימומן ההחזר. 
ברייתא אחרת מאשרת להעביר את מעשר העני ל"חבר העיר". חבר העיר הוא גוף אזורי שעסק, בין השאר, בצדקה ובעזרה לנזקקים<sup class="footnote-marker">71</sup><i class="footnote">לחבר העיר ראו ספראי, הקהילה, עמ' 76-74. </i>. כן אומרת הברייתא: "אחד שביעית ואחד מעשר שני: אין פורעין מהן מלוה וחוב, ואין משלמין מהן גמולין, ואין פודין בהן שבויין, ואין עושין בהן שושבינות, ואין פוסקין מהן צדקה. אבל משלחין מהן דבר של גמילות חסדים, וצריכין להודיע, ונותנין אותן לחבר עיר בטובה" (תוס', שביעית פ"ז ה"ט; פאה פ"ד הט"ז). ברור שיש לגרוס "מעשר עני", שהרי מעשר שני הוא קודש ודיניו שונים כפי שהעיר ליברמן בפירושו לתוספתאות אלו. אם כן, ההלכה היא שאסור להשתמש בכספי מעשר עני לתשלום חוב לקהילה או ליחיד, אפילו חוב למערכת הצדקה המקומית, אבל מותר ליתנו למוסד הקהילתי כדי שהוא יחלק את המעשר לנזקקים. מותר אף לעשות זאת "בטובה". כלומר, מי שנתן את המעשר הוא עצמו עני, והוא רשאי להשתתף בחלוקת מעשר העני שלו<sup class="footnote-marker">72</sup><i class="footnote">לפירוש המונח "בטובה" ראו פירושנו לשביעית פ"ד מ"ב. </i>. 
המקורות מתארים חברה שרבים בה זכאים למעשר עני. סתם אריס זכאי למעשר עני, ולעתים בני משפחה או שכנים מעניקים זה לזה מעשר עני<sup class="footnote-marker">73</sup><i class="footnote">כגון משנה, פאה פ"ה מ"ד-מ"ה, וראו פירושנו להן. </i>. הרושם הוא שסתם אדם הוא בחזקת מי שראוי לקבל מעשר עני, והאמידים הם מיעוט בחברה הכפרית היהודית. 

Section 15

<b>טובת הנאה ומכרי כהונה ולווייה</b>
מתוך עיון בדיני מעשרות עולה קיומם של שני "מוסדות" או הסדרים חברתיים. האחד הוא "טובת הנאה", כלומר תשלום מסוים שהלוי או הכוהן נותנים לבעל הבית תמורת הזכות לקבל את מתנות הכהונה והלווייה. תשלום ישיר מעין זה אסור, כמובן, אבל הכוהן (או הלוי) משלמים על כך שהם נבחרו לקבל את המעשרות מתוך כלל הכוהנים. חז"ל מודעים היו לכך שאת המתנות הללו צריך האדם לתת בעצמו לכוהן, בניגוד ללקט, שכחה ופאה שאותם "עזבו" והעניים לקחום בעצמם<sup class="footnote-marker">74</sup><i class="footnote">חכמים אף התנגדו לכך שבעל הבית יחלק את הפאה בעצמו והתירו זאת רק במקרים מיוחדים (ראו פירושנו לפאה פ"ד מ"א-מ"ג). לאבחנה בין "נתינה" ל"עזיבה" ראו ירו', נדרים פי"א ה"ג, מב ע"ג-ע"ג; פאה פ"ה ה"ד, יט ע"ד. הירושלמי מעלה רעיון זה כהסבר לתוספתא (נדרים פ"ז ה"ג), ואילו המשנה (שם פי"א מ"ג) חולקת על כך. </i>. כן אנו שומעים על "כהנים ולוים שהיו מסייעין בין הגרנות, אין נותנין להן תרומות ומעשרות בשכרן" (תוס', דמאי פ"ה ה"כ). סיוע זה הוא סוג של טובת הנאה. במקביל אנו שומעים על טובת הנאה של ממש, ועל מחלוקת בדבר: "דרבי יוסי בירבי חנינא אמר אדם נותן מעשרותיו בטובת הנייה, רבי יוחנן אמר אין אדם מביא מעשרותיו בטובת הנאה" (ירו', דמאי פ"ו ה"ג, כה ע"ב). דומה שהמחלוקת היא רק על ההיתר לקיים נוהג זה, ולא על עצם העובדה שהיו שנהגו כן. 
לכאן שייכת אף ההלכה שמי שנדר שלא ייהנו כוהנים ולוויים מנכסיו מוציאים מידו בעל כורחו. נתינת המעשרות נחשבת, אפוא, הנאה, אף על פי שמבחינה תאורטית אין כאן נתינה לזולת אלא מילוי דבר ה' (משנה, נדרים פי"א מ"ד), אבל חכמים מודעים לכך שבכל זאת יש כאן נתינה במשמעותה החברתית, וטובת הנאה, לפחות טובת הנאה סמויה.
סוג אחר של הסדר מכונה "מכרי כהונה" או "מכרי לויה", כלומר אדם המקבל, באופן מסורתי, את המעשרות והתרומות מבעל הבית, ונוצרת בכך מעין התחייבות חוזית בין השניים. גם להסדר זה התנגדו חכמים, אך מבין השיטים אנו שומעים שהיה רווח: "לא יתרום בעל הבית את המעשר ויטול רשות מלוי ולא הזרוע והלחיים והקיבה ויטול רשות מכהן אבל מלוה אותן להיות מפרישין עליהן מחלקן. מכרי כהונה ולויה אינן רשאין לעשות כן" (תוס', תרומות פ"א הי"ד)<sup class="footnote-marker">75</sup><i class="footnote">לעיל הובאו המקבילות לברייתא זו המדברות על ההתנגדות לקבלת טובות הנאה בדמות "סיוע" בבית הגרנות. </i>. כמו כן: "כי תקחו מאת בני ישראל מאת בני ישראל את מוציא ואין את מוציא מיד מכרי כהונה ולוייה" (ירו', דמאי פ"ה ה"ט, כד ע"ד). בפועל לא היה אפשר למנוע היווצרות הסדרים פרטיים כאלה, ואף לא את מיסודם, בדומה להסדרים היום בין תורמים למוסד נתמך. 

Section 16

<b>מבנה המסכת</b>
המשנה פותחת בשני הכללים הבסיסיים בדיני מעשרות (פ"א מ"א). מבחינה מבנית הפתיחה מתבקשת. מעניין שמסכתות אינן נפתחות בדרך כלל בצורה זו והכללים המקבילים לדיני הבסיס של מעשרות לעניין פאה ולעניין שביעית אינם בראש המסכת, ובנושאים אחרים אין כלל ניסוח מקביל של כלל. כך, למשל, אין כלל על אילו גידולים ובאילו תנאים חלים דיני כלאיים.
משנה ב עד משנה ד פותחות בשאלה ממתי באים הפֵרות לחובת מעשרות. ייתכן שיש בכך פירוט של המונח "אוכל" הנזכר בכלל של משנה א. מה שטרם הגיע לבישול מינימלי אינו בכלל "אוכל". המשך הפרק עוסק במועד גמר המלאכה. יש להניח שנושא זה מתקשר לקודמו, שכן בשניהם מדובר באבחנות בשלבי הגידול והעיבוד של הפרי, וקרבה חיצונית זו של נושאים גרמה לרצף, אף שאלו נושאים הלכתיים שונים.
פרק ב כולו עוסק באכילת פֵרות שבעל הבית נתנם דרך מתנה לפני הפרשת מעשרות (וגמר מלאכה). משנה ז עוסקת בפועל המקבל פֵרות כאלה לאכילה ובחובתו להפריש מעשרות, ומשנה ח עוסקת בדין אכילת פועל העובד בשדה ללא קשר למעשרות. פרק ג פותח במשנה (א) ובה שני נושאים: העברת פֵרות בחצר ואכילת פועלים. יש להניח שהמשנה הועברה ממקור אחר שבו היו שני הנושאים יחדיו, והובאה לכאן בגלל דין אכילת פועל. הראיה לשחזור זה היא שהמשך הפרק ממשיך באכילת פועלים (מ"ב-מ"ג). משנה ד דנה במי שמצא פֵרות, וגם היא קשורה לעניין הקודם של אכילת פֵרות שנתן בעל הבית; משנה ד דנה בפֵרות שבעל הבית הפקיר (בלא יודעין או ביודעין).
משניות ה-י בפרק ג דנות בדין אכילה בחצר. בפרק א נדון גמר מלאכה של פֵרות המשווקים לשוק, ועתה נדונה הגדרת גמר מלאכה של פֵרות המובאים לבית לאכסון. במידה מסוימת חוזרת חטיבה זו גם למשנה הראשונה בפרק ג. שם החל הדיון בדין העברת פֵרות לחצר, ועתה מפתחת המשנה את ההלכה הזאת. החטיבה מתחילה במילים "איזו היא חצר", וייתכן שהיא באה לפרש את המונח "חצר" הנזכר במשנה א, ובפירושנו למשנה דנו באפשרויות פרשניות אחרות. מ"ח ומ"ט חוזרות על חומרים מפרק ב ומראשית פרק ג, וכאמור הדבר נובע מכך שמשנה א בפרק ג הובאה ממקור אחר.
פרק ד עוסק בגמר מלאכה של פֵרות הנאכלים בשדה, במניית הדברים ה"טובלים" עוד לפני גמר מלאכה. המבשל בשדה (מ"א), הטמנה בשדה (מ"ב), אכילה מזיתים בבית הבד (מ"ג), מענבים בגת (מ"ד) ומשעורים הנבררות (מ"ה). ראשיתו של הנושא לעיל פ"ב מ"ה בַכלל שהמיקח טובל, המשכו בפ"ג מ"ח שאכילה של "צירוף" מהווה גמר מלאכה, ועתה עוסקת המשנה בגמר מלאכה על ידי עיבוד הפרי. בכל המקרים הללו אין המשנה מזכירה את הדין עצמו ועוסקת רק בהשלכותיו ובמקרים נדירים ומורכבים.
המשנה האחרונה בפרק ג (מ"ו) פותחת חטיבה העוסקת בדין גידולים שפטורים (אולי) ממעשרות בגלל טיבם הנחות. פרק ה ממשיך באותו נושא של פֵרות הפטורים ומתמקד בדין שתילים וזרעים (מ"א-מ"ב). החטיבה הבאה עוסקת בדיני מכירת פֵרות למי שאינו נאמן בארץ (מ"ג-מ"ד) ובסוריה (מ"ה) ומסיימת בסדרת הלכות שהמכנה המשותף שלהן הוא פֵרות הפטורים ממעשרות לא בגלל טיבם אלא בגלל שיטת העיבוד (מ"ו), הקציר (מ"ז) או פֵרות חוץ לארץ (מ"ח). המשנה מסיימת בדין זרעים שנדון בסוף הפרק הקודם, ונראה שיש בה הכפלה. משנה זו נבחרה, אולי, כדי לסיים את המסכת משום שיש בה כלל יסודי ברמת הכללים של המשנה הראשונה בפרק. 

Section 17

<b>כתבי היד ועדי הנוסח</b>
בכל סדר זרעים עומדת לרשותנו מהדורה עם חילופי נוסחאות מבית מדרשו של מכון "התלמוד הישראלי השלם". המהדורה כוללת חילופי נוסח מדפוסים, כתבי יד וקטעי גניזה. אמנם מצויים מעט קטעים נוספים, אך די במה שיש כדי להציג את המצוי כיום בידינו. העורך זיכנו בתוספת הערות מראשונים נבחרים, אם כי חלק זה פחות מלא מהחלק הקודם.

Section 18

<b>רשימת קיצורי הדפוסים וכתבי היד</b>
א – אוקספורד 366
ב – משנה זרעים עם פירוש הרמב"ם, כתב יד ברלין 93
ג – קטעי גניזה, רשימה מצויה במהדורת התלמוד השלם
ו – דפוס ונציה רפ"א
ז – כתב יד קמברידג' 470.1 (לאו)
ט – דפוס קושטא
י – קטעי ירושלמי מגניזת קהיר
כ – משנה זרעים עם פירוש הרמב"ם, כתב יד פריז 329
ל – כתב יד ליידן לירושלמי
מ – מינכן 95
נ – דפוס נפולי
ס – פירוש ר"ש סירליאו, כתב יד המוזאון הבריטי 403
ע – משנה זרעים עם פירוש הרמב"ם, כתב יד ענלאו 270
פ – פרמא 138קול – קולומביה T141 – X893
פ1 – דפוס פארו
צ – כתב יד פלורנץ
ק – כתב יד קופמן המשמש כבסיס לדיוננו, מובא בגוף הטקסט
ר – כתב יד רומי של הירושלמי (וטיקן 133) 
ש – כתב יד ששון 531
ת – כתב יד תימני (קפאח) למשנה 
ת2 – כתב יד תימני של הרב מימון
ת3 – כתב יד תימני, סמינר ניו יורק 31/30





Chapter 1



Mishnah 1

<b>כלל אמרו במעשרות</b> – המשנה פותחת בכלל הבסיסי של דיני מעשרות. רוב המסכתות אינן פותחות בכללים אלא בפרטים, ולעתים אף בפרטים משניים. כך, למשל, מסכת פאה מתחילה בפרט כלשהו. הכלל של מתן פאה, המקביל למשנתנו, הוא במשנה ד בלבד. במסכת שבת ניתנים הכללים היסודיים רק בפרק ז. לעתים הכללים ניתנים בסתם, ולעתים בלשון "כלל" או "כלל אמרו". הביטויים "אמרו", "למה אמרו", "שאמרו" וכו' מעידים כולם על ציטוט והישענות על משניות קדומות וכללים שכבר עמדו מנוסחים לפני עורך המשנה. 
בשני עדי נוסח משניים (א, ש) הנוסח הוא "כלל גדול". הכלל אמנם גדול, אבל ברוב עדי הנוסח מופיע "כלל" בלבד. אמנם בירושלמי מובא בשם "תני בר קפרא" שגם במשנתנו יש לגרוס "כלל גדול" (שבת פ"ז ה"א, ט ע"א), אך נראה שלבר קפרא היה נוסח אחר במשנה, שכן הסוגיה שם והבבלי המקביל שנביא להלן גרסו "כלל גדול" רק במשניות שביעית ושבת. לפי הנוסחים הללו המונח "כלל גדול" מופיע מספר פעמים מצומצם, ורק שלוש פעמים במשנה, תמיד בצירוף "כלל גדול אמרו". בחלק מהמקרים זהו כלל בסיסי שיש לו התפצלויות וכללי משנה. כך המצב במשנה שביעית ובמקומות נוספים (פ"ז מ"א; פ"ח מ"א; שבת פ"ז מ"א). בתלמוד הבבלי למשנת שבת פ"ז מ"א: "שבת ושביעית דאית בהו אבות ותולדות תנא כלל גדול" (סח ע"א). ברם, פעם אחת מופיע בתלמוד הבבלי כלל גדול: "המוציא מחברו עליו הראיה", ללא פירוט נוסף (בבא קמא מו ע"א). שם כלל "גדול" הוא כלל מרכזי וחשוב שהוא אב להלכות רבות. בירושלמי לשבת (פ"ז ה"א, ח ע"ב - ט ע"א) מנסים לדרג את הכלל הגדול, שהכלל שלנו גדול מהכלל של מסכת שביעית, הכלל במסכת שביעית גדול מהכלל במעשרות וכן הלאה. זהו כמובן פירוש דרשני בלבד המנסה להסיק מהמשנה מסקנות רעיוניות שאינן נמצאות בגוף הטקסט. בתלמוד הבבלי (שם) ניסו להבין שהמינוח "כלל גדול" נקבע משום שבהמשך יש כללים רגילים (משנה ג). לדעתנו המינוח משקף את חשיבותו של הכלל, שאינו רק בדיני מעשרות אלא יש לו השלכות על כלל המצוות התלויות בארץ. הוא הדין בכלל שבמסכת שבת החל גם על עברות מלאכה אחרות, ואין לתלות בניסוח מסקנות נוספות. המינוח "כלל אמרו" חוזר בעוד מקומות (משנה, פאה פ"א מ"ד; יבמות פ"ב מ"ג ועוד). מכל מקום, הכלל הוא אמנם מקיף ומרכזי. כמו כל הכללים שבמשנה יש לצפות לכך שאיננו מלא<sup class="footnote-marker">1</sup><i class="footnote">ראו, למשל, פירושנו לתרומות פ"א מ"א. </i>.
הכלל הוא לגבי מעשרות, וחל על תרומות ועל כל המעשרות. הכללים בדיני פאה ושביעית דומים, ונדון בהם להלן (משנה, שביעית פ"ז מ"א; פאה פ"א מ"ד). לכלל השלכות נוספות. 
<b>כל שהוא אוכל</b> – אין להפריש מעשרות על מה שאינו אוכל, כלומר שימושו העיקרי אינו למזון. בירושלמי למשנתנו, במדרש תנאים לדברים, בספרי ובספרא<sup class="footnote-marker">2</sup><i class="footnote">ספרא בהר, פרק יב ה"ט, קטו ע"א; ספרי דברים, קה, עמ' 165; מדרש תנאים לדברים, יד כב, עמ' 76; ירו', מח ע"ג. </i> מצויה סדרת דרשות להוכחת הרעיון. הדרשות השונות מונות את הסוגים השונים של צמחי מאכל. בספרי ובספרא חוזרת הרשימה שבמשנה אך נוספים שלושה סוגי חרובים חריגים: חרובי שיטה, צלמונה וגידורה ש"אין נאכלים"<sup class="footnote-marker">3</sup><i class="footnote">כך ברוב הנוסחאות בירושלמי, בספרי ובספרא, אבל בדפוסים: "חרובי שקמה". בירור סוגי חרובים אלו אינו מתחום דיוננו; ראו פליקס, מעשרות על אתר. חרובי שקמה הם חרובים הגדלים בשקמונה שעל חוף הכרמל. </i>. כלומר, הם מטיב ירוד. כלל דומה אך שונה שנינו לגבי תרומות: "רבי ישמעאל שיזורי ורבי שמעון אומרים: כל תרומה שאין הכהנים מקפידין עליה, כגון תרומת הכליסין והחרובין, ניטלת אחד מששים" (תוס', תרומות פ"ה ה"ו). מה שערכו נמוך מותר להפריש ממנו תרומה מינימלית, אך עדיין הוא חייב בתרומה (ובמעשרות), ומה שאינו נאכל כלל אינו חייב אף במעשרות. מה שאינו אוכל פטור כמובן מפאה, אבל בשביעית נקבע שגם מין הצובעים חייב בשביעית בניגוד למעשרות.
<b>ונשמר</b> – פרי שהוא נשמר, כלומר אינו הפקר. הגדרה זו באה להוציא פֵרות שאין נוהגים לשמרם, וכן פֵרות טובים וראויים למאכל שהפקיר אותם. גם כאן חכמים מבחינים בשלוש רמות: מה שנשמר כרגיל חייב במעשרות; מה שרבים מזלזלים בו חייב במעשר ודאי אבל אם הוא במצב של ספק ("דמאי") הוא פטור (ראו פירושנו לדמאי פ"א מ"א), ומה שממש לא נשמר פטור מהכול. שתי ההגדרות ("אוכל" ו"נשמר") חופפות במידת מה זו את זו, שהרי מה שהוא אוכל נשמר ומה שאינו אוכל בדרך כלל אינו נשמר. אבל שתי ההגדרות נחוצות. כך, למשל, מיני צבע נשמרים ואינם אוכל, ופֵרות שהופקרו הם אוכל שאינו נשמר.
<b>וגידוליו מן הארץ חייב במעשרות</b> – משפט זה בא להוציא, בראש ובראשונה, מזונות שאינם מן הארץ, כגון דגים. חז"ל למדו מהמשפט שגם כמהין ופטריות אינן חייבות במעשר (ירו', מח ע"ד; בבלי, שבת סח ע"ב). בספרא חוזרת ההגדרה של "וולד וולדות הארץ", ואף כאן הגדרה זו מוציאה כמהין ופטריות שנחשבו למזון שאינו צומח מהארץ. הגדרת כמהין ופטריות כמי שאינן צומחות מן הקרקע חוזרת גם במקורות נוספים<sup class="footnote-marker">4</sup><i class="footnote">הפרשנות המסורתית התחבטה בהגדרה זו. היו שראו בכך סתירה עובדתית עם המציאות המוכרת לנו, והיו שתירצו שחז"ל התכוונו להגדרה הלכתית כלשהי שאין לה עניין עם המציאות הרֵאלית. בהבנה הפשוטה אין ספק שחז"ל סברו שפטריות אינן צומחות מהקרקע כיוון שהן גדלות במהירות, בבחינת יש מאין. כיום אנו יודעים שראייה זו אינה נכונה. מעתה הדרכים מתפצלות. יש מי שלא יירתע מלהגדיר את דברי חז"ל כטעות, פרי המדע המקובל בזמנם. יש מי שמתקשים לקבל הסבר פשוט זה ומסבירים ש"השתנו הטבעים", ופעם הייתה המציאות אחרת. לנו אין עניין בנסתרות ובהסברים בלתי אפשריים מבחינה מציאותית. אנו גם מתקשים להכיר בבעיה ה"תאולוגית" הנובעת מההנחה שחז"ל פסקו רק בהתאם לידע שהיה מקובל בזמנם. גדלותם אינה נמדדת בידיעת הבוטניקה שלהם, ואין צורך לפרש את הכתובים שלא בהתאם לשכל הישר. כאמור, כמהין ופטריות אינן נחשבות לאוכל של ממש גם מסיבות אחרות. לכל הפרשה ראו גם במבוא למסכת. </i>. כמהין ופטריות מופיעות כגידול יוצא דופן. לדעת חלק מהתנאים אין לערב בהן (להשתמש בהן להנחת עירוב חצרות ועירוב תחומין – משנה, עירובין פ"ג מ"א, וראו פירושנו לה). במשנת עוקצין נזכרים השמרקעים והפטריות כמוצר שאינו מזון של ממש (משנה, עוקצין פ"ג מ"ב). כאמור, בחלק מהמקורות הפטריות מופיעות כמוצר שאינו גדל בקרקע. מן הראוי להעיר שההסבר שפטריות אינן גידולי קרקע הוא ניסוח המופיע בברייתא של יג מידות (בספרא, פרשה א ה"ח, ב ע"ב) ובבבלי בלבד<sup class="footnote-marker">5</sup><i class="footnote">בבלי, ברכות מ ע"ב; שבת ל ע"ב; נדרים נה ע"ב; פסחים כו ע"ב; נידה נ ע"א, וראו פירושנו לפאה פ"א ה"ד, ובמבוא. </i>. אבל הירושלמי (עירובין פ"ג ה"א, כ ע"ד) אינו מביא הסבר זה, וכן לא הסוגיות המקבילות בבבלי (כז ע"א; קידושין לד ע"א). אדרבה, לירושלמי הסברים אחרים מדוע פטריות אינן פרי רגיל, והנימוק הוא: "רבי חייא בר אדא בעא קומי רבי יוחנן כמהין ופטריות מהו שיהו חייבין במעשרות? אמר ליה רבי יוחנן בשם רבי סיסיי, כתיב 'עשר תעשר את כל תבואת זרעך', דבר שהוא נזרע ומצמיח, יצאו כמהין ופטריות שאינן נזרעות ומצמיחות. רבי יונה מפיק לישנא (מוציא לשון – מנסח את ההסבר) מפני שהארץ פולטתן" (מח ע"ד). אם כן, הטעם אינו משום שאינן גידולי קרקע אלא משום שאינן צומחות בצורה רגילה על ידי זריעה, מתוכננת או בלתי מתוכננת, אלא מציצות במקומות בלתי צפויים. מעתה, ייתכן שהסבר הבבלי היה במקורו זהה לזה של הירושלמי, אלא שבברייתא דרבי ישמעאל נוסח באופן כללי "שאינם גידולי קרקע", והכוונה הייתה רק שאינן גידולי קרקע רגילים. בעריכת הבבלי קיבל נימוק זה פן נוסף שכבר סטה מכוונתם המקורית והרֵאלית של הדברים.
דוגמה אחרת לכך היא ההלכה שילד שנולד לשבעה חודשים הוא בר הצלה, ואילו זה הנולד לשמונה חדשים אין כל סיכוי להצילו<sup class="footnote-marker">6</sup><i class="footnote">משנה, יבמות פ"ב מ"ד; מ"ב; תוס', שבת פט"ו ה"ה ומקבילות נוספות. </i>. לתפיסה זו, המנוגדת למציאות המוכרת לנו, השלכות הלכתיות מרחיקות לכת. כך, למשל, תינוק שנולד לשמונה חודשים אין מחללים עליו את השבת, ובתאוריה ההלכתית אפילו אין מנסים להצילו. ברור שגם הלכה זו מיוסדת על תפיסה הנוגדת תצפיות בנות זמננו.
ההגדרות של המשנה כוללות את הירק, או לפחות את הירקות שנשמרים ואינם ירקות שדה הגדלים בר. אבל בירושלמי נקבע ש"המעשרות לירקות מדבריהן" (מח ע"ג), ובהמשך מפורטת סדרת ירקות החייבים במעשרות מספק, או שחכמים מתחבטים בדבר חובתם במעשרות (מח ע"ד). לפי תפיסה זאת הדרשות המובאות לכך שירקות חייבים במעשר (בספרי ובירושלמי) הן אסמכתא<sup class="footnote-marker">7</sup><i class="footnote">ראו תוספות לבכורות נד ע"א ד"ה ושנו מינין לו. </i>, ולעומת זאת בתוספתא (פ"א ה"א) מובאים הירקות כדוגמה למשנה. כזכור, ירקות פטורים מפאה (ראו פירושנו לפאה פ"א מ"ד<sup class="footnote-marker">8</sup><i class="footnote">אך היו שהחמירו והפרישו פאה מירק שלא לרצון חכמים, ראו פירושנו לפאה שם שם. </i>). הסיבה לכך נעוצה באופיו המיוחד של גידול הירקות. רוב הירקות המוכרים לנו היום לא היו ידועים לרבותינו. כך המצב לגבי הפלפל, העגבניה, תפוח האדמה, החציל וירקות אחרים. רוב הירקות שהם הכירו היו גידולי בר שגדלו בשולי השדות, ורק מיעוטם היו גידולי תרבות. כל מה שאינו גידול תרבות פטור ממעשר, שהרי הוא אינו בבחינת "נשמר". קדמונינו אף הכירו בכך שאין הם ממש אוכל (משנה, עוקצין פ"ג מ"ב). שונה כמובן המצב לגבי ירקות כבצלים ושומים שהיו גידולי תרבות ונמכרו בשוק, כפי שנראה להלן במשנה ד. ירקות אחרים נלקטו בידי בעל הבית אך לא היו מוצר שנמכר בשוק, ונעסוק בכך להלן (איור 4, תמונה 3).
<b>ועוד</b><b> כלל אחר אמרו כל שתחילתו אוכל וסופו אוכל אף על פי ששימרו להוסיף אוכל</b> – הכלל מנוסח בכבדות, והוא הכותרת של המשניות הבאות. במשניות הבאות תקבע המשנה מהו סף המינימום לחיוב מעשרות, כלומר ממתי הפרי חייב במעשר. האוכל לפני המועד פטור ממעשר, יחד עם זאת אין אדם חייב במעשרות עד שיקטוף את הפרי ויכין אותו לאכילה לפי ההגדרות שתיקבענה בהמשך הפרק. הכלל במשנתנו קובע את המסגרת. פרי כזה כשהוא קטן אם אוכל אותו הוא חייב במעשרות, אבל אם "שימרו להוסיף אוכל", כלומר אם הבעל ממשיך לשמור על הפרי ולגדלו כך שיבשיל במלואו, <b>חייב קטון וגדול</b> – הפרי חייב במעשר בעת שהוא נאכל. אם הוא נאכל בעודו קטן הוא חייב במעשרות, ואם האכילה נדחתה והפרי גדל הוא חייב במעשר על הפרי הגדול. הכלל ברור, אבל אנו עומדים תמהים מדוע נבחר הניסוח הכבד, בניגוד לרישא שבה הכלל מנוסח בחדות ובהירות. אלא שיש לזכור שכללי הניסוח של קדמונינו היו שונים מאלו הנהוגים כיום ולא תמיד הם ערבים לאוזני בני זמננו. מכל מקום, בהמשך הפרק יש ניסוחים אחרים, אלא שעורך המשנה רצה לנסח את ההלכות במשניות הבאות בסגנון של הכלל המרכזי שבפתיחת המשנה.
<b>וכל שאין תחילתו אוכל</b> – מזון שכשהוא קטן איננו ראוי למאכל, <b>אבל סופו אוכל</b> – לכשיגדל יבשיל ויהפוך לראוי לאכילה, <b>אינו חייב עד שיעשה אוכל</b> – חובת המעשר חלה כאשר הפרי ראוי לאכילה. המשך הפרק יגדיר מתי עונת החיוב של כל פרי ופרי.
בתוספתא (פ"א ה"א) מנוסח הכלל בצורה שונה כך שיכלול באופן חלקי את הרישא שבמשנה, ויהווה פתיחה וכלל להמשך המשניות: "גרנן למעשרות לחייב עליו משם טבל, משתגמר מלאכתו, ומלאכת מכנסתו"<sup class="footnote-marker">9</sup><i class="footnote">במדרש תנאים מופיע ניסוח המשלב את המשנה והתוספתא. שם נקבע תנאי שאינו במשנה: "ומתקיים במוכנס" (יד כב, עמ' 76), כלומר נאסף ונשמר. התוספת עצמה מיותרת, שכן אם הפרי נשמר אזי הוא מתקיים במוכנס. אך בדרך זו שולבו דברי התוספתא במשנה.  </i>. כלומר, פרי חייב משיהיה שלם וייגמר איסופו בדרך שנהוג לעשות זאת. משניות ב-ד תסברנה מה נחשב לגמר ההבשלה לגבי פֵרות, והמשניות עד סוף הפרק תגדרנה מהו גמר המלאכה של איסוף הפרי, "מלאכת מכנסתו". התוספתא ממשיכה: "שתחלתו אוכל וסופו אוכל כגון ירק, חייב בתחלתו וחייב בסופו. 2. כל שתחלתו אוכל, ואין סופו אוכל [כגון המקיים ירק לזרע. חייב בתחילתו ופטור בסופו. 3. כל שאין תחלתו אוכל אבל סופו אוכל] כגון פירות אילן, פטור בתחלתו וחייב בסופו". הכלל מנוסח בפשטות רבה יותר מאשר במשנה. ברור גם שהירק נבחר כדוגמה לחובת מעשר אף על פי שיש ירקות שחובתם מסופקת. אלא שיש גם ירקות החייבים במעשר והירק הוא דוגמה טובה להמשך, שכן זהו מוצר חקלאי שלעתים תחילתו אוכל אבל בהמשך הבעל מתכנן להשתמש בו לזריעה ולא אכילה. כלל זה נכון כנראה גם לגבי תבואה: הגרעינים המשמשים לזריעה פטורים ממעשרות שכן אינם בבחינת אוכל<sup class="footnote-marker">10</sup><i class="footnote">לא שמענו ששמן המשמש לשרפה פטור ממעשרות, אף שמין הדין היה להגדירו כמוצר שראשיתו אוכל וסופו שלא לאוכל. </i>.
ייתכן שהניסוח של התוספתא הוא עצמאי, כלומר שאוב ממשנה קדומה כלשהי ועומד בפני עצמו, ועורך המשנה פתח בכלל אחד ואחר כך ציטט כלל אחר. ייתכן גם שעורך התוספתא הכיר את כל הפרק של המשנה וניסח כלל שישמש סיכום טוב לכל הפרק. 
הירושלמי קובע שמשנתנו אינה כרבן גמליאל, שכן הוא אומר: "תמרות<sup class="footnote-marker">11</sup><i class="footnote">תמרות הן ניצנים רכים, ראו בפירושנו למשנה זו. </i> שלתלתן שלחרדל ושלפול לבן חייבות במעשרות" (מח ע"ד). במימרה נעסוק להלן (פ"ג מ"ו). מכל מקום, הירושלמי כאן הבין שאלו חייבים במעשר אף לפני שהם אוכל, אבל מסקנת התלמוד היא שהמחלוקת בין חכמים היא סביב ההגדרה "חשובות הן לאכל". אלו משמשים לתיבול המאכל (מעין הנבטים הנאכלים בימינו), והשאלה היא האם הם חייבים במעשרות. אם כן, המחלוקת היא האם "אוכל" לצורך חובת מעשרות כולל תוספות מעין אלו.

Mishnah 2

<b>מאמתי הפירות חייבין במעשרות</b> – ממתי הפֵרות נחשבים כאוכל, כלומר מתחילים להיות ראויים למאכל. רשימה הדומה למשנתנו בעקרונותיה ההלכתיים מופיעה גם בהקשרים אחרים. כאשר הפרי הוא אוכל הוא עשוי להיטמא בטומאת אוכלים<sup class="footnote-marker">12</sup><i class="footnote">משנה, עוקצין פ"ג מ"ו; תוס', פ"ג ה"ז, עמ' 689, ולוואי יזכנו החונן לאדם דעת ללומדה וללמדה. מהמשנה משתמע שתנאים נחלקים האם הגדרת האוכל לטומאה ולמעשרות היא אותה הגדרה. כל אשר אמרנו הוא הכלל, אבל בפועל היו שטענו שלעתים יש גידול החייב במעשרות ואינו טמא טומאת אוכלין (תוס', עוקצין פ"ג הי"ג, עמ' 689), וראו דיוננו להלן פ"ה מ"ח. לחכמים נוספים המחלקים לעתים בין מעשרות לטומאת אוכלין ראו משנה, עוקצין פ"ג מ"ה ועוד, ובדיוננו במשנת עוקצין נרחיב בנושא. מכל מקום, ההלכות התנאיות בנושאים אלו אינן אחידות מבחינה משפטית, ועמדנו על כך במבואנו לפירוש המשניות.  </i>, ובשנת שביעית אסור לאכול מפֵרות אלו לפני שנגמרה מלאכתם. פֵרות שביעית הם כידוע קדושים, ולכן אסור להפסידם. אכילת הפרי לפני ההבשלה היא בבחינת הפסד אוכלים האסור (ראו פירושנו לשביעית פ"ד מ"ז-מ"ט). עונת המעשרות היא הגורם הקובע גם להלכות המסתעפות מחובת המעשרות<sup class="footnote-marker">13</sup><i class="footnote">משנה, פאה פ"ד מ"ח; מעשר שני פ"ה מ"ח; חלה פ"ד מ"ד; להלן פ"ה מ"ג; ספרא קדושים, פרשה ג ה"י, צ ע"ב, ועוד. </i>.
<b>התאינים משביחלו</b> – ההבחלה היא משלבי ההבשלה. במונח זה משתמשים לציון הבשלה שלא על העץ: קוטפים פרי כשהוא קשה ומותירים אותו בארגזים או בערמות שיתרכך בשמש. 
המשנה ממשילה: "משל משלו חכמים באשה: פגה, בוחל וצמל. פגה עודה תנוקת, בוחל אלו ימי נעוריה, בזו ובזו אביה זכאי במציאתה ובמעשה ידיה ובהפרת נדריה. צמל כיון שבגרה..." (נדה פ"ה מ"ז). אם כן, בוחל הוא מצב שהפרי אפשרי בו לאכילה, אך אינו מוכן, והתלמוד הבבלי לאותה משנה מסביר שבוחל הוא מצב שבו הנערה הביאה כבר חלק מסימני הבגרות (בבלי, נדה מז ע"א)<sup class="footnote-marker">14</sup><i class="footnote">בעל מלאכת שלמה גרס בבבלי אחרת מנוסח הדפוס, וראו דיונו על אתר במשנתנו.  </i> (תמונה 4).
בירושלמי ניתנת הגדרה לא ברורה לביחלו: "רבי חייה בר ווא אמר: חיתה. כמה דתימר וגם נפשם בחלה בי" (מח ע"ד; שביעית פ"ד ה"ז, לה ע"ב). ברור שהאמורא מצטט את הפסוק מזכריה יא ח. בתלמוד הבבלי (נדה מז ע"א) מובאת אותה דרשה, אלא ששם היא משובצת בצורה ברורה ומובנת יותר. אבל פירושה של המילה "חיתה" לא התברר, ואולי הכוונה שאת הדרשה הביא רבי חייא בר אבא בשם רבי לוי בר חיתה. עוד אומר הירושלמי למשנתנו: "רבי אבא בר יעקב משם רבי יוחנן משיאדימו פניהם. וכל התאנים פיהם מאדימות? רבי תנחום בר מריון בשם רבי יוחנן לוקח אחת ומניח אם בשלה בתוך כדי מעת לעת חייבות ואם לאו פטורות". "יאדימו פניהן" משמעו שהתאנה מקבלת את הגוון האדום, הוא הגוון שיש לתאנה רגילה בשלה. תאנים שאינן בשלות הן ירוקות יותר. על כך שואלת המשנה האם כל התאנים מאדימות? שהרי יש זנים שאינם אדומים. על כן מציע רבי תנחום שיטת בדיקה אחרת לתאנים שאינן אדומות: קוטף תאנה ומניח לה להבחיל, ואם בשלה תוך יום, כלומר התרככה כראוי, התאנים חייבות במעשר. נמצאנו למדים שאכן ההבחלה היא מצב הבישול של פרי שכבר נקטף לפני כן. קבלת הגוון האדום היא המקבילה למצב זה. מידה זו של "האדמה" נזכרת להלן לגבי הפֵרות האדומים. בספרי זוטא לדברים נאמר שגם הענבים (תירוש) חייבים במעשר משיאדימו (ספרי זוטא לדברים, יד כג, עמ' 202). 
במשנת שביעית (פ"ד מ"ז) "ביחלו" הוא שלב שבו התאנים הן אוכל לכל דבר, אך קיים גם שלב מוקדם יותר שמותר לאכול מהן דרך ארעי, בשדה.
<b>והענבין והאבשין משהבאישו </b>– במשנת שביעית "הבוסר משהביא מים... הבאיש כונס לתוך ביתו" (פ"ד מ"ח). גם שם יש שני שלבים בהבשלת הענב, כמו בתאנה, וכמו בתאנה השלב השני מתאים למשנתנו. אלא שמשנתנו מוסיפה את האבשים כמין פרי עצמאי. 
במשנת עוקצין מוגדרים שני המינים כסוגי מאכל (המטמאים ונטמאים כאוכל): "הפגין והבסר רבי עקיבא מטמא טומאת אוכלין רבי יוחנן בן נורי אומר משיבואו לעונת המעשרות" (עוקצין פ"ג מ"ז). אם כן, פגים כמו בוסר טרם הגיעו לעונת מעשרות. משנתנו נוקטת בכלל שאוכלים בשביעית רק מה שהגיע לעונת מעשרות, אך כוונתה שמה שהגיע לכך אוכלים דרך קבע, אך דרך עראי מותר לאכול מעט קודם. ייתכן שרבי עקיבא במשנת עוקצין חולק על משנתנו. לדעתו פגים ובוסר הם אוכל עוד בטרם באו לעונת מעשרות, ואולי גם מותר לאכול מהם דרך קבע בשביעית, אך הדבר לא נאמר במפורש. ייתכן גם שרבי עקיבא ורבי יוחנן בן נורי אינם חולקים אלא כל אחד מנסח את ההלכה אחרת. רבי עקיבא קובע מתי הם אוכל, ורבי יוחנן הסתמך על הגדרת עונת המעשרות שהיא אותה הגדרה, וכל אחד ניסח בנפרד את דבריו.
הירושלמי שואל על הבוסר מדוע מותר לאכול ממנו, ומשיב שכן "דרך הקיהות אוכלות אותו" (שביעית פ"ד ה"ח, לה ע"ג). "קיהות" הן כנראה זקנות שאיבדו את חוש הטעם<sup class="footnote-marker">15</sup><i class="footnote">כן גם בתוס', תרומות פ"י ה"ב, שהקיאות אוכלות את מעי האתרוג. ליברמן מביא את דברי פליניוס המספר שנשים הרות אוכלות גרעיני אתרוג, וראו דברי פליקס, שביעית, עמ' 281, הערה 280. </i>, וכן מי ש"בא מן הדרך והיו רגליו קיהות עליו" (ירו', יומא פ"ח ה"א, מד ע"ד). מעניינת היא דרשתו של רבי יוסי איש כפר הבבלי: "הלומד מן הקטנים למה הוא דומה לאוכל ענבים קהות ושותה יין מגתו" (משנה, אבות פ"ד מ"כ ומקבילות). אם כן, הענבים הצעירים שכל האוכל מהם אוכלם טרם זמנם נקראים "ענבים קהות", על שם הקהות האוכלות מהם. כן מופיע הביטוי "שיניים קהות" במובן של שיניים עייפות וחלשות<sup class="footnote-marker">16</sup><i class="footnote">ספרא בחוקותי, פרק ה ה"ד, קיא ע"ד ; אבות דרבי נתן, נו"ב פ"א, עמ' 6; בראשית רבה, צז יב, עמ' 1220, ועוד. </i>.
פירוש המונח "הבאיש" אינו נהיר. ברור מההקשר שהבאשת ענבים דומה להבחלת התאנים. הבאשה נזכרת תכופות, ובדרך כלל הכוונה למצב שבו הפרי (ענבים או פרי אחר) נרקב. נראה שכאן הכוונה לשלב אחר שניתן לשחזרו מתוך ההקשר. מקור הביטוי אינו ברור<sup class="footnote-marker">17</sup><i class="footnote">אין ל"באש" כאן קשר לשורש "באש" שמשמעו ריקבון, ראו שמות טז כד; תהילים לח ו; משנה, תרומות פ"י מ"ב והופעות רבות נוספות. </i>, אבל משמעותו ברורה. הירושלמי מסביר: "הענבים והאבשין משיבאישו – רבי זעירא בשם רבי יסא, משיקראו באישה. רבי אייבו בר נגרי רבי תנחום בר עילאי בשם רבי נחום בר סימאי, והוא שתהא חרצנה שלהן נראית מבחוץ" (מח ע"ד). אם כן, באישה היא המצב שבו הקליפה שקופה והחרצן נראה בתוכה. לענב כזה קוראים "באישה". במדרש התנאים: "הבוסר משגרע אוכל בו פיתו בשדה, הבאיש כונס לתוך ביתו, וכן כיוצא בו, ושאר שני שבוע חייבים במעשרות" (ספרא, בהר פרק א הי"ג, קו ע"ד). במסכת שביעית נזכר מונח אחר כמועד להבשלת הפרי: "מאימתי אוכלין פירות האילן בשביעית, הפגים משיזריחו. אוכל בהם פתו בשדה. ביחלו כונס לתוך ביתו, וכן כיוצא בהם בשאר שני שבוע חייב במעשרות" (פ"ד מ"ז). אם כן, ה"הזרחה" של משנת שביעית היא התהוות הגרעין, וה"הבאשה" היא שלב מתקדם יותר, כפי שהסברנו. לעניין שביעית מופיעות שתי הגדרות אחרות: "משהביא מים" (שביעית פ"ד מ"ח) או "משיגרעו" (שם מ"י). כפי שפירשנו שם שתי המידות אחת הן, וכנראה "הבאישו" היא מידה קרובה.
כאמור, במשנת שביעית נזכרים רק הענבים ובאישה היא מצב הפרי, אבל במשנתנו "האבשין" או "האובשין" הם פרי בפני עצמו. פרי זה נזכר בעוד מקום אחד (ירו', תרומות פ"ח ה"ד, מה ע"ד). גם שם הם מופיעים עם הענבים, ומסתבר שהם זן של ענבים, ופליקס פירש שהם ענבים ירוקים. כאמור, בספרי זוטא לדברים מסורת אחרת: "ותירוש משיאדים" (יד כג, עמ' 202).
<b>האוג</b> – הוא אוג הבורסקאים. מהפרי הכינו בעיקר צבע, אך משמע שהיה גם ראוי לאכילה (איור 5). במשנת דמאי הוא נמנה עם הקלים שבדמאי, משום שעיקר השימוש הוא להכנת צבע וצמחי תעשייה פטורים ממעשרות (משנה, דמאי פ"א מ"א).
<b>והתותים</b> – פרי שיח תות הגינה המוכר כיום, והוא פרי אדום, <b>משיאדימו</b> – ויקבלו את הגוון הסופי, <b>וכל האדומים משיאדימו </b>– הירושלמי מסביר שהכוונה ל"מיישא", הוא עץ המייש. הירושלמי נוקט הסבר זה משום שמגמתו שמשפט זה יוסיף על מה שנאמר במשנה. במשנה הוזכרה סדרת עצים אדומים: התאנים, האוג, האפרסק (להלן) ואולי גם הענבים ועוד, אם כן מה באה הגדרה זו להוסיף? אלא שכפשוטה אין בה תוספת אלא זו הגדרה שונה במקצת וכוללת יותר, ובעיקר גם קלה יותר לזיהוי. ההאדמה מקבילה להבחלה בתאנים, כפי שראינו לעיל, והיא הגדרה קרובה להגדרות האחרות שבמשנה.
<b>הרימונים משימסו </b>– בירושלמי שני הסברים, הראשון: "משיתמעך האוכל תחת ידיו" (מח ע"ד), כלומר משעה שיהיה בפרי מיץ של ממש ויהא רך, וההסבר השני הוא "משיכניסו מחצה". הסבר זה נראה קשה במקצת, שהרי לא שמענו על מידה כזאת בפֵרות אחרים. אדרבה, בדרך כלל נעשה שימוש במידה של "הבאת שליש" (להלן מ"ג). הירושלמי ממשיך: "רבי יונה בעי דילמה<sup class="footnote-marker">18</sup><i class="footnote">בלשון הירושלמי "דילמה" הוא כתיב עממי ל"דרמה" שפירושה "מעשה", כפי משמעות המילה ביוונית, אך דילמה (דילמא) בהקשר זה בא במשמעותו בתלמוד הבבלי – "שמא". </i> מן רבנין דאגדתא הוא שמע לה (שמא הוא שמע זאת מחכמים של ההגדה) אחינו המסו את לבבינו – פלגון לבבינו". הפסוק עצמו (דברים א כח) עשוי להתפרש בצורות שונות, אך בתרגום השבעים ובחלק מהתרגומים הארמיים הוא מתפרש בלשון חילקו, שכן ביוונית השורש מס"ס משמעו לחלק או לחצות, להניח בתווך<sup class="footnote-marker">19</sup><i class="footnote">פליקס, על אתר, מביא את פירוש בעל הערוך המפרש כך. </i>. ואכן המדרש אומר: "מהו 'המסו'? המסיב את לבנו. דבר אחר 'המסו', רבי יהודה ברבי סימון חלקו את לבבנו, לשון אליונוסטי אימיסו. ד"א 'המסו', אמרו רבותינו מיכן עישרו הרמונים ששנו רבותינו הרמונים משימסו"<sup class="footnote-marker">20</sup><i class="footnote">תנחומא בובר, בשלח יט, עמ' 84, לפי כתב יד רומי, ואינו בנוסח הדפוס (שם כב, עמ' לה). בובר הדפיס את כתב יד רומי לפרשה זו בנפרד משום שהוא שונה במידה רבה מנוסח הדפוס.  </i>. אם כן, זו דרשה הבנויה על היוונית. היא מצטרפת לדרשות רבות שדרשו חכמים ובנויות על שפה זאת. חכמים ידעו יוונית לפחות ברמה העממית, והשתמשו בה לדרשותיהם<sup class="footnote-marker">21</sup><i class="footnote">ליברמן הסיק מכך שחכמים ידעו יוונית על בורייה וכי זו הייתה שפת התרבות עבורם. לא כאן המקום לברר שאלה זו, מכל מקום מן הראוי להעיר שדרשות כאלו הן ברובן אמוראיות בלבד. יתר על כן, הן מעידות על הכרת היוונית ברמה עממית ונמוכה בלבד. יש בהן עדות לחדירה של השפה הזרה למרחב העממי, אך אין בכך כדי להוכיח שההמונים (או חכמים) ידעו יוונית על בורייה. חדירה מעין זו מקבילה אולי לחדירת האנגלית לחברה בת זמננו, ולא יותר. ראו ליברמן, יוונים ויוונות. </i>. רבי יונה מפנה לכך שההסבר במשנה ל"המסו", יביאו חצי, קרוב לדרשה, ואומר שמא הובא רעיון זה מהדרשה לתורה. בדברי רבי יונה משתמעת שאלה, או תלונה, שהפירוש מבוסס על דרשה רחוקה. אמנם אפשר להבין את דברי רבי יונה כקביעה, אך המונח "דילמה" מזמין אחריו דחייה<sup class="footnote-marker">22</sup><i class="footnote">כגון ירו', תרומות פ"י ה"ח, מז ע"ב, וכמוהו רבים אחרים. </i>. יתר על כן, המונח "רבנן דאגדתא" יש בו משום הסתייגות, או אולי אפילו גוון של זלזול מה<sup class="footnote-marker">23</sup><i class="footnote">ראו ירו', יבמות פ"ד ה"ב, ה ע"ג. היחס לרבנן דאגדתא קשור ליחס לספרי אגדתא ולאגדות החורגות מגדר החשיבה ההלכתית. יחס זה מחייב עיון ובירור שלא כאן מקומו. </i>. במדרש שציטטנו הטענה הופכת לקביעה חיובית ולפיה כך פירוש המשנה בהתבסס על הדרשה למקרא (תנחומא בובר, שם שם; במדבר רבה, יז ג). מכל מקום, רבי יונה דוחה את הפירוש וטוען שהוא מתאים לדרשה ולא לפרשנות המשנה. המדרשים, אולי באופן טבעי, אינם נרתעים מדרשה למשנה. זו דרך לימוד חריגה, אך ניתן לאסוף דוגמאות מעטות לדרשות על המשנה<sup class="footnote-marker">24</sup><i class="footnote">כגון תנא דבי אליהו, ו (ז), עמ' 38; מדרש תהילים, ה יא, עמ' 56. ראו על כך בקצרה במבוא לפירוש המשניות. </i>. 
במשנת שביעית אין קביעה לגבי מועד ההבשלה של הרימון, כנראה משום שהפרי היה נפוץ פחות מאחרים.
<b>התמרים משיטילו שאור</b> – התלמוד אומר שהטלת השאור היא בדרך כלל לפני ראש השנה, אבל בשנים מאפילות הטלת השאור היא אחרי החג<sup class="footnote-marker">25</sup><i class="footnote">כידוע, בשנה שלפני שנת העיבור נוצר פער של פיגור בין לוח השנה היהודי לבין הלוח החקלאי שהוא של שנת השמש. שנה כזאת היא שנה "מאפילה". </i> (ירו', שביעית פ"ה ה"א, לה ע"ד). הירושלמי (מח ע"ד) גם מציע שלוש הגדרות ל"משיטילו שאור": "בשתימלא החרץ", "משתפרוש גרעינה מתוך האוכל" או "משישטחם<sup class="footnote-marker">26</sup><i class="footnote">כך בכתב יד רומי ורש"ס. </i> ויהיו יפים לאכילה". שלוש ההגדרות באות מתוך הקשיים שמעלה הסוגיה. כדי להבין את הקביעות השונות יש לעמוד על סדר הקטיף של התמר. התמר גדל על עץ גבוה והקטיף בעייתי וקשה, שכן הוא מחייב שימוש בסולמות גבוהים או טיפוס מייגע ומסוכן על העץ (איור 6). התמרים אינם מבשילים כאחד, אבל אי אפשר להנהיג בהם קטיף בררני (סלקטיבי) בגלל קשיי הקטיף, זאת בניגוד לקטיף הבררני בתאנים. התמרים הבשלים נושרים מהעץ, על כן נהגו חקלאים לעטוף את מכבדות התמרים<sup class="footnote-marker">27</sup><i class="footnote">מכבדות הן הענפים שעליהם גרגירי התמרים. </i> בשק כדי לאסוף את הפֵרות הנושרים<sup class="footnote-marker">28</sup><i class="footnote">ראו בהרחבה בפירושנו לפסחים פ"ד מ"ח. </i>. פתרון מקביל ונוסף היה לכרות את המכבדות ולהניחן חשופות לשמש להבחלה, ואלו הן הנובלות הנזכרות בספֵרות חז"ל.
רבי חיא בר ווא פירש את השאור "בשיתמלא החרץ" (החריץ). בגרעין התמר יש חריץ, וכאשר התמר מבשיל הפרי, שהוא רקמה ספוגית, עוטף את הגרעין וקשה לחוש בו, אבל בשלבי הבשלה מוקדמים ניתן למשש את הפרי ולחוש עדיין בגרעין ובסדק שבו. אם כן, מדובר על שלב מתקדם ביותר בהבשלת הפרי. ואכן, את התמרים קוטפים בסביבות אוקטובר, מעט אחרי ראש השנה, והטלת השאור היא כאמור מעט לפני כן. על כן רבי יונה שואל: הרי אם התמלא החריץ התמר הוא "נובלת", כלומר כבר נחשב לפרי בשל שהורידוהו מהעץ, אם כי הפרי עדיין אינו ראוי לאכילה עד שיבחיל. האפשרות השנייה היא שהגרעין ייחלץ מהפרי, ואז ודאי הפרי בשל. על כן מוצעת ההגדרה "משישטחם ויהיו יפות לאכילה", כלומר משיבחיל הפרי שנקטף כאמור לפני הזמן. דומה שההגדרות האמוראיות שונות מהגדרת המשנה. המשנה מדברת על טיפול מקצועי פחות בתמרים, ועל קטיפתם בזמן ההבשלה. התלמוד מדבר על טיפול מתקדם יותר ומקצועי יותר שבו גדדו את התמרים לפני ההבשלה והותירו להם להבחיל בשמש. מכל מקום, תמר נחשב לאוכל רק כאשר הוא ראוי למאכל ממש, בניגוד לפֵרות אחרים שבהם "ראוי למאכל" הוא שלב מוקדם הרבה יותר.
יש סיבה ברורה להבדל בין יתר הפֵרות לתמרים. כל יתר הפֵרות נאכלו לעתים במצב בוסר. הצורך היה גדול, והחקלאים המתינו בכיליון עיניים להבשלה כדי להשתמש בפֵרות. הלחץ הכלכלי היה חריף במיוחד בשנת שביעית שבה היבול היה באופן טבעי מצומצם. התמרים, לעומת זאת, שימשו פחות למאכל של המגדלים ויותר לשיווק למרחקים. אין לנו על כך ראיות ישירות, אך הדבר מתבקש מתוך ההקשר הגאוגרפי. התמרים גדלו באזורים מוגדרים בארץ (בבקעת הירדן לכל אורכה), באזורים אלו היה התמר גידול נפוץ ביותר והפרי שווק למרחקים בכל העולם ואף ברומא<sup class="footnote-marker">29</sup><i class="footnote">ספראי, הכלכלה, עמ' 141-138. </i>. מבחינה כלכלית היה כדאי יותר לגדל באזורים אלו תמרים מאשר פֵרות אחרים. הזנים היבשים של התמר הם פרי שנשמר לתקופה ארוכה כתמר טרי או כפרי מיובש, לפיכך לא ציפה החקלאי המגדל בקוצר רוח להבשלת התמרים וממילא לא היה לו צורך לאכלם לפני הזמן. במשטחי הפרי המובחל יכול היה למצוא תמרים טריים ובשלים כבר בזמן הגדיד הראשון. על כן אין המשנה מכירה באכילת תמרים במצב של טרום הבשלה.
<b>הפרסקין משיטילו ה</b>[<b>א</b>]<b>גידים</b> – הירושלמי מוסיף "אדומים" (מח ע"ד), ואכן בפרי האפרסק יש מעין חוטים, וככל שהפרי בשל יותר החוטים מאדימים. בתוספתא (פ"א ה"א): "משייעשו קליפה". לפרי יש תמיד קליפה, ואפרסקי בוסר גם להם קליפה, לפיכך דומה שהקליפה כאן נגררה בטעות מההמשך. הפרסק הוא האפרסק שלנו. מקור השם יווני (μελόν πέρσικον – Melon Persikon) – תפוח פרסי. נראה שפרי זה חדר למערב מפרס, ומכאן שמו, <b>והאגוזים משיעשו מגורה רבי יהודה אומר האגוזים והשקדים משייעשו קליפה</b> – הפרי שטרם הבשיל קליפתו רכה, כאשר הקליפה מתקשה הפרי מוכן לאכילה. גם כאן מדובר באכילת פרי במצב שהוא כמעט בשיא בשלותו. התלמוד מבהיר שהכוונה לקליפה הפנימית של האגוז. תנא קמא סבור שהמועד הקבוע הוא התהוות המגורה, כלומר כשהפרי הפנימי מתחלק לקטעים מספר, והוא שלב מוקדם בהרבה (איור 7). 

Mishnah 3

<b>החרובים משינקדו</b> – ינקדו, כך בכל הנוסחאות בשינויים קלים: "שינקידו", "משינקידו", "משיניקידו" וכו'. אבל בספר המספיק גרס "ינקרו"<sup class="footnote-marker">30</sup><i class="footnote">ראו זק"ש, משנה, על אתר. </i>. כפי שמסבירים פליקס ובעל ספר המספיק פרי החרוב חיוור, ובעת בשלותו הוא משחיר. תהליך ההשחרה אינו מתרחש בבת אחת אלא נראה כאילו הקליפה מתמלאת נקודות שחורות. במשנת שביעית המועד הקבוע הוא "ישלשלו" ומשמעו המועד שהחרוב מקבל בו את צורתו הפתלתלה, שכן בטרם הבשיל הוא ישר. בירושלמי נאמר ששלשולם הוא חניטתם (ירו', מח ע"ד), אבל אין הכוונה שמועד השלשול הוא חניטת הפרי אלא שפרי חייב במעשרות של השנה שבה הוא חנט, ובחרובים מועד השלשול הוא מועד החיוב במעשרות. במשמעות זו מופיע המשפט בסוגיה מקבילה שהיא ארוכה יותר ומלאה יותר (ירו', שביעית פ"ה ה"א, לה ע"ד).
<b>וכל השחורים משינקדו </b>– גם כאן מוצא התלמוד פֵרות שהם שחורים (ענבי הדס וענבי סנה – ירו', מ ע"ד), וכאמור במשנה הקודמת ייתכן שזהו ניסוח של הכלל שחרובים הם הפרי המרכזי בו.
<b>והאגסים והקרוסטמילים והפרישים והחזררים </b>– ארבעה פֵרות אלו מופיעים כקבוצה אחידה (משנה, כלאים פ"א מ"ד). האגס, או עוגס בתוספתא, הוא האגס שלנו (אג'אס בערבית). הקרוסטמלין הוא כנראה זן קרוב שלו. קרוסטמלין היא מילה יוונית שמשמעה תפוח זהב (Xrusomelon). מדיון התלמוד במקבילה בכלאים משמע שהקרוסטמלין היה הזן הטוב יותר שאת פֵרותיו ביקשו<sup class="footnote-marker">31</sup><i class="footnote">ראו פירושנו לכלאים פ"א מ"ד על בסיס התוספתא והירושלמי המספרים על המעשה בחמת אריח ובתחום ציפורי. </i>.
<b>והפרישים </b>– הפריש הוא החבוש. בירושלמי מובא פירוש, או דרשה, לשם, "שאין לך מין אילן שהוא פריש לקדירה אלא זה בלבד" (מח ע"ד; כלאים פ"א ה"ד, כז כ"א). כלומר, זה הפרי היחיד שאין אוכלים אותו חי אלא מבושל ובתוך תבשיל מורכב. הירושלמי אף מזהה אותו עם "איספרגלין", וזהו שמו הערבי (אספרג'ל<sup class="footnote-marker">32</sup><i class="footnote">ראו פירושנו לדמאי פ"א מ"א. </i>) (איור 8).
<b>והחזררים</b> – הם העוזרדים; כן הנוסח ב- ן, ש, וביתר עדי הנוסח "עוזרדים" או "חוזררים" (כגרסת רבי יהוסף אשכנזי). מקור הטעות בדמיון האותיות ד-ר, וכן להלן. משפט המפתח לזיהוי הצמח הוא במשנת כלאים: "האגסים והקרסתומלין והפרישים והעוזרדים (עוזררין) אינם כלאים זה בזה" (פ"א מ"ד)<sup class="footnote-marker">33</sup><i class="footnote">פליקס, כלאים, עמ' 97-96, וכאן על אתר. </i>. בפירוש הקטע נחלקו אמוראי ארץ ישראל, האם מדובר ב"זוג זוג", הווה אומר שפרישים קרובים לעוזררים, או שכל הארבעה קרובים זה לזה. ואכן, כולם ממשפחה אחת (הוורדניים). אגס, או עוגס, הוא כאמור האגס בן זמננו, והעוזרר הוא העוזרד הקוצני, הוא Crataegus Azarolus, שיח קוצני שיש לו פֵרות<sup class="footnote-marker">34</sup><i class="footnote">בבבלי, ברכות מ ע"ב: טולשי, והמינוח אינו מסייע לנו בהבנת הצמח. </i> ומכונה בערבית זערור. פליקס מתלבט מעט, שכן אין דמיון רב בין עץ החבוש לשיח העוזרר. ברם, דומה שבתחום מחקר זה יש להיזהר מפני מדעיות יתר. חז"ל והחקלאים הקדומים הכירו את צמחי הארץ, אך לא אחת היה הידע שלהם אינטואיטיבי בלבד. במהלך פירושיו נזקק פליקס, כמו גם חוקרים אחרים, למונח "פולקלור חקלאי", כלומר הערכות שאין להן בסיס מדעי, הערכות שמדען בן זמננו מסתייג מהן, בצדק או שלא בצדק<sup class="footnote-marker">35</sup><i class="footnote">דוגמה לכך היא ההכלאה בין זית לשיזף שנזכרה לעיל, וראו דיון במבוא למסכת כלאים. </i>. פריש קרוב לאגס אך אינו קרוב ביותר, ויש לכך ביטוי במחלוקת האמוראים האם כל ארבעת המינים דומים זה לזה או רק פריש ועוזרר. מכל מקום, בהחלט ייתכן שהחקלאים הקדומים סברו שאכן החבוש הוא בן משפחה לעוזרר. העוזרר הוא פרי שחשיבותו משנית, וכנראה לא "נשמר" ולא נאסף אלא בשעות הדחק. עם זאת, העוזרר (עוזרד) חייב במעשרות ובשביעית (תוס', שביעית פ"ב ה"ז (איור 9).
<b>משיקריחו</b> – רבי חיננא בר פפא מסביר: "משיעשו קרחות קרחות לבנות" (ירו', מח ע"ד), והכוונה לתהליך שבו הקליפה מחווירה. אבל רבי שמעון בן יוחאי מסביר "משיזחילו מים", דהיינו מצב שבו מעיכת הפרי גורמת לטפטוף של נוזל. דומה שרבי שמעון אינו מסביר את המשנה אלא חולק עליה, כשם שלגבי גפנים "יגרעו" הוא המקביל ל"הבאת מים", והוא שלב מקדים להבאשה (ראו בטבלה), כך גם "יזחילו מים" הוא שלב מאוחר אחרי ההקרחה. מכל מקום, הגמרא הבינה שזו מחלוקת בין רבי חיננה ורבי שמעון, אך עדיין ניתן להסביר שהמחלוקת היא בין המשנה לפי רבי חיננה, המסביר אותה, לבין רבי שמעון החולק עליה.
<b>התלתן כדי שתצמח </b>– כך ברוב כתבי היד, ובדפוסים: "משתצמח". הירושלמי מסביר: "כיני מתניתא כדי שתזרע ותצמח" (שם), כלומר כשהגרעין כבר בעל חיות וניתן להשתמש בו לזריעה. מעשר נותנים, כמובן, רק מתלתן שמשמש לאכילה ולא לזריעה. הירושלמי אף מציע כיצד בודקים את כושר הזריעה של התלתן: "נוטל מלא קומצו ונותן לתוך הספל שלמים, אם שקע רובה חייבת ואם לאו פטורה".
<b>התבואה והזיתים משיכניסו שליש</b> – בירושלמי מובאת דרשה המחברת את התבואה והתלתן. לפי הדרשה רק מה שנזרע ומצמיח חייב במעשרות: "יצא פחות משליש שאינו נזרע". מציאות זו עולה גם מדיון אחר: "אין תורמין מן התבואה שלא הביאה<sup class="footnote-marker">36</sup><i class="footnote">במשנתנו "יכניסו שליש" ובברייתא "יביאו שליש", וכן בספרי זוטא לדברים, יד כג, עמ' 20: "דגן משיביא שליש... ויצהר כדי שיביאו שליש", וכן במדרש ספרי זוטא לדברים, יד כג, עמ' 202.  </i> שליש. כיצד יודע אם הביאה שליש ואם לאו, אם זורעה ומשצמחה הדבר ידוע שהביאה שליש, ואם זורעה ואינה מצמחת הדבר ידוע שלא הביאה שליש"<sup class="footnote-marker">37</sup><i class="footnote">תוס', תרומות פ"ב הי"ד; בבלי, ראש השנה יב ע"א; מדרש תנאים לדברים, יד כב, עמ' 76. </i>. הרקע הרֵאלי לקביעה זו הוא משנתנו ולא דין תרומות. הרי קשה להניח שאדם ישאיר את יבולו כטבל עד שיתברר אם הנבטים מיבול זה נובטים ומצמיחים. אלא שהתוספתא קובעת עיקרון מציאותי שיש לו משמעות הלכתית.
מעניין שלגבי תלתן לא נקטו במידה של הבאת שליש, כנראה משום שקשה לאמוד את הבאת השליש שלו. כל זאת בניגוד לתבואה הרגילה יותר, או לזיתים. התלמוד קובע שמשקים היוצאים מענבים וזיתים שלא הביאו שליש אינם מהווים משקה להכשר טומאה, מכאן משמע שהבאת שליש היא לאחר הבאת המים. כן יוצא ממשנת שביעית האומרת שהבאת שליש בזיתים מהווה מועד לחיוב מעשרות מלא, אך יש מצב שבו יש בפרי נוזלים עוד קודם. בתלמוד מועלית הצעה להגדרות זמן קרובות, כגון "עד שיבכר פרי הקיץ" או פרי אחר.
הבאת שליש מופיעה בהקשר להלכות רבות (משנה, תרומות פ"ט מ"א; תוס', בבא קמא פ"ו ה"א ועוד). ההלכה היא שאין להפריש מעשרות אלא מתבואה שהביאה שליש, והלכה זו חוזרת במקבילות רבות כדבר רגיל וברור<sup class="footnote-marker">38</sup><i class="footnote">משנה, חלה פ"א מ"ג; מנחות פ"י מ"ח; תוס', תרומות פ"א ה"י, ומקבילות ומקורות נוספים. </i>. הלכה זו מוצגת גם ככלל רגיל החל על כל המינים. כך, למשל, הקביעה שמה שלא הביא שליש אינו מצמיח ואינו חייב במעשרות מוצגת כקביעה רגילה ולא כהלכה החלה על תבואה וזיתים בלבד, וכן יוצא ממקורות נוספים<sup class="footnote-marker">39</sup><i class="footnote">ירו', שביעית פ"ב ה"ז, לד ע"א; ירו', ערלה פ"א ה"ז, סא ע"ג; בבלי, יבמות צג ע"ב, ועוד.  </i>. במיוחד נזכרים סוגי ירקות שונים: שֶבֶת, כוסבר, קטניות, פול וכיוצא באלו<sup class="footnote-marker">40</sup><i class="footnote">תוס', שביעית פ"ב ה"ז; פ"ב הי"ג. </i>. דומה, אפוא, שלפחות ההלכה המאוחרת ויתרה על הבחנות המשנה והעדיפה את ההגדרה הכללית. בפועל נראה שלא היה הבדל גדול בין המידות הפרטיות שבמשנה לבין הקביעה של הבאת שליש. במשנת שביעית (פ"ד מ"י) נקבע שכל האילנות האחרים חיובם "משיוציא"; המשנה שם מונה מינים מעטים בלבד, ודומה שבהקשר שם חל הדין על רוב מיני הפֵרות. קביעה זו היא בשיטת בית שמאי, ומשמע שם שבית הלל מודים בכך לבית שמאי. בניגוד לכך, כל המקורות שהזכרנו קובעים את הבאת השליש כנורמה הכללית, ובמשנתנו מובאת סדרת הגדרות שכולן מוקדמות להבאת שליש. דומה, אפוא, שלפחות ביחס ל"שאר אילנות" לפנינו מחלוקת תנאים בין מי שקבע קביעות מפורטות, או הבאת שליש, לבין מי שקיבל את עמדת בית שמאי<sup class="footnote-marker">41</sup><i class="footnote">אפשטיין, מבוא, עמ' 97, מעלה הלכות שבהן קיים חילוף בין "השליש" ל"השריש". חילוף נוסח כזה הכיר התלמוד הירושלמי בלשון "אית תני" לגבי כלאים (פ"א מ"ז, וראו פירושנו לה), ולגבי קביעת שנת המעשרות. אפשטיין הניח שחילוף כזה קיים גם במשנתנו. הטיעון הפילולוגי, כרגיל אצל חוקר חשוב זה, מרשים ומשכנע. ברם, לעניין חיוב מעשרות השרשה אינה יכולה להוות מועד לחיוב משום שאז טרם הציצו ניצני הפֵרות, על כן חילוף זה אפשרי רק בנושאים האחרים.  </i>.
כאמור, לבית שמאי עמדה כללית שלפיה חובת המעשרות היא תמיד עם יציאת הפרי. מעין מחלוקת זו יש גם בתוספתא שלנו: "היתה שנייה ונכנסה שלישית הרי הן של שלישית. היתה ערב שביעית ונכנסה שביעית, הרי הן של שביעית. רבן שמעון בן גמליאל אומר לא נחלקו בית שמיי ובית הלל על הגמור שהוא לשעבר, ועל שלא הנץ שהוא לעתיד לבוא. על מה נחלקו על האובין, שבית שמיי אומרים לשעבר ובית הלל אומרים לעתיד לבוא" (פ"א ה"ה). כאן השאלה היא אילו חובות יחולו על פֵרות שגדלו בשתי שנות מעשר שונות. לכאורה הכלל הוא פשוט: מה שהתחייב במעשרות, לפי מה שנקבע במשנה, חייב במעשרות של אותה שנה. אבל מתברר שהייתה מחלוקת כללית, שבית שמאי אמרו שמתעשרים לשעבר ובית הלל מחייבים מעשרות לפי מועד הקטיף בפועל. ניסוח זה הוא מעין הניסוח במשנת שביעית (פ"ד מ"י). רבן שמעון בן גמליאל מתקן את הניסוח ומסביר שפרי שנגמר בשנת מעשר אחת וטרם נקטף והחלה שנה חדשה – מתעשר תמיד לפי השנה שבה נגמר. פרי שלא הנץ לפני ראש השנה לאילנות מתעשר לכל הדעות לעתיד. המחלוקת היא בפרי שלא נגמר והוא עדיין על העץ (איבים הם הענפים שעליהם צומחים פֵרות אלו<sup class="footnote-marker">42</sup><i class="footnote">לאיבים ראו פירושנו לשביעית פ"ז מ"ה. </i>) ולא נקטף. בית שמאי סבורים, אפוא, שהנץ או "יוציא" הוא מועד החיוב במעשרות. דעת בית הלל אינה נאמרת בתוספתא וכנראה היא הדעה של משנתנו, שלכל פרי "גמר משלו". 
מן הראוי להעיר שבכל המשניות התלמוד מסביר את המונחים שהמשנה נקטה בהם, וכאילו לא היו המונחים התנאיים נהירים. החכם הבולט בפרשנות זו הוא רב חיננה בר פפא, חכם שעלה מבבל והתערה בין חכמי הארץ. חכם זה מרבה לעסוק בהלכות הקשורות לארץ, ובעיקר בהלכות המצריכות ידע חקלאי. ייתכן שאת פרשנותו הוא ייעד לבני ארצו, או שבמקרה הוא חכם שהתמקד בתחום זה של הלכות.
חובת מעשרות
כל המידות הללו הן לשיטת בית הלל. אבל בית שמאי אומרים: "כל האילן משיוציא" (שביעית פ"י מ"ח). אמנם דעה זו נאמרה לעניין קציצת עץ שביעית בלבד, ואולי בית שמאי אינם מקבלים במלואו את הכלל "וכל האילן שבא לעונת המעשרות מותר לקוצצו", ברם כפי שנראה להלן רגליים לדבר שבית שמאי חולקים על כל האבחנות שבמשנתנו ובמשנת שביעית פרק ד, וכל המקורות שדנו בהם עד עתה הם לשיטת בית הלל להלכה. דרכם ההלכתית של בית הלל מאופיינת בריבוי האבחנות המשפטיות הדקות והמדוקדקות. ההלכה של בית שמאי, לעומת זאת, היא עקרונית ופשטנית יותר. אבחנה זו מתאימה גם למחלוקת הנוכחית.
                                                                                                          2. הבאיש<sup class="footnote-marker">43</sup><i class="footnote">ספרא, בהר פרק א, ה"י-הי"ב, וראו דיוננו בשביעית שם שם. </i> 3. הכניסו שליש<sup class="footnote-marker">44</sup><i class="footnote">וכן ספרא, בהר, פרק א ה"י-הי"ב. </i>

Mishnah 4

<b>ובירק</b> – מבנה המשנה קשה. לכאורה "ובירק" הוא הכותרת. כלומר, הקישואים וכל מה שאחריהם הם סוגי הירק שהדין חל עליהם. אלבק, למשל, מפסק כך את המשנה, וכך מסבירים רוב המפרשים. אלא שהסבר זה קשה, שכן נמנים רק כמה סוגי ירק ולא נאמר מה דינם של שאר הירקות. בהמשך נזכרים התפוחים, והמשנה צריכה הייתה להתנסח "ובתפוחים...". יתר על כן, אבטיחים ומלפפונות למעשה אינם ירק. במבנה זה של המשנה לא נאמר מה דינם של אבטיחים וקישואים, אם כי אפשר לפרש בדוחק שהם חייבים קטנים וגדולים, בניגוד לתפוחים.
פליקס עמד על הקושי והעדיף את גרסת קטע גניזה (ג1) שבו נאמר "והקישואים", אם כן כל הירקות הם בכלל זה וכן גידולי המקשה, הקישואים והדילועים. הסבר זה אפשרי מבחינת הרֵאליה שבו, אבל בלתי סביר מבחינה טקסטואלית. גרסה זו היא ייחודית וקשה להכריע בעזרתה נגד כל עדי הנוסח. זאת ועוד: המילית וי"ו מופיעה לעתים קרובות במשנה, ובדרך כלל היא עולה או נופלת ללא חשיבות של ממש. ליברמן אף הוא דן בקושי ומציע, בהיסוס ניכר: "ולולי דברי רבותינו הראשונים והאחרונים הייתי מפרש שצריך להפסיק אחרי והמלפפונות ובבא זו עדין נמשכת למעלה..."<sup class="footnote-marker">45</sup><i class="footnote">ליברמן, תוספתא כפשוטה, עמ' 666. </i>. הווה אומר, יש לגרוס "התבואה והזיתים משיכניסו שליש הירק הקישואים והדילועים [ו]האבטיחים והמלפפנות" כולם מתחייבים במעשר עם הבאת שליש. כפי שראינו, אכן זהו דינם של ירקות. להלן (פ"ה מ"ה) תקבע המשנה את דינו של הלוקח שדה ירק וגם שם ייעשה שימוש במונח "עונת המעשרות", אם כן יש לירקות עונת מעשרות ועליהם לא חל הדין שחייבים במעשר קטנים וגדולים. ליברמן מסתייג מחדשנותו של הפירוש<sup class="footnote-marker">46</sup><i class="footnote">הביטוי "לולי דברי רבותינו..." אצל ליברמן אינו מלמד על שלילת הפירוש אלא הוא דרך להמעיט בחידוש, וד"ל. </i>, ואף פליקס רואה בו פירוש נועז. אנו איננו רואים בהצעה סבירה זו כל "נועזות". חלוקת המשניות שנויה לעתים במחלוקת נוסחאות, ולעתים מצינו חלוקה בלתי נכונה שלהם. בכתבי יד קדומים כל המשניות נשנו ברצף ללא הפסקה ומעתיקים חילקו אותן לפי הבנתם, על כן ערעור החלוקה המסורתית אינו בבחינת מהפכה<sup class="footnote-marker">47</sup><i class="footnote">אפשטיין, מבוא, עמ' 1001, מונה כמה דוגמאות לפרשנות ברוח זו.  </i>.
הקושי העיקרי בפירוש זה אינו החלוקה והפרשנות המסורתית, אלא העובדה שהירושלמי (מט ע"א) מקשה ממשנתנו על משנת פרק ה. כלומר, הוא מבין שמשנתנו קובעת שירקות חייבים תמיד במעשר ועל כן הוא שואל: הרי יש לירקות עונת מעשרות, והיא אחר הקטיף והאריזה! תשובת התלמוד היא שמשנת פרק ה היא "בקישואים ודילועים" שבהם יש עונה למעשרות, אבל ירק רגיל ברגע שקוטפים ממנו, ואפילו קטן, חייב במעשרות. התשובה קשה לכל הדעות; הרי אם נאמר במשנתנו שירק מתעשר אפילו כשהוא קטן – ודאי שנאמר כן לגבי קישואים ודילועים! אם כן, סוגיית הירושלמי קשה לפי הפירוש של ליברמן שאותו קיבלנו, אך גם לפי פירושו של פליקס. 
ייתכן שהירושלמי הבין "חזקיה אמר בשדה קישואין היא מתניתא", כלומר משנתנו מדברת רק על קישואים ואלו מתעשרים קטנים וגדולים, אבל משנת פרק ה המדברת על ירקות אחרים אומרת שיש לירקות האחרים "עונת מעשרות". אלא שכל הקושיה אינה ברורה. מי שאומר שירקות חייבים קטנים וגדולים, האם לדבריו אין להם "עונת מעשרות"? עדיין צריך להיות זמן שהפרי נחשב לחייב. לפיכך, אולי יש להבין שקושיית הירושלמי היא דווקא על הסתירה שבין המונח "הביא שליש" לבין ההגדרה "עונת מעשרות", והירושלמי סבר שעונת מעשרות מלמדת על שלב נפרד לכל צמח וצמח, וצריך עיון. 
<b>הקישואים</b> – הקישות אינו הקישוא של ימינו. הקישוא הוא אחד הירקות שהגיעו לאירופה ולמזרח התיכון רק בשלהי המאה השש עשרה, מאמריקה, על כן ודאי שאינו מתאים כזיהוי לקישות. היו שהציעו לזהות את הקישות עם קישוא הגינה, המכונה כיום "מלפפון"<sup class="footnote-marker">48</sup><i class="footnote">ראו דיונו של פליקס, כלאים, עמ' 51-50. </i>. בארמית שימש השם "קתא", וכך גם מתורגמת המילה "הקשואים" בתרגום יונתן<sup class="footnote-marker">49</sup><i class="footnote">תרגום יונתן לבמדבר יא ה. </i>. הקתא הוא מסוגי המלון. זיהוי זה אינו מסביר את כל האזכורים והתיאורים של פרי זה בספֵרות חז"ל<sup class="footnote-marker">50</sup><i class="footnote">כך, למשל, נאמר שהקישוא (קשות) הוא פרי שנאכל ליום אחד והמלפפון נשמר שלושה ימים (תוס', תרומות פ"ד ה"ה). לכאורה בתחום זה של שימור הפרי אין הבדל בין המלון והקתא. גם המימרה שתצוטט להלן, שאוכלים את הפֵרות הללו מבושלים, אינה מתאימה.  </i> (איור 10).
<b>והדילועים</b> – "קרא" בארמית וכן בלשון ימינו, כפי שעולה ממקורות רבים (משנה, כלאים פ"ג מ"ד). [<b>ו</b>]<b>האבטיחים</b> – האבטיח של ימינו, <b>והמלפפנות</b> – "מלפפון" היא מילה יוונית; "מלה" משמעו מתוק ו"פפון" הוא אבטיח, והכוונה למלון של ימינו. כך לפי פליקס. אבל לאו מסביר שהכוונה למלפפון של ימינו. פליניוס אומר שבמואסיה מכונים המלפפונים של ימינו "פפונס" (pepones)<sup class="footnote-marker">51</sup><i class="footnote">פליניוס, היסטוריה של הטבע, יט, כג 65. </i>.
<b>התפוחים והאתרוגים חייבים </b><b>גדולים וקטנים </b>– תפוחים ואתרוגים מתעשרים כבר ברגע שהפרי קיים. כפי שאמרנו לעיל זו שיטת בית שמאי. בדרך כלל נקבעה ההלכה כבית הלל, אך לא רק שלעתים נקבעה הלכה כבית שמאי אלא שלעתים דעת בית שמאי לא נעלמה, ונותרה כמרכיב בהלכה כמו במקרה שלפנינו<sup class="footnote-marker">52</sup><i class="footnote">ראו ספראי, הכרעה כבית הלל. </i>. כלומר, אמנם דעתם המלאה לא התקבלה אך חלקים ממנה נכללו בהלכה כפי שהוצגה (נפסקה?) במשנה הסתמית.
<b>רבי שמעון פוטר את האתרוגים </b><b>בקוטנן</b> – לדעתו גם לאתרוג יש "עונת מעשרות", אם כי לא נקבע מה היא. בתוספתא חוזרת עמדתו של רבי שמעון רק ביחס לתפוחים (פ"א ה"א). לפי רבי שמעון אתרוג הבוסר אינו חייב במעשרות, ולפי תנא קמא חייב. שאלה דומה לזו היא האם הוא כשר למצוות לולב. בירושלמי יש על כך מחלוקת, רבי עקיבא פוסל ואומר "אינו פרי" וחכמים מכשירים. הירושלמי מנסה לקשר את דברי רבי שמעון לדעתו של רבי עקיבא (ירו', מט ע"א; סוכה פ"ג ה"ו, נג ע"א), זאת משום שכל החייב במעשרות כשר בלולב. בסופו של הדיון מבחין התלמוד וקובע שיש החייבים במעשרות ופסולים ללולב משום שבלולב אנו חותרים לפרי מהודר. 
<b>החייב בשקידים המרים פטור מן המתוקין</b> [<b>וה</b>]<b>חייב במתוקים פטור מן המרים</b> – וכן בחולין פ"א מ"ו. זנים שונים לשקדים, מהם מרים ונאכלים כשהם קטנים, ומהם גדולים ואינם מרים ולכן מכונים מתוקים. מי שיש לו שקדים מרים פטור ממעשר כאשר הם גדולים, שכן אז הם חדלים מלשמש אוכל, ומי שמגדל זן שקדים מתוקים פטור מלעשר כשהם קטנים. המידה שנשנתה לעיל (מגורה או קליפה) היא כנראה בשקדים המרים שבהם הקליפה הפנימית נאכלת. כך הדין במשנתנו ובמשנת חולין (פ"א מ"ו). בתוספתא שנויים דבריו אחרת: "שקדים המרים חייבין בין קטנים ובין גדולים. שקדים מתוקין משתפרוש קליפתן החיצונה" (פ"א ה"ב). 
בירושלמי מובאת דעה נוספת: "תני רבי ישמעאל בירבי יוסי משום אביו, שקידים המרים הרי אלו פטורין, ומתוקין אינן חייבין עד שתפרוש קליפתן החיצונה. הורי רבי חנינה בציפורי כהדא דרבי ישמעאל בירבי יוסי. במה הורי? ציפוראי אמרי במרים. רבי זעירא אמר במתוקים. אמר רבי יוחנן ירדו לכאן נתחייבו, עלו כבר נפטרו. הורי רבי פינחס כיון שראה שלשה שפירשה קליפתן החיצונה, שהוא תורם את כל הקופה" (מט ע"א). אם כן, יש מחלוקת על חיובם של שקדים מרים. יש להניח ששקדים אלו גדלו בעיקר כשקדי בר, ואילו לגבי שקדים רגילים הוא מחייב מהרגע שהתגבשה הקליפה החיצונית שהוא שלב מתקדם יותר של הבשלה. רבי חנינה, שהיה ראש בית המדרש בציפורי, הורה כמותו. מחלוקת האמוראים היא על מה הורה רבי חנינה, על שקדים מרים או על שקדים מתוקים. רבי יוחנן ישב בטבריה והנהיג את בית המדרש בה; הוא פסק כמשנתנו, והניח שרבי חנינה הורה להיתר (ששקדים מרים מותרים). בדבריו יש לגיטימציה למנהג המקומי. אותם שקדים כשהם שם הם פטורים ואם ירדו לכאן הם חייבים. 
"שם", "למעלה" היא ציפורי, וירדו ל"כאן" היא טבריה<sup class="footnote-marker">53</sup><i class="footnote">הרש"ס, אף שישב בארץ, פירש בצורה תמוהה ש"כאן" היא ארץ ישראל ו"למעלה" היא חוץ לארץ. זאת אף שהכיר את תנאי הארץ, אך המציאות של פזורה וגולה הייתה עבורו משמעותית יותר. </i>. הסיפור מובן על רקע הווי החיים בבתי המדרש. רבי חנינה היה המנהיג הוותיק שהנהיג את ציפורי, בירת הגליל ובירת העם היהודי באותה תקופה. רבי יוחנן עזב את ישיבת ציפורי מתוך הסתייגות מהנהגה זאת ומהרצון לעמוד בראש בית מדרש עצמאי, ולימים הפך למנהיג לימוד התורה של דורו. עצמאות זו ניכרת בפסיקה זאת. במקביל יש בתלמוד לגיטימציה למנהג מקומי. המנהג הוא העדפה (או פסיקה) של צד אחד במחלוקת. תפיסה כזאת של מנהג מקומי שיש לנהוג לפיו עולה גם בפרק ד במסכת פסחים. גם במסכת פסחים שם המנהג הוא לעתים צד אחד במחלוקת רגילה<sup class="footnote-marker">54</sup><i class="footnote">ראו פירושנו לפסחים פרק ד ובמבוא לפרק.  </i>.
בתלמוד הבבלי מופיע נוסח אחר לדברי רבי ישמעאל ברבי יוסי: "דתניא, שקדים המרים, קטנים – חייבין, גדולים – פטורין. מתוקים, גדולים – חייבין, קטנים – פטורין. רבי שמעון ברבי יוסי אומר משום אביו: זה וזה לפטור, ואמרי לה זה וזה לחיוב. אמר רבי אילעא: הורה רבי חנינא בציפורי כדברי האומר זה וזה לפטור. ולמאן דאמר זה וזה לחיוב, למאי חזי? אמר רבי יוחנן: הואיל וראוי למתקן על ידי האור" (עירובין כח ע"ב; חולין כה ע"ב). אם כן, רבי ישמעאל אמר או "זה וזה לחיוב" או "זה לזה לפטור". מי שאומר "זה וזה לחיוב" הרי זה מפני שניתן להסיר את מרירות השקד בבישול<sup class="footnote-marker">55</sup><i class="footnote">במסורת הבבלית אין ביטוי ללגיטימציה למנהג המקומי. </i>.
הסבר הבבלי קשה ביותר: האם אכן יש מי שסבור ששקדים רגילים פטורים ממעשרות? הרי הם פרי תרבות לכל דבר! הביטוי "זה וזה לפטור, ואמרי לה זה וזה לחיוב" חוזר פעם נוספת ומיוחס לאותו חכם (בבלי, פסחים לז ע"א). בשני המקרים המסורת הארץ-ישראלית שונה<sup class="footnote-marker">56</sup><i class="footnote">ראו פירושנו לחלה פ"א מ"ו. </i>. דומה, אפוא, שהביטוי מועבר מהסוגיה שם, ויש להבין את דברי רבי ישמעאל כחלים רק על שקדים מרים. "אלו ואלו" הם שקדים מרים, קטנים וגדולים. למעשה פטור שקדים מרים קטנים כבר מכיל בתוכו את הפטור שלהם גם כשיהיו גדולים, אך המשפט נוסח כפי שנוסח בהשפעת המקבילה בבבלי פסחים. אם כן: לפי התוספתא והירושלמי שקדים מרים תמיד פטורים, ולפי הבבלי יש דעה שתמיד הם חייבים. בנוסף לכך יש מחלוקת האם הקליפה המדוברת היא הקליפה הפנימית או החיצונית.
דין שקדים

Mishnah 5

עד עתה עסקנו בשאלה ממתי חובת מעשרות למי שרוצה להקדים ולאכול פרי או ירק צעיר ביותר. עתה המשנה עוסקת בקביעת הזמן הרגיל להרמת המעשרות. הבעלים אוספים את היבול ומכינים אותו לאיסום בבית או לשיווק, ויש לקבוע מתי הפרי חייב במעשר. המשמעות ההלכתית הפרטנית של הקביעות הללו תסוכם בסוף המשנה.
העיקרון ההלכתי הוא זה שנקבע בתוספתא הראשונה למסכת: "שתגמר מלאכתו ומלאכת מכנסתו". הווה אומר, המעשר ניתן כאשר מסתיימת מלאכת הכנת המזון לקראת צריכתו. גמר המלאכה הוא המועד הקבוע גם להכשרת היבול לקבל טומאה. כל עוד המזון אינו מוכן אין הוא יכול להיטמא. גם אם נגע בו שרץ או אדם טמא – אין הוא מקבל טומאה. אלא שבהכשר לקבל טומאה יש תנאי נוסף והוא הרטבת הפרי במים ("אשר יבוא במים"), המכשירה לקבל טומאה. שני הנושאים הללו (הכשר טומאה ומעשרות) קשורים זה לזה בתפיסה העקרונית ובמעשה. הקשר המושגי מתבטא בכך שלשניהם הגדרות קרובות, שכן ראינו שמה שאינו ראוי למאכל גם אינו מקבל טומאת אוכלין<sup class="footnote-marker">57</sup><i class="footnote">ראו פירושנו לפ"א מ"א. </i>. אבל הקשר אינו רק מושגי, אלא גם מעשי. כפי שאמרנו במבוא, רוב הציבור לא שמר לא על דיני טהרה ולא על חובת מעשרות, אך הפריש תרומה ותרומת מעשר. לכולם היה חשוב שניתן יהיה להפריש תרומות לפני שהפרי מקבל טומאה, כך שגם עמי הארץ יוכלו לקיים את המצווה, והכוהנים יהיו יכולים ליהנות ממנה. לפי ההנחיות ההלכתיות שבמשנתנו הדבר ניתן, שכן הפרשת המעשרות קודמת להכשר לקבל טומאה. עם זאת, העיקרון חל רק על מי שמפריש במועד שבו התחייב, ומי שמפריש מאוחר יותר מפריש פרי שכבר נטמא. על כן ראינו שכוהנים נמנעו מלאכול תרומה של עמי הארץ, ודנו בכך במבוא.
בנוסף לעיקרון ההלכתי של גמר הכנת הפרי המשנה מניחה שבתבואה מפרישים מעשרות בגורן, כלומר בסיום הדישה והזרייה לרוח (להלן מ"ו). תבואה הייתה הגידול העיקרי במשק החקלאי של הארץ, ועל כן נקבע המינוח "גורנם" (או גורנן) של מעשרות שבו משתמשת המשנה. "גורנם" (גורנן) היא, אפוא, מילה מושאלת לכל הפֵרות המובאים למקום האסיף שלהם (רמב"ם). 
<b>ואי זה הוא גורנן למעשרות</b> – ממתי צריך להפריש מעשרות מהפרי הבשל; מהו המועד הנחשב לסיום הקטיף. המשנה פותחת במה שסיימה במשנה הקודמת. אין היא מדברת על תפוחים משום שבהם הקטיף הוא גמר המלאכה ולכן אין מה להוסיף לגביו, <b>הקישואים והדילועים משיפקסו</b> [ו<b>אם אינו מפקס שיעמיד ערימה</b>] <b>עד שיעמיד ערימה</b> – בכתב יד קופמן שגה המעתיק ומחק את שגיאתו בקו. המשנה מעידה על שני שלבים בקטיף הפֵרות הללו ובאיסופם. השלב הראשון הוא ריכוז הפֵרות (העמדת ערמה), והשלב השני הפיקוס. "פקס" הוא מונח יווני שמשמעו גזיזת השער (להלן). בירושלמי נאמר: "מאן די ירים פקסוסיה" (כאשר ירים את הפיקסוס שלו)<sup class="footnote-marker">58</sup><i class="footnote">ירו', מט ע"א, וכן בבבלי, בבא מציעא פח ע"ב: "משינטל פיקס שלהן", ודוק: "פיקס" בלשון יחיד. </i>. המונח הארמי קשור ליוונית, אבל אין הוא בהכרח זהה לו לחלוטין. חוקרי הלשון הארמית מפרשים לעתים קרובות מילים שמוצאן ביוונית על סמך מקורן היווני. ברם, לעתים קרובות מתברר שהמילה הושאלה אמנם מיוונית אבל בפועל התערתה בשפה הארמית ומשמעותה הלשונית עברה כבר שינויים והתאמות. לעתים נגזרה המילה מחדש לפי כללי הלשון הארמית (או העברית), וכך היא משמשת במשמעות שונה מעט ממשמעותה המקורית. כך, למשל, הצורה "פקסוסיה" היא כבר הטיה בארמית של מילה שמוצאה יווני. המילה כפי שנקלטה בארמית או בעברית עשויה להתרחק ממוצאה היווני.
ביוונית "פקס" הוא pekόs, שמשמעו שֵער. על כן הציע ליברמן<sup class="footnote-marker">59</sup><i class="footnote">ליברמן, תוספתא כפשוטה, עמ' 671. </i> שלפקס משמעו להוריד את השער במשמעות משנית של קרום. הוא מצטט את פליניוס הקובע שנהוג להוריד את הקרום של הדלעת<sup class="footnote-marker">60</sup><i class="footnote">פליניוס, היסטוריה של הטבע, יט כד, 71. </i>. ברם, המדובר שם בהורדת הקרום לפני אכילת הדלעת, כלומר בקילוף הקליפה של הפרי, ואי אפשר לפרש שגמר המלאכה הוא כבר קילוף הפרי, אם כך היה הרי שגמר המלאכה של איסוף השקד צריך היה להיות קילוף הפרי, וכן בבצל.
פליקס וליברמן<sup class="footnote-marker">61</sup><i class="footnote">פליקס על אתר, וליברמן, תוספתא כפשוטה, עמ' 671.  </i> מדברים על הסרת השערות של הקישוא והדלעת, ברם לשני אלה אין שערות כלל. כך הדבר הן לגבי הקתא והן לגבי המלפפון של ימינו.
בירקות שבהמשך המשנה מדובר תמיד על סדרת עבודות. הראשונה היא עיבוד מפורט יותר, ואם אינו נוהג לעשות אותה הרי שהשלב הקודם הוא גמר המלאכה. על כן מסתבר שבשלב הראשון מעמידים ערמה ובשלב השני מפקסים. לדעתנו "לפקס" הוא מקבילה של "לשלק" שבהמשך. לפרי הדלעת גבעול המחובר לפרח גדול, ואותו יש להוריד. פעולה זו דומה לפיקול בבצלים ולקינוב בשום, ובכולם מתבצע שלב זה עדיין בשדה. לפי הבבלי ניתן לבצע את הפיקוס בשדה, אך נהוג לעשותו בבית (בבלי, בבא מציעא פח ע"ב).
בהלכה אחרת אנו שומעים שבני ציפורי נהגו לנגב את הדלעות בספוג רטוב ובכך הכשירוהו לקבל טומאה (תוס', מכשירין פ"ג ה"ה, עמ' 675). כאמור לעיל, טומאת אוכלין היא רק על אוכל שלם. נמצאנו למדים שהדלועין נחשבים כראויים למאכל מיד לאחר הקטיף, ונראה שלא כולם נהגו לפקס, כפי שגם יוצא ממשנתנו.
<b>אבטיח משישלק אם אינו </b><b>משלק עד שיעשה מוקצה</b> – גם כאן קודם מעמידים מוקצה ואחר כך משלקים. מוקצה הנו המקום שמערמים בו את הפֵרות, מעין ערמת הגורן בתבואה, או "יעמיד ערימה" בדלועים וקישואים, ולהלן בפֵרות אחרים<sup class="footnote-marker">62</sup><i class="footnote">ראו פירושנו לשביעית פ"ח מ"ו; מעשר שני פ"ג מ"ו. </i>. ההבדל בין מוקצה לערמה הוא שבמוקצה מונחים הפֵרות בכלים, ואילו בערמה הם מונחים במצבור. בהקשר זה היה מקום לצפות שגם האבטיח יהיה מונח בערמה, כנהוג היום, ואולי שווקו אבטיחים בשקים או בכלי קיבול גדולים. 
פעולת השילוק הנזכרת מוסברת בירושלמי: "מאן די ירים שלקוקיה" (מט ע"א – זה אשר ירים את שלקוקו). נמצאנו למדים שמה שמסירים מכונה "שלקוק". המפרשים, כולל ליברמן ופליקס, מסבירים שהסירו את שערות האבטיח על ידי בישול במים חמים, זאת משום שלשלוק בעברית משמעו לבשל. הסבר זה מעורר תמיהות וקשיים. אמנם אין ספק שהשורש של"ק הוא המונח לבישול, ברם לאבטיח אין שערות שצריך להוריד. יתר על כן, בשביל מה לבשלו? ומעבר לכך, האם ייתכן שבשדה בישלו את האבטיחים, מהיכן היו המים שנדרשו לכך?! ההסבר תמוה, וקשה להבין כיצד נגררו חכמים מובהקים אחרי הפירוש המילולי.
על כן נראה שגם כאן השילוק הוא חיתוך הגבעול של האבטיח. ואכן, לשורש של"ק משמעות נוספת. כן שנינו: "כל גלמי עץ טמאים... רבי יהודה אומר אף גרופית של זית טהורה עד שתשלק" (משנה, כלים פי"ב מ"ח). כלומר, גרופית היא כלי עשוי מקרש שמוצאו מזית שטרם עובד סופית, ורבי יהודה מגדיר את השילוק כשלב האחרון בליטוש העץ. אמנם גם כאן פירשו הפרשנים שמדובר בהשריית העץ במים חמים כשלב אחרון בליטושו, ברם בעבודת העץ אין שלב כזה. יש אמנם שלב של כיפוף העץ בחום רב, אך לא בישול במים. על כן בפשטות מדובר בהחלקת העץ ושיופו ולא בבישולו. כן מדברת המשנה על השלב שהאריג הופך בו לטמא, כלומר מוגדר ככלי: "השתי משישלק והערב מיד" (משנה, נגעים פי"א מ"ח). חוטי השתי עצמם אינם יוצרים כלי, שהרי הם מתוחים ומוכנים לעבודה שטרם החלה, אבל אריגת הערב יוצרת מיד בגד קטן. עם זאת חכמים קובעים שמתיחת השתי והחלקת החוטים כבר נחשבת כעשיית כלי, ושוב אין כאן שליקה במים אלא החלקה. 
בדרך זו יש לפרש גם את שליקת האבטיח כהחלקתו וקציצת הגבעול שבראשו.
בתוספתא מדובר על שליקת האבטיחים והמלפפונות, ומכאן שהפיקוס והשליקה קרובים זה לזה. עוד מדובר בתוספתא על "מלפפונות שעתיד להעלותן מן היורה" (פ"א ה"ה). להערכתנו אין זו השליקה, אדרבה, התוספתא מזכירה את השליקה בנפרד, כאילו היורה אינה השליקה. להערכתנו בתוספתא מדובר על ירקות האמורים להיכבש. תהליך הכיבוש (בחומץ או במלח) כולל בישול, ובכך מדובר. זיתים וענבים חייבים במעשר רק לכשיצא מהם היין או השמן (להלן), וגם ירקות כבושים חייבים במעשר רק לאחר תהליך הכיבוש.
אם כן, פיקוס הוא הורדת הפרח של הקישות או הדלעת, שליקה היא הורדת הגבעול של האבטיח, תהליך הבישול של מלפפונות הוא תהליך של כיבוש והוא אופייני לכמה ירקות בלבד.
<b>ירק הנאגד משיוגד</b> – ירק שנוהגים לשווקו או לשמרו אגוד, הרי שגמר המלאכה שלו הוא סיום האגידה. לפי העדות העולה היו דרכי שיווק אלו קבועות במשך דורות. בהלכות שונות מבחינים בין סוגי ירקות לפי צורת האגידה. כך, למשל, נקבע שירקות הגדלים באזור בית שאן פטורים ממעשרות והבאים מרחוק חייבים בהם, וכך אומר התלמוד: "המינין האסורין בבית שן הקצח... ובצלים הנמכרין לבני המדינה הנמכרין במידה, ופול המצרי הנאגד בשיפה, ומינתה הנאגד בפני עצמה..." (ירו', דמאי פ"ב ה"א, כב ע"ג). אם כן, חכמים יודעים מהיכן באו הירקות לפי צורת האריזה שלהם. אותה הלכה חוזרת בכתובת רחוב<sup class="footnote-marker">63</sup><i class="footnote">זוסמן, כתובת, עמ' 113. </i>. קשה לדעת אם הכתובת מייצגת הלכה הנוהגת עדיין בזמן כתיבתה (שלהי המאה השישית או ראשית המאה השביעית), אבל תוכנו של הקטע כולו היה עדיין בעל חשיבות למניחי הכתובת.
אגידת הירק נעשתה בדרך כלל בבית, מן הסתם לאחר מיון הירק, וכנראה גם לאחר שטיפתו. הווה אומר, שיווקו אותו לשוק באגודות מוכנות. על כן דנים בית שמאי ובית הלל במי שמנער את האגודה מהמים שבהם טבלו אותה (משנה, מכשירין פ"ב מ"ג), וכן קובעת ההלכה: "כל האגדות של כפרים הבאין מבית השוקין טמאין, ולא ממקום איגוד אמרו, אלא כולם, מפני שהיא מתרפרפת וחוזר ואוגדה, דברי רבי מאיר" (תוס', מכשירין פ"ג ה"ח, עמ' 675). אם כן, האגודות שטופות במים והמוכר מהדק את האגד ובכך מטמא את הירק. הלכה אחרת מספרת על המעלה "האגודות לגג בשביל שימתינו להיות אוגד בהן" (תוס', מכשירין פ"ג ה"א, עמ' 675), ולפי המעשה שם האגודות נרטבו והדבר היה לרצון הבעלים, שכן כל ביאה במים שאינה לרצון הבעלים אינה מכשירה לקבל טומאה. כן מסופר על שום מסוג מסוים "שמרבצין עליו במים ואחר כך קולעין אותו" (שם ה"ג, עמ' 675). חכמים מתנגדים להלכה זו ומניחים שאת השום אין שוטפים ולכן איננו טמא.
בשנת שביעית אסור לעבד את היבול בצורה הרגילה, על כן: "את שדרכו ליאגד בבית, אוגדין אותו בשוק" (ירו', שביעית פ"ח ה"ג, לח ע"א). נראה, אפוא, שהיו נהגים שונים ולכל ירק נקבע נוהג אחר. לעתים אגדו בשדה, לעתים בשוק ולעתים בבית, לעתים הפרי נשטף קודם, לעתים הוא נשטף בעודו אגוד ולעתים נמכר יבש.
בתוספתא ובירושלמי נזכרת אפשרות נוספת: "אגדו צינוק גדול לשדה, אבל אם אגדו צינוק קטון לשוק, נטבל. רבי עזרא בעי אדיין לא נגמרה מלאכת השדה ואת אמר הכין? אלא כיני אגדו צינוק גדול בשדה והוא עתיד לאוגדו צינוק קטן לשוק, נטבל" (ירו', מט ע"א). ההלכה ביסודה מצויה גם בתוספתא (פ"א ה"ו), אלא שבה נפל שיבוש נוסח זעיר. "צינוק" הוא מקום עגול המשמש למאסר, ובהשאלה זה עיגול שסביבו קלעו את הירקות<sup class="footnote-marker">64</sup><i class="footnote">כך ליברמן על אתר, ופליקס בעקבותיו. </i>. אם כן יש צינוק קטן וצינוק גדול, לעתים מכינים את הצינוק בשדה ולעתים בבית. זו צורת אגידה שונה, לא כחבילה אלא בעיגול.
<b>ואם אינו אוגד עד שיימלא את הכלי </b>– דרך אחרת ונוספת לשיווק הירקות היא בכלי, <b>ואם אינו ממלא את הכלי עד שיילקוט כל צורכו</b> – בדרך כלל ממלאים את הכלי ומביאים לשוק כלכלה של תאנים<sup class="footnote-marker">65</sup><i class="footnote">ראו פירושנו לתרומות פ"ד מ"ו.  </i>, והכלכלה מלאה. אבל לעתים אדם מביא לביתו כמות קטנה יותר, או שאין בעץ די פֵרות לכלי שלם. במקרה זה סוף המלאכה הוא סיום הליקוט.
<b>כלכלה</b> – אם הוא מכין כלכלה לשוק. בדרך כלל היה לכלכלה משקל מוסכם<sup class="footnote-marker">66</sup><i class="footnote">שם שם. </i>.
<b>עד שיחפה </b>– ממשנתנו משמע שמקובל היה לכסות את הכלכלה בעלים כדי למנוע את התייבשות הפרי. נוהג זה היה מקובל בכפר המסורתי עד לעת האחרונה, <b>ואם אינו</b> [<b>ממלא את הכלי עד שיילקוט כל צורכו כלכלה עד שיחפה ואם אינו</b>] <b>מחפה עד שימלא את הכלי ואם אינו ממלא את הכלי עד שיילקוט כל צורכו</b> – בכתב יד קופמן נפלה טעות ומשפט אחד הוכפל ונמחק. הנוסח המתוקן הוא: <b>ואם אינו מחפה עד שימלא את הכלי ואם אינו ממלא את הכלי עד שיילקוט כל צורכו</b> – כל זה כדלעיל, והמשנה נותנת דוגמה אחת בכלי סתם ודוגמה אחרת בכלכלה שהיא אחד הכלים הרגילים.
<b>במי דבר אמורים במוליך לשוק</b> – אז מכינים את הפֵרות בכלי כמתואר, <b>אבל במוליך לביתו אוכל מהן עריי עד שהוא מגיע לביתו </b>– אם הוא מוליך את הפֵרות לביתו הרי שהכנסת הפרי לבית רק היא בבחינת גמר מלאכה. ההסבר ההלכתי להבדל בין המוליך לשוק למוליך לתוך ביתו הוא שהמוליך לביתו ב"דעתו הדבר תלוי" (ירו', מט ע"א), הוא מחליט מתי לאכול מהפרי ולפני שיאכל יעשר. אבל המוליך לשוק עשוי למצוא קונים בכל רגע, ואולי אף ייאכל המזון בשוק עצמו, על כן הוא חייב לעשר בגמר המלאכה. הסבר זה מופיע בירושלמי וחוזר בסוגיות אחרות<sup class="footnote-marker">67</sup><i class="footnote">ראו פירושנו לחלה פ"א מ"ג (ירו', נח ע"א); ולהלן פ"ה מ"ו (ירו', נב ע"א). </i>. נראה שהוא פן אחד של ההלכה, הפן הטכני שלה, אך ההסבר רחב יותר. המוליך פֵרות לביתו טרם הכריע כיצד יצרוך את היבול. ייתכן שיעבד אותו ברמה גבוהה יותר של עיבוד, ייתכן שחלק ממנו ישמש לזריעה, ובכלל רק בבית יסיים את התקנת הפרי. מעבר לכך, בדעתו הדבר תלוי גם למי לתת את המעשרות, וממילא ייתכן שיש לו עניין לדחות את הנתינה. לעומת כל זאת, המביא את הפרי לשוק ודאי סיים את עיבוד הפֵרות. הרי בשוק הוא רק מוכר ולא ממשיך בעיבוד התוצרת. יתר על כן, חכמים גזרו שחובת המעשרות חלה על המוכר ולא על הקונה. זו גזרה מיוחדת שדנו בה במבוא. ברגע שהוחלט על מדיניות זו הרי חובת המעשרות חייבת לחול בשלב האחרון שלפני השיווק לשוק.
המשנה מתארת את שתי דרכי הפעילות המקובלות בשוק. את היבול צרכו בבית או מכרו לשוק. אין במשנה התייחסות לשלב אחר אפשרי, כגון העברה לבית מלאכה המעבד את הפרי ומוכר אותו בשוק לצרכנים, או לאפשרות שהפרי עובר סדרה של מתווכים שגם מתווכים במכירה וגם מוסיפים לעבד את הפרי. 
המשק המודרני מתאפיין בכך שהוא משק פתוח. משק פתוח הוא משק שרוב הייצור שבו לא נועד לצריכה אישית אלא למכירה. כל אדם מייצר מוצר כלשהו בתחום התמחותו (או מעניק לחברה שירות נחוץ אחר), מקבל תשלום ומשתמש בכסף כדי לקנות בשוק את צרכיו. לעומת זאת במשק סגור (אוטרקי) החקלאי מייצר כמעט את כל צרכיו בעצמו, ממילא המשק אינו התמחותי והשוק הוא מרכיב שולי בחיי התושבים, שהרי אין מה למכור בו מחד גיסא, ואין כיצד לקנות ממנו מאידך גיסא. בחיי האנושות עד עתה לא היו כמעט מקרים של משק סגור לחלוטין, וגם לא של משק פתוח לחלוטין.
בימי בית שני היה המסחר בארץ מצומצם. המשק היה ברובו אוטרקי. המסחר התמקד בעיר המטרופולין, בירושלים. שונה היה המצב בתקופת המשנה והתלמוד המהווה את הרקע הרֵאלי למשנה.
כפי שעולה ממקורות רבים גידל החקלאי את תוצרתו והפנה חלק ממנה לביתו לצרכים שוטפים, ואת העודפים הביא לשוק. שתי האפשרויות נזכרו במקורות. האפשרות הרגילה מתוארת במשנתנו: "במה דברים אמורים במוליך לשוק אבל במוליך לבית...", והירושלמי מסביר לעניין אחר: "מתניתין במקום שרוב מכניסים לבתים אבל במקום שרוב מכניסים לשוק..." (ירו', מעשרות, פ"ב ה"א, מט ע"ג). על הבאת הפֵרות לשוק אנו שומעים בהלכות רבות<sup class="footnote-marker">68</sup><i class="footnote">תוס', תרומות פ"ג הט"ז; שביעית פ"ה ה"י; מכשירין פ"ג ה"ח, עמ' 675; משנה, דמאי פ"ה מ"ז; ירו', שם שם, כד ע"ד ומקורות נוספים. </i>, והוא הדין במכירת תוצרת חקלאית למחצה, כגון צמר וחלב (משנה, בבא קמא פ"י מ"ט ומקבילות נוספות). 
בחלק מן המקרים, כמו בזה שצוטט לעיל, ברור שבעל הבית עמד בעצמו ומכר ללקוחות, וכך אנו שומעים על מי שמביא פֵרות משדהו ומוכר אותם בעצמו לאנשי היישוב (משנה, להלן פ"ב מ"א); כך דנה המשנה במי שלקח (קנה) "מבעל הבית וחזר ולקח ממנו שניה..." (דמאי פ"ה מ"ז). במקרה זה אנו שומעים שבעל הבית מוכר בעצמו ירקות שגדלו בגינותיו (בהמשך המשנה שם נזכר גם מוכר ירקות שגדלו בגינתו ובגינות של אחרים, ובעל הבית במקרה זה הפך למעין חנווני). אפשרות אחרת אשר עמדה לפני החקלאי הייתה למכור את התוצרת לחנווני הקטן או לתגר. לצורך משנתנו כל אלו מכונים "לשוק". עם זאת, לתגר הלכות אחרות.

Mishnah 6

<b>הפרד</b> – פרט, פרד או פרדה בלשון נקבה היא מילה נרדפת לחפץ או מוצר בודד. בדיני קרבנות חוזרת הצורה "פרדה" שמשמעותה יונה בודדת, בניגוד ל"קן" שהוא זוג יונים<sup class="footnote-marker">69</sup><i class="footnote">כגון משנה, מנחות פי"ב מ"ה; קינים פ"ג מ"ו; תוס', שקלים פ"ג ה"ב ועוד.  </i>. על כן פרט הוא כל פרי שאינו גדל באשכול אלא כפרי בודד. המשנה מדברת בעיקר על רימונים, ואכן שנינו: "התורם ענבים לשוק ועתיד לעשותן צימוקים, תאנים ועתיד לעשותן גרוגרות, רמונים ועתיד לעשותן פרד..." (תוס', תרומות פ"ג הט"ז). לפי ההקשר שם ברור שאת התרומה של הרימונים לשוק יש לתרום מוקדם יותר, ואת התרומה על הפרד יש לתרום בנפרד. כן שנינו לגבי שביעית: "מפרדין רמונים לעשותן פרד" (תוס', שביעית פ"ו הכ"ט), וחוזר הביטוי "נתפרדו רמונין" (תוס', תרומות פ"ה ה"י; שבת פי"ב הי"ז). כן משמע גם להלן (פ"ב מ"ו). אבל לשון "פרדה" נופל גם על גרגר בודד של ענב, כגון "אכל פרידה אחת שלענב או פרידה אחת שלרימון שהוא טעון ברכה לפניה ולאחריה" (ירו', ברכות פ"ו ה"א, י ע"א). 
אם כן, המילה פרד (פרדה) היא כינוי לבודד, אך התייחדה לגרגירי הרימונים. נראה שהיו שנהגו למכור את גרגירי הרימונים, מן הסתם בכלי קיבול קטן. 
<b>והצימוקים</b> – רוב הענבים נועדו ליין, אך היו שהכינו צימוקים, <b>והחרובים</b> – גם אותם אוכלים ללא עיבוד נוסף, מ<b>שיעמיד ערימה</b> – זהו גמר מלאכתם, [<b>הבצלים משיפקל</b> – הירושלמי מסביר שמדובר בהרמת הפודגרה (מט ע"א), ונראה שהכוונה לקינוב הגבעול. כמו כן בהקשר אחר נידונה השאלה האם הפיקול המחובר לגוף הבצל מהווה חיבור לטומאה (משנה, עוקצין פ"ב מ"ה), <b>ואים אינו מפקל עד שיעמיד ערימה</b>] – בירושלמי מתנהל דיון האם הערמה היא בשדה או בראש הגג (מט ע"א). מהדיון משמע שאין הכוונה לערמה מקרית אלא לערמה סופית שהיא סוף המלאכה. מן הראוי להעיר שלעתים העמדת הערמה היא בראש הגג, כמו בבצלים, אבל בתבואה שתיזכר להלן הערמה היא בגורן.
<b>תבואה משימרח </b>– המירוח הוא החלקת ערמת הגרעינים, <b>אם אינו ממריח עד שיעמיד ערימה </b>– נראה ש"אינו ממרח" הוא מי שאורז גרעינים בשקים או ממתין לכך שיבוא תגר ויקנה את הגרעינים בגורן. ההלכה במשנתנו מנוסחת ככלל מרכזי שאין עליו עוררים. כן הוא שנוי במשנת פאה (פ"א מ"ו), אבל שם נאמר בהמשך "דברי רבי עקיבא". כפי שראינו בפירושנו שם אפשר להבין את דברי רבי עקיבא בצורה מצמצמת כחלים רק על זריעת דגנים, אבל הירושלמי ראה בכך מחלוקת עקרונית<sup class="footnote-marker">70</sup><i class="footnote">ראו פירושנו לפאה פ"א מ"ו ולהלן פ"ה מ"א.  </i>. כבר הערנו בפירושנו לפאה שהסבר זה אינו פשט המשנה ונובע אולי מהנוהג המעשי להקדים מתן מעשרות עוד לפני המירוח. מכל מקום, לפי הסבר הירושלמי המשניות בכל הפרקים כדעת רבי עקיבא וחכמים חולקים ומקדימים את זמן הרמת המעשרות. כן חולקים חכמים על זמן הרמת המעשרות מיין ושמן (להלן מ"ז), ומן הסתם גם על כל יתר הפרטים שבחטיבת המשניות ה-ח. עם זאת, העמדה שבמשניות שלנו היא העמדה המקובלת בסתם בספֵרות חז"ל, להוציא מועד הפרשת מעשרות מיין ומשמן ששם המחלוקת היא בספֵרות התנאים עצמה.
<b>הקיטניות משיכבור</b> – הכבירה היא סינון הקטניות במסננת גסה כדי שהגרגרים ייפרדו מהאדמה, <b>ואם אינו כובר עד שימרח</b> – המירוח הוא שלב אחרי הכבירה ומשמעו כמקודם, הכנת ערמה של גרעינים בשדה או על ראש הגג. מהסבר הירושלמי למשנה עולה מקומו החשוב של גג הבית במשק החקלאי. הגג שימש כמחסן פתוח ובו אכסנו יבול לפני העיבוד, או סתם ירקות ופֵרות שרצו לייבשם.
<b>אפ על פי שמירח </b>– בכתיב מאוחר גובש הכלל לכתוב את המילה בפ"ה סופית. בכתב יד קופמן המילה נתפסת לעיתים כחלק מהמילה הבאה ולעתים נכתבת אף בפ"ה סופית. המשנה חוזרת לחיטים, וייתכן שאותו דין חל גם על קטניות. לאחר המירוח היבול חייב במעשר. אבל: <b>נוטל מן הקוטעים</b> – הנוסח כאן שונה בעדי הנוסח השונים. הערוך<sup class="footnote-marker">71</sup><i class="footnote">ערוך השלם, ערך קטעין. </i> גורס "נוטל את הקטעין מן הצדדים". בכמה עדי נוסח "הקוטעים" (או בצורה דומה)<sup class="footnote-marker">72</sup><i class="footnote">א, ב, ג5, כ, מ, ן, ס. </i>, ויש גם נוסחאות "קטועים", "קיטעין" וכו'<sup class="footnote-marker">73</sup><i class="footnote">ראו זק"ש, זרעים, על אתר. </i>, <b>ומן הצדדים</b> – לפי נוסח זה אלו שני סעיפים נפרדים, קטועים וצדדים, וכן כמעט בכל עדי הנוסח, אבל בערוך שציטטנו זו הלכה אחת: מהקטועים שבצדדים. הכוונה היא ברורה. בערמה מרוכזים כל הגרעינים, וכל מה שבערמה נגמרה מלאכתו ואין לאכול ממנו ללא מעשרות. אבל נותרו גרעינים בשולי הערמה, או גרעינים שבורים ואלו אינם חלק מהערמה, ולכן מותר לאכלם ללא מעשרות. לאלו לא יהיה אף פעם גמר מלאכה, אלא אם כן ייאספו לערמה נפרדת.
<b>וממה שבתוך התיבן ואוכל</b> – התבן היא ערמת הקש. תהליך עיבוד התבואה (והקטניות) כולל, כידוע, שלבים מספר. את האלומות אוגדים לכריכות (בדרך כלל באחד מגבעולי החיטה) ומביאים לגורן. בגורן מפרקים את החבילות, פורשים את ערמת השיבולים ודשים אותן. לאחר מכן זורים לרוח את הכול כדי להפריד בין הגבעולים (הקש) לגרעינים. את הגרעינים אוספים לערמה ואת הקש לחבילות של תבן. גם בחבילות התבן נשארו גרעינים שלא הופרדו, ובעל הבית לקט לעתים מתוך התבן מן הגרעינים הללו. גמר המלאכה חל, כמובן, רק על ערמת הגרעינים ולא על התבן. השלב הבא היה אריזת הגרעינים בכדים או בשקים. מבחינת ההלכה שלב זה הוא אחרי גמר מלאכה. בכלל, חז"ל רואים באריזה שלב שמעבר לגמר המלאכה, כך גם ביתר המוצרים, והדבר בולט בעיקר במוצרים נוזליים כשמן ויין שיידונו במשנה הבאה.
העמדת הערמה היא סוף עבודת הדגנים, אלא שהגדרתה עדיין מחייבת דקדוק נוסף, מתי הערמה שלמה. הרי כל הזמן מגיעה תוצרת נוספת. בירושלמי (מט ע"א) יש שתי הגדרות, ושתיהן קרובות זו לזו: או "מן די ישפר אפוי דכריה" (משעה אשר ייפה את פני הכרי שלו), כלומר השלב שבו מחליקים את הערמה כדי ליצור לה מראה נאה, או "משתיעקר האלה". בבירור המונח עסקנו בהרחבה במקום אחר (משנה, שבת פ"ו מ"ד), ושם הראינו כי האלה מכונה גם "דיקרן" (דיוקרן), והיא כלי ארוך, מעין רומח או כידון שיש לו שני ראשים, האחד חד וישר והשני מעוגל. בכלי זה סידרו את ערמת הגבעולים והגרעינים, וכל פעם שסיימו את העבודה באותו קטע תקעו את האלה בערמה כדי שישמש לפעם הבאה. עקירת האלה היא הסימן שהבעל סיים את עבודתו באותה ערמה.
בתוספתא יש קביעה דומה: "מאימתי תורמין את הגורן משתעקר האלה. כבר מקצת, תורם מן הכבור על שאינו כבור" (תרומות פ"ג הי"א). ההלכה שם קשורה לנוהג לתרום בשעת הגורן, עוד לפני הרמת יתר המעשרות, נוהג שנעלה להלן (פ"ב מ"ד). מכל מקום, גם לתרום אין לפני גמר מלאכה ועונת המעשרות. גם בתוספתא מתבאר שבמקום שנהגו לכבור (לנפות) את החיטים גמר המלאכה הוא הכבירה, אך הותר לכבור גם על מה שטרם נכבר.
כמו בכל יתר ההלכות גמר המלאכה אינו סוף הטיפול בפרי הבודד אלא בכל הפֵרות של השדה הזה בעונה זו.

Mishnah 7

<b>היין משיקפה</b> – סדר עשיית היין הוא פשוט, ולא השתנה במשך אלפי שנים. את הענבים הביאו בסלים לגת ושפכו אותם על רצפת הגת. לאחר מכן דרכו עליהם ברגלים יחפות, והתירוש זב מהענבים לרצפת הגת ומשם לבור איגום (איור 15). כל זמן שהדריכה נמשכת התירוש ממשיך לזרום. בדרך כלל השתדל הבעל לדרוך כמות ענבים כזאת שתמלא את בור האיגום. לאחר מכן המתינו כשלושה ימים עד שהתירוש תסס מעט, ואז הכניסו את התירוש לכלי אגירה. הוצאת התירוש מהבור בוצעה בצורה פרימיטיבית, בשאיבה בכלי. לבעלים חשוב היה לרוקן את הבור מיד בסיום שלב התסיסה, כדי לרוקן את הבור ולאפשר לו את המשך העבודה על הסבב הבא. לאחר סיום התסיסה רוקן הבעל את הבור, הביא ענבים חדשים ותהליך הדריכה החל מחדש. עונת הבציר בארץ נמשכת כחודש וחצי, והחקלאי הספיק 15-12 סבבים בשנה. הענבים נועדו בעיקרם ליין, ועל כן גמר המלאכה שלהם הוא עשיית היין. על כך אנו שומעים מהלכות רבות אחרות<sup class="footnote-marker">74</sup><i class="footnote">ראו, למשל, פירושנו לתרומות פ"א מ"ט והמקורות להלן. </i>, חלקן תובאנה להלן. עם זאת, עדיין נותרה השאלה מתי בדיוק עונת המעשרות. לפי המשנה גמר המלאכה הוא סוף דריכת הענבים, כאשר היין ירד לבור. המונח "קיפוי" חוזר בהקשרים אחרים. מדובר על "בשר הקדש שקרם עליו הקיפה" (משנה, טבול יום פ"ב מ"ה), כלומר הקרום העליון מתהווה כאשר בשר מתייבש ומתקרר. קרום זה מכיל רוטב ושאריות מזון. כן מדובר על עור, רוטב וקיפה (משנה, זבחים פ"ג מ"ד)<sup class="footnote-marker">75</sup><i class="footnote">אם יזכנו החונן לאדם דעת נרחיב בכך בפירושנו לנדרים פ"ו מ"ו ונציע פירושים אחרים שהוצעו בתלמוד הבבלי ובספֵרות המחקר. פירושים אלו מתאימים לסוגיית הבבלי העוסקת ב"קיפה" של בשר (חולין קכ ע"א; מנחות כא ע"א), אך אינם מתאימים כלל למשנתנו, ולכן לא הרחבנו בכך.  </i>. שם קיפה היא רוטב שומני שיבש והוא במצב ביניים בין מוצק לנוזל. כמו כן "הקפה את הדם" (בבלי, חולין קכ ע"א). התלמוד מגדיר את היין כ"מחוסר ניחא" (ירו', מט ע"א), כלומר הוא טרם נרגע. בדרך כלל מפרשים שהכוונה היא להסרת גרעיני הענבים שזרמו לבור עם התירוש, וייתכן שהכוונה לרגיעת פני התירוש לאחר שנפסקה הזרימה העיקרית. בתוספתא (פ"א ה"ט) מדובר על מי שמקפה ענבים בערֵבה או בכלי, ודומה שהכוונה למי שאוסף את היין בכלי במקום בבור. כאן ברור שקפיאה היא רגיעת היין מהזרימה, ולא שליית הזגים. מכל מקום זהו גמר המלאכה של היין, כפי שקובעים במפורש מקורות מספר<sup class="footnote-marker">76</sup><i class="footnote">ספרי, במדבר קכא, עמ' 148; ירו', בבא מציעא פ"ז ה"ב, יא ע"ב. </i>. בשלב זה סיים החקלאי את דריכת הענבים באותו סבב, אם כי סביר להניח שנותרו לו עוד ענבים רבים שאותם ידרוך בסבבים הבאים. קרוב לשלב הקיפוי הוא שלב השלייה (מזיגת התירוש לכלי האגירה). בתוספתא באים שני שלבים אלו יחדיו כתיאור לזמן הרמת המעשרות (תוס', פ"א ה"ז). עם זאת, היין טרם מוצה כולו מן הענבים שכן בהמשך מדובר על לקיחת התירוש הזורם מהגת העליונה. נראה, אפוא, שהכוונה היא שגוף התירוש כבר זרם לבור, אך עדיין יש טפטוף קל של שאריות התירוש. 
הייתה כנראה הסכמה שעשיית התירוש היא גמר המלאכה של היין, אך השאלה של הזמן המדויק שנויה במחלוקת: "מאימתי תורמין את הגת? משיהלכו בה שתי וערב. מאימתי מטמין (מטמאין) אותה? בית שמיי אומרים משיינטל מעשר ראשון, בית הלל אומרים משיינטל מעשר שני. אמר רבי יהודה הלכה כדברי בית שמיי, אלא שנהגו הרבים כדברי בית הלל, וחכמים אומרים מוציאין תרומה ומעשרות ומטמין את הגת מיד" (תוס', תרומות פ"ג הי"ב). מהתוספתא עולה שגמר המלאכה הוא התחלת דריכת הענבים ולא סיומה. השאלה בהמשך היא מתי מותר לטמא את היין. כמובן אין זו חובה לטמאו אלא שרוב הציבור לא הקפיד על דיני טהרה, אבל עם זאת השתדל שלא לטמא תרומה ומעשרות או גם מעשר שני. בית שמאי אומרים שדי בנטילת מעשר ראשון שכן יש בו מרכיב של תרומה, בית הלל אומרים שדי בהרמת מעשר שני שיש לאכלו בטהרה, וחכמים אומרים שיש לחכות להרמת כל המעשרות. פירוש דברי חכמים קשה, וכנראה יש לגרוס כירושלמי "מוציא תרומה ותרומת מעשר", כלומר הם מקלים מבית שמאי<sup class="footnote-marker">77</sup><i class="footnote">ראו ליברמן, תוספתה כפשוטה, עמ' 328. דברי בית שמאי ובית הלל הפוכים בנוסח הירושלמי שם (תרומות פ"ג ה"ד, מב ע"א).  </i>. הלכה דומה שנינו לעניין טומאה: "ענבים עד מתי מטמאים טומאת אוכלין משהילכו בהן שתי וערב הולך בהן שתי וערב ונשתיירו מהן גרוגרת שלימין מטמאין טומאת אוכלין" (תוס', טהרות פי"א ה"ד, עמ' 672). אם כן, לפנינו מסורת שונה מזו שבתוספתא. המסורת שלפנינו שונה גם משתי משניות במסכת תרומות המתאימות שתיהן לדעה שמועד עונת המעשרות הוא בראשית הדריכה, והדרוכות הם אלו שביצעו אותה הלכה למעשה<sup class="footnote-marker">78</sup><i class="footnote">ראו פירושנו לתרומות פ"א מ"ח ופ"ג מ"ד. </i>.
בדיוננו במסכת טהרות (פ"ט מ"ג) נציע את מלוא התמונה ונראה שהיו עוד דעות בדבר מועד גמר המלאכה. 
העמדנו שלפנינו מחלוקת תנאים האם גמר המלאכה ביין הוא תחילת הדריכה או סיומה. מעתה עלינו לברר את סוגיית הבבלי הנוגעת לנושא זה. במשנה שם נקבע שיין נסך הוא מרגע שהתירוש זרם לבור (משנה, עבודה זרה פ"ד מ"ח). על כך שונה הבבלי: "ואינו עושה יין נסך עד שירד לבור. והתניא: יין – משיקפה! אמר רבא, לא קשיא: הא רבי עקיבא, הא רבנן; דתנן: יין – משירד לבור, רבי עקיבא אומר: משיקפה. איבעיא להו: קיפוי דבור או קיפוי דחבית? תא שמע, דתניא: יין – משיקפה, אף על פי שקפה – קולט מן הגת העליונה ומן הצינור ושותה, שמע מינה: קיפוי דבור קאמרינן, שמע מינה. והתני רב זביד בדבי רבי אושעיא: יין – משירד לבור ויקפה, רבי עקיבא אומר: משישלה בחביות! תרצה נמי להך קמייתא הכי, יין – משירד לבור ויקפה, רבי עקיבא אומר: משישלה בחביות. ואלא מתניתין דקתני: אינו עושה יין נסך עד שירד לבור, לימא תלתא תנאי היא! לא, שאני יין נסך, דאחמירו ביה רבנן" (עבודה זרה נו ע"א). אם כן, בראשית הסוגיה עמדה הגמרא על הסתירה בין משנת עבודה זרה ומשנתנו, שבמשנת עבודה זרה מדובר על תחילת הדריכה. הבבלי מסביר ש"יקפה" משמעו יקפה בבור. הבבלי אף מוסיף שבמסכת עבודה זרה יש מחלוקת בין היין משיקפה או משישלה, אבל אין דין יין נסך דומה לגמר מלאכה לעניין מעשר. 
אנו מצטרפים כמובן למסקנת הבבלי שדין יין נסך שונה מדין מעשרות: יין נסך ניתן לנסך גם לפני סוף התסיסה, ובכלל החמירו חכמים ביין נסך כדי להרחיק את היהודי מן הגוי. עם זאת, קשה מאוד לקבל ש"ירד לבור" היינו שיקפה. מהבבלי עולה שהייתה מחלוקת האם יין משיקפה או משישלה, כלומר משיועבר מהבור לכלי האגירה. מהתוספתא שציטטנו עולה ששני אלו הם שלבים סמוכים ביותר. דומה, אפוא, שיש לראות בתלמוד הבבלי עדות לכך שאכן היו שהגדירו יין מראשית הדריכה (ירד לבור או יהלך שתי וערב, שהם שלבים קרובים), והיו שהגדירו כמועד הקובע את סוף הדריכה "יקפה" או "ישלה". לעניין פסק ההלכה אולי יין נסך שונה ממעשרות, אך לצורך הגדרת גמר המלאכה כדעות שם כן הדעות כאן.
<b>אף על פי שקיפה קולט מן הגת העליונה מן הצינור ושותה</b> – בגת משוכללת שלושה מפלסים: הבור, הגת עצמה והגת העליונה. הבור הוא בור האיגום, הגת היא משטח הדריכה והגת העליונה היא משטח עליון נוסף. לעתים מצינו שני משטחי דריכה כאלה זה על זה<sup class="footnote-marker">79</sup><i class="footnote">ראו פירושנו לתרומות פ"ח מ"ט; תוס', טהרות פי"א הט"ו, עמ' 673.  </i> (איור 16, תמונה 6). במשנתנו נראה שהגת העליונה באה רק להבליט את הניגוד בינה לבין הבור. מכל מקום, מהגת עדיין זורם מעט תירוש לבור והוא נחשב למה שטרם נגמרה מלאכתו. הצינור הוא הנתיב שהתירוש זורם בו מהגת לבור. לעתים הייתה זו תעלה צרה או אפילו תעלה תת קרקעית, ולעתים מעבר אחר. ייתכן גם שהצינור הוא בור איגום קטן לפני הבור הגדול ששימש לסינון התירוש. 
<b>השמן משירד לעוקה</b> – הזיתים נועדו לתעשיית שמן כשם שהענבים נועדו לתעשיית יין. גמר המלאכה של הזיתים הוא "ירד לעוקה", כלומר תחילת הזרימה של השמן. סדר העבודה לעשיית שמן הזיתים ברור, עם זאת המונחים שבהם השתמשו קדמונינו אינם ברורים. הזיתים הובאו לבית הבד, ושם הונחו בכלי הדומה לרחיים. המטחנה היא אגן אבן גדול עם עמוד עץ גדול ששימש כציר. סביב הציר ובתוך האגן ניצבה המפרכה או שתי מפרכות (איור 17). בתהליך הפריכה הפכו הזיתים למעין דייסה שחורה ושמנונית. בשלב זה הונחה הדייסה באסלי קש או חבל המכונים "עקל". את ערמת העקלים הניחו על גבי משטח לחיצה וכבשום. אנו מכירים סדרה של מתקני כבישה, מהם כבישת לחץ ישירה בקורה, לחיצה באמצעות בורג או שילוב של שתי הלחיצות כשהבורג לוחץ על הקורה. בנוסף לשלוש שיטות בסיסיות אלו היו גווני ביניים ושילובים שונים, אך לא נרחיב בהם כאן. המחקר בתחום זה מפותח ביותר, וכל חפירה מניבה חידושים בהבנת דרכי עשיית השמן<sup class="footnote-marker">80</sup><i class="footnote">הספֵרות בנושא רחבה ביותר. ראו פרנקל, בתי בד; פרנקל ואחרים, בתי בד; בן דוד, סקר בתי בד, ועוד. ההקבלה בין המתקנים הידועים לנו וספֵרות חז"ל לא נבדקה כהלכה. פליקס למשנתנו הסתפק בסיכום קצר שמתעלם מהספֵרות הרחבה ומשלל הבעיות. הדיון הממצה ביותר הוא של ברנד, בית בד. ברנד השתמש גם בנתונים מתוך האתנו-ארכאולוגיה, כלומר בית הבד כפי שהופעל בכפר הערבי המסורתי. מתברר שהמונחים שנעשה בהם שימוש בכפר המסורתי הערבי דומים לאלו המופיעים בספֵרות חז"ל. פרנקל וחבריו עסקו אף הם במונחים התלמודיים, אם כי לא זה עיקר עיסוקם. טכניקת כבישת הזיתים דומה בכל העולם הרומי ובכל התרבות המזרח תיכונית המסורתית. את העדויות המרכזיות ריכז מטינגלי, תעשיית השמן. ספֵרות זו היא רק "קצה הקרחון" של מכלול ספֵרותי רחב היקף. פליקס התייחס לבעיית המינוח בקצרה ובצורה חד-משמעית וחריפה, וראו פירושו על אתר.  </i>. אנו נצמצם את דיוננו למונחים הנזכרים במשנתנו. בהמשך המשנה נזכרים גם הפצים. הפצים, או "פסים – פסין"<sup class="footnote-marker">81</sup><i class="footnote">ב- ב, ז, ט, ן – "פסין" או צורה דומה, וכן בתוספתא פ"א ה"ז. לפירוש הפסים ראו פירושנו לעירובין פ"ב מ"א. </i>, הם עמודים ישרים, וכנראה הכוונה לשני העמודים הניצבים מצדי ערמת העקלים (איור 18). במתקני בורג הם שימשו מסגרת לבורג היורד ולוחץ על העקלים<sup class="footnote-marker">82</sup><i class="footnote">בורג זה מכונה לעתים "לולב" (תוס', עבודה זרה פ"ח ה"ג, עמ' 473), וראו דברי ברנד, בית הבד, בנושא. </i>. בשיטת הקורה שימשו הניצבים כמסגרת המחזיקה את ערמת העקלים ומונעת את התמוטטותה. 
ה"עוקה" היא ללא ספק הבור שאליו זרם הנוזל מהזיתים. גם כאן אין זה גמר המלאכה ממש, אלא התחלת השלב האחרון. גמר המלאכה הוא כאשר השמן כולו נאגם בבור, ולמעשה אף שלב זה אינו גמר המלאכה והשמן עדיין אינו ראוי למאכל. הנוזל היוצא מהזיתים הוא תערובת של שמן (25%-20%) ומים (מוהָל, כ- 80%-75%). את הנוזל שאבו בידיים ובכלים לכדים, ושם בוצעה ההפרדה ביניהם. על שיטת ההפרדה איננו יודעים רבות, ייתכן שהניחו לנוזל זמן מה ואז השמן הקל יותר צף למעלה וניתן לשאוב אותו, או שהניחו את הנוזל בכד שהיה בו חור בכתף הכד והחור היה פקוק; כאשר פתחו את הפקק זרם השמן שהיה בחלקו העליון של הכד. מיקום החור נקבע כך שהשמן ינזול ולא המים. 
עוד בטרם נמשיך ברור שזרימת השמן לעוקה אינה מקבילה לקפיאה ביין, אלא ל"יהלך בהם שתי וערב". כפי שאמרנו הייתה מחלוקת תנאים מהו גמר מלאכה של יין, והוצעו שתי הצעות אלו. 
באותה תוספתא ובמשניות המקבילות שנינו: "מאימתי תורמין את הזתים? משיטענו, ורבי שמעון אומר: משייטחנו. רבי יוסה בי רבי יהודה אומר: מביא זתים בקופה, ונותן לתוך הממל, ומהלך בהן שתי וערב. אמרו לו: אינו דומה ענבים לזתים, ענבים ריכות ונותקות את יינן, זתים קשין ואין נותקין את שמנן" (תרומות פ"ג הי"ג). אם כן, תנא קמא סובר שגמר מלאכה הוא הטעינה, כלומר כבישת הזיתים תחת המכבש, כלומר ממש תחילת הכבישה. רבי שמעון סבור שגמר המלאכה הוא מוקדם עוד יותר, בשלב הטחינה, ורבי יוסי ברבי יהודה אומר שגמר המלאכה בזיתים מקביל במדויק לגמר המלאכה בענבים, כלומר תחילת הריסוק. בבית בד אין ממש "שתי וערב" משום שזו תנועה מעגלית, אך כוונתו לסיבוב הראשון כמו הליכת שתי וערב. חכמים ("אמרו לו") הם כנראה בשיטת תנא קמא, שהרי גם לשיטת רבי שמעון עדיין אין שמן ממש. מהתוספתא ברור שהממל הוא המפרכה, ואכן בשפת העם גם כיום מכונה המפרכה "ים" וממל. מסורת דומה חוזרת בירושלמי: "מימתיי תורמין את הזיתים, אית תניי תני משיטחנו ואית תניי תני משיטענו" (תרומות פ"ג ה"ד, מב ע"א). אם כן, "אית תניי תני" היא מחלוקת התנאים בתוספתא. כן שנינו: "זיתים עד מתי מטמאין טומאת אוכלין משיטחנו ורבי שמעון משיסחטו טחנן ונשתיירו מהן גרוגרין שלמין מטמאין טומאת אוכלין" (תוס', טהרות פי"א ה"ד, עמ' 672). תנא קמא הוא כתנא קמא בתוספתא תרומות, אבל דברי רבי שמעון בטהרות שונים מאלו שבתוספתא תרומות. בתרומות הוא אומר שגמר המלאכה הוא הטחינה ובטהרות הסחיטה, כלומר תחילת זרימת השמן. אם כן, משנתנו כרבי שמעון בתוספתא טהרות<sup class="footnote-marker">83</sup><i class="footnote">מחלוקת זו על גמר מלאכה בזיתים חוזרת בצורה סמויה בפ"ד מ"ג, וראו פירושנו לה. </i>. 
אם כן, כמחלוקת בשמן כן מחלוקת ביין. מכאן תיתכנה שתי אפשרויות. או שהמחלוקת היא אותה מחלוקת והתוספתא (בתרומות ובטהרות) חילקה בדיבורה: ביין פסקה כדעה אחת ובשמן כדעה האחרת. אפשר לפרש כך, אלא שלא כך מציגים את הדעות התנאים עצמם. במשנתנו אין הסבר להבדל בין יין לשמן, אבל בתוספתא טהרות מסבירים שביין גמר המלאכה מוקדם יותר משום שביין כבר בשלב הראשון מתחיל לזוב תירוש. בירושלמי למשנת תרומות הסבר נוסף מה בין יין לשמן<sup class="footnote-marker">84</sup><i class="footnote">ראו פירושנו לתרומות פ"ג מ"ד. </i>. לפיכך אפשר לפרש שכל אחד מהמקורות עקבי, ומי שאומר ביין שיהלך בהם שתי וערב מסכים שבשמן גמר המלאכה הוא שלב מתקדם יותר. כפי שראינו בפירושנו למשנה ו ייתכן שמשניות הפרק שלנו הן כרבי עקיבא, וחכמים מקדימים את כל מועדי הרמת התרומות גם בחיטים וכן ביתר הגידולים. 
<b>אפ על פי שירד נוטל מן העקל ומן הממל ומבין הפצים ונותן לחמיטה ולתמחויי</b> – משפט זה הוא המקביל ליין היורד מהצינור או מהגת העליונה. "מן העקל" הוא השמן הממשיך לזרום ממערך הכבישה. אבל המונח "מן הממל" קשה, משתי סיבות. מבחינה רֵאלית, אם הממל הוא המפרכה, כמקובל, הרי שבשלב זה אין עדיין שמן אלא רק עיסה שמנונית; מבחינה הלכתית, אין קשר בין מה שנמצא במפרכה לבין השמן שנכבש, אלו חומרים נפרדים. מה שכרגע במפרכה הוא עדיין לפני הטעינה ואיננו מחובר לשמן שבכבישה. זאת ועוד: בהמשך נאמר "מן העקל... ומבין הפצים"; שני אלו הם אותו שלב, אבל הממל הוא שלב אחר וקודם. בנוסח כתב יד קופמן וסדרת עדי נוסח כתוב "ומן הממל"<sup class="footnote-marker">85</sup><i class="footnote">ב, ג5, ז, כ, ל, מ, ן, ס, פ, ץ. </i>; ביתר עדי הנוסח "מבין הממל", ונוסח זה אינו מתאים אלא אם כן יש שתי אבני ממל<sup class="footnote-marker">86</sup><i class="footnote">בבתי בד מהתקופה ההלניסטית היו שתי אבני ריסוק, ואז ניתן לדבר על "בין הממל".  </i>.
נמצאנו למדים שהממל הנזכר במשפט זה איננו זהה לממל שבמשפט "מביא זתים בקופה, ונותן לתוך הממל". בספֵרות המחקר היו שתיארו את הממל כמפרכה, והיו שהסתמכו על משנתנו וסברו שהממל הוא שלב הכבישה. מבחינה מילולית "למלל" משמעו לטחון, והמינוח מתאים למפרכה. ייתכן שצריך לאמץ את גרסת כתב יד א הגורס "נוטל מן העקל מן הממל", כלומר העקל שהובא מהממל, כלומר אותו עקל העומד עכשיו תחת הכבישה והשמן זב ממנו. אם באנו לפירוש זה הרי ייתכן שהאות וי"ו אינה וי"ו החיבור אלא וי"ו הפירוש: העקל שהיה קודם בממל. 
התוספתא חוזרת על הדין במשנה ומוסיפה הגבלה, שאסור לו לאסוף את השמן בכלי (תוס', פ"א ה"ח), וכן במדרש ההלכה: "יכול הבא מן הממל, מנין אף מתחת הקורה? תלמוד לומר 'שמן'. כשאמר 'שמן' ריבה שמן של נובלות. יכול הבא מן הממל? מנין אף מתחת הקורה תלמוד לומר 'שמן' " (ספרי זוטא, כח ה, עמ' 324). למרות ההכפלה ברור ששמן מהממל איננו שמן רגיל, אך הוא בכל זאת שמן. הספרי אינו מאפשר לקבל את ההסבר שמדובר בעקל שבא מהממל. אלא יש לומר שאדם נטל מעט מהעיסה השמנונית וסחט אותה בידו, והסבר זה מאפשר לאגד ולהבין את כל המקורות. 
"התמחוי" הוא כלי הגשה, אלא שהוא כלי גדול ובו שקערוריות או קעריות שאפשרו להגיש אל השולחן מאכלים אחדים<sup class="footnote-marker">87</sup><i class="footnote">ראו פירושנו לביצה פ"א מ"ח. </i>.
חמיטה – החמיטה היא תבשיל שאינו רותח ממש. הר"ש מפרש שזו עוגה חמה שמחליקים את פניה בשמן, ובעקבותיו פירשו כן מפרשים רבים. משנת טבול יום (פ"ב מ"ד) מזכירה את המקפה ואת החמיטה, ולכאורה אלו סוגי תבשיל שאין מבשלים אותו ממש, אלא מחממים במידת מה, מעין פודינג חם, או דייסה חמה. המשנה קובעת: "האופה חמיטה על גבי חמיטה עד שלא קרמו בתנור... בית שמאי אומרים חבור<sup class="footnote-marker">88</sup><i class="footnote">חיבור לשם קבלת טומאה, שאם נגעה טומאה בבצק אחד גם השני נטמא.  </i>... בית הלל אומרים אינו חבור" (טבול יום פ"א מ"א ומ"ב). הר"ש פירש שמדובר במי שאפה עוגה על גבי עוגה, אבל במקרה זה ברור שהבצקים נדבקים והם חיבור לכל דבר, כפי שברור בראשית המשנה שם. 
הקושי העיקרי בפירוש זה הוא שההבדל בין החמיטה לכל נתינה בכלי אחר אינו ברור. זאת ועוד: כל המשנה עוסקת בכלים: תמחוי (להלן), אלפס וקדרה, על כן ברור שחמיטה כאן היא שם של כלי, וכן פירש הרמב"ם. כן פירש הירושלמי למשנתנו: "רבי ירמיה סבר מימר בנתון בחמיטה ובתמחוי אבל בנתון בצלוחית נטבל" (מט סע"א). אם כן, החמיטה היא כלי. כמו כן אנו שומעים על בני ביתו של חכם אחד שנהגו להניח חמטותיהם על קבוטין (ארגזים, חביות או קופסאות עץ) של מורייס (ירו', תרומות פ"י ה"ג, מז ע"א), וכן שנינו: "הרואה את הלבנה בחידושה אומר... אמר רבי יעקב בר אחא בשם רבי יוסי עד שתראה כחצי המטה" (ירו', ברכות פ"ט ה"ב, יג ע"ד). אם כן, לחמיטה צורה של חצי עיגול, מלא או ריק.
אם כן, כאמור, חמיטה היא כלי, ואולי אף המקפה הנזכרת לעיל היא כלי<sup class="footnote-marker">89</sup><i class="footnote">לחמיטה ראו ברנד, כלי חרס, עמ' קעג-קעד; למקפה ראו גם תוס', טבול יום פ"ב ה"ח, עמ' 685. ברנד מזכיר את הכלי (עמ' קעג), אבל אינו מקדיש לו ערך. </i>, אבל גם ייתכן שלחמיטה מובן משני של סוג תבשיל והמקפה אינה כלי אלא תבשיל, מעין פודינג. לפי הסבר זה נראה שרגיל היה לאפות בכלי זה את תבשיל החמיטה, והכוונה לבצק שלא נאפה אלא חומם בצורה קלה, ואין כאן רתיחה כמו בסיפא. המשנה המדברת על הנחת חמיטות בתנור עוסקת בבצק חם בתבניות שונות הנדבקות זו לזו על ידי הבצק הגולש. המשנה משתמשת בדוגמה של חמיטה משום שאלו היו תבניות קטנות כמו שראינו, או ששם מדובר בחמיטה שהיא תבשיל. 
מכל מקום, במשנתנו מדובר בכלי הגשה שאין בו בישול או הרתחה. 
תמחוי – התמחוי הוא כלי הגשה גדול. הוא מופיע ככלי המכיל מאכלים רבים שאינם מתערבבים, הווה אומר שהיה זה כלי שטוח ובתוכו כמה קעריות או שקערוריות שבכל אחת מהן ניתן היה להניח תבשיל אחר<sup class="footnote-marker">90</sup><i class="footnote">משנה, שבת פ"ג מ"ח ועוד, וראו ברנד, כלי חרס, עמ' תקלט-תקמג, ובעיקר עמ' תקמא. </i> (<b>איור</b> 19). כלי כזה הוא אידֵאלי לבירור קטניות (משנה, ביצה פ"א מ"ח). ניתן להניח בו ערמת גרעינים, לברור אותם, להניח את מה שבורר בקערית שנייה ואת הפסולת בקערית שלישית. ה"תמחוי" מופיע גם במשמעות משנית ככלי שאוספים ומגישים בו אוכל לעניים, זאת משום שבתמחוי ניתן היה להכיל כמה מאכלים שונים. מאוחר עוד יותר הפך התמחוי לכינוי למוסד החברתי המספק אוכל לעניים (משנה, פסחים פ"י מ"א), ובפירושנו לפאה (פ"ח מ"ז) הרחבנו בכך. התמחוי אינו כלי בישול, וממילא השמן הוא תוספת למאכל ואינו נוגע ברותח.
<b>אבל לא יתן לקדירה וללפס כשהן מרתחין</b> – אין לתת את השמן לקדרה או לאלפס שהם כלי הבישול הרותחים. המשנה מניחה שברור לכול שהבישול הוא גמר מלאכה כשלעצמו. הרי מותר לאכול ארעי לפני גמר מלאכה, אך בישול אינו ארעי, והוא טובל<sup class="footnote-marker">91</sup><i class="footnote">"טובל" משמעו יוצר טבל, כלומר מחייב במעשרות. מונח זה ימלא תפקיד בהסברנו בפ"ב מ"ז ואילך. לבישול הטובל ראו להלן פ"ד מ"א, ושם תיבדק האפשרות שרק בישול מרובה טובל. </i>.
<b>רבי יהודה אומר לכל הוא נותן חוץ מדבר שיש בו חומץ וציר </b>– ייתכן שרבי יהודה מניח שבישול אינו טובל, אך סביר יותר שגם הוא מקבל שבישול טובל, אלא שטוען שהשמן עצמו לא בושל, אלא רק מטבלים בו תבשיל, ולכן אינו נחשב למזון המתבשל בעצמו. אבל נתינת שמן בחומץ וציר היא גמר מלאכה. בכל המקרים זה גמר מלאכה של התבשיל או של החומץ. אי אפשר שמרכיב אחד במזון כגון השמן, יהיה בתבשיל מוכן והדבר לא ייחשב כגמר מלאכה שלו (של השמן). אם המטרה של עשיית השמן היא עירובו בחומץ הרי שמעשה זה הוא בוודאי גמר מלאכה.

Mishnah 8

המשנה ממשיכה בהגדרת גמר מלאכה של מוצרים שונים. 
<b>העיגול</b> – העיגול הוא עיגול התאנים.
<b>משיחליקנו</b> – יחליק את העיגול שזהו סיום המלאכה באותו עיגול. לפי ההמשך משתמע כי ההחלקה הייתה הרטבה בנוזל של פרי אחר, כדי שהעיגול יהא לח ודבוק.
<b>מחלקים בתאינים ובענבים שלטבל </b>– את ההחלקה עשו בפרי ומותר להשתמש בפרי של טבל, ואין בכך משום גמר מלאכה של אותו אשכול ענבים שהחליקו בו. לפי ההלכה הפרי שמחליקים בו אמנם נחשב למה שנגמרה מלאכתו, כמו השמן שניתן לתבשיל, אך הוא בטל לגבי העיגול כולו.
<b>רבי יהודה אוסר</b> – אפשר לפרש את טעמו של רבי יהודה בשני אופנים: הראשון הוא שרבי יהודה סבור שהאשכול אינו בטל ולכן יש להפריש ממנו מעשרות. האיסור הוא משום שאין מתי להפריש מעשר מאותו אשכול; לפני ההחלקה טרם התחייב במעשרות, ואחרי ההחלקה לא נותר ממנו די כדי לתת תרומה מפרי טוב. הפירוש השני משתמע מהמשך המשנה. להלן נראה שרבי יהודה מגדיר את הענבים שמחליקים בהם כיין, ואם כן הוא אוסר להחליק בענבים (לפני נתינת מעשרות) משום שהם כיין.
<b>המחליק בענבים לא הוכשר </b>– אגב הדינים העוסקים בהכשר מעשרות (יצירת הטבל) המשנה עוברת לדין דומה בעניין הכשר לטומאה. כדי להכשיר לטומאה יש צורך שתיגמר מלאכתו של הפרי ושהוא יישטף או יירטב באחד משבעת המשקים. שבעת המשקים הם: טל, מים, יין, שמן, דם, חלב ודבש דבורים (משנה, מכשירין פ"ו מ"ד). המחליק על העיגול בעזרת ענבים סוחט את הענב, ולמעשה ההחלקה היא ביין. השאלה היא האם הוא נחשב ליין לפני ההחלקה ואז העיגול הוחלק ביין ומוכשר לקבל טומאה. הצד השני הוא שניתן להבין שהיין נוצר רק מעצם ההחלקה, ובראשיתה אין אלו אלא ענבים או תירוש שטרם נגמרה מלאכתו. מבחינה מסוימת השאלה חוזרת להגדרת גמר מלאכה של יין. מי שסבור שגמר המלאכה הוא בראשית הדריכה, הרי שההחלקה היא ראשית דריכה, וזו עמדת רבי יהודה להלן. מי שסבור שגמר המלאכה הוא לאחר שהיין כבר מוכן הרי שההחלקה היא במיץ ענבים שטרם הסתיימה מלאכתו.
<b>רבי יהודה אומר הוכשר</b> – משום שהענב כבר נחשב ליין. כאמור אנו מציעים לפרש את הרישא לפי אותו עיקרון, שהענבים שמחליקים בהם נחשבים כיין (הפירוש השני שהצענו לרישא).
<b>גרוגרות משידוש</b>[<b>ו</b>] – המשנה חוזרת לראשיתה וממשיכה בסדרת ההגדרות של גמר מלאכה בפֵרות. גרוגרות הן בדרך כלל תאנים שיובשו ונדרסו, כדי שתתפוסנה פחות נפח. את הדיש עשו בידיים או בכלים קטנים והתבנית שלתוכה דשו הייתה כד או חבית חרס, כפי שעולה מהמשך המשנה. 
[<b>ו</b>]<b>מגורה משיעגל</b> – אם דש את התאנים למגורה הרי גמר המלאכה הוא סוף השימוש במעגילה. המגורה היא מחסן שנשמרו בו התבואה או הפֵרות בתפזורת<sup class="footnote-marker">92</sup><i class="footnote">ראו פירושנו לתרומות פ"ד מ"ב ודברי חגי הנביא "העוד הזרע במגורה" (חגי ב יט). </i>. המגורה בדרך כלל גדולה ומשרתת חנווני או תגר, כגון "התגר נוטל מחמש גרנות ונותן לתוך מגורה אחת" (משנה, בבא מציעא פ"ד מי"ב). כדי לדוש את התאנים לחבית השתמשו בכלים קטנים. כדי לדושם למגורה השתמשו במעגילה. המעגילה היא גליל אבן שאורכו 70-50 ס"מ (איור 20). למעגילה חוברו שתי ידיות משני צדדיה וגלגלו אותה, קטנה ביד וגדולה ברגל (ירו', מועד קטן פ"א ה"י, פא ע"א). במעגילה כזאת השתמשו כדי להדק את טיח הגג, ובמעגילה כזאת או דומה לזאת דשו את התאנים. המעגילה מכונה בספֵרותנו גם "גלגל": "פעמים שהיא פוקעת תחת הגלגל" (ירו', פ"ג ה"ד, נ ע"ד). אבל יש גם דריסה ברגל: "נראית שאינה דרוסה, פעמים שאין הרגל דורסתה" (שם, שם). 
<b>היה דש בחבית </b>– בחבית דשים ובמעגילה מעגלים במגורה, כפי שאמרנו. במקרה זה הוא היה באמצע תהליך הדישה, והחבית נשברה מהלחץ המופעל עליה,<b> ומעגיל במגורה </b>– או שהיה מעגל במגורה, <b>נשברה החבית ונפחתה המגורה</b> – החבית העשויה חרס עלולה להישבר, והמגורה העשויה אבן נפחתת. החרס נשבר לרוחבו והמגורה נפחתה לרוחבה, וכך נותרו בכלי גרוגרות מוכנות, <b>לא יאכל מהן עריי רבי יוסה מתיר</b> – אם החבית נשברה נותרו התאנים. אם התאנים מיועדות לגרוגרות הרי שטרם נגמרה מלאכתן, אבל אם הן נחשבות כתאנים הרי שנגמרה מלאכתן. זאת ועוד: העבודה בגרוגרות נעשתה בבית, וממילא הובאו כבר הפֵרות לבית והתחייבו במעשר. עם שבירת החבית אוסף בעל הבית מעט גרוגרות, שהן למעשה מוכנות, ועוד תאנים שבוודאי טרם נגמרה מלאכתן. חכמים סבורים שהגרוגרות התחתונות הן לעצמן, והן מוכנות ואסור לאכלן אפילו דרך ארעי. לפי רבי יוסי הגרוגרות העליונות נחוצות לתחתונות. הלחיצה והדריסה מתבצעות כאשר הפועל לוחץ על הגרוגרות העליונות ודורסן, וכך נלחצות התחתונות כדבעי "מפני שהתחתונות צריכות לעליונות" (תוס', פ"א הי"א, והשוו ירו', מט ע"ב). על כן גם הגרוגרות התחתונות אינן נחשבות ככאלה שנגמרה מלאכתן, שכן הן חסרות את הדריסה הסופית. כך מסביר הירושלמי. ייתכן שיש לתלות את ההסבר גם במרכיב משלים. כפי שראינו לעיל, בכל המקרים גמר מלאכה אינה הגדרה של פרי בודד אלא של כל היבול, וכן בגרוגרות. בכלי השבור נותרו גרוגרות. אם היה זה גובה הכלי מלכתחילה, היה זה גמר מלאכה. ברם, במקרה זה התכנון היה להוסיף עוד גרוגרות ולדרסן עוד יותר. תנא קמא מתחשב בכלי המלא ורבי יוסי בתכנון המוקדם ובכך שבעל הבית יעביר את הגרוגרות המוכנות לכלי חדש ושלם, וימשיך בדריסה.
ברור שלכל פרי שלב אחר המאפיין את גמר המלאכה, אבל השאלה המרכזית היא האם המחלוקת בין רבי יהודה וחכמים האם גמר המלאכה מהווה הכשר טומאה היא בכל הפֵרות, או שיש פֵרות שרבי יהודה וחכמים לא יחלקו בהם. הבבלי (שבת קמה ע"א) סבור שלכל הפֵרות דין זהה. בירושלמי חגיגה (להלן) מועלית הצעה שלדבלים דין שונה מליתר הפֵרות, ולדעת רבי יוחנן דבלים הן ככל הפֵרות. עמדתו זו באה לידי ביטוי גם בסוגיה בירושלמי מעשרות (בעיבוי סומנו משפטים שהם שלב של הסבר משני בסוגיה): 
"1. רבי מנא אמר ליה סתם, רבי אבין בשם רבי יוחנן רבי יודן כדעתיה, 2. ורבנין כדעתון. דתני זית שפיצעו בידים מסואבות לא הוכשרו, לסופגן במלח הוכשרו, לידע אם יש בו מים לא הוכשרו, רבי יודן אמר הוכשרו. 2א. רבנין אמרין במימיו הוא בודק רבי יודה אומר בגופו הוא בודק והכא רבנין אמרין במימיו הוא מחליק רבי יודה בשיש שלו מחליק. 
3. רבי אמר לרבי שמעון בריה עלה והבא לנו גרוגרות מן החבית. אמר ליה ואינו אסור משום מוקצה? אמר ליה ואדיין את לזו?! אין לך אסור משום מוקצה אלא תאנים וענבים בלבד. אמר רבי שמואל בר סיסרטאי מפני שהן מסריחות בנתיים. רבי זעירא בעא קומי רבי יסא לא מסתברא באילין פצולי אילין הוה עובדא, אמר ליה אוף אנא סבר כן. אתא רבי יוסי בירבי בון רבי יצחק בר ביסנא בשם רבי יוחנן באילין פצולייא הוה עובדא, אמר ליה אין לך אסור משום מוקצה אלא תאנים וענבים בלבד" (ירו', פ"א ה"ז, מט ע"ב).
בסוגיה יש סדרת מחלוקות. הסוגיה יוצאת ממשנתנו הקובעת את זמני הפרשת מעשרות והכשר טומאה: "המחליק בענבים לא הוכשר רבי יהודה אומר הוכשר", והוא הדין ביתר הפֵרות, כל אחד בשלב גמר המלאכה שלו. רבי מנא "אמר ליה סתם", כלומר הוא התעלם מעמדת רבי יהודה, ואילו רבי יוחנן סבר שהמחלוקת במעשרות היא המחלוקת בתוספתא טהרות לגבי פציעת הזית. אגב כך אנו שומעים שלדעת סוגיית הירושלמי ענבים כזיתים, והמחלוקת בין רבי יהודה לחכמים, לפחות לפי רבי יוחנן, היא עקבית (2). הירושלמי מסביר את תוספתא טהרות שהמחלוקת היא על טיב הבדיקה. לפי רבי יהודה הוכשר הפרי לקבל טומאה כי הבודק סוחט אותו, שכן כוונתו לראות את מיץ הזית ואת כמותו, ואילו לפי חכמים הבדיקה היא בגוף הפרי, והוצאת המשקה איננה לרצון הבודק (2א). בשלב השלישי (3) מובא מעשה ברבי ששלח את בנו לבדוק פֵרות בעליית הגג. רבי שמעון בנו סובר שהם הוכשרו לקבל טומאה, ורבי כועס עליו וסובר שלא הוכשרו לקבל טומאה, "ואדיין את לזו?", האם עדיין סבור אתה כעמדה מוטעית זו? הירושלמי אומר שהמעשה היה "באילין פצולייא" (בבצלים), ומוסיף הסבר שביתר הפֵרות הוצאת המשקה איננה לרצון, שכן משקה היוצא מהפרי גורם לסרחונו. הירושלמי שם בפיו של רבי את האבחנה בין זיתים וענבים לבין יתר הפֵרות. ייתכן שזו עמדתו המקורית של רבי, וייתכן שזה הסבר מאוחר. על כל פנים זו עמדת ביניים בין חכמים לרבי יהודה, שהרי המחלוקת במשנה היא גם בענבים.
הירושלמי (רבי יוחנן, ולמעשה מיוחסת מסורת זו לרבי) צירף את דין הכשרת הפֵרות לדין חובת נטילת ידיים ואכילת פֵרות מנוגבים (שטרם הוכשרו לקבל טומאה) בידיים מסואבות (בלי נטילת ידיים). מעתה, לאחר ששתי השאלות הפכו לשאלה אחת, לפנינו סדרת מקורות בנושא. 
חמישה מקורות עיקריים עוסקים בדין טומאת ידיים מסואבות באוכלים נגובים. המקורות יצוטטו להלן, ובשלב זה אנו מציגים את מסקנת הדיון.
1. משנתנו – האם החלקה (יישור הפֵרות שבחבית) היא הכשר לטומאה או לא. בנושא זה יש שוב מחלוקת רבי יהודה וחכמים, והירושלמי למעשרות שציטטנו מתחבט האם זו מחלוקת על כל הפֵרות, והאם היא זהה למחלוקת הבאה (מס' 5). במהלך הסוגיה שציטטנו עלתה גם עמדת ביניים.
2. משנת כלים (פ"ח מ"י) – אוכלים דבלה בידיים מסואבות לדעת הכול.
3. משנת חגיגה (פ"ג מ"ג) – אוכלים אוכָלים בידיים מסואבות בתרומה, וכנראה רבי חנינא חולק על כך ואומר שאוכלים רק בעזרת כלי עזר. לכל הדעות בקודש אין אוכלים בידיים מסואבות.
4. תוספתא פרה (פי"ב ה"ו, עמ' 640) – פוצעים אגוזים בידיים מסואבות. ייתכן שרבי יהודה חולק על ההלכה וייתכן שאיננו חולק.
5. תוספתא טהרות (פ"י הי"א, עמ' 672) – זית שפצעו לא הוכשר לקבל טומאה. גם כאן אפשר שרבי יהודה חולק על ההלכה, ואפשר שאיננו דן בה.
כפשוטם של דברים אכילה ופציעה דין אחד להן, משום שאי אפשר לאכול מבלי לנגוס באוכל ובכך לפצעו. אמנם אפשר גם שהמקורות מנוסחים בדקדוק: מותר לאכול משום שבמצב זה הנוזלים טרם יצאו והידיים יבשות, ואילו בפציעת הפרי יוצא משקה והידיים הטמאות מטמאות את הפרי שנרטב. משנת חגיגה (2) עוסקת באוכל באופן כללי, כל יתר המקורות התנאיים עוסקים בפרי מסוים. השאלה היא האם לפנינו דוגמאות, או שההלכה משתנה בהתאם לפרי. האם דין אגוזים ודבלים שהם יבשים דומה לדין זיתים שיש בהם נוזל (עיקרם נוזל)? בשאלה זו כבר התחבט התלמוד הירושלמי: "חזקיה אמר לא שנו אלא דבילה שהוא רוצה במשקין שעל אצבעו, הא שאר כל הדברים לא. רבי יוחנן אמר לא שנייא היא דבילה היא שאר כל הדברים" (חגיגה פ"ג ה"ג, עט ע"ב). אם כן, כבר בתלמוד הירושלמי יש מחלוקת בשאלה האם דין דבלות שונה מיתר הפֵרות. בסוגיה אחרת הירושלמי קובע שלדעת רבי כל הפֵרות דינם זהה להוציא תאנים (טריות) וענבים שבהם הנוזל ניתק בקלות (מט ע"ב). הבבלי סובר שכל המשקים שבתוך פרי דינם זהה, ובמפורש משווה בין דין ענבים לדין זיתים: "מר סבר: משקה הוא, ומר סבר: לאו משקה הוא. ובפלוגתא דהני תנאי, דתניא: המפצע בזיתים בידים מסואבות – הוכשר, לסופתן במלח..." (שבת קמה ע"א).
מעתה עלינו להציג את המקורות ולבארם, ולאחר מכן ניתן יהא לסכמם ולהבין את השתלשלות ההלכה. 
משנת כלים מתירה לאכול בידיים מסואבות אוכל יבש. האדם טהור, אבל חייב בנטילת ידיים לאכילת פֵרות. הפֵרות הם בדרך כלל רטובים, או שנרטבו בעבר ועתה הם מוכשרים לקבל טומאה, ואסור לאכלם ללא נטילת ידיים. אבל אוכל יבש שלא נרטב בעבר מותר לאכלו ללא נטילת ידיים. המשנה במסכת חגיגה קובעת באופן כללי: "אוכלין אוכלים נגובין בידים מסואבות בתרומה אבל לא בקדש" (פ"ג מ"ג). המשנה כלשונה מועתקת בתוספתא ובשני התלמודים (תוס', שם פ"ג הי"ב; ירו', שם עט ע"ב; בבלי, שם כד ע"ב), ועל דברים אלו מוסיף או חולק רבי חנינא בן אנטיגנוס<sup class="footnote-marker">93</sup><i class="footnote">בבלי, בכורות ל ע"ב, וראו דיון על זמנו בפירושנו לעירובין פ"ד מ"ח. רבי חנינה היה חכם כוהן. רוב הלכותיו הן מענייני טהרת המקדש וקרבנות. החמיר בדיני טהרה, ואף התנשא על החכמים בחומרותיו הלכה למעשה בדיני טהרה. </i>: "וכי יש נגובין בקודש, אלא תוחב את החררה בכוש או בקיסם ואוכל עמה זית או בצל בתרומה אבל לא בקודש"<sup class="footnote-marker">94</sup><i class="footnote">דברי רבי חנינא מצויים בשני התלמודים, ירו', עט ע"ב; בבלי, כד ע"ב. </i>. רבי חנינא טוען שאין חידוש בדברי המשנה הקובעת שאין אוכלים בידיים טמאות קודשים נגובים (יבשים), שהרי אין דין "נגובים" בקודש. כי הרי ידוע וברור שחובת הקודש מכשירה קודשים לטומאה, גם אם הם נגובים, ואין המשנה באה ללמדנו אלא שאם תוחב קיסם בחררה ואוכל עמה זית או בצל הדבר מותר בתרומה, אבל אסור בקודש. הוא מונה כוש או קיסם שהם פשוטי כלי עץ ואינם מקבלים טומאה. יש ממפרשי המשנה המפרשים שאין רבי חנינא חולק על המשנה אלא מפרשה: האוכלים הנגובים הם לא התרומה אלא זית או בצל יבשים, שאם היו לחים הם מטמאים את התרומה שבפיו (רש"י). לפי זה גם בתרומה אין לגעת בידיים מסואבות, וההיתר של המשנה הוא רק לאכול זית או בצל חולין עם התרומה רק באמצעות כוש או קיסם, ואף זה אסור בקודש<sup class="footnote-marker">95</sup><i class="footnote">בדרך זו אף מהלך ליברמן בפירושו לתוספתא, עמ' 1323-1321. </i>. כפשוטה של התוספתא רבי חנינא המחמיר בדיני טהרה חולק על המשנה. משנתנו מתפרשת כפשוטה שתרומה שלא הוכשרה לקבל טומאה מותר לאכלה בידיים טמאות, וקודש אסור. ייתכן אמנם שהמשנה באה ללמדנו שחובת הקודש מכשירה, ואף אם הייתה הלכה זו ידועה היא חזרה עליה בתוך עריכת שורת ההלכות שבהן קודש חמור מתרומה, ואין הצדקה להוסיף במשנה דברים שאינם רמוזים בה כלל. כך פירש את משנתנו רבינו ישעיה דיטרני<sup class="footnote-marker">96</sup><i class="footnote">המהדירים את פסקי רבינו ישעיה, עמ' של הערה 72, מתקשים לקבל פירוש זה וכותבים: "אפשר שרק להוי אמינא כתב רבינו כן אבל במסקנא דאוקימנא... אפשר שגם בתרומה אסור לאכול בידים מסואבות ממש". כל זאת משום שקשה להם שהפרשן חולק על מה שידוע להם כהלכה. </i>.
הביטוי "חיבת הקדש מכשרתן" (בבלי, חגיגה כד ע"ב) משמעו שהחמירו בקודש והוא מוכשר לקבל טומאה גם בלי מים, בניגוד לתרומה, ומכאן משמע גם ש"נגובים" הם שטרם הוכשרו לקבל טומאה. ההלכה שבקודש פרי טמא גם אם טרם הוכשר לקבל טומאה חורגת מהמערך המשפטי הרגיל, שהרי אם הפרי טרם הוכשר לקבל טומאה כיצד זה הוא נטמא? להלן נשוב לכך.
אם כן, עד עתה שתי דעות לפנינו, כמסוכם בטבלה.
אכילת אוכל יבש (שטרם הוכשר לקבל טומאה) ללא נטילת ידיים
ברייתא אחרת מרחיבה את היתר התרומה (ואכילת חולין בטהרה): "הזית שפצעו בידים טמאות לא הוכשר. לסופתו במלח ולא הוכשר, לידע אם יש בו שמן לא הוכשר, רבי יהודה אומר הוכשר..." (תוס', טהרות פ"י הי"א, עמ' 671). לפי תנא קמא מותר לגם לפצוע זיתים בידיים מסואבות אף על פי שבפציעה מהזית זב מעט שמן. רבי יהודה חולק, אולי הוא חולק על כל הסעיפים ואולי הוא חולק רק על הסעיף האחרון. מתוספתא פרה אנו שומעים על השתלשלותה של הלכה זו: "שלשה דברים אמר רבן שמעון בן גמליאל משום רבי שמעון בן כהנא. מימיהן של כהנים לא נמנעו מלהזות באזוב המוטבל, ובצלוחית שפיה צר. ופוצעין אגוזים של תרומה בידים סאובות ולא חששו להן משום טומאה" (פי"ב ה"ו, עמ' 640). העדות היא בהתאם לתנא קמא במשנת פרה, ובניגוד לדברי רבי יהודה שאזוב שהוטבל מותר לשימוש חוזר רק בצלוחית שפיה רחב. אם כן, גם כאן אפשר שרבי יהודה חולק על ההלכה של פציעת זיתים, ואפשר שהוא מסכים עמה. 
ההלכה הכוהנית התירה אפילו פציעות באגוזים, ומסתבר שהחמירה באחרים. במקום אחר עסקנו בעניין זה בהרחבה<sup class="footnote-marker">97</sup><i class="footnote">ראו הנספח למסכת שקלים וכן ספראי וספראי, העדות הפנימית.  </i> והצבענו על כך שלכוהנים היו הלכות משלהם בדיני טהרה בכלל, ובדיני מי חטאת בפרט<sup class="footnote-marker">98</sup><i class="footnote">על כך נרחיב במבוא למסכת פרה. </i>. עדותו של רבי שמעון בן כהנא, שהוא עצמו כוהן, מתייחסת לשתי הלכות במסגרת דיני מי חטאת ולהלכה שלישית בענייני טהרה בכלל, ואנו עוסקים רק בהלכה השלישית. מכל מקום, לפנינו הד להלכות הכוהנים שהשתקעו בבית המדרש, ומן הסתם אגב כך עברו עיבוד ברוח החשיבה של חז"ל. לפי הירושלמי שציטטנו ולשיטת רבי יוחנן מחלוקת רבי יהודה וחכמים במשנתנו היא המחלוקת בתוספתא טהרות ובמשנת חגיגה, והיא מחלוקת עקרונית בכל הפֵרות, אולי להוציא תאנים וענבים.
הלכות הכוהנים בולטות במבנה הבלתי משפטי שלהן. מבחינה זאת היה מקום לשער שאין הבדל, לשיטתם, בין אגוזים לשאר פֵרות. כפי שרמזנו, חנינא בן אנטיגונוס ובנו ידועים כחכמים-כוהנים שעליהם אמר הבבלי שהכהנים "נהגו סילסול בעצמן" (בכורות ל ע"ב). על כן יש מקום לשער שהכוהנים סברו שאסור לאכול תרומה בידיים מסואבות, ורק לפצוע אגוזים שהם יבשים מותר. חכמים, לעומת זאת, סברו שמותר לאכול תרומה בידיים מסואבות בכל הפֵרות, אולי חוץ מתאנים טריות וענבים, כדברי הירושלמי (אליבא דרבי).
על כן נראה לנו שלפנינו מחלוקת עקרונית האם מותר לאכול פֵרות בידיים מסואבות, והאם פֵרות נגובים הוכשרו לקבל טומאה במשקה קל העלול לצאת מהם. עמדת הכוהנים היא שאת כל הפֵרות, אף אלו שטרם הורטבו, אסור לאכול ללא נטילת ידיים, להוציא אגוזים. עמדה זו באה לידי ביטוי בדברי רבי חנינא בן אנטיגונוס ורבי שמעון בן כהנא. בבית המדרש של חכמים הייתה מחלוקת בנושא. רבי יהודה קרוב לעמדת הכוהנים, וחכמים מתנגדים לה, כאמור במשנתנו. במקביל התפתחו עמדות ביניים. לדעת רבי תאנים וענבים אסור לאכול ללא נטילת ידיים, והוכשרו לקבל טומאה במיץ הפרי עצמו. לדעת רבי מנא וחזקיה, אמוראי ארץ ישראל, רק תאנים (ואולי גם אגוזים) הותר לאכול ללא נטילת ידיים.

Chapter 2



Mishnah 1

הפרק הקודם עסק בהגדרת "גמר המלאכה" אשר בו מתחייבים הפֵרות בחובות המעשרות. הפרק הבא עוסק בצורות אחרות של החלת חובת מעשרות: האם "מקח טובל", כלומר האם המכירה יוצרת חלות של חובת מעשרות; מהו הבית הטובל למעשרות (מ"ג); האם תרומה טובלת (מ"ד) וכיוצא באלו. המינוח "תרומה טובלת" הוא ניסוח אמוראי ומשמעו שנתינת התרומה יוצרת טבל, כלומר את חובת המעשרות.
הרקע הרֵאלי למשנה הוא הכפר השלו. מחזות מעין אלו ניתן אף היום לראות בכפרים מסורתיים. בזמן הקטיף, כשהלב מלא מברכת ה' הטוב והמטיב, עובר בעל הבית עם מיכלי פֵרות שקטף בשדהו ופוגש ידידים. הוא מחלק להם מפֵרותיו כדי שיאכלו במקום או כדי שייקחו מעט לבתיהם. גם בשעה כזאת ובכמות כה קטנה של פֵרות עוסקים חכמים בשאלת חיוב המעשרות. 
<b>היה</b> <b>עובר</b> <b>בשוק</b> <b>ואמר</b> <b>טלו</b> <b>לכם</b> <b>תאינים</b> <b>אוכלים</b> [<b>ו</b>]<b>פטורים</b> – המשנה עוסקת בעם הארץ ובחבר כאחד. הבעל מביא את הפֵרות לביתו ועל כן הוא יתחייב במעשרות רק כשהפֵרות יגיעו לביתו. בשלב זה הפֵרות פטורים ממעשרות, ולכן האוכלים מהם ארעי פטורים. על כן כל עוד ייאכלו הפֵרות בעיר או בשדה הם פטורים ממעשרות. אבל: <b>לפיכך</b> <b>את</b> <b>היכניסו</b> <b>לבתיהן</b> <b>מתקנים</b> <b>וודיי</b> – כאשר הבעל מביא את הפֵרות לביתו התחייב במעשר. אותו דין חל על מקבלי הפֵרות שאם הכניסו לבתיהם מתחייבים במעשר כמו הבעלים. ההלכה נראית ברורה, והיא מסקנה טבעית מהכללים שבפרק הקודם. אמנם גם בפרק הקודם לא נאמר במפורש שהבאת הפֵרות לבית מחייבת במעשר (בבחינת "הבית טובל"), אך הדבר משתמע מכל מה ששנינו ונשנה להלן. עם כל זאת, הלומד נותר עם תחושת חוסר נחת מבחינה משפטית ומבחינה רֵאלית.
מבחינה משפטית: להלן נשנה שה"מכר טובל" (להלן משנה ה), כלומר המכירה מחייבת במעשרות. כלל זה מתבקש ממה ששנינו בפרק הקודם. בכל הפרק הקודם הכלל היה שגמר המלאכה הוא השלב שלפני ההבאה לשוק. זאת משום שגזרו חכמים שאין למכור פרי טבל. אם כן, הרי שמכירה שנעשית לפני "גמר המלאכה" הפורמלי מחייבת במעשר. עצם המכירה מהווה גמר מלאכה ומוכיחה שפֵרות אלו נגמרה מלאכתם. אם כן, הרי שנתינת מתנה היא כמכירה וזאת משתי סיבות: הראשונה שמתנה כמכר, והשנייה היא שיש בכך ראיה שבעצם נגמרה מלאכת הפֵרות, שהרי אין נותנים מתנה שאינה פרי שלם ומוכן. אם כן, מבחינה משפטית הנתינה היא כמכירה, ומבחינה מעשית הנתינה מעידה שנגמרה מלאכת העיבוד.
הירושלמי מעלה את השאלה מבחינתה הפורמלית. כידוע קיימת מחלוקת תנאים אם "מתנה כמכר", והתלמוד אומר שמשנתנו כרבי מאיר שמתנה אינה כמכר<sup class="footnote-marker">1</sup><i class="footnote">משנה, בכורות פ"ח מ"י; בבלי, שם נב ע"א. אם נזכה נפרשה בעזרת החונן לאדם דעת אשר "לאין אונים עצמה ירבה". </i>. ניתן לפרש את מחלוקת התנאים בצורה מצומצמת, כחלה על דין יובל בלבד. ברם, התלמודים נטו לפרשה כמחלוקת עקרונית וכוללת. אם כן לפי רבי יוסי מתנה כמכר, והוא חולק על משנתנו. על כך משיב התלמוד הירושלמי (מט ע"ג) שתי תשובות, הראשונה שהמדובר לפי השיטה שמעשרות הם מדרבנן בלבד. כלומר, בדרך כלל מתנה כמכר אבל במעשרות מדרבנן הקלו. כפי שהראינו במבוא למסכת שיטה זו היא פתרון אמוראי דחוק שנועד לפטור סתירות פנימיות, ספק רב אם תנאים הכירו בו, ובוודאי לא ראו בו גורם הלכתי של ממש. התשובה השנייה היא ש"דברי הכל היא" ו"כאן בדמאי כאן בודאי", אם כן משנתנו היא בפֵרות דמאי. מובן שגם תשובה זו אינה אלא לצאת ידי חובה בלבד. הרי במפורש נקבע במשנה שאם הכניסו לבתיהם מעשרין ודאי. אין זאת אלא שבלימודם של התנאים לא היוותה הקביעה "מתנה כמכר" כלל משפטי כולל, אלא חלה רק על המקום שבו נאמרה. שם מדובר במכירת קרקעות והחזרתם ביובל. שם באמת מתנה היא כמכירה, שכן אין נותנים קרקע כמתנת ידידות מקרית. לא כן במקרה המועלה במשנה שמדובר בו במחוות ידידות בלבד<sup class="footnote-marker">2</sup><i class="footnote">בעל מלאכת שלמה מדגיש שכך הדין רק בנותן מתנה בעלת ערך מועט. </i>. אפילו בתנאי ימי קדם הייתה נתינת פֵרות כזו המתוארת במשנה מתנה קלת ערך שאינה בבחינת עסקה כלכלית. התלמוד בדרכו המשפטית רואה בקביעה "מתנה כמכר" כלל מלא החל על כל המקרים, וכאמור אנו מפרשים את ההלכה התנאית כפחות משפטית. במבוא עמדנו על כך שהלכות מעשר מדגימות את השתלשלות ההלכה מהלכה מופשטת וקונקרטית לעבר בניית קודקס משפטי אחיד. הכלל "מתנה כמכר" מדגים התפתחות זו.
השאלה השנייה שמעוררת המשנה היא רֵאלית. נכון שמבחינה הלכתית הפרשת המעשר היא רק בבית, ברם בפועל היו רבים שהפרישו תרומה "על הגורן" לפני הבאת הפֵרות לבית, ועמדנו על כך במבוא. נכון שמבחינה הלכתית יש להניח שהפֵרות שהבעל מחלק הם טבל, או נכון יותר הם טרם התחייבו במעשרות. אבל כיצד ניתן להפריש מהם ודאי? הרי יש חשש מה, ואפילו סבירות, שהופרשו מהם תרומות! ניתן לפרש את המשנה, בדוחק מה, בחבר המפריש מעשרות בזמנם ההלכתי, אך הניסוח של המשנה מותיר אי-נוחות מסוימת, וכאילו המשנה עוסקת רק בהלכה העקרונית ולא בהלכה כפי שהתקיימה "בתנאי השוק". גם הסבר זה קשה, שכן המשך המשנה עוסק בעם הארץ בלבד.
<b>טלו</b> <b>והכניסו</b> <b>לבתיכם</b> – אם הבעל נתן את הפֵרות ואמר "הכניסו לבתיכם", <b>לא</b> <b>יאכלו</b> <b>מהם</b> <b>עריי</b> – הבעל רמז שדין הפֵרות הללו הוא כדין פֵרות הנכנסים לבית, ולא נתנם אלא על דעת שיעשרו מהם. על כן אולי כבר נגמרה מלאכתם של הפֵרות הללו (שכן הם נועדו לשוק), ועל כן אין לאכול מהם אפילו עראי ללא הרמת מעשרות.
<b>לפיכך</b> <b>אם</b> <b>היכניסו</b> <b>לבתיהם</b> <b>אינן</b> <b>מתקנים</b> <b>אלא</b> <b>דמיי</b> – לאחר שהוכנסו לבית הן דמאי, כלומר ספק אם הפרישו מהם מעשרות אם לאו. הוא הדין אם ירצו לאכול מהם עראי או קבע מחוץ לבית. חלק זה של המשנה עוסק בעם הארץ, שהרי חבר לא ייתן פֵרות שאינם מעושרים.
התלמוד מעורר את השאלה כאשר הבעל הוא חבר, האם רצוי שיתרום מהפֵרות שיש לו בביתו על הפֵרות שנתן, ומעשרות מעין אלו הם "תרומה שלא מן המוקף" כמשמעם לעיל<sup class="footnote-marker">3</sup><i class="footnote">ראו פירושנו לתרומות פ"ד מ"ג. בפירושנו שם פ"א מ"י ופ"ב מ"א ראינו שבית שמאי הקלו בהלכות אלו, אם כי גם הם תבעו שלא לתרום מן המוקף (וראו פירושנו לחלה פ"א מ"ט). </i>, או שמא עדיף לתרום שלא מן המוקף ולא להאכיל לאחרים טבלים. הדיון הוא כיצד עשוי או עלול החבר לנהוג בהיעדר הנחיה הלכתית ברורה, ואין בתלמוד הנחיה הלכתית כיצד ינהג או מה ההלכה במקרה זה. גם בפרק הבא ניתקל במצב שהמשנה מתלבטת בו כיצד חברים נוהגים ואינה מנחה כיצד הם חייבים לעשות (להלן פ"ה מ"ד).
המשנה מניחה כי ייתכן שאדם יאכל בשוק, וכך פשוטם של דברים. התלמוד מבטא מערכת תרבותית שונה במקצת שבה אדם מכובד בכלל, ותלמיד חכם בפרט, אינו אוכל בשוק. עבור איש כזה, מי שנותן לו אשכול מתכוון שיאכל אותו בביתו (ירו', מט ע"ג<sup class="footnote-marker">4</sup><i class="footnote">על ההסתייגות מאכילה בשוק ראו עוד ירו', פ"ג ה"ד, נ ע"א; בבלי, גיטין פט ע"א; קידושין מ ע"ב; מסכת דרך ארץ פ"י. דומה שמשנתנו מעידה שהיה זה נוהג מקובל בין פשוטי העם, ובני העילית הפגינו את ייחודם בכך שנמנעו מאכילה כזאת. כל דברי ההסתייגות מאכילה בשוק הם מדברי אמוראים, ואולי הם מכוונים דבריהם כלפי הנהגתו של תלמיד חכם שראוי שלא יאכל בשוק ולא ילמד בשוק. </i>). בספֵרות האמוראים יש עוד כמה הסתייגויות מהאוכל בשוק, כגון "האוכל בשוק חברו של כלב" (כלה רבתי, פ"ט ה"ט; דרך ארץ, פרק הנכנס ה"ב). כמו כן: "האוכל בשוק – הרי זה דומה לכלב; ויש אומרים: פסול לעדות. אמר רב אידי בר אבין: הלכה כיש אומרים" (בבלי, קידושין מ ע"ב). עד לגילויו של מדרש ספרי זוטא לדברים היו כל ביטויי ההתנגדות לאכילה בשוק בספֵרות האמוראית בלבד. אבל במדרש נאמר: "אכלה בתוך השוק, גרגרה בתוך השוק, הניקה בנה בתוך השוק... בכלם היה רבי עקיבא אומר יגרש" (ספרי זוטא לדברים, כד א, עמ' 346; בבלי, גיטין פט ע"א). אם אכן הקטע תנאי<sup class="footnote-marker">5</sup><i class="footnote">השאלה מתמקדת בבירור האם ספרי זוטא הוא תנאי טהור, או שמא עורבו בו מימרות אמוראיות. </i> הרי שזו עדות תנאית לגישה האומרת שאכילה בשוק היא מעשה מגונה ובלתי צנוע. דומה, אפוא, שההבדל בין המשנה לתלמוד אינו רק כרונולוגי, וגם בספֵרות תנאים אפשר למצוא ביטויי הסתייגות מאכילה בשוק.
כאמור, המשנה אינה מכלילה את השיקול שאכילה בשוק מגונה, והוא מתאים מן הסתם להתנהגות במקומות ובזמנים מסוימים. 
במקביל אנו שומעים על מכירת משקה בשוק: "החופר בור לרבים ממלא ושותה ממלא ומכניס לתוך ביתו ולא יהא ממלא ומשקה ממלא ומוכר בשוק" (תוס', בבא מציעא פי"א הכ"ט), וכן: "יש לו באר בחצרו של חברו, והרי בעל חצר מבקש לחפור לו באר אחרת, יכול לעכב על ידיו. ולא יעשנו בית גילגל לרבים, בית טבילה לרבים, ולא יהא ממלא ומשקה ממלא ומוכר, אלא ממלא ומשקה בשוק ממלא ומוכר בשוק" (תוס', בבא בתרא פ"ב הט"ז). כמו כן: "אבל חבר שהיה מוכר אוכלין ומשקין על פתח חנותו, הניחן ונכנס הרי אלו טמאין מפני שאחרים ממשמשין בהן" (תוס', טהרות פ"ט ה"ג, עמ' 670). מכירת מוצרי המזון איננה רק בחנות עצמה אלא גם בחוץ, מן הסתם במרחב שלפני החנות שהיה מקורה או פתוח. כך יש להבין גם את משנת מכשירין (פ"ו מ"ג) העוסקת במוכרי משקה ומוכרי פֵרות יבשים.
מסופק יותר הוא הסיפור הבא: "דאמר רבי לוי מעשה באחד שהיה מוציא מעשרותיו כראוי, והיתה לו שדה אחת ונתן הקב"ה בלבו ועשה חצייה זרע וחציה בית מקוות מים. ובאת שנת בצורת והיו מכריזין ואומרין סאה דחיטין בסלע, סאה דמיא בתלת סלעין (סאה של חיטים בסלע וסאה של מים בשלושה סלעים), והיה מכריז ואומר מאן בעי סאה דמיא והיא עבדא תלת סאין דחיטין. מי גרם לו, על ידי שהיה מוציא מעשרותיו כראוי" (פסיקתא דרב כהנא, עשר תעשר ג, עמ' 165). במקרה זה המדובר אולי במכירת מים לחקלאות. מבחינה מעשית מכירת מים לשדה אחר להשקאה היא בעייתית וכמעט בלתי אפשרית, שכן השאיבה הייתה יקרה והזרמת המים אפשרית רק לעתים נדירות. על כן ניתן לקיים את הסיפור רק אם מכירת המים היא לשתייה בשוק. מכל מקום, משנתנו מדברת על הדרך שבה מכרו מים בשוק, בקליפות ביצים שבורות או אף בביצה שלמה שנקבו בה שני חורים, אחד בראשה ואחד בתחתיתה, הוציאו את הביצה המקורית ומילאו את הביצה במים.
הירושלמי (מט ע"ג) מדגיש שמשנתנו עוסקת במקום שהרוב מכניסים לבתיהם, כלומר המשק מבוסס על אנשים הצורכים את פֵרותיהם ואינם מרבים למכור מהם בשוק. משק זה הוא משק "אוטרקי". כפי שהסברנו לעיל (פ"א מ"ה), בתקופת המשנה והתלמוד הפך המשק לפתוח ותלוי יותר ויותר בשוק. בתנאים אלו יש להניח שסתם אדם ההולך עם פֵרותיו מביא אותם לשוק, וממילא אם הוא חבר הרי שהפריש מעשרות, ואם הוא עם הארץ הפֵרות טבל ויש להפריש מהם מעשרות דמאי. אין זה מקרה שבתקופה התנאית המשנה מדברת בפשטות על משק שעיקרו אוטרקי, ובתקופת התלמוד מתעוררת השאלה של התאמת ההלכה למשק פתוח יותר ובעל אוריינטציה של שוק. ואכן, המשק הפתוח לא נוצר כמהפכה אלא בתהליך ארוך, ורק בתקופת האמוראים ניתן להגדיר את הארץ כמשק פתוח.

Mishnah 2

<b>היו</b> <b>יושבים</b> <b>בשער</b> <b>או</b> <b>בחנות</b> – החנות אינה בית דירה. אנשים יושבים בחנות או בפתח החנות ומשוחחים על הא ועל דא, וכאמור החקלאי עובר וברוחו הטובה נותן להם מעט מפֵרותיו כמתנה. מבחינה פורמלית החנות היא כמובן כבית דירה לבעליה, לכן היא בבחינת הבאת הפֵרות לבית כמו ברישא של משנה א. עבור יתר היושבים היא כנתינת פֵרות בשוק. התמונה העולה מהמשנה מוכרת היטב בכפר המסורתי ועד היום ניתן לפגשה בכפרים בארצות ערב, בטורקיה או ביוון. העסקים בחנות מתנהלים לאטם ובהיקף נמוך. רוב שעות היום החנווני יושב בטל, ולצדו חבריו שעמם הוא משוחח. עוד יושבים הכפריים ברחוב או בפתחי הבתים, וזהו השער הנזכר. ושוב, עבור בעל השער ובעל החנות זה ביתם, ואילו היושבים עם בעל הבית הם כיושבים בשוק. 
<b>ואמר</b> <b>טלו</b> <b>לכם</b> <b>תאינים</b> <b>אוכלין</b> <b>פטורין</b> – כדין האוכלים בשוק ברישא של משנה ב, וכפי שפירשנו לעיל, <b>בעל</b> <b>השער</b> <b>בעל</b> <b>החנות</b> <b>חייבים</b> – כמו הסיפא של משנה א.
<b>רבי</b> <b>יהודה</b> <b>פוטר</b> <b>עד</b> <b>שיחזיר</b> <b>פניו</b> <b>או</b> <b>עד</b> <b>שישנה</b> <b>מקום</b> <b>ישיבתו</b> – אמנם הבעל יושב בביתו, אבל אין זה הבית הטובל למעשרות שהרי גם הוא (בעל החנות או השער) קיבל את הפֵרות לאכילת ארעי. אבל אם שינה הבעל את מקומו או החזיר את פניו ביטא בכך שאין הוא רוצה לאכול ארעי אלא מתנהג כך שעוברים ושבים לא יראו אותו באכלו, על כן הוא נחשב כמי שאוכל בביתו. לפי הרישא של משנה א איש כזה צריך להפריש ודאי, שהרי קיבל את הפֵרות לאכילת ארעי והוא הכניסם לביתו.
ייתכן שיש לפרש את משנתנו על בסיס הגדרתה של חצר הטובלת למעשרות (להלן פ"ג מ"ה). שם מגדירים שני חכמים (רבי ישמעאל ורבי עקיבא) שחצר החייבת במעשרות היא כזאת שיש לה שערים או פתחים, ורבי נחמיה מגדיר ואומר "כל שאין אדם בוש מלאכל בתוכה". תנא קמא של משנתנו מהלך בשיטת רבי ישמעאל ורבי עקיבא וסבור שגם אם אדם בוש לאכול בחנות הרי היא בבחינת חצר הטובלת למעשרות, אבל רבי יהודה מהלך בשיטת רבי נחמיה וסבור שאם הראה אדם שהוא בוש לאכול בחנות הרי היא הופכת בכך לחצר שאינה "משתמרת" ואינה טובלת. לפי פרשנות זו בעל החנות פטור כאילו אכל אכילת ארעי, אבל אם החזיר פניו הראה שבפינה זאת ובצורה זאת החנות היא בבחינת חצר המשתמרת.
בסיפא של משנה ב יש רמז לכך שהמשנה מכירה בכך שאדם בוש לאכול בחוץ. הביטוי "להחזיר פניו" נזכר בהקשר אחר. שם מדובר באישה צעירה המשתתפת בסעודת החבורה של קרבן הפסח, והופכת פניה מתוך בושה מפני משפחת בעלה שזה עתה הצטרפה אליה (משנה, פסחים פ"ז מי"ג). מקורות נוספים מעידים על כך שאדם נכבד לא אכל "בחוץ" או בשוק, כדברי הירושלמי: "אית תניי תני שאין שבחו שלתלמיד חכם להיות אוכל בשוק, כהדא רבי לעזר ברבי שמעון הוה אכיל בשוקא, חמתיה רבי מאיר אמר ליה בשוקא את אכיל ובטל גרמיה" (פ"ג ה"ה, נ ע"ד – כרבי אלעזר ברבי שמעון הזה שהיה אוכל בשוק, ראהו רבי מאיר. אמר לו: בשוק אתה אוכל? וביטל עצמו). גם בחוקות הנזירים הסוריים נקבע שהנזיר חייב להלך ברחוב בצורה מכובדת ולא לאכול<sup class="footnote-marker">6</sup><i class="footnote">וובוס, דוקומנטים, חוקי מר אפרם 2, עמ' 19. </i>.

Mishnah 3

<b>המעלה</b> <b>פירות</b> <b>מן</b> <b>הגליל</b> <b>ליהודה</b> <b>או</b> <b>עולה</b> <b>לירושלם</b> – מי שמעלה פֵרות לביתו פטור ממעשרות עד שמגיע לביתו, ומי שמוכר אותם בשוק חייב במעשרות בגמר ההכנה לשיווק. השאלה היא, אפוא, מה המצב במשנתנו. האם מדובר באדם שביתו רחוק מהשדה, או שמא הוא מעלה אותם למכירה בירושלים. הר"ש ור"ש סירליאו פירשו שמעלה את הפֵרות לשיווק ביהודה ומוכר אותם בשוק שם, ומדובר בפֵרות שגמר המלאכה שלהם הוא הבאתם לשוק. ברם, הקושי הוא שגמר המלאכה בפֵרות הוא או האריזה לשיווק או ההבאה לבית, וממילא פרי המובא לשיווק ביהודה חייב כבר במעשרות ברגע שנארז לשיווק. על כן הסביר בעל מלאכת שלמה שהוא מתכוון למכור אותם רק ביהודה, ולכן אין חייב במעשרות עד שמגיע לשוק של יהודה. יש בכך חידוש הלכתי גדול הדוחה את "גמר המלאכה" במקרה של שוק רחוק עד ההבאה לאזור השוק. מכל מקום, פשט ההלכה במשנה הוא שמדובר במי שמצוי בדרך ארוכה, שדהו בגליל וביתו ביהודה, וכן פירש ר' יהוסף אשכנזי. אם כך הוא הרי שדומה שהמקרה המתואר אינו רֵאלי ונועד לבחון את ההלכה העקרונית, כמו שפירשנו.
במקורות חז"ל שתי צורות חלוקה של הארץ, לשלוש ארצות (יהודה, עבר הירדן והגליל) ולשתיים (יהודה והגליל). החלוקה לשלוש מופיעה בשלושה הקשרים הלכתיים שונים: בדיני ביעור שביעית, ובהם נקבע שכל אזור יש לו זמן ביעור שביעית בפני עצמו (משנה, שביעית פ"ט מ"ב, כפי שפורשה שם), בדיני חזקה (משנה, בבא בתרא פ"ג מ"ב ומקבילותיה) ובדיני נישואין (משנה, כתובות פי"ג מ"ב). כל המשניות מניחות שבתוך האזור יש תנועה והכרה של הנתונים, אך אדם מאזור אחד אינו מגיע לאזור אחר. מסתבר, אפוא, שהייתה זו חלוקה קבועה וקדומה שההלכות השונות עושות בה שימוש. גם יוספוס מחלק את הארץ לשלושה בצורה זהה: גליל, יהודה ועבר הירדן. הוא פותח בגליל כי זה נושאו העיקרי, שהרי הקטע בא כפתיחה לתיאור המלחמה שהחלה בגליל (מלח' ג, ג, 35-58). 
כבר קליין עמד על כך שיוספוס משקף אותו מקור ספֵרותי או תפיסה גאוגרפית כמו החלוקה ההלכתית<sup class="footnote-marker">7</sup><i class="footnote">קליין, פרק; ספראי, יוספוס. </i>. הדבר בולט בתיקונים ובשינויים שהכניס יוספוס לחלוקה המקורית כדי להתאימה לצרכיו. שינויים אלו ניכרים במבנה ובעריכת הקטע. 
במקביל יש במקורות גם חלוקה נוספת לשתיים, יהודה והגליל בלבד, כמו במשנתנו, ובדרך כלל יהודה ראשונה מפני כבודה בעבר. ניתן לקבוע, ללא היסוס, שהחלוקה לשתיים היא החלוקה המקובלת בספֵרות חז"ל. זאת ועוד: החלוקה לשלוש מופיעה בשלוש משניות אנונימיות (סתמיות) בעקרונות הלכתיים מרכזיים. לפחות את משנתנו ניתן לתארך לתקופה קדומה יחסית, לדור יבנה או קודם (להלן). לעומת זאת החלוקה לשתיים מופיעה רבות בפי חכמי דור אושא<sup class="footnote-marker">8</sup><i class="footnote">משנה, תרומות פ"י מ"ח; ירו', פסחים פ"ד ה"א, ל ע"ד; פ"י ה"ה, לז ע"ד; ראש השנה פ"ד ה"ה, נט ע"ג; כתובות פ"א ה"א, כה ע"א; מדרש שמואל, ח א, ועוד רבים. </i>. בחלק אחר של המקרים החלוקה הזאת מופיעה במשניות שקשה לתארך את עריכתן, אף שהנושא ההלכתי עצמו עשוי להיות קדום<sup class="footnote-marker">9</sup><i class="footnote">כגון במשנה, פסחים פ"ד מ"ה ופירושנו לה; כתובות פ"ד מי"ב; תוס', כתובות פ"ב ה"ה; גיטין פ"ז ה"ז ועוד רבים. </i>. נראה, אפוא, שיש בסיס איתן למסקנה שחלוקת ארץ ישראל לשלוש הייתה החלוקה הקדומה, יסודה בסוף ימי בית שני כפי שעולה מדברי יוספוס ומפירושנו למשנת שביעית, והמשניות משתמשות בה. החלוקה לשתיים מקובלת בהמשך תקופת התנאים. כפי שנראה להלן ההבדל בין שתי החלוקות אינו ספֵרותי אלא יישובי. 
בימי בית שני היה עבר הירדן אזור יישוב יהודי גדול ופורח. עדות לכך יש בעשרות עדויות על היישוב בעבר הירדן. היישוב היהודי דעך וכמעט חוסל במרד הגדול או במרד בר כוכבא. לאחר המרד אנו שומעים רק על יישוב יהודי דל בעבר הירדן. קהילות יהודיות נמצאו, כמובן, בערים הגדולות, וכן בעמק הר'ור בלבד<sup class="footnote-marker">10</sup><i class="footnote">עדיין חסר לנו סיכום עדכני על היישוב היהודי בעבר הירדן. לסיכום כללי ראו ספראי, יוספוס, עמ' 110-106; ספראי, מצב היישוב, עמ' 214-212. </i>. נראה שאת חורבן היישוב יש לתלות במרד בר כוכבא, אך שאלת המועד המדויק אינה ברורה.
<b>אוכל</b> <b>עד</b> <b>שהוא</b> <b>מגיע</b> [<b>למקום</b> <b>שהוא</b> <b>הולך</b> – הכתוב בין הסוגריים נשמט בטעות ונוסף בידי המעתיק בשוליים. אורך הדרך אינו משנה מבחינה הלכתית; כל מה שאדם אוכל בדרך נחשב אכילת ארעי, הבית הוא יעד הנסיעה ורק הוא טובל את הפֵרות.
<b>וכן</b> <b>בחזרה</b> – וכן הדין במי שנוסע מיהודה לגליל או מי שנוטל עמו פֵרות משדהו ונוסע ליהודה למכור את פֵרותיו ונמלך להחזירם לביתו שבגליל<sup class="footnote-marker">11</sup><i class="footnote">הר"ש פירש שכן הדין אם נמלך להחזירם לגליל, ור' יהוסף אשכנזי כפירוש הראשון שהצענו. בעל מלאכת שלמה רואה בכך מחלוקת, והדבר תלוי בפירוש הרישא כפי שהצענו אותו. לשיטתנו אין הבדל מהותי אם כתוב "וכן ליהודה" או "וכן בחזרה" (להלן). </i>. כתב יד קופמן גורס "וכן בחזרה", וכן רוב עדי הנוסח הטובים<sup class="footnote-marker">12</sup><i class="footnote">א, ב, ג5, ג7, ז, ט, כ, ל, מ, ן, פ, ץ. </i>, וכן גרסו הר"ש וראשונים אחרים. בדפוסים ובעדי נוסח משניים: "וכן ביהודה". אם כתוב "וכן ביהודה" הרי שמדובר במעלה פֵרות מיהודה לגליל, ואם כתוב "וכן בחזרה" הרי שמדובר במעלה פֵרות מהגליל למכירה ביהודה ונמלך להחזירם לביתו שבגליל.
כאמור, בכל המשניות אזורי יהודה והגליל מופיעים כאזורים שהקשר ביניהם מועט ביותר. משנתנו עוסקת, אפוא, בנושא עקרוני שהשלכותיו המעשיות מעטות. יהודה וגליל כאן הם מקומות רחוקים מאוד, רחוקים ככל שמקומות יכולים להיות רחוקים זה מזה בארצנו הקטנה.
המשנה מניחה בפשטות שהבעל הולך מהגליל ושדהו בגליל משום שמדור אושא ואילך כאן שכן לב היישוב היהודי, אך הוא הדין במי שהולך בכיוון הנגדי. בכך מובלטת הדוגמה הקיצונית, שאפילו נסיעה ארוכה כל כך אינה מהווה גמר מלאכה עד שהפֵרות יובאו לבית הבעלים. כל זאת לפי פירושנו (פירושו של ר' יהוסף אשכנזי). יתר המפרשים (ר"ש, רמב"ם ואחרים) פירשו שמדובר במי שמעביר פֵרות למכירה באזור אחר.
<b>רבי</b> <b>מאיר</b> <b>אומר</b> <b>עד</b> <b>שהוא</b> <b>מגיע</b> <b>למקום</b>] <b>השביתה</b> – רבי מאיר סבור שה"בית" לצורך טבילת המעשרות הוא המקום שלנים בו בשבת. כפי שנראה להלן המחלוקת במשנה היא מחלוקת עקרונית, מה טובל את הפֵרות. מבחינה מילולית אולי ניתן היה בדוחק לפרש שהכוונה למקום הלינה, ברם "שביתה" בלשון חכמים משמעה יום השבת, וכן מסביר הירושלמי במפורש (מט ע"ג). 
<b>הרוכלים</b> <b>המחזירין</b> <b>בעיירות</b> – המשנה דנה במצב מיוחד. הרוכלים יוצאים מכפר האם וסובבים בכמה כפרי בת. השאלה היא מה נחשב לביתם לצורך חובת מעשרות. לפי ההקשר נראה שאת הפֵרות קטפו הרוכלים בזמן שעברו דרך שדותיהם. ייתכן גם שאלו פֵרות שקיבלו במתנה מבעלי השדות, ומותר להם לאכול אותם דרך עראי עד שיגיעו ל"ביתם". אבל אין אלו פֵרות שהגיעו כבר לביתם של הרוכלים, שכן אלו חייבים במעשר לכל הדעות.
<b>אוכלים</b> <b>עד</b> <b>שהן</b> <b>מגיעים</b> <b>למקום</b> <b>הלינה</b> – לכאורה תנא קמא קרוב לרבי מאיר וגם לדעתו אצל רוכלים מקום הלינה הזמני נחשב לבית. להלן נבחן שנית את ההסבר ואת הרקע הרֵאלי של תופעת הרוכלים.
<b>רבי</b> <b>יהודה</b> <b>אומר</b> <b>הבית</b> <b>הראשון</b> <b>הוא</b> 
[<b>ו</b>]<b>ביתו</b> – רבי יהודה מחמיר עוד יותר ואומר שהבית הראשון שהרוכל מתיישב בו הוא ביתו. מתוך הניגוד לתנא קמא משמע שהרוכל ישן בבית "הראשון", ומצד שני אין הוא גם הבית שהוא מגיע אליו וסוחר עם דייריו אלא הבית שהוא יושב לסעוד או להתארח בו. עמדה זו של רבי יהודה נראית קיצונית ביותר, וודאי שאינה עולה בקנה אחד לא עם תנא קמא ולא עם רבי מאיר שברישא של המשנה. אם כך לגבי רוכלים – מן הסתם כך גם לגבי ההולך עם פֵרות לירושלים. לפי הסבר זה לפנינו, אפוא, שלוש דעות (תנא קמא של הרישא, רבי מאיר ותנא קמא של הסיפא ורבי יהודה). מבנה כזה אפשרי, אך דחוק. הקושי הבולט ביותר הוא חוסר האיזון הספֵרותי. מעבר לכך, רבי מאיר סובר שמקום הלינה בשבת הוא הטובל, ואילו תנא קמא של הסיפא סבור שכל מקום לינה טובל.
<b>הרוכל</b> 
בתוספתא דין קרוב אך אינו זהה לשני המקרים שבמשנה: "1. החמרין ובעלי בתים שהיו עוברין ממקום למקום אוכלין ופטורין עד שמגיעין לאותו מקום. לפיכך אם ייחד להן בעל הבית בית בפני עצמן, אם לנין שם חייבין לעשר, ואם לאו פטורין מלעשר. 2. מעשה שהלך רבי יהושע אצל רבן יוחנן בן זכיי לברור חיל, והיו בני עיירות מוציאין להן תאנין. אמרו לו מה אנו לעשר? אמר להם אם לנין אנו חייבין לעשר, ואם לאו פטורין מלעשר. 3. הגיעו למקום לינה אפילו שתי שעות צריכין לעשר. רבי מאיר אומר הגיעו למקום שביתה, אפילו ביום השני חייב לעשר" (תוס', פ"ב ה"א). לפני שנברר את מערכת הקשרים שבין התוספתא למשנתנו יש לבאר את התוספתא לגופה. בקטע הראשון מובא מעשה בבני אדם ההולכים ממקום למקום. הדין קרוב לדין העולה משדהו לירושלים. בפירושנו למשנה העמדנו את הרישא במי שלוקט פֵרות משדהו. הדין בתוספתא הוא כרישא של המשנה, אבל נוסף שם שאם בדרך אירח אותם מישהו וייחד להם מקום – מקום זה נחשב לבית. אלמלא נוסח המשנה היינו רואים בכך עמדה הלכתית נפרדת, שלישית. אבל התוספתא מציגה את הדברים בלשון "לפיכך", ואם כן אין כאן מחלוקת על הרישא אלא השלמה לה. אבל בנוסח הדפוס של התוספתא (ד) חסרה המילה "לפיכך". מכל מקום, ההסתייגות "אם ייחד להן בעל הבית בית בפני עצמן" אינה במשנה והיא מנוגדת לרוחה. אם כן, בתוספתא מוצגת דעת ביניים בין תנא קמא לבין רבי מאיר, שכל מקום לינה מסודר, "ייחד להן בית", נחשב כמחייב במעשרות.
הקטע השני בתוספתא מספר על חבורה ההולכת ממקום למקום. בראש החבורה עומד רבי יהושע בן חנניה המבקר את רבו, רבן יוחנן בן זכאי. כפי שלימדנו אלון, קרוב להניח שלעת זקנותו פרש רבן יוחנן בן זכאי מתפקידו והתגורר ביישוב "ברור חיל" (כך בירושלמי, מט ע"ג) או "בני חיל", המזוהה עם הכפר הערבי בוריר בנגב הצפוני. אלון משער שרבן יוחנן בן זכאי הודח מתפקידו ואת מקומו מילא רבן גמליאל, שכן לא מצינו את רבן יוחנן בן זכאי ורבן גמליאל מצויים זה בחברת זה או מוסרים דברים זה בשם זה<sup class="footnote-marker">13</sup><i class="footnote">אלון, תולדות א, עמ' 64. </i>. 
רבי יהושע בן חנניה סבור שמקום הלינה טובל, אבל סתם מתנות שניתנו בדרך, שלא דרך מסחר, אינם חייבים במעשר. אם כן, כפשוטו התנא קמא של הסיפא של משנתנו ("מקום הלינה") הוא כרבי יהושע בן חנניה.
אבל התלמוד לא פירש כך ומסביר "הכל מודין בלינה שאינה טובלת" (ירו', מט ע"ד). את הסיפא של המשנה מסביר התלמוד: "מהו מקום הלינה? ביתו. רבי שמעון בן לקיש בשם רבי הושעיה כגון אילין דכפר חנניה דנפקין וסחרין ארבע וחמש קוריין ועיילין דמכין בבתיהון (כגון הרוכלים של כפר חנניה שיוצאים וסוחרים ארבעה וחמישה כפרונים ובאים וישנים בבתיהם). תני רבי חלפתא בן שאול רוצה הוא אדם לפלח עסקיו בבית הראשון שהוא פוגע וללון שם" (שם). רבי חלפתא מסביר, כנראה, את דעתו של רבי יהודה. הרוכל מסתובב בין הכפרים הקטנים כל היום, אבל תקוותו הגדולה היא שבבית הראשון ימכור את כל מרכולתו ויוכל לשהות שם ולנוח במשך שארית היום. לכן הבית הראשון הוא ביתו, כפי שהציע רבי יהודה. אבל לגבי סתם אדם מקום השביתה (בשבת) הוא ביתו לצורך חיוב מעשרות. רבי הושעיה מעמיד את משנתנו בטיפוס אחר של רוכלים. הדוגמה שהוא נותן היא כפר חנניה. כפר חנניה (ח' אענן הערבית, בגבול הגליל התחתון והעליון) הוא עיירת אם גדולה (כ- 40 דונם). במרחק 5-4 ק"מ מסביב היו עיירות אם נוספות. הרוכלים אינם מגיעים לעיירות האם שכן שם יש חנויות שפועלות כל ימי השבוע, אבל סביב עיירת האם היו כנראה כפרים קטנים שלא היו בהם חנויות והרוכלים הסתובבו בין הכפרים וסיפקו להם מצרכים כחוטים, מחטים, בשמים, בגדים וכיוצא באלו. כפרים אלו היו במעגל סביב עיירת האם שקוטרו 3-2 ק"מ, שכן רחוק יותר היו עיירות אם נוספות. לפי עדות התלמוד סביב כפר חנניה היו ארבעה או חמישה כפרונים כאלה, ואם כן הרוכל נע במעגל שקוטרו 6-4 ק"מ והיקפו למעלה מחמישה עשר עד עשרים ק"מ. מעגל כזה ניתן להספיק במשך יום, כולל תחנות לעצירה ומסחר בכפרונים. איננו מכירים את העיירות שסביב כפר חנניה, אבל בכפר תלת שבשומרון נשמרו שרידיה של מערכת זו (איור 21)<sup class="footnote-marker">14</sup><i class="footnote">גרוסמן וספראי, כפר תלת; ספראי, הכפר. </i>. לתיאור המציאות הרֵאלית של הרוכלים נחזור להלן.
את ההלכה שאומר רבי יהושע בן חנניה מסביר התלמוד כהלכה הנובעת מהמציאות האישית של חיי החכמים. החכם הנודד הוא אורח רצוי ובכל מקום שייקלע אליו תוצע לו אכסניה מכובדת, לכן כל מקום לינה הוא בבחינת "בית". אבל אצל אדם רגיל רק מקום לשבת נחשב לבית, שכן מקום הלינה באמצע השבוע אינו מסודר והנודד אינו משקיע זמן בהתקנתו ובחיפוש אחריו.
התלמוד מציע מערכת מגובשת של הגדרת "בית" לצורך חיוב מעשרות. ברצוננו להעלות את האפשרות שדברי התלמוד אינם מהווים פרשנות למשנה אלא מבטאים שינוי תפיסה הנובע משינוי בתנאי החיים בארץ.
נפתח בצד ההלכתי. לפי ההסבר שמציע רבי הושעיה בכל מקרה מקום לינה זמני אינו מהווה "בית" לצורך חיוב מעשרות. מה שנאמר במשנה "מקום הלינה" הוא ביתו הפרטי של הרוכל שאליו הוא מגיע בסוף יום העבודה. לפי הסבר זה קשה מאוד להבין את דברי רבי יהודה האומר שהבית הראשון הוא ביתו. אם מדובר ברוכל השב בערב לביתו, כיצד זה יכול בית אחר לשמש כ"ביתו" לצורך חיוב מעשרות? ההסבר של רבי חלפתא עוד מחריף את השאלה. אם הרוכל יסיים את עסקיו בבית הראשון ודאי ישוב לביתו מוקדם יותר, ושוב רק ביתו הקבוע צריך לטבול למעשרות. מעבר לכך, מדוע מכנה המשנה את ביתו הקבוע של אדם בכינוי "מקום הלינה"?
אשר להסבר דברי רבי יהושע בן חנניה, הוא מבליט את העובדה שההלכה נקבעת לפי המציאות הרֵאלית. אם תנאי האירוח קלים הרי שכל בית מזדמן נחשב לבית קבוע. הקושי בהסבר הוא שאנו צריכים לפרש כאילו יש הלכות שבהן מעמדו של החכם שונה מזה של סתם אדם. הסבר כזה אפשרי, אך ודאי שאינו פשט הברייתא.
לפני שנסביר את משנתנו ומקבילותיה יש להבהיר מהו סוג המסחר של הרוכל. הרוכל הוא סוחר זעיר שאין לו חנות קבועה. הוא נע כשסחורתו על חמור או על כתפו, תלויה באונקל, והוא מקל שבשני קצותיו וו כדי לתלות עליו את הקופות (משנה, כלים פי"ב מ"ד; תוס', שם בבא מציעא פ"ב ה"ט, עמ' 580). קופת הרוכל מלאה כל טוב, והיא הדוגמה לקופה שיש בה "מינין הרבה" (משנה, שבת פ"ט מ"ז; שיר השירים, ג ב, ומקורות נוספים שחלקם יובא להלן). מצרכי יסוד כחיטה, שמן ויין יוצרו בכפרים או נקנו בעיר בכמות גדולה, אך מצרכים אחרים הגיעו לכפרים באמצעות הרוכלים. ממקור תנאי אחד אשר מטבע הלשון "קופת הרוכלים" חוזר בו אנו לומדים גם על המצרכים המצויים בקופתו. במדרש נאמר שרבי יהודה הנשיא כינה את רבי אלעזר בן עזריה "קופה של רוכלים ולמה היה רבי אלעזר דומה לרוכל שנטל קופתו ונכנס למדינה ובאו בני המדינה ואמרו לו שמן טוב יש עמך? פלייטין יש עמך? אפרסמון יש עמך? ומוצאין הכל עמו" (אבות דרבי נתן, נו"א פי"ח, לג ע"ב - לד ע"א; בבלי, גיטין סז ע"א). המסורת התלמודית רואה בחיזורם של הרוכלים סדר עולם תקין מדורי דורות, ומייחסת לעזרא את התקנה "שיהו הרוכלין מחזרין בעיירות מפני כבודן שלבנות ישראל" (ירו', מגילה פ"ד ה"א, עה ע"א; בבלי, בבא קמא פב ע"א). תקנה זו נמנית כאחת מתקנות היסוד בחיי התורה והחברה בישראל<sup class="footnote-marker">15</sup><i class="footnote">על הרוכלים ומסחרם בכפרים ראה ספראי, הכפר, עמ' 21-17; אדן ביוביץ, רוכלים. </i>. חז"ל מציגים כאילו הייתה זו תקנה הלכתית, כדי למנוע את בנות ישראל מלנדוד לשווקים מרוחקים. אבל יש להניח כי היה זה מוסד חברתי-כלכלי שצמח מעצמו ולא בהנחיה מגבוה.
דומה שהמשנה מתארת טיפוס של רוכל השונה מזה של התלמוד. התלמוד מתאר רוכל מקומי שטווח הנדידה שלו מצומצם ביותר, אבל המשנה מדברת על רוכל אחר הנודד למרחקים ומגיע לכפרים מרוחקים. טיפוס כזה של רוכל מתואר במדרש גאולה מרגש. המדרש מעלה רעיון שהיה מרכזי בעולמם של חכמים, אך אנו נצטטו כמקור לתמונת החיים בכפרונים הקטנים: "עובדא הוה בחד יהודאי דהוה קאים רדי. געת תורתיה קומוי, עבר חד ערביי ושמע קלה. אמר ליה: בר יודאי! בר יודאי! שרי תורך ושרי קנקנך, דהא חריב בית מוקדשא. געת זמן תניינות. אמר ליה: בר יודאי! יודאי! קטור תוריך וקטור קנקניך, דהא יליד מלכא משיחא. אמר ליה: מה שמיה? מנחם. אמר ליה: ומה שמיה דאבוי? אמר ליה חזקיה. אמר ליה: מן הן הוא? אמר ליה: מן בירת מלכא דבית לחם יהודה. אזל זבין תורוי וזבין קנקנוי, ואיתעביד זבין לבדין למיינוקא. והוה עייל קרייה, ונפקא קיריה, עד דעל לההוא קרתא. והויין כל נשייא זבנן, ואימה דמנחם לא זבנה" (ירו', ברכות פ"ב ה"ג, ה ע"א). תרגומו: "מעשה היה ביהודי אחד שהיה חורש. געתה פרתו לפניו. עבר שם ערבי אחד ושמע קולה. אמר לו: בן יהודים! בן יהודים! התר פרתך והתר קנקנך, שחרב בית המקדש. געתה פעם שנייה, אמר לו: בן יהודים! בן יהודים! קשור פרתך וקשור קנקנך, שנולד המלך המשיח. אמר לו מה שמו? מנחם. אמר לו ומה שם אביו? אמר לו חזקיה. אמר לו ומאיפה הוא? אמר לו מבירת מלכא של בית לחם יהודה. הלך מכר פרתו ומכר קנקניו ונעשה מוכר לבדים לתינוקות. והיה בא לעיירה ויוצא מעיירה עד שעלה לאותו כפר. והיו כל הנשים קונות ואמו של מנחם אינה קונה" (איור 22). המשך הסיפור כאמור חשוב, אך לא לנושא דיוננו.
סתם אדם אינו מסתובב בכפרים, וכל ביקור שלו בכפר מעורר תשומת לב. אבל הרוכל נע בין הכפרים, ותנועתו טבעית ואינה מעוררת שאלות. הרוכל במקרה זה מוכר אריגים לבגדי תינוקות, ונע לכפרים מרוחקים. הסיפור הוא כמובן מתקופת האמוראים, אבל טיפוס זה של רוכל המגיע לאזורי יישוב מרוחקים היה כנראה מוכר לאמוראים. מבחינה היסטורית אין זה חשוב האם הסיפור התחולל במציאות, אבל יש להעיר שהרקע הרֵאלי לו הוא הימים שלאחר מרד בר כוכבא, כאשר אזור יהודה היה הרוס ונטוש ברובו. מאוחר יותר, במאה הרביעית שבה נוסח הסיפור, כבר היה באזור יהודה יישוב איתן, ומן הסתם לא היו מתארים את בירת מלכא שליד בית לחם ככפר קטן<sup class="footnote-marker">16</sup><i class="footnote">בירת מלכא מצטיירת ככפר בת של בית לחם. אזכור בית לחם נובע מכך שהמשיח אמור להיוולד בבית לחם. עם זאת, הסיפור אינו מדבר על בית לחם עצמה משום שהיא יישוב גדול, ומוכר בגדים מזדמן ימצא שם מתחרים בחנות המקומית המבוססת. </i>.
תופעת הרוכלים צמחה על רקע כפרים קטנים שאין בהם חנויות, ואכן בימי בית שני היו במגזר הכפרי מעט עיירות וסביבן מבני חוות וכפרים קטנים. מאוחר יותר, בגליל של המאות השנייה ואילך, וביהודה מהמאה הרביעית ואילך, נותרו מבני חוות ואחוזות, אך רוב היישובים הקטנים צמחו והתפתחו לעיירות אם עצמאיות. בתנאים אלו הצטמצם גם תחום הנדידה של הרוכל. הוא נע סביב עיירת האם בטווח יוממות. עם זאת, נותרו כמובן גם רוכלים שנעו למרחקים גדולים יותר.
ייתכן ששינוי המציאות גרר גם את שינוי ההלכה בדבר הגדרת הבית לצורך חובת מעשר. אבל סביר יותר שהשינוי ההלכתי נובע מסיבות פנים הלכתיות, ובמקביל השתנה תפקיד הרוכל והאמוראים כבר הכירו את הרוכל של ימיהם שמגיע לביתו כל ערב.
מכל מקום, המשנה מדברת על רוכל הנוסע למרחק גדול וכל בית עשוי להיות עבורו מקום לתחנת לילה, אבל התוספתא והתלמודים מתארים רוכל הנע למרחקים ומתכנן לישון במקום מסוים. עבור רוכל כזה רק התחנה הסופית היא בבחינת "ביתו".
בשולי משנה זו מן הראוי להעיר שרבי יהושע בן חנניה הוא דוגמה לחכמים נודדים. אנו מוצאים אותו מבצע שליחויות שהטילו עליו מנהיגי בית המדרש ביבנה. אבל במקרה זה נסיעתו לברור חיל היא לבקר את רבו הקשיש שפרש, באופן חלקי לפחות, מתפקידו. 

Mishnah 4

הרקע הרֵאלי למשנה הוא רצונם של רבים להפריש תרומה, ולעתים גם תרומת מעשר, מוקדם ככל האפשר. לרצון זה חברו שיקולים מספר. שיקול אחד היה השיקול ההלכתי. רוב הציבור היו עמי הארץ, ולא שמרו על מצוות הטהרה. את התרומה יש להפריש בטהרה, ותרומה טמאה דינה להישרף. עמי הארץ נרתעו מלטמא תרומה משתי סיבות, האחת הסיבה הכלכלית, שכן יש בכך נזק לכוהן, אבל גם מסיבה דתית: מהמקורות עולה שעמי הארץ נרתעו מלטמא את הקודש. על תחושת קודש זו עמדנו במבוא למסכת תרומות. על כן אִפשרו עמי הארץ לכוהנים ולחברים לתרום עבורם. פתרון אחר היה להפריש תרומות מהגורן, עוד לפני גמר המלאכה, כלומר לפני שהפרי מקבל טומאה.
מעבר לפן ההלכתי חברו לתופעה מרכיבים אחרים. אם בעל הבית מפריש תרומה בביתו הרי שהמעשה נעשה בתחום הפרט ואינו גלוי לציבור. לבעל הבית קל יותר שלא להרים את מתנותיו, והוא אף נהנה מהזכות הקלה יותר לתת אותם למי שירצה ומתי שיחפוץ. לעומת זאת הכוהנים שואפים לקבל את המעשרות והתרומות עוד בגורן, אז הנתינה היא פומבית והכוהן מפעיל כך לחץ חברתי סמוי על בעל הבית. בפועל אנו שומעים על כוהנים המחזרים בגרנות. הביטוי הנפוץ לחלוקת התרומה הוא "חולק (חולקים) על הגורן" או "עומדים על הגרן" (תוס', פאה פ"ד ה"ג), והכוהנים "מחזרים בין (על) הגרנות"<sup class="footnote-marker">17</sup><i class="footnote">כגון משנה, יבמות פי"א מ"ה ומ"ז; כתובות פ"ב מ"י; תוס', פאה פ"ב ה"ג; דמאי פ"ה ה"ד; פ"ה ה"כ ועוד מקורות רבים. </i>. לשם כך אף נקבעו הלכות מיוחדות, ומקובל היה שהכוהנים יסייעו לבעל הבית בעבודתו תמורת הזכות לקבל מהגורן בסוף יום העבודה (תוס', דמאי פ"ה ה"כ). זאת ועוד: בזמן האסיף הפעילות בשדה היא פומבית, הכוהן עובר בין הגרנות ובין המטעים, מברך את בעל הבית, משוחח עמו וגובה את תרומותיו. ההובלה של התרומות היא על חשבון הכוהן, ובעל הבית חוסך לעצמו את ההובלה. זאת ועוד: לפי מקורות חז"ל חלק גדול מהכוהנים התגוררו בכפרי הכוהנים המיוחדים, על כן נוכחותם בכפרים רגילים הייתה מצומצמת. היו כפרים שבהם לא היו כוהנים, ואיסוף התרומות היווה קושי עבור שני הצדדים. ליקוט התרומות והמעשרות בשדה הקל על כל הצדדים.
מכל מקום, תהא הסיבה אשר תהא, מקובל היה לאסוף את התרומות בשעת הגורן, ולעתים לפני גמר המלאכה.
<b>פירות</b> <b>שתרמן</b> <b>עד</b> <b>שלא</b> <b>ניגמרה</b> <b>מלאכתן</b> – בעל הבית הרים תרומה מהסיבות שנמנו לעיל, אבל טרם הפריש את מעשרותיו. המדובר כמובן בחבר, שכן עמי הארצות הסתפקו בהפרשת התרומה בלבד.
<b>רבי</b> <b>אליעזר</b> <b>אוסר</b> <b>מלאכל</b> <b>מהן</b> <b>עריי</b> <b>וחכמים</b> <b>מתירין</b> – לדעת רבי אליעזר "תרומה טובלת": "רבי ליעזר אומר תרומה טובלת בפירות שלא נגמרה מלאכתו, ורבנין אמרין אין תרומה טובלת בפירות שלא נגמרו מלאכתן" (ירו', מט ע"ד). "תרומה טובלת" משמעו שהרמת התרומה מהווה גמר מלאכה, וגוררת חיוב הפֵרות במעשרות. עד הרמת המעשרות הם בבחינת טבל האסור באכילה. הניסוח האמוראי הוא ניסוח משפטי מאוחר<sup class="footnote-marker">18</sup><i class="footnote">הסוגיה בבבלי, ביצה לה ע"ב, פוסקת כחכמים, ואיננו עוסקים בשאלה זו של פסקי הלכה. מכל מקום, שם הניסוח הוא כוללני ומדויק: האם מיקח טובל בדבר שלא נגמרה מלאכתו. הירושלמי קובע שמיקח טובל רק מדרבנן (מט ע"ד ועוד), וראו הסיכום של דיוננו מה טובל במבוא למסכת. </i>, אך דומה שאכן זה שורש מחלוקתם הכללי של חכמים. כפי שאמרנו בראשית פירושנו לפרק זה, שאלה זו של חלות מעשרות ללא גמר מלאכה היא הבריח המחבר את המשניות של חכמים. עם זאת, הרושם הוא שבספֵרות תנאים הכלל "תרומה טובלת" טרם עוצב בצורה משפטית כוללת. ראשית, חכמי דור יבנה עדיין נחלקים בו, זאת ועוד: כפי שנראה להלן המחלוקת אינה עקרונית וכללית אלא היה דין שונה לכל פרי. יתר על כן, לפי הכלל "תרומה טובלת" צריך היה רבי אליעזר לומר "לא יאכל עד שיעשר" או בניסוח דומה. כלומר, מותר לבעל הבית לתת את שאר המעשרות ולאכול מהפֵרות אפילו דרך קבע. אם "תרומה טובלת" הרי שפֵרות אלו הם בבחינת מי שנגמרה מלאכתם וחייבים במעשר. הניסוח של המשנה שונה, ומשמע ממנו שאסור לאכול ארעי, אבל יש להמתין עם הרמת המעשר עד לגמר המלאכה של הפרי.
<b>חוץ</b> <b>מכלכלת</b> <b>תאינים</b> – המשנה אינה מנמקת במה ייחודה של כלכלת התאנים. כפי שראינו לעיל כלכלת תאנים, או כל פרי אחר, נחשבת לגמר מלאכה בעת החיפוי בעלים, ואם אינו מחפה הרי עצם מילוי הכלכלה הוא גמר מלאכה. נראה, אפוא, שחכמים מודים שכלכלה שטרם חופתה בעלים, אבל תרמו ממנה, נחשבת למצב ביניים וחייבת במעשרות, או לפחות אין לאכול ממנה דרך ארעי עד שתיגמר מלאכתה לחלוטין ויורמו ממנה מעשרות. עוד לפני בירור המקבילות למשנה, יש לברר את המשכה.
<b>כלכלת</b> <b>תאינים</b> <b>שתרמה</b> <b>רבי</b> <b>שמעון</b> <b>מתיר</b> <b>וחכמים</b> <b>אוסרין</b> – המפרשים התקשו בביאור המשנה, שכן יש חוסר התאמה בין הרישא לסיפא. לפי הסגנון הרגיל של המשנה צריך היה להיכתב רק: "ורבי שמעון מתיר אף בכלכלת תאינים". נראה שלפנינו הרכבה של שתי מסורות: הרישא באה ממקור אחד ומסיימת במילים "חוץ מכלכלת תאינים", הסיפא ממקור אחר והעורך צירף את שניהם. בכך מובנת הכפילות היוצרת את תחושת חוסר האיזון בין שני חלקי המשנה. מבחינה הלכתית שלוש דעות לפנינו. רבי שמעון מתיר לאכול ארעי מהכול, ר אליעזר אוסר בכול ו"חכמים" אוסרים לאכול ארעי כלכלת תאנים ומתירים בשאר פֵרות. בתוספתא יש דיון מפורט יותר, וגם שם הרכבה של שתי מסורות ערוכות נפרדות, ושתיהן גובשו לאחת: "התורם גרוגרות ועתיד לדורסן, תמרים ועתיד לדושן<sup class="footnote-marker">19</sup><i class="footnote">בדפוס "לדובשן", לעשות מהן דבש. שתי הגרסאות אפשריות. </i>, רבי ליעזר אומר לא יאכל מהן עראי, וחכמים אומרים אוכל מהן עראי. מודה רבי ליעזר לחכמים בתורם שבלין ועתיד לעשותן גורן, ענבים ועתיד לעשותן יין, זתים ועתיד לעשותן שמן, שיאכל מהן עראי. ומודים חכמים לרבי ליעזר בכלכלה של פירות שתרמה עד שלא נגמרה מלאכתה, שלא יאכל ממנה עראי. ורבי שמעון מתיר מקל וחומר: ומה אם בשעה שיש עליה זיקת שלשה מעשרות אוכל ממנה עריי, שעה שאין עליה אלא זיקת שני מעשרות דין הוא שיאכל הימנה עריי" (תוס', פ"ב ה"ב). עד כאן מקור אחד, וכאן כבר דברי רבי שמעון משולבים במחלוקת הראשונית. ברור שכאן עריכת המשנה מדויקת יותר. רבי אליעזר הוא בן דור יבנה, ואין זה רגיל שחכם מדור אושא יחלוק עליו. אבל במשנה יש שתי עריכות נפרדות, באחת מחלוקת חכמי דור יבנה ובאחרת חכמי דור אושא, ו"חכמים" של הרישא אינם "חכמים" של הסיפא. התוספתא מציגה, אפוא, את הדין שבמשנה בצורה משוכללת יותר ומקורית פחות. לתוספתא, במקרה זה, עורך עצמאי שהכיר את המשנה, הבחין בקושי הלשוני ועידן אותו. 
המסורת השנייה בתוספתא היא: "הלוקח גרוגרות ועתיד לדורסן, תמרים ועתיד לדושן, רבי מאיר אומר לא יאכל מהן עריי, ומעשרן דמיי, וחכמים<sup class="footnote-marker">20</sup><i class="footnote">ובירושלמי, מט ע"ד, "רבי יוסי", ובכתב יד רומי גרס בדבריו "מתקנן דמאי". </i> אומרים אוכל מהן עריי, ומעשרן דמיי, ומודה רבי מאיר לחכמים בלוקח שבלין ועתיד לעשותן גורן, ענבים ועתיד לעשותן יין, זתים ועתיד לעשותן שמן, שיאכל מהן עריי. ומודים חכמים לרבי מאיר בפירות שאין צריכים גמר מלאכה, שלא יאכל מהן עריי" (תוס', פ"ב ה"ג).
ההלכה השנייה בתוספתא מקבילה למשנתנו ומדברת על תורם משלו. עוד אנו לומדים מהתוספתא שרק רבי שמעון נוקט בעמדה אחידה, והוא נשען על קל וחומר פשוט, שכן הוא אינו מכיר באפשרות שהרמת התרומה תיצור חובת מעשרות. מהתוספתא גם משמע שחכמים מודים לרבי אליעזר בכל כלכלת פֵרות, וכלכלת התאנים הנזכרת במשנה היא רק דוגמה לכל כלכלת פֵרות. גם למסקנה זו מגיע התלמוד הירושלמי מתוך העיון האמוראי.
בירושלמי הכירו את הברייתא שבתוספתא באופן כללי, אך לא את ניסוחה ואת פרטיה, והיא מגיעה אל הניסוח של התוספתא מתוך העיון והלימוד (מט ע"ד).
הלכה ג בתוספתא עוסקת בקונה, ומנוסחת במקביל להלכה ב אף שעוסקת בנושא אחר, ונבררה בפירושנו למשנה הבאה. רבי מאיר קרוב לרבי אליעזר וסבור שהמוכר צריך היה לעשר את הפֵרות ואיננו יודעים אם עישר או לא (שהרי סתם מוכר הוא עם הארץ), על כן מעשרן דמאי כדין כל פֵרות יהודי, וחכמים כחכמים שבמשנה סבורים שמותר לאכול מהם ארעי ולכן בעל הבית ודאי לא עישרם, ויש לעשר את הפֵרות כפֵרות ודאי. גם כאן מודה המחמיר בשיבולים, זיתים ויין, כנראה משום שאין דרך לאכלם לפני גמר מלאכה. איש אינו אוכל שיבולים או זיתים סתם, שכן השיבולים אינם ראויים לאכילה, הזיתים נועדו לשמן והענבים ליין, אבל תמרים מוכנים לאכילה עוד לפני שדשו אותם, ויש מי שנוהג לאכלם טריים.
עוד מובא בירושלמי ציטוט מפנקס הלכה פרטי של חכם בשם חילפיי: "אוכל מהן עריי ומתקנן ודיי", ונראה שהתלמוד הבין שאלו דברי חכמים (רבי יוסי) החולקים על רבי מאיר<sup class="footnote-marker">21</sup><i class="footnote">דיון הירושלמי בשתי הברייתות שבתוספתא מהווה דוגמה לכלל הידוע שהירושלמי לא הכיר את התוספתא שלנו אך הכיר את מאגר הברייתות שממנו נלקטו מרכיבים רבים בתוספתא, וראו על כך במבוא הכללי לפירוש המשניות. </i>. 

Mishnah 5

<b>האומר</b> <b>לחבירו</b> <b>הא</b> <b>לך</b> <b>איסר</b> <b>זה</b> <b>ותן</b> <b>לי</b> <b>בו</b> <b>חמש</b> <b>תאינים</b> – באופן כללי המיקח טובל, כלומר מכירת הפֵרות מהווה גמר מלאכה. בתוספתא שצוטטה לעיל (פ"ב ה"ג) סויג כלל זה, ושם טען רבי מאיר שמיקח של פֵרות שטרם נגמרה מלאכתם אינו טובל, ורבי יוסי (חכמים) חולקים עליו. ההלכה במשנתנו תקפה בשתי תאנים, בשלוש או בעשר. המספר "חמש" בא במשניות לעתים קרובות, משום שחמש הן קבוצה משמעותית<sup class="footnote-marker">22</sup><i class="footnote">כגון שבת פט"ו מ"ג; פי"ח מ"א; תרומות פ"י מ"ח; יבמות פי"ג מ"ג; עירובין פ"ו מ"ו; פסחים פ"ט מ"י ועוד. </i>. ל<b>א</b> <b>יאכל</b> <b>עד</b> <b>שיעשר</b> <b>דברי</b> <b>רבי</b> <b>מאיר</b> – לפי רבי מאיר זהו מיקח לכל דבר, וה"מקח טובל", כלומר הפֵרות חייבים מעתה במעשרות. למעשה בעל הבית צריך היה להפריש את המעשרות, אבל הוא לא היה חייב בכך לפני המכירה כך שחובה זו מתגלגלת לידי הקונה. ההבדל בין התוספתא שציטטנו בפירושנו למשנה הקודמת (פ"ב ה"ג) למשנתנו ברור. בתוספתא מדובר בפֵרות שלא נגמרה מלאכתם והבעל החליט לייעד אותן להמשך עיבוד, אבל במשנתנו הפרי עצמו גמור ומוכן אלא שטרם הגיע זמנו לגמר מלאכה פורמלי. אלו תאנים סתם הממתינות להגדרה בדבר ייעודן.
<b>רבי</b> <b>יהודה</b> <b>אומר</b> <b>אוכל</b> <b>אחת</b> <b>אחת</b> <b>פטור</b> – לדעת רבי יהודה המיקח עצמו אינו "טובל" (אינו מחייב במעשרות), אלא אם כן "צירף", כלומר אכל כמה תאנים יחד. מכירה של תאנה בודדת אינה מכירה ממש, <b>ואם</b> <b>צרף</b> <b>חייב</b> – אז המיקח שלם והוא טובל למעשרות. אם כן אין מחלוקת על כך שהמיקח טובל, כל זאת כאשר זו מכירה לכל דבר, מכירה כזאת המהווה כשלעצמה גמר מלאכה. אבל כאשר יש רגליים לדבר שהמיקח אינו גמר מלאכה, כגון שמוכר תאנים בודדות, אזי ההגדרה הכללית אינה אחידה ושלמה. בתוספתא חולקים בפרט אחד ובמשנתנו בפרט אחר. 
<b>אמר</b> <b>רבי</b> <b>יהודה</b> <b>מעשה</b> – בספֵרותנו מובאים מעשים רבים מימי בית שני ומימי תנאים קדמונים. רבי יהודה הוא אחד החכמים שמוסר מעשים רבים, אולי משום שזכה ללמוד אצל חכמים שונים. הוא למד אצל אביו, רבי אלעאי, שהיה תלמידו של רבי אליעזר, ובעצמו למד גם אצל רבי עקיבא ורבי טרפון.
<b>בגינת</b> <b>וורדים</b> <b>שהיתה</b> <b>בירושלם</b> – מהירושלמי משמע שהבין שאכן בגינה צמחו ורדים, וגם תאנים (ירו', מט ע"ד). אבל את המשנה עצמה ניתן לפרש גם שבעבר הייתה זו גינת ורדים, ואלו נעקרו לטובת עצי התאנים. 
ורדים משמשים כצמחי נוי ומפיקים מהם בושם (מי ורדים). הבושם מופק עד היום בארצות המזרח<sup class="footnote-marker">23</sup><i class="footnote">משנה, שביעית פ"ז מ"ו-מ"ז; תוס', פ"ה י"ג; ירו', דמאי פ"א ה"ג, כב ע"ב ועוד.  </i>. לעתים אף עירבו את הנוזל שהופק מהוורד בשמן, וזהו שמן הוורד הנזכר במקורותינו. בדרך כלל לא גידלו בארץ פרחים לנוי, וודאי שלא היה זה גידול מסחרי. עם זאת, הוורד נזכר כצמח מיוחד שאינו יורד משולחנו של עשיר כשלמה<sup class="footnote-marker">24</sup><i class="footnote">קהלת רבה, פ"ב א; קהלת זוטא, פ"ב ז. עם זאת, הוורד אינו נזכר בכמה תיאורים אחרים של נוהגי עשירים. </i>. בהקשר זה הוא שימש כצמח נוי ובושם כאחד. ירושלים הייתה עיר גדולה ועשירה, ואין זה מפתיע שבעיר כזאת הייתה גם גינה למכירת פרחי נוי. בספֵרות חז"ל נזכרת הלכה שאין לגדל בירושלים עצים<sup class="footnote-marker">25</sup><i class="footnote">לסיכום ההלכות ראו ספראי, הלכות. ראו בעל מלאכת שלמה המציע שהוורדים נדרשו לקטורת, ואין צורך בכך, שהרי אין הגבלות על קניית מוצרים לקטורת ממרחקים.  </i>, אבל ייתכן שהגינה הייתה בפרברי ירושלים ולא במרכז העיר. זאת ועוד: גם אם ההלכות העוסקות בירושלים נשמרו באופן כללי, או שהן משקפות מציאות רווחת, עדיין אין בכך כדי לקבוע שלא היו פה ושם עצים גם בעיר. מכל מקום, התמונה הגאוגרפית מעניינת. בעיר עוברי אורח רבים ואלו עוברים ליד הגינה וקונים כמויות קטנות של תאנים, מעין "קיוסק" בן זמננו.
<b>והיו</b> <b>תאינים</b> <b>נמכרות</b> <b>בה</b> <b>משלוש</b> <b>ומארבע</b> <b>באיסר</b> – בכמות קטנה, ולא היה בכך כדי צירוף, <b>לא</b> <b>הופרש</b> <b>ממנה</b> <b>תרומה</b> <b>ומעשר</b> <b>מעולם</b> – משום שלפי שיטת רבי יהודה פחות מחמש תאנים אין זו מכירה. כפי שאמרנו, רבי יהודה מספר כמה מעשים מימי הבית. הם באים לתמוך בעמדתו ההלכתית, ובדרך כלל לא שוכנעו החולקים מהסיפור ולא שינו את עמדתם אלא הסבירו את הסיפור<sup class="footnote-marker">26</sup><i class="footnote">כגון משנה, שבת פט"ז מ"ז; אהלות פי"ז מ"ה; תוס', תרומות פ"א ה"א, ועוד.  </i>. מכל מקום, לפי הסיפור כל היבול של גינה זו, שהיו בה מעט מאוד עצי תאנה, נמכר בצורה זו של מכירת תאנים בודדות.
מבחינה פורמלית המשנה כאילו סותרת את עצמה. מדברי רבי יהודה ניתן להבין שרק הקונה אחת אחת פטור, ואילו מהסיפור משמע שרק קנייה של חמש תאנים נחשבת צירוף. גם עורך המשנה הבין כך, שהרי את דברי רבי מאיר הוא מנסח "ותן לי בו חמש תאינים". לפי רבי מאיר המיקח טובל גם אם אכל תאנה בודדת, אבל ניסח זאת "חמש תאינים" לפי שיטת רבי יהודה. בתוספתא קובע רבי אליעזר ברבי צדוק שהגבול הוא אכילת שלוש תאנים (פ"ב ה"ז). משנתנו נוסחה בדייקנות, "משלוש ומארבע באיסר", כדי להימנע מקביעת עמדה במחלוקת התנאים האם הגבול הוא שלוש או ארבע תאנים. ההלכה חוזרת גם בפרק הבא (מ"ח), ושם זו מחלוקת תנאים האם אחת אחת דווקא (תנא קמא), או שמא שלוש תאנים הן בבחינת אחת אחת (כדעת רבי שמעון), או אפילו תשע תאנים נחשבות לאחת אחת כדעת רבי אלעזר ברבי שמעון<sup class="footnote-marker">27</sup><i class="footnote">ראו פירושנו שם. </i>.
פירשנו את המשנה בתאנים קטופות, ברם לפי המשנה הבאה, העוסקת בעניין דומה, מדובר במחובר לקרקע, והשאלה היא האם מיקח במחובר לקרקע טובל למעשרות. נראה שזה ההבדל בין אשכול ענבים לתאנה. התאנה הבודדת היא סעודת ארעי, ואילו אשכול הוא בבחינת צירוף ורק גרגיר בודד הוא סעודת ארעי. כל זה לעניין שבו אנו עוסקים, כלומר להגדרת מיקח, אבל לעניין אכילה בחצר זו מחלוקת תנאים. רבי טרפון מתיר לאכול גרגירים מאשכול שנקטף כולו, או מאבטיח שנקטף כולו, ורבי עקיבא דורש לאכול רק אשכול בעודו על העץ. נשוב לכך במשנה הבאה ולהלן (פ"ג מ"ח).
התלמוד הירושלמי מגביל את המחלוקת למקרה שהמוכר נותן את התאנים בסתם, "לוקט ונותן לו", אבל "בלוקט לאכול כל עמה מודיי שהוא אוכל אחת אחת ופטור" (מט ע"ד), וכפי שאמרנו "אחת אחת" משמעו עד ארבע תאנים. אבל מדברי רבי יודן ניתן להבין שהוא תמה, או אפילו חולק, על קביעה זו.

Mishnah 6

<b>האומר</b> <b>לחבירו</b> <b>האלך</b> <b>איסר</b> <b>זה</b> <b>בעשרים</b><sup class="footnote-marker">28</sup><i class="footnote">כך ברוב עדי הנוסח (א, ב, ג5, כ, ל, ן, ס, פ, ץ), ובכתב יד מינכן: "בעשר". ביתר עדי הנוסח ובדפוסים: "עשר תאינים" או "עשר תאנים". דומה שאין הבדל הלכתי בין שני הנוסחים, וכן בהמשך. אבל להלן פ"ג מ"ח נראה שעשר תאנים הן המקסימום לסעודת קבע, ולפי כל הדעות זה כבר צירוף, ואולי משום כך נעשה שימוש במינוח "עשר" ללמדך שוודאי יש כאן צירוף. </i> <b>תאינים</b> <b>שאבור</b> <b>לי</b> – המשנה עוסקת במוכר תאנים על העץ. הלוקח משלם תמורת כמות תאנים שהוא יקטוף. מכר זה אינו מיקח רגיל הטובל למעשרות, משתי סיבות. האחת נאמרת במפורש בהמשך, שקנה במחובר לקרקע. אמנם מיקח טובל גם בפֵרות שלא נגמרה מלאכתם, אבל לא בפֵרות שטרם נקטפו שאז עדיין אינם בכלל מעשרות. זהו, אפוא, סוג שלישי של "לא נגמרה מלאכתו". הסיבה השנייה היא שלא נמכרו תאנים מוגדרות, אלא סך כולל שלהן בלבד. הקונה קוטף את התאנים, והוא קובע אילו תאנים תיקטפנה ותתחייבנה במעשר. על כן אי אפשר לומר שפֵרות העץ התחייבו במעשר, שכן בזמן מעשה המכירה לא הוגדר אילו הם הפֵרות שנטבלו.
<b>בורר</b> <b>ואוכל</b> – אחת אחת, ופטור ממעשר. לא ברור האם כאן יודה רבי מאיר שרק הצירוף עושה מכירה, או שמא לשיטתו גם מכירה של תאנה יחידה היא מיקח הטובל למעשרות. אם כאן גם רבי מאיר מודה, הרי שמשנה ה עוסקת במיקח של תאנים קטופות, ומשנתנו שונה בכך שהיא במחובר לקרקע. מכל מקום, לפי המשנה הגורם הקובע הוא האכילה בצירוף, או הצירוף בלבד, אבל אכילה של תאנים בנפרד אינה מהווה מיקח. 
<b>באשכול</b> <b>שאבור</b> <b>לי</b> <b>מגרגר</b> <b>והולך</b> – הוא קנה אשכול כלשהו משיח הגפן, ומותר לו לאכול ענב ענב. הצירוף הנדרש כאן הוא של חמישה ענבים לפחות.
<b>ברמון</b> <b>שאבור</b> <b>לי</b> <b>פורט</b> <b>ואוכל</b> – לפרוט ברימון משמעו לאכול ממנו גרגיר גרגיר<sup class="footnote-marker">29</sup><i class="footnote">ראו לעיל פ"א מ"ו. </i>.
<b>באבטיח</b> <b>שאבור</b> <b>לי</b> <b>סופף</b><sup class="footnote-marker">30</sup><i class="footnote">ב-ז, ל, פ, ק "סופף", וכן בערוך ערך סף (כרך ו, עמ' 97). ב- ף תיקן ל"סופת". </i> <b>ואוכל</b> – הוא הדין באבטיח. החידוש הוא שאפילו אם ברר פרי גדול החייב כשלעצמו במעשרות, אינו מתחייב אלא על אכילת כמות גדולה ממנו, אבל לא על אכילת חלק ממנו, לא גרגיר מהאשכול ואפילו לא גרגיר הרימון או חתיכה מהאבטיח. "סוף" - בחלק מעדי הנוסח "סופת". המונח "ספת" משמעו אכל, אך לא ברור אם זו אכילה רגילה או צורה מיוחדת<sup class="footnote-marker">31</sup><i class="footnote">הרמב"ם פירש שמכין מהאבטיח מעין לביבה, ולא ירדנו לסוף דעתו. </i>. פעמים מספר נזכרת ספיתת הזית במלח (תוס', פ"ב הי"ד; טהרות פ"י הי"א, עמ' 671; בבלי, בבא מציעא פט ע"ב), ואולי כאן הכוונה לספיגת האבטיח במלח (כדי לעורר תיאבון ולהפיג מתיקות מהפה). לפי הסבר זה "ספת" פירושו ספג במלח או הוסיף מלח, ובמשמעות זו המילה מופיעה במקרא (דברים כט יח; ישעיהו ל א ועוד). ספיתת האבטיח במלח היא צורת אכילה נדירה ומיוחדת, והספיתה הרגילה הייתה במזון אחר (זיתים). בהשאלה שימשה המילה גם להכנה של דברים אחרים, וליתר דיוק לקריעת חלק מהשלם או לתלישתו<sup class="footnote-marker">32</sup><i class="footnote">כגון תוס', כלים בבא מציעא פ"א הי"ב, עמ' 579; בבלי, עבודה זרה נ ע"ב. </i>. אך אולי היה התהליך הפוך: "ספיתה" היא קריעת חלק מהשלם, ובהשאלה הועברה המילה לאכילה על ידי תלישת חלק מהאוכל.
<b>אבל</b> <b>אם</b> <b>אמר לו</b> <b>בעשרים</b> <b>תאינים</b> <b>אלו</b> <b>בשני</b> <b>אשכולות</b> <b>אלו</b> <b>בשני</b> <b>רימונים</b> <b>אלו בשני אבטיחים אלו</b> <b>אוכל</b> <b>כדרכו</b> [<b>ו</b>]<b>פטור</b> <b>מפני</b> <b>שקנה</b> <b>במחובר</b> <b>לקרקע</b> – גם ברישא נקנו הפֵרות במחובר לקרקע, אבל ברישא נותר המכר עמום ורק קטיפת התאנים (לאחר הבחירה של הקונה) מימשה את המכר והגדירה אותו. במקרה שבסיפא התבצעה המכירה במחובר לקרקע, ואז טרם התחייבו הפֵרות במעשר. חיובם במעשר בא לאחר קטיפתם וכל הזמן הם ברשות הקונה, וממילא לא הייתה כלל מכירה שתהווה גמר מלאכה. דינם של פֵרות אלו הוא כבכל מקרה רגיל שבעל העץ קטף אותם ואכל מהם לפני גמר מלאכה. על כן פירש בעל מלאכת שלמה שהקונה מגרגר את הענבים בעודם על העץ, שהרי אחרת קטיפת אשכול הענבים היא קנייתו וזו קנייה של כמות גדולה (צירוף), והרי זו מכירה לכל דבר<sup class="footnote-marker">33</sup><i class="footnote">בעל מלאכת שלמה, חכם שכל רז לא אניס ליה, כותב שגם את עץ האבטיח הקונה מכופף ואוכל (סופת) ממנו. אבטיח גדל על שיח והפרי רובץ על הקרקע, במקרה זה הקונה צריך להתכופף ולאכול ממנו על הקרקע. במאה השש עשרה גדלו אבטיחים בארץ, אך חכם כה מובהק לא הכיר כנראה את הפרי ואת תנאי גידולו.  </i>. פירוש זה יוצא במפורש מהתוספתא (פ"ב הי"ג), כפי שנביא אותה להלן (פ"ג מ"ג).
הסברנו את שתי המשניות האחרונות כמציגות שלושה מקרים: קנייה רגילה בכמויות קטנות, קנייה במחובר לקרקע וברירה (קטיפת כמה תאנים שנבררו מממשת את המיקח) וקנייה שלמה במחובר לקרקע.
אם כן, שלושה סוגי גמר מלאכה יש: עצם הקטיף, הכנת הפרי עצמו ועיבודו לגרעינים, שמן או יין.

Mishnah 7

ממשנה זו עד מ"ד בפרק הבא חטיבה העוסקת בדיני פועלים הזכאים לאכול בעבודתם. 
<b>השוכר</b> <b>את</b> <b>הפועל</b> <b>לקצות</b> [<b>עמו</b><sup class="footnote-marker">34</sup><i class="footnote">נוסף בגיליון וחסר גם ב- מ, ס, פ, ץ. איננו יודעים לקבוע אם המילה הייתה במקור המשנה, מכל מקום אין לכך משמעות לטיב ההלכה. זכותו של הפועל אינה קשורה להשתתפות האדון בעבודה. </i>] <b>בתאינים</b> – מדין תורה פועל העובד עם בעל הבית זכאי לאכול מהפרי במקום שהוא עובד בו, ובתנאי שהוא עובד עמו בפֵרות המחוברים לקרקע, אבל בהמשך העיבוד זכות זו אינה קיימת. כך הבינו חכמים את הפסוק "כי תבא בכרם רעך ואכלת ענבים כנפשך שבעך" (דברים כג כה). חכמים הבינו שהלכה זו חלה רק על פועל: "כתיב כי תבא בכרם רעך – יכול בשאר כל האדם הכתוב מדבר? תלמוד לומר ואל כליך לא תתן, אבל נותן את לכיליו שלחבירך. ואי זה זה, זה הפועל"<sup class="footnote-marker">35</sup><i class="footnote">ירו', נ ע"א, והשוו ספרי, דברים רסו, עמ' 286; במדרש תנאים לדברים, כג כה, עמ' 153, מופיעה סדרת דרשות שהקדומה שבהן מיוחסת לעקביה בן מהללאל. ההלכה עצמה מצויה גם במשנת בבא מציעא פ"ז מ"ב; תוס', פ"ח ה"ז והתלמודים למשנה זו, ועוד מקורות.  </i>, ובתלמוד הבבלי: "כי תבא בכרם רעך ואכלת. אשכחן כרם, כל מילי מנא לן? – גמרינן מכרם. מה כרם מיוחד, דבר שגידולי קרקע ובשעת גמר מלאכה פועל אוכל בו, אף כל דבר שגידולי קרקע בשעת גמר מלאכה פועל אוכל בו" (בבא מציעא פז ע"ב). הלכות אכילת הפועל שנויות בהרחבה במשנת בבא מציעא (פ"ז מ"ב) במסגרת דיני פועלים, ובמשניות שלנו בהקשר לפטור ממעשר. חכמים הבינו שמה שפועל אוכל בזמן עבודתו פטור ממעשר, שהרי הוא עובד בפרי שטרם נגמרה מלאכתו, והוא בבחינת ידו הארוכה של בעל הבית. אבל מה שפועל אוכל לא במסגרת זכותו ההלכתית אלא במסגרת הסכם עם בעל הבית הרי הוא קנייה, וחלות עליו ההלכות של האוכל מזון קנוי כפי שנשנו במשנה הקודמת.
עם זאת, איסי בן יהודה פירש שההלכה חלה על כל עובר אורח (בבלי, בבא מציעא צב ע"א). במקור חוץ-הלכתי אחד מסופר על בני חבורה העוברים בשדה וקוטפים לתומם מלילות מהשדה. עולה שם השאלה האם מותר למלול בשבת, אך אין ערעור על זכותם לקחת מהשיבולים של שדה מזדמן<sup class="footnote-marker">36</sup><i class="footnote">מתי יב 8-1; מרקוס ב 28-23; לוקס ו 5-1. </i>. נראה שמדובר לאחר תום הקציר. לפי הסיפור בלוקס אירע המעשה בשבוע השני לספירת העומר, וקטיף חיטים הוא בדרך כלל לפני פסח. אמנם יש אזורים ושדות שבהם קטיף החיטים מאוחר יותר, ברם דומה שהמחבר הדגיש מרכיב זה של התאריך, שהרי אחרת אין משמעות לתאריך הנקוב. הווה אומר, המחבר רצה לענות על השאלה כיצד זה חודרים התלמידים לשדה של איש זר. אם כן, לפי אותו מקור סתם כניסה לשדה זר אסורה, ומותרת רק לאחר תום הקציר<sup class="footnote-marker">37</sup><i class="footnote">יתר המקבילות המנויות בהערה הקודמת מתעלמות מהתאריך משום שהיו רחוקות יותר מההוויה הארץ-ישראלית של שמירת הלכה, והתאריך לא אמר להן מאומה. להערה זו משמעות מרחיקת לכת על בירור מערכת היחסים בין האוונגליונים הנוצריים, ולא נרחיב בכך במסגרת זו.  </i>. ואכן לאחר הקטיף מותר לכל אדם להיכנס, כפי שקובעת המשנה במפורש (פאה פ"ח מ"א).
הפרשנות של איסי בן יהודה איננה דעה שיש לבטלה. אמנם היא מופיעה רק במקור מאוחר יחסית, ברם קשה לפקפק בקדמותה. יוספוס גם הוא אומר בפשטות: "אין מונעים מעוברי אורח לנגוע בפירות בעצם האסיף, בימות הסתיו, אלא מניחים אותם למלא צרכם כאילו משלהם. בין אם אנשי המקום הם ובין אם זרים..." (קדמ', ד 234). גם משנת נדרים מעידה, לפי תומה, על כניסה לשדה ללקט שם פרי (פ"ד מ"ד). אמנם ניתן להעמיד את המשנה בתקופה שאחרי הקציר-קטיף, ברם דומה שמעבר להלכה המשנה שם משקפת נוהג חברתי של נדיבות, וגם דברי איסי בן יהודה ויוספוס אין לפרשם כהלכה משפטית אלא כנוהג מקובל.
על נוהג דומה אנו שומעים גם במטעים: "עולא בר ישמעאל בשם רבי יוחנן, רבי ורבי יוסי בירבי יהודה נכנסו לוכל במסוייפות וצווח בהן השומר ומשך רבי יוסי בירבי יודה את ידיו. אמר לו רבי אכול, שכבר נתייאשו הבעלים מהן. רבי יוחנן בעי, צווח ואת אמר הכן" (ירו', דמאי פ"א ה"א, כא ע"ג). על התאנים המסויפות אין שומרים, והבעלים התייאשו מהם, גם אם השומר במטע אינו מודע לכך. במקרה זה רבי יוסי ברבי יהודה היסס משום שהשומר מעיד שהבעלים לא התייאשו, אבל במקרה רגיל אין מקום להיסוס.
מכל מקום, משנתנו משקפת נוהג המאפשר לכל אדם להיכנס לשדה חברו וללקט שם ממעט הפֵרות שנותרו בסוף הקטיף. זכות זו היא מעין טובת הנאה, שבעל הבית מוותר לשכניו. על כן המודר מחברו הנאה – אסור לו להיכנס וללקט בשדה.
<b>אמר</b> <b>לו</b> <b>על</b> <b>מנת</b> <b>שאוכל</b> <b>תאינים</b> <b>אוכל</b> <b>פטור</b> – משנתנו עוסקת בפועל העובד בעשיית הקציעות, אלו הן התאנים שכבר נקטפו ומייבשים אותן, ולעתים גם חותכים אותן ומכינים תאנים מיובשות. פועל כזה זכאי לאכול מפרי עבודתו, כפי שגם עולה מההמשך. השאלה היא מה משמעות יש להצהרה "על מנת שאוכל", הרי לפועל מגיע לאכול אפילו ללא הצהרה זו. התלמודים (ירו', נ ע"א; בבלי, בבא מציעא צב ע"ב) פירשו שאכילת המזון אינה כמכירה, למרות ההסכם שביניהם. אמנם הבעלים נותן את המזון כחלק מהשכר, אבל אין זה מכר משום שהפועל זכאי לשכר זה מדין תורה. מסקנה זו נכונה מבחינה הלכתית, אבל עדיין קשה שהרי מההמשך ברור שעצם הדין ש"האוכל מן התורה" פטור ממעשרות נאמר במפורש בסיפא, ולא יעלה על הדעת שהתניה בין הבעל והפועל תערער מוסכמה כזאת. אלא שההסבר פשוט הרבה יותר: אכן אין במשפט חידוש אלא הוא נכתב אגב הסיפא, שם יש משמעות להסכם בין הפועל לבעלים, ולכן הוא נגרר גם לרישא.
<b>אם</b> <b>צירף</b> <b>חייב</b> – משפט זה חסר בכל כתבי היד, להוציא כתב יד קופמן ו- ג5. לכאורה אכן המשפט מיותר; אם הפועל זכאי מהתורה לאכול הרי שאין כאן מעשה מכירה, והפועל כבעל הבית. כשם שמותר לבעל הבית לאכול ארעי ללא הגבלת כמות, כך גם הפועל. מצד שני לפנינו עדות חריגה של שני כתבי יד טובים, ומבחינה טקסטואלית זו עדות שאין לבטלה כטעות גרידא. אולי הנוסח מעיד על דין כללי שהפועל האוכל רשאי לאכול כאוות נפשו, אך לא לאכול יחד כמויות גדולות אלא זו אחר זו, וצריך עיון. ייתכן גם שמשפט זה צריך היה להופיע בהמשך.
<b>על</b> <b>מנת</b> <b>שאוכל</b> <b>אני</b> <b>ובני</b> <b>או</b> <b>שיאכל</b> <b>בני</b> <b>בשכרי</b> – בדפוסים: "שאוכל אני ובני ביתי..."<sup class="footnote-marker">38</sup><i class="footnote">כנוסח כתב יד קאופמן כן ב- א, ב, ג5, ז, ט, כ, ל, מ, ן, ס, פ, ץ, "וצריך למחוק את מילת ביתי" (מלאכת שלמה), וראו זק"ש למשנה זו.  </i>. הפועל עושה תנאי עם בעל הבית שגם הבן רשאי לאכול עמו. הפועל עצמו אוכל מדין תורה, וההסכם באשר לבן הוא הסכם מסחרי לכל דבר, חלק מהתשלום שהפועל מקבל.
<b>הוא</b> <b>אוכל</b> <b>פטור</b> – משום שהוא אוכל מדין תורה, <b>ובנו</b> <b>אוכל</b> <b>חייב</b> – כדין כל אוכל לאחר קנייה. כפי ששנינו במשנה ד האוכל אחת אחת פטור, ואם צירף חייב. משנתנו אינה מפרטת דין זה וניתן להעמידה כרבי מאיר של משנה ד, או כרבי יהודה. ייתכן שכאן יש לשבץ את המשפט "ואם צירף חייב" שהופיע בכתב יד קופמן וב-ג5 ברישא. לכאן המשפט מתאים.
<b>על</b> <b>מנת</b> <b>שאוכל</b> <b>בשעת</b> <b>הקציעה</b> <b>ולאחר</b> <b>הקציעה</b> <b>בשעת</b> <b>הקציעה</b> <b>בשעת</b> <b>הקציעה</b> <b>אוכל</b> <b>פטור</b> <b>לאחר</b> <b>הקציעה</b> <b>אוכל</b> <b>חייב</b> – הפועל אוכל רק בשעת עבודתו, לפני גמר מלאכה. העובד בקציעות רשאי אפוא לאכול, מדין תורה, רק בשעת הקציעה, לאחריה אין לו זכות במזונות, אבל פועל זה התנה שיקבל בשכרו זכות לאכול גם לאחר הקציעה. על כן כאשר הוא אוכל מדין תורה הוא פטור, ולאחר מכן חייב במעשרות, <b>שאינו</b> <b>אוכל</b> <b>מן</b> <b>התורה</b> – אם הוא אוכל מתוך הסכם מסחרי הוא חייב.
מהמשנה עולה הרושם הברור שעבור חכמים דין תורה נשמר ואינו מחייב הסכם נוסף בין הפועל לבעלים. לכאורה היה מקום לראות בהסדר האכילה חלק משכרו של הפועל, חלק שהבעל מחויב לו מדין תורה, אך עדיין הוא מרכיב בשכר. אבל כאמור, לא כך שופטים חכמים מרכיב זה. מהירושלמי אף משמע בפשטות שלהערכת חכמים דין תורה הוא המנהג הקיים (נ ע"א). כל זאת לעומת חובת המעשרות שגם היא מן התורה, אך הנוהג הרווח היה שלא לקיים את המצווה. 
ההלכה של משנתנו חוזרת בתוספתא בסדרת הלכות, כגון "פעלים שהיו מנכשין בשדה, ומעדרין בשדה, לא יאכלו מן הזית ומן התאנה, אלא אם כן נתן להן בעל הבית רשות. לפיכך אם נתן להם בעל הבית רשות, אוכלין ומצטרפין ופטורין. במי דברים אמורים בזמן שאין להם עליו מזונות, אם יש להם עליו מזונות אוכלין ופטורין, ואם צורפו חייבין" (תוס', פ"ב הי"ג). אם כן, שלושה מצבים הם: האוכל מהתורה פטור, האוכל מהסכם כלכלי חייב והאוכל כמתנה של האדון שוב פטור, שכן מתנה אינה כמכר לעניין זה, וכפי ששנינו במשנה א.
<b>זה הכלל אוכל</b> [<b>מן</b>] <b>התורה פטור ושאינו אוכל</b> [<b>מן</b>] <b>התורה חייב</b> – הכלל מסכם את הדוגמאות של המשנה. מי שאוכל בתוקף ההלכה אין אכילתו ארוחת קבע אלא חלק מתנאי ההלכה, ולכן אינו חייב במעשרות. אבל מי שאוכל בתוקף הסכמי השכר עם המעסיק (כלומר הפועל) הרי שהמעסיק כאילו מכר לו את הפֵרות, ולכן הוא חייב במעשרות גם בעת ארוחה בשדה, שכן מתנה כזאת היא מכירה ולא מעשה חסד הדדי כמו ששנינו לעיל (פ"ב מ"א). מעניין כאן השימוש במילה "תורה". אין הכוונה ל"דבר תורה" בניגוד ל"דברי סופרים", אלא זה מונח לכלל ההלכה. מי שאוכל מתוקף ההלכה אין אכילתו עסק כלכלי בין המעסיק לעובד אלא זו נתינה בעלת מעמד אחר שהמעסיק אינו רשאי לפגוע בה. במבוא הכללי לפירוש המשניות עמדנו על כך ש"דבר תורה" (וניגודו "דברי סופרים" או "דברי חכמים") אינם הגדרה כרונולוגית אלא הגדרה של תוקף דתי. "דבר תורה" הוא הלכה מוצקה, ו"דברי סופרים" הלכה בעלת חשיבות ועצמה פחותים. המינוח במשנתנו מוכיח אבחנה זו. "מן התורה" הוא כלל ההלכה. המילה "מן" חסרה בכתב יד קופמן המקורי, וקיימת בכל עדי הנוסח האחרים. גם בכתב יד קופמן היא נוספה בידי מעתיק שני בשוליים. אם כן, המשפט המקורי היה: "זה הכלל, אוכל התורה פטור, ושאינו אוכל התורה חייב". זה משפט מסוגנן יפה וברור. "אוכל התורה" הוא אוכל הלכתי, ואוכל "שאינו אוכל התורה" הוא אוכל מכוח כל זכות אחרת שהושגה במשא ומתן כספי.

Mishnah 8

<b>היה</b> <b>עושה</b> <b>בלבסים</b> <b>לא</b> <b>יאכל</b> <b>בבנות</b> <b>שבע</b> – לובסים, או בכתיבים דומים<sup class="footnote-marker">39</sup><i class="footnote">לבסים, לובסים, לכסין וכו', וראו זק"ש, משנת זרעים.  </i>, ובנות שבע הם סוגים של תאנים. לובסים הם תאנים קשות שטיבן ירוד. הבבלי אומר שעושים מהן "לפדי", שהוא לפתן שמכינים מפֵרות מבושלים (נדרים נ ע"ב). לעומת זאת בנות שבע הן תאנים משובחות, על כן מביאים מהן ביכורים אפילו אם הן מאפילות<sup class="footnote-marker">40</sup><i class="footnote">ירו', ביכורים פ"א ה"ג, סה ע"ד, ופליקס למשנתנו. </i>. הכלל הוא שהפועל רשאי לאכול במקום עבודתו בלבד, ולכן אם עובד בזן אחד אסור לו לאכול מזן אחר. ממילא גם אם אכל מהזן האחר נחשב לגזלן, ואם זהו חלק מהסכם התשלום הפועל חייב להרים מעשרות מהתאנים.
<b>בנות</b> <b>שבע</b> <b>לא</b> <b>יאכל</b> <b>בלובסים</b> – הוא הדין אם הפועל עובד בבנות השבע שאסור לו לאכול בלובסים, זאת אף על פי שהדבר הוא לטובת הבעלים שמעדיפים שיאכל תאנים טובות פחות, <b>אבל</b> <b>מונע</b> <b>הוא</b> <b>את</b> <b>עצמו</b> <b>עד</b> <b>שהוא</b> <b>מגיע</b> <b>למקום</b> <b>היפות</b> <b>ואוכל</b> – מותר לו להתאפק ולא לאכול עד שיגיע למקום בנות השבע הטובות יותר.
<b>המחליף</b> <b>עם</b> <b>חבירו</b> <b>זה</b> <b>לאכל</b> <b>וזה</b> <b>לאכל</b> – שניים עובדים אצל אותו בעל בית, האחד בעבודה המזכה בזכות לאכול והאחר בעבודה שאינה מזכה זאת. כך, למשל, האחד עובד בקטיף והאחר בחפירת אמת מים במטע. מותר להם להחליף זה עם זה את זכות האכילה. זו הכרה בכך שזכות האוכל של הפועל היא מעין רכוש פרטי שניתן להעברה מסוימת. עם זאת אין היא רכוש פרטי לחלוטין, וכך למשל אין היא ניתנת לוויתור או למכירה לבעל הקרקע. הווה אומר, הפועל אינו רשאי להתנות שלא יאכל ותמורת זאת יקבל שכר גבוה יותר.
<b>זה</b> <b>לקצות</b> <b>וזה</b> <b>לקצות</b> – בכל יתר עדי הנוסח נוסף "<b>זה</b> <b>לאכול</b> <b>וזה</b> <b>לקצות</b>", ומסתבר שמשפט זה נשמט בגלל הדומות, "לקצות"-"לקצות", <b>חייב</b> – אם שני הפועלים עובדים יחד בשדה והחליפו את זכות המזון שלהם. אין זה משנה באיזה מצב התכוונו לאכול את התאנים, כתאנים טריות או כקציעות, או שאחד התכוון לאכול אותן כך ואחד התכוון לאכול אותן אחרת, בכל מצב ההחלפה היא כמיקח ולכן חייבים במעשרות. פירשנו את ההלכה בפועלים שהחליפו ביניהם, זאת לאור ההקשר הכללי של המשנה, וכן פירשו הרמב"ם ואחרים<sup class="footnote-marker">41</sup><i class="footnote">ראו מלאכת שלמה שהביא שכן פירש ר' יהוסף אשכנזי, והרע"ב פירש מעט אחרת. </i>, אבל למעשה ההלכה היא בכל שני בעלי שדות שהחליפו ביניהם. זאת ועוד: מסתבר שההלכה היא כללית, שהרי אם בפועלים אנו עוסקים אין מקום לדבר על אכילת התאנים כקציעות. הפועל אוכל ממה שהוא עובד בו. מי שעובד בקטיף תאנים רשאי לאכול תאנים טריות, ומי שעובד בקציעות זכאי לאכול קציעות. ניתן לדבר על החלפה של זכות האוכל בין שני הפועלים הללו, אבל אז צריך היה לומר "זה לאכול תאנים וזה לאכול קציעות". אבל אין אפשרות שהפועל יקבל את התאנים ויקצה אותן, שהרי יש בכך עברה על איסור "בכליך לא תתן". עליו לאכול את התאנים מיד, ואסור לו להשהותן או לעבדן. אין זאת אלא שמדובר בבעל הבית הרשאי לתכנן ולעשות מהתאנים קציעות. כך פירשו כמה מפרשים, כגון בעל מלאכת שלמה שעבורו ברור היה שמדובר בבעל הבית. לכאורה קשה מדוע המשנה סוטה מדיני פועל וחוזרת לעניין מעשרות של בעל הבית, ובהמשך ממשיכה שוב בדיני פועלים. ברם, גם המשנה הבאה פותחת בדין כללי וממשיכה בדיני פועלים, והמבנה במשנה מעורב בשני נושאים אלו.
לפי פירוש זה, שהמשנה עוסקת בסתם בני אדם, הרי שהמשנה מכירה בכך שסחר חליפין הוא כמיקח לכל דבר. הפרק פתח בשאלה האם מתנה היא כמכר, וסיים בהגדרת סחר חליפין כמכר לכל דבר. ממבנה המשנה ניתן להסיק על תפיסת המסחר של קדמונינו. המסחר העיקרי היה בכסף, אם כי סחר החליפין מוכר אף הוא כאפשרות מסחרית. בדרך כלל מתארים החוקרים את החברה הקדומה כחברה "טבעית" שהסחר בה מועט. את סחר החליפין הם מציגים כסחר הראשוני הרגיל יותר. מהמשנה עולה דמותה של חברה של "שוק", חברה שהסחר בה נפוץ וסחר החליפין כבר הפך לשולי. אבחנות אלו מחייבות הרחבה וניתוח כללי שלא כאן מקומו<sup class="footnote-marker">42</sup><i class="footnote">לדיון רחב וכללי ראו ספראי, הכלכלה.  </i>.
<b>רבי</b> <b>יהודה</b> <b>אומר</b> <b>המחליף</b> <b>לאכל</b> <b>חייב</b> <b>ולקצות</b> <b>פטור</b> – רבי יהודה סבור שאם החליפו ביניהם תאנים או פרי אחר לאכילה מידית – אין זו מכירה כהגדרתה לעניין מעשרות, אבל אם החליפו ביניהם תאנים כדי לקצותם הרי זו מכירה. ההבדל הוא שאכילה מידית היא בכמויות קטנות, ויש בה ביטוי ליחסי רעות ולא לעסקה מסחרית, אבל קציעת התאנים או עיבודן הופכת את מחוות הידידות לעסקה. דעתו של רבי יהודה עולה בקנה אחד עם עמדתו במשנה ה. שם הוא מגדיר שקניית תאנה בודדת אינה בבחינת מכירה. מבחינת דיני ממונות זו מכירה לכל דבר, אבל בהקשר של דיני מעשרות "מיקח" הטובל למעשרות הוא רק מכירה ממשית שיש בה מרכיב מסחרי מובהק. הוא הדין לדעתו בסחר חליפין של מעט פֵרות לצריכה מידית. לעומת זאת רבי מאיר סבור שכל נתינה היא מיקח לכל דבר. מובן שניתן להקשות על הזהות שבין שני המקרים (אכילת תאנה בודדת, והחלפה על מנת לקצוע), וכל מקרה צריך להידון לגופו, אבל בדברי רבי יהודה ניכרת עקיבות מחשבתית.
בתוספתא מופיעה סדרת הלכות (הי"ג-הט"ז), חלקן עוסק בעיקר בדיני אכילה של פועל, והגבול בין העיסוק במעשרות לעיסוק בדיני אכילה בכלל מטושטש. גם בתלמוד מתנהלים כאן דיונים ארוכים בדיני אכילת פועל. ייתכן שעורכי התלמוד ידעו שהירושלמי למסכת בבא מציעא קצר, ונערך בישיבה שונה, ועל כן כללו את דבריהם במסכת זו.

Chapter 3



Mishnah 1

<b>המעביר</b> <b>תאינים</b> <b>בחצירו</b> <b>לקצות</b> <b>בניו</b> <b>ובני</b> <b>ביתו</b> <b>אוכלין</b> <b>פטורין</b> – באופן כללי הכנסת הפֵרות לחצר טובלת (קובעת למעשרות), אבל מצד שני בתאנים שנועדו לקציעות רק סיום קציעתן מהווה גמר מלאכה, על כן הכנסת התאנים לחצר אינה גמר מלאכה. כאן נוצר מצב שהוא נראה כאבסורדי, אך נובע ממחשבה הלכתית שיטתית. באופן כללי מיקח, תרומה או הכנסה לחצר טובלים למעשרות ונחשבים לגמר מלאכה גם בפֵרות שלא נגמרה מלאכתם. הכנסה לחצר נחשבת לדרך המובהקת ביותר לקביעת מעשרות, "המחוור מכולן זו חצר בית שמירה" (ירו', מט ע"ד). עם זאת, חצר טובלת רק אם נגמרה מלאכת העיבוד, זאת משום שמקובל היה להביא את הפֵרות לחצר ושם לסיים את מלאכת העיבוד. על כן גם הבאה לבית הבד אינה מהווה גמר מלאכה, אף שבית הבד הוא כחצר שמורה. מכל מקום, הבעל ובני ביתו רשאים לאכול מהתאנים עד שתסתיים הכנתן כקציעות, כמו ששנינו לעיל (פ"א מ"ח).
משנתנו עוסקת במעביר פֵרות דרך חצרו, "דרך העברה", ולא במי שהביאם לחצרו למטרות עיבוד, שכן אם העבירם למטרת עיבוד (כגון לייבש תאנים) חלים עליו דינים אחרים, שכן הפֵרות טרם נגמרה מלאכתם<sup class="footnote-marker">1</sup><i class="footnote">כך הר"ש סירליאו, בניגוד לרש"י ביצה לד ע"ב שפירש שהביאם לחצר לגמור שם את מלאכתו בהם. </i>.
<b>הפועלין</b> <b>שעמו</b> <b>בזמן</b> <b>שאין</b> <b>להם</b> <b>מזונות</b> <b>עליו</b> – וכן דינם של הפועלים עמו, שהרי הם זכאים לאכול מתאנים בזמן העבודה בהכנתן לקציעות.
<b>אבל</b> <b>אם</b> <b>יש</b> <b>להן</b> <b>עליו</b> <b>מזונות</b> <b>הרי</b> <b>אילו</b> <b>לא</b> <b>יאכלו</b> – מתוך ההקשר והמשניות הקודמות ברור שהפֵרות שהם אוכלים תוך כדי עבודה פטורים ממעשר, שהרי ה"אוכל מן התורה פטור". על כן נראה שהכוונה אינה לפֵרות שהם אוכלים תוך כדי עבודה, אלא להסדר הרגיל שבעל הבית מתחייב לתת לפועלים ארוחה מסודרת כחלק משכרם. על נוהג זה אנו שומעים רבות ממקורות אחרים<sup class="footnote-marker">2</sup><i class="footnote">ראו משנה, בבא מציעא פ"ז מ"א ופירושנו לדמאי פ"ג מ"א.  </i>. הסעודה היא כמסחר לכל דבר (משנה, דמאי פ"ו מ"ג), והפועלים חייבים להפריש ממנה מעשרות. עם זאת נראה שחכמים לא ראו בסעודה זו מסחר מלא, והא ראיה שמצאו לנכון להדגיש שאף על פי כן הפועלים חייבים במעשר ובעל הבית חייב לעשר את הפֵרות לפני שהוא נותן להם לאכול מהם. 
המשנה קובעת שאם המזונות הם מדבר תורה הם פטורים ממעשר, אבל מזונות שהוא נותן שלא מן התורה אלא משום "שיש עליו", כלומר משום שיש בין המעביד לפועלים הסכם כלשהו, חייבים במעשר. ייתכן גם שמקרה זה של "יש עליו מזונות" הוא שהפועלים אינם עובדים בהכנת הקציעות אלא בסבלות (העברת התאנים) ואז מן התורה אינם זכאים לאכול, אלא אם כן הסכים הבעל להעניק להם זכות זו ואז היא כמיקח, שכן האכילה היא חלק מתנאי התשלום. 
בתוספתא הלכה שונה במקצת המאירה את משנתנו: "פעלים שהיו מנכשין בשדה, ומעדרין בשדה, לא יאכלו מן הזית ומן התאנה, אלא אם כן נתן להן בעל הבית רשות. לפיכך אם נתן להם בעל הבית רשות, אוכלין ומצטרפין ופטורין. במי דברים אמורים בזמן שאין להם עליו מזונות, אם יש להם עליו מזונות אוכלין ופטורין, ואם צורפו חייבין" (פ"ב הי"ג). ההלכה בתוספתא ברורה. לפועלים העודרים אין זכות מהתורה למזונות, אבל בעל הבית רשאי, כמובן, לתת להם במתנה אוכל. אבל אם אין זו מתנה אלא הסכם כלכלי ("יש להם עליו מזונות") הרי זה כמכר, ודין מכר כבר שנוי במשנה ה (כרבי יהודה) שהאוכל תאנה אחת פטור, אבל אם צירף חמש תאנים הרי התחייב בכך במעשרות. נראה שהתוספתא מקבילה למשנתנו, וממנה עולה שגם משנתנו עוסקת בפועלים שמהתורה אין להם זכות למזונות.
המשנה מדגישה שלבניו ובני ביתו מותר לאכול אבל לו עצמו אסור לאכול. "בני ביתו" הוא הכינוי הקבוע לאשתו. התאנים הרי מוכנות לאכילה, אבל גמר המלאכה שלהן תלוי בדעתו. מכיוון שהוא החליט לעשות מהן קציעות, הפֵרות נחשבים כמי שטרם נגמרה מלאכתם. אבל אם הוא עצמו יחליט לאכלם, הרי ששונה בכך הייעוד והפֵרות הופכים למוכנים לאכילה וחייבים במעשר. ברם, בירושלמי (נ ע"ב) יש על כך מחלוקת. אנו הסברנו לפי רב, ועולא בר ישמעאל חולק. מבחינת פירוש המשנה משמע כרב, אבל גם ייתכן שהמשנה עמעמה ודיברה רק על בני ביתו משום שהייתה מודעת לשאלה ולא רצתה לקבוע לגביה עמדה. מכל מקום, הירושלמי מקשר זאת למחלוקת רבי אליעזר וחכמים (תוס', פ"ב ה"ג; ירו', פ"ב ה"ד, מט ע"ד) האם הלוקח תאנים ועתיד לעשותן גרוגרות אוכל מהן ארעי או לא.

Mishnah 2

<b>המוציא</b> <b>פועליו</b> <b>לשדה</b> – סתם פועלים בספֵרות חז"ל עוסקים בחקלאות, וכן כל המקרים שבהם מוזכרים פועלים במקורותינו ואשר ניתן לברר במה הם עבדו. לעומת זאת שכיר העובד במלאכה נקרא "אומן".
<b>בזמן</b> <b>שיש</b> <b>להם</b> <b>עליו</b> <b>מזונות</b> <b>אוכלים</b> <b>פטורין</b> – זה הכלל ששנינו לעיל במשנה ז, ולמעשה גם במשנה הקודמת. אם מדין תורה הפועלים זכאים למזונות הם פטורים.
<b>אם</b> <b>אין</b> <b>להם</b> <b>עליו</b> <b>מזונות</b> – אזי אכילת הפֵרות היא חלק מתנאי השכר והיא כמיקח.
<b>אוכלים</b> <b>אחת</b> <b>אחת</b> <b>מן</b> <b>התאינה</b> – מותר להם לאכול תאנים בודדות אבל לא לצרף. זו דעתו של רבי יהודה לעיל (פ"ב מ"ה), בניגוד לרבי מאיר שאוסר לאכול אפילו תאנה בודדת. עד כאן לא חידשה המשנה דבר. החידוש הוא במשפט הבא: <b>אבל</b> <b>לא</b> <b>מן</b> <b>הסל</b> <b>ולא</b> <b>מן</b> <b>הקופה</b> <b>ולא</b> <b>מן</b> <b>המוקצה</b> – סל, קופה או מוקצה נחשבים כצירוף. אם מלקט תאנים מתוך השלם הרי שזה מיקח לכל דבר. ואכן, במשנה ה לעיל דובר על מלקט מהעץ כפי שהוסבר שם. מוקצה הוא ערמת התאנים או פֵרות אחרים במקום שיועד לאגירת הפֵרות (לעיל פ"א מ"ה).

Mishnah 3

<b>השוכר</b> <b>את</b> <b>הפועל</b> <b>לעשות</b> <b>בזיתים</b> <b>אמר</b> <b>לו</b> <b>על</b> <b>מנת</b> <b>לאוכל</b> <b>זיתים</b> <b>אוכל</b> <b>אחד</b> <b>אחד</b> <b>פטור</b> <b>ואם</b> <b>צירף</b> <b>חייב</b> – כמו במשנה הקודמת גם כאן הפועל עובד בזיתים, אך לא במסיק אלא בעידור סביב הזית או בעבודה אחרת. מהתורה אין לו מזונות ולכן חייב במעשר, אבל אם אכל זית זית פטור, כדברי רבי יהודה (לעיל פ"ב מ"ה).
<b>לנכש</b> <b>בבצלים</b> – ה"מנכש" מנכש עשבים רעים שצמחו בערוגת הבצלים ולכן אין לו רשות לאכול מהם, שכן אינו עוסק בבצלים עצמם.
<b>אמר</b> <b>לו</b> – אפילו אמר לו בעל הבית לפועל: <b>על</b> <b>מנת</b> <b>לאכל</b> <b>ירק</b> – אם כן האכילה היא חלק משכרו של הפועל, <b>מקרטם</b> <b>עלה</b> <b>עלה</b> <b>ואוכל</b> <b>ואם</b> <b>צרף</b> <b>חייב</b> – מותר לו לקטוף עלה עלה ולאכלו בלי לעשר ורק אם צירף חייב, כדברי רבי יהודה.
כן הוא הדין בתוספתא: "השוכר את הפועל לנכש בבצלים, מקרטם עלה עלה ואוכל. לא יאחז קלח בידו ויאכל, אבל מקרטם הוא במחובר בקרקע ואוכל" (פ"ב הט"ו). אם הפועל יתלוש קלח שלם ייחשב הקלח כולו כצירוף, שכן יש בו עלים רבים. דינם של עלי הבצל כגרגירי האשכול או הרימון, כפי ששנינו לעיל (פ"א מ"ו). שם פירשנו שאוחז בפרי המחובר לעץ ותולש מפרי הרימון שטרם נקטף, או אוחז באשכול ותולש גרגירי ענבים עוד בטרם נבצר האשכול, ובתוספתא ראיה לפירוש זה.
הפירוש המוצע פשוט וברור, וחולשתו היא בכך שאין בהלכה זו חידוש. כל ההלכות מראשיתה של החטיבה (לעיל פ"ב מ"ו) חוזרות על ההלכה הראשונה, כל אחת תורמת פן מחודש, אבל חוזרת על ההלכה היסודית. זאת כנראה דרכו של פרק זה. 
בירושלמי מובאים דברי "תני דבי רבי": "אוכל כדרכו ופטור" (נ ע"ג). הירושלמי מסביר שאם הפועלים עובדים בפֵרות עצמם יש להם מזונות ופטורים, ואם הם עובדים תחת הזיתים אין להם זכות מזונות וחייבים במעשר. אבל דבי רבי הבינו שבמשנתנו "לעשות בזיתים" משמעו לא למסוק את הזיתים אלא לעדור מתחתם, ואף על פי כן זכותו של הפועל לאכול זיתים<sup class="footnote-marker">3</sup><i class="footnote">פליקס פירש שיש מי שמפרש את משנתנו בשוכר פועל למסוק ואף על פי כן חייב במעשרות, ופירוש זה מנגד את המשנה עם כל מה שקדם לה. ראו עוד אפשטיין, מבוא, עמ' 59-58.  </i>, וכנראה פירשו שיש לפועל זכות למזונות גם אם אינו עובד ממש בפרי.
עד כאן חטיבת ההלכות העוסקות בדין פועל. דומה שפרק זה בולט בכך שמשניותיו מלוקטות כנראה ממקורות רבים. בכל אחת מהן חוזרת ההלכה היסודית, אבל יש בה גם פרט שאינו במשניות האחרות. רבי ליקט את המשניות השונות, ולא שינה מאומה מתוכנן.

Mishnah 4

<b>מצא</b> <b>קציצות</b> <b>בדרך</b> <b>אפילו</b> <b>בצד</b> <b>שדה</b> <b>קציצות</b><b> – </b>לקצץ משמעו לחתוך, והכוונה לחלקי תאנים חתוכות שמהם עיבדו קציעות. את החלקים הכבושים דחסו בכוח לתבנית (לעיל פ"א מ"ח). מי שמוצא קציעות מוכנות הרי הן מותרות משום אבדה (משום גזל), שכן אין בהן סימן ואי אפשר להשיבן לבעליהן (משנה, בבא מציעא פ"ב מ"א). קציעות כאלו גם חייבות במעשר והמוצא צריך להניח שנתרמה מהן תרומה, אבל יש להפריש מעשרות מדמאי משום שרוב עמי הארץ אינם מעשרים. אבל אם מצא אותן ליד מקום שמכינים בו קציעות ניתן להניח שהן אבדו לבעל המטע שמעבד כאן את התאנים. תאנים אלו טרם הגיעו לגמר מלאכה, שהרי גמר המלאכה שלהן הוא כשיסיים את דחיסת הקציצות בתבנית.
התלמוד הבבלי מעורר את השאלה האם "יאוש שלא מדעת<sup class="footnote-marker">4</sup><i class="footnote">דין "יאוש שלא מדעת" משמעו שהחפץ (האבדה שאין עליה סימנים) אינו עובר לידי המוצא אלא אם התייאשו הבעלים. ייאוש שלא מדעת הוא מצב שבו הבעלים טרם יודע על האבדה, ועל כן טרם התייאש, אבל לכשידע יתייאש. המוצא אינו יכול לדעת אם הבעלים התייאש כבר. על כן אם ייאוש שלא מדעת אינו ייאוש אין המוצא רשאי להשתמש בחפץ לעצמו, זאת אף שאין הוא יכול להשיבו לבעלים שכן אין עליו סימנים.  </i> הוי יאוש" (בבא מציעא כא ע"ב, והר"ש למשנתנו). ממשנתנו משמע שבמקרה כזה התאנים שייכות למוצא, והרי לכאורה משנתנו היא מקרה שיש לחשוש בו שהייאוש אינו מדעת, שכן הבעלים אינו יודע על האבדה. השאלה אופיינית לתלמוד הבבלי בלבד, שכן כל החלוקה בדבר ייאוש שלא מדעת אינה מופיעה במקורות התנאיים, ואף לא בתלמודם של בני ארץ ישראל. דומה שלבני ארץ ישראל היה ברור שכל אבדה שאין בה סימנים שייכת למוצא. רק הבבלי בדרכו המשפטית שאל מתי ואיך הופך רכוש פרטי להפקר והניח שצריך להיות מרכיב מוגדר של ייאוש בעלים, ובמהלך הסוגיה מנסים חכמי בבל למצוא עקבות להגדרה זו במקורות התנאיים.
<b>וכן</b> <b>תאינה</b> <b>שהיא</b> <b>נוטה</b> <b>על</b> <b>דרך</b> <b>ומצא</b> <b>תחתיה</b> <b>תאינים</b><b> – </b>תאנים רגילות לנשור, וכיום כמעט תמיד ניתן למצוא תחת העץ פֵרות שנשרו. אבל קדמונינו הקפידו על כל תאנה וארו מהעץ כל יום. על כן בהחלט ייתכן שהתאנים נפלו לעובר אורח שנח תחת העץ ולא לבעל העץ.
<b>מותרות</b> <b>משם</b> <b>גזל</b> – אמנם יש רגליים לדבר שהתאנים אבדו לבעל העץ, אבל אין הוכחה לכך<sup class="footnote-marker">5</sup><i class="footnote">ר' יהוסף אשכנזי גרס או תיקן "אין בהם משום גזל". </i>, <b>ופטורות</b> <b>מן</b> <b>המעשרות</b> – יש להניח שהתאנים טרם הגיעו לחובת מעשרות, והוא כאוכל עראי בשדה (כך גם מציע התלמוד, ירו', נ ע"ב). שתי ההנחות סותרות האחת את רעותה: אם אין הן גזל סימן שאינן שייכות לבעל העץ, ואז יש להניח שהן שייכות לאדם שהביאן לביתו, התחייב במעשר ואיבדן. ואכן, הירושלמי מסיק שהן פטורות משום שהן הפקר. הן אבדו לבעלים או אולי הופקרו בכוונה, והפקר פטור ממעשר.
<b>הזיתים</b> <b>והחרובים</b> <b>חייבים</b> – גמר המלאכה של החרובים הוא הבאתם לראש הגג (להלן במשנה זו). גמר המלאכה של הזיתים הוא הבאתם לבית הבד (לעיל פ"א מ"ז). המשנה נוקטת בלשון "חייבים", ולא ברור האם הם חייבים במעשר או בהשבת אבדה. לדעתנו המשנה עוסקת בהשבת אבדה; יש להניח שהחרובים נפלו מהעץ, וכן הזיתים. חרובים בשלים נושרים מהעץ, ובניגוד לתאנה לא טופל החרוב בקפדנות שכן שימש בעיקר למאכל בהמה, על כן סביר שהחרובים נפלו מהעץ. אשר לזיתים, אחת מדרכי המסיק הייתה להכות בעץ ולהשיר את גרגירי הזיתים. שיטה זו כונתה "ניקוף". בטכניקה זו נקטו בעיקר בזיתי שמן שכן לא חשוב לשמור על שלמותם וקשיותם, אבל זיתי אכילה מסקו בזהירות לבל ייפגעו במסיק. רוב הזיתים היו זיתי שמן, על כן קרוב להניח שהם שייכים לבעל העץ<sup class="footnote-marker">6</sup><i class="footnote">משנתנו מניחה שיש רבים שמסקו זיתים בשיטת הניקוף. </i>. אם כך, אין לדון כלל בחובת המעשרות שלהם שכן יש להשאירם במקומם. אפשר גם שאם הם חייבים בהשבת אבדה אין הם הפקר ולכן חייבים גם במעשר, אבל למוצא אסור לאכלם משום השבת אבדה.
<b>מצא</b> <b>גרוגרות</b> <b>אם</b> <b>דרסו</b> <b>רוב</b> <b>אדם</b> <b>חייב</b> – אם מצא סתם גרוגרות במשך השנה אינו חייב בהשבת אבדה שכן אין בהם סימן, ויש גם להניח שאלו גרוגרות שנגמרה מלאכתן ולכן חייבות רק בדמאי. אבל אם מצא אותן בעונה שמעבדים בה זן זה של תאנים לגרוגרות, חייב המוצא לקחת בחשבון שאלו גרוגרות שנפלו לפני גמר המלאכה ואז יש לנהוג בהן בהתאם, כלומר הן מותרות רק באכילת ארעי, ואם כנסן לביתו הן חייבות במעשרות ודאי, <b>ואם</b> <b>לאו</b> <b>פטור</b> – מתרומה וחייב במעשרות דמאי. הירושלמי מבהיר שהמשנה מדברת על מצב שבו רוב הדורסים עושים זאת בשדות (נ ע"ג). מהתלמוד משמע שבימיהם דרסו כבר רובם בבתים ואז גרוגרות תמיד חייבות במעשר, שכן גמר המלאכה היה בבית, בחצר המשתמרת.
<b>מצא</b> <b>פילחי</b> <b>דבילה</b> <b>חייב</b> <b>שידוע</b> <b>שמידבר</b> <b>הגמור</b> – יש להניח שפלחי הדבלה הם מפֵרות שנגמרה מלאכתם וחייבים במעשרות. 
עד כאן ההלכה במשנה, ההמשך שייך למשנה חדשה הדנה בשאלה מהי החצר החייבת במעשר ומסיקה שגג אינו חייב במעשרות. המשנה בולטת בכך שהיא משתמשת בהגדרות פשוטות, "חייב" או "פטור", אבל ההלכה עצמה מורכבת יותר, אם חייב הרי שיש לחייב את הפֵרות כמקובל ויש להניח שהבעל שממנו אבדו כבר הפריש תרומה, אבל לא הפריש מעשר. המשנה אינה נכנסת לאבחנות משנה אלו. בדרך כלל אין זו דרכה של משנה, אך לעתים נבחרה דרך זו. מכל מקום, אבחנות המשנה מצויות בירושלמי (נ ע"ב) והבאנו אותן בפירושנו.
<b>החרובין</b> <b>עד</b> <b>שלא</b> <b>כינסן</b> <b>לראש</b> <b>הגג</b><b> – </b>כפי שרמזנו החרוב שימש בעיקר למאכל בהמה, "חרובין מאכל בהמה הן" (ירו', נ ע"ב), ובני אדם אכלו מהם בשעת הדחק. המדרש אומר: "צריכין ישראל לחרובא עבדין תתובה"<sup class="footnote-marker">7</sup><i class="footnote">ויקרא רבה, לה ו, עמ' תתכד. </i>. כלומר, כשישראל כה עניים עד שצריכים לאכול חרובים הם עושים תשובה. צדיקים שהתענו אכלו רק חרובים כסמל למאכל עוני; כאלה היו רבי שמעון בר יוחאי כשהסתתר במערה ורבי חנינה בן דוסא<sup class="footnote-marker">8</sup><i class="footnote">ספרא בחוקותי, פרק יב ה"ט, קטו ע"א; ספרי, דברים קה, עמ' 165 ועוד, וראו הירושלמי למשנה הבאה (נ ע"ב) המגדיר חרובים כמאכל בהמה. </i>. החרוב מופיע גם כמאכל בהמה או כמאכל עניים במקורות רבים נוספים<sup class="footnote-marker">9</sup><i class="footnote">ספראי, הכלכלה, עמ' 143-141. </i>. נראה שאת החרוב ריסקו כדי שייאכל בקלות. האיסור לרסק חרובים בשבת נובע מאחת משתי סיבות, או שניתן להכין את הרסק מערב שבת, או שהבהמה יכולה לאכול את החרובים שלמים והריסוק הוא בבחינת "מותרות" (ראו פירושנו לשבת פכ"ד מ"ב). 
<b>מוריד</b> <b>מהן</b> <b>לבהמה</b> <b>פטור</b> – הגג אינו בבחינת חצר המחייבת במעשר (להלן במשנה הבאה), <b>מפני</b> <b>שהוא</b> <b>מחזיר</b> <b>את</b> <b>המותר</b> – הבעל ישתמש במעט חרובים ואת השאר יחזיר לגג. בדעתו לשמור את החרובים על הגג עד שיכניסם לביתו, ואולי גם ירסק אותם כפי שנהוג, על כן החרובים טרם הגיעו לגמר המלאכה שלהם.
ההלכה העקרונית מצויה בתוספתא: "היתה לו ערימה של בצלים ושל גרוגרות ושל חרובין בראש גגו, בורר ואוכל, בורר ומניח על השלחן, בורר ומשליך לפני בהמתו. רבי שמעון בן אלעזר אומר אין בהמה אוכלת עריי בחצר. וכולן שהכניסן מן השדה לעיר לא יאכל מהן עריי לפי שאין סופו להחזיר את המותר" (פ"ב הי"ט). הפֵרות על ראש הגג פטורים ממעשר. כאשר הבעל מוריד פֵרות מהגג ומכניסם לביתו הם מתחייבים במעשר. אם השולחן בבית הרי מה שהוריד לביתו חייב במעשר, אבל כל הפֵרות נשארו עדיין באותו מצב של פטור. אם השולחן על הגג האכילה נחשבת עדיין לאכילת ארעי שאינה טובלת. כל זאת בתנאי שמקובל שאת העודף מחזירים לערמה שעל ראש הגג. אבל אם היה מקובל שהעודף נותר לשימוש – הייתה בכך הצהרה שפֵרות אלו מוכנים לאכילה ואזי היה הדבר נחשב לגמר מלאכה הטובל למעשרות.
גג הבית הקדום שימש כמרחב פעילות נוסף לתפקוד הבית הצפוף. בדרך כלל היה הגג שטוח ומטויח. כאן אחסנו חפצים ובעיקר פֵרות, וכאן אף ישבו בימים חמים, כשהיה קשה לשאת את חום הבית. משנתנו מדברת על מי שמניח קנקנים לייבוש. מצב דומה מתואר גם בתוספתא: "נשברה כדו וצלוחיתו ברשות הרבים ובא אחר והוזק בהן הרי זה חייב, רבי יהודה פוטר, שאין שמירתן עליו. מודה רבי יהודה לחכמים במניח אבנו וצלוחיתו ברשות הרבים ובא אחר והוזק בהן שהוא חייב, ששמירתו עליו. מודים חכמים לרבי יהודה במניח קנקנים לראש הגג לנגבן ונפלו ונשברו ובא אחר והוזק בהן שהוא פטור, מפני שאין שמירתן עליו" (בבא קמא פ"ב ה"ד). כן העלו עליו פֵרות כדי לייבשם, או סתם כדי לאכסנם, כגון במשנתנו, וכן: "האוכל תאנים מערב יום טוב והותיר והעלן לראש הגג לעשותן גרוגרות" (תוס', ביצה פ"ד ה"א). גם המשנה במנחות (פ"י מ"ד) מדברת על העלאת זיתים לראש הגג כדי לרככם או לייבשם, וכן מקורות רבים אחרים. על ראש הגג ביצעו פעולות מלכלכות, כגון שחיטה: "לעולם שוחטין בין ביום ובין בלילה, בין בספינה ובין בראש הגג" (תוס', חולין פ"א ה"ד, עמ' 500), ואפילו ישבו על הגג לקרוא בנחת (משנה, עירובין פ"י מ"ג).

Mishnah 5

בסדרת הלכות הופיעה כבר ההלכה העקרונית שגמר מלאכה רגיל הוא ההבאה לחצר לאגירה מסודרת. הבאה לחצר מקבילה להבאה לשוק, וכאמור אלו הן שתי הדרכים הרגילות לטיפול בתוצרת (ראו פירושנו לפ"ב מ"א). עתה המשנה מגדירה הלכה זו, וכרגיל במשנה הקביעה העקרונית שחצר טובלת אינה נאמרת במפורש, שכן נחשבה לידועה לכול.
<b>אי זה</b> <b>חצר</b> <b>שהיא</b> <b>חייבת</b> <b>במעשרות</b> – המשפט כתוב כאילו קדמה לו קביעה שחצר פטורה ממעשרות. ייתכן שכך אכן היה במקור שממנו נלקטה המשנה. מבחינה זו משנתנו מנוסחת כתוספתא, וזו תופעה רווחת למדי<sup class="footnote-marker">10</sup><i class="footnote">ראו וויס, משניות תוספתא. </i>. בעל מלאכת שלמה מביא בשמו של הרב בצלאל אשכנזי שמשנתנו מוסבת על משנת תרומות פ"ח מ"ג המזכירה שחצר חייבת במעשרות. ייתכן שהיא מוסבת על משנה אחרת, כגון משנה ח להלן או משנה א לעיל. מכל מקום, הניסוח מצביע על תלות במשנה קדומה כלשהי, וקשה להגדירה.
המונח "חצר" הוא מונח כללי ביותר. הוא כולל כל שטח תחום שאינו משמש למגורים, וכן הוא המונח לכינוי מכלול של בתים ושטחים פתוחים שמתגוררים בו שותפים רבים, על כן המונח "חצר" כשלעצמו אינו מגדיר את חובת המעשרות. המונח שהשתמשה בו ההלכה הקדומה היה כנראה "חצר המשתמרת", וחכמים באים להגדיר מונח זה. הרקע הרֵאלי המונח ביסוד דברי חכמים הוא חצר השותפים. אמנם היא שטח פרטי מוקף קירות, אבל גם בו נכנסים ויוצאים כל בני החצר. חצר כזאת לא נחשבה לטובלת למעשרות.
<b>רבי</b> <b>ישמעאל</b> <b>אומר</b> <b>חצר</b> <b>הצורית</b> – חצר הצורית נקראה כך משום שכנראה רווחה בצור. מסתבר שכך כינו חצרות של מבנים גדולים המקובלים בעיר ההלניסטית (הפוליס), שכן צור היא מייצגת מובהקת של התרבות ההלניסטית, העיר ההלניסטית הגדולה בשולי הגליל (איורים 23-24, תמונה 8).
<b>שהכלים</b> <b>נשמרים</b> <b>בתוכה</b> – זה הסבר הלכתי מדוע חצר צורית נחשבת כטובלת למעשרות, הסבר זה חל למעשה על כל יתר ההגדרות שלהלן.
התלמוד הבבלי מסביר: "איזוהי חצר צורית שחייבת במעשר? רבי שמעון אומר: חצר הצורית שהכלים נשמרים בתוכה. מאי חצר הצורית? אמר רבה בר בר חנה אמר רבי יוחנן: שכן בצור מושיבין שומר על פתח החצר" (בבלי, נידה מז ע"ב). המונח "חצר צורית" מופיע רק בהקשר זה של מעשרות, ואין לו מקבילות. עם זאת, אנו מעריכים שהכוונה לחצר ברמה גבוהה, וזאת לאור שימושו של המונח במונחים קרובים. במקורות אנו שומעים על חלון צורי שהוא חלון בנוי ומסודר, בניגוד לחלון מצרי (תוס', בבא בתרא פ"ב הי"ד ומקבילות), וכן על סולם צורי שהוא סולם קבע בניגוד לסולם מצרי שהוא סולם נייד יותר (תוס', עירובין פ"ו הט"ו). על כן יש להניח שחצר צורית היא החצר של בית האמידים המקובל בערים במזרח. כדוגמה ישמש לנו בית חצר מפואר בציפורי שבעליו היה יהודי ספוג התרבות ההלניסטית<sup class="footnote-marker">11</sup><i class="footnote">לדיון על מבנה זה ראו ויס, בית. ויס משער שכאן התגורר רבי יהודה הנשיא, וזו כמובן השערה פורחת ובבחינת דברי נביאות. אמנם בעל הבית היה כנראה יהודי שהתקין בחצרו מקווה, אבל היה לו גם פסיפס ועליו סמלים אליליים. </i>. בבית כזה הכניסה היא דרך בית שער, וכנראה בכניסה גם ניצב שומר. אין צריך לומר שבחצרות של פשוטי עם לא ניצב שומר בפתח החצר.
<b>רבי</b> <b>עקיבה</b> <b>אומר</b> <b>כל</b> <b>שאחד</b> <b>פותח</b> <b>ואחד</b> <b>נועל</b> <b>פטורה</b> – אם לחצר דיירים רבים לכולם מפתח לחצר, וכאשר אחד נועל וחברו פותח אין זו חצר המשתמרת, ופטורה ממעשרות.
<b>רבי</b> <b>נחמיה</b> <b>אומר</b> <b>כל</b> <b>שאין</b> <b>אדם</b> <b>בוש</b> <b>מלאכל</b> <b>בתוכה</b> <b>חייבת</b> – כפי שכבר ראינו בפרק הקודם (פ"ב מ"ג) אנשים חשובים לא אכלו לעין כול. חצר כזאת שבתוכה גם אנשים חשובים אוכלים נחשבת לחצר המשתמרת. קרוב להניח שזו הגדרה רחבה בהרבה מההגדרות הקודמות.
<b>רבי</b> <b>יוסה</b> <b>אומר</b> <b>כל</b> <b>שניכנס</b> <b>לה</b> <b>ואין</b> <b>אומרין</b> <b>לו</b> <b>מה</b> <b>אתה</b> <b>מבקש</b> <b>פטורה</b> – אם אדם זר נכנס לחצר פרטית שואלים אותו (בנימוס) מה הוא רוצה, אבל בחצר ציבורית כל אחד נכנס ויוצא ואיש אינו שואל אותו מאומה. בחצר כזאת עשויה להיות אפילו חנות (משנה, בבא בתרא פ"ב מ"ג). כל ההגדרות הללו הן הגדרות שונות לאותה הלכה. הירושלמי (נ ע"ד) קובע שהלכה לכולם לחומרה, כלומר חצר הטובלת למעשרות היא כזאת שבה קיימות כל ההגדרות הנזכרות.
<b>רבי</b> <b>יהודה</b> <b>אומר</b> <b>שתי</b> <b>חצירות</b> <b>זו</b> <b>לפנים</b> <b>מזו</b> <b>הפנימית</b> <b>חייבת</b> <b>והחיצונה</b> <b>פטורה</b> – אם יש שתי חצרות הרי שהחיצונית פטורה משום שהיא פתוחה לכול, אבל הפנימית השייכת רק למספר קטן של שותפים היא חצר משתמרת. מבנה החצר בכורזין ישמש עבורנו כדוגמה לחצר כזאת (איור 25, תמונה 8). התלמוד שואל מה מוסיף רבי יהודה על רבי עקיבא ומבהיר שאינו מוסיף מאומה (נ ע"ד); דברי רבי יהודה הם, אפוא, הגדרה עצמאית שנאמרה ללא זיקה לדברי קודמיו, אבל העורך שימר את כל ההגדרות. בתוספתא מובאת סדרת דוגמאות נוספת: "רבי שמעון בן אלעזר אומר משם רבי עקיבא כל שאחד פותח ואחד נועל [כגון] שני שותפין שני דיורין... בית הכנסת ובית התלמוד אם יש בהן בית דירה [אין] אוכל בהן עריי, ואם לאו אוכל בהן עריי. האוריות, והאוצרות שבשדה, העשויות למיכנס אוכל בהן עריי. לבית דירה אין אוכל בהן עריי. רבי נחמיה אומר חצר הנעדרת הרי היא כגנה ואוכל בה עריי" (פ"ב ה"כ). יש בתוספתא סדרת תוספות חשובות. מבחינה הלכתית התוספת המרכזית היא התביעה שחצר תכלול בית דירה, על כן בית כנסת אינו טובל למעשרות עד שיכלול בתוכו דירה, מן הסתם למתאכסנים ועוברי אורח. הוא הדין במחסנים בשדה. כן נזכר בתוספתא בית התלמוד.
בספֵרות חז"ל נזכר לעתים קרובות בית המדרש. ברם, במקורות התנאיים בית מדרש הוא בדרך כלל מקום הלימוד אבל לא מבנה פורמלי המיועד ללימוד אלא אתר ההתכנסות הנמצא בשדה, ולא בית המדרש הבנוי (איור 26, תמונה 12). המשנה אומרת שמפנים קופות של תבן מפני "ביטול בית המדרש" (שבת פי"ח מ"א). אין להניח שבבית המדרש היו שמים קופות של תבן, וההלכה דנה האם רשאים לפנותן בשבת. אין זאת אלא שהתכנסו ללימוד לא רק בבית הכנסת ובבית המדרש הבנויים לשם כך אלא אף בבתים ובשטחים פתוחים, כמות ששנינו במסכת אבות בדבריו של חכם מן הימים שלפני תקופת החשמונאים, יוסי בן יועזר: "יהי ביתך בית ועד לחכמים" (פ"א מ"ד). נוהג נפוץ אחר היה ללמוד תורה בשדה הפתוח, תחת עץ או בצל בית<sup class="footnote-marker">12</sup><i class="footnote">ביכלר, לימוד תורה, וראו הנספח למסכת שבת. </i>. ממקורות רבים מן ספֵרות חז"ל וממקורות חיצוניים אנו לומדים שהיה זה נוהג נפוץ בימות חול ובימי שבת ומועד להתכנס ללימוד תורה אף בבתים כדי ללמוד בחבורה או כדי לשמוע דברי תורה מפי חכם שהגיע לאותו יישוב. המקרה שמשנת שבת דנה בו הוא, כנראה, כשהתכנסו לומדי תורה למעלה מן המספר שציפו לו או שהחכם הגיע לאותו יישוב מבלי שידעו על כך מראש והם נצרכים לבית או לחצר פנויים (עירובין פ"ג מ"ה), וכפי המעשה המצוי בתלמוד הבבלי: "דאמר רבה אמר רבי חייא פעם אחת הלך רבי למקום אחד וראה מקום דחוק לתלמידים (שאין מקום לתלמידים להושיב – רש"י) ויצא לשדה ומצא שדה מלא עומרים ועימר רבי כל השדה כולה" (שבת קכז ע"א), ולפי מסורת שנייה: "ורב יוסף אמר רבי הושעיא פעם אחת הלך רבי חייא למקום אחד וראה מקום דחוק לתלמידים ויצא לשדה ומצא שדה מלאה עומרים ועימר רבי חייא כל השדה כולה" (בבלי, שם).
בכל ספֵרות התנאים אין אזכור לבית מדרש בנוי, אבל בספֵרות האמוראים נזכר רבות בית המדרש הבנוי שהיו לו סדרים קבועים, מפתח ואף פקידי ציבור שדאגו לניהולו<sup class="footnote-marker">13</sup><i class="footnote">על כך ראו אורמן, בית הכנסת, וראו היטנמייסטר, בית הכנסת; אופנהיימר, בית המדרש; ספראי, בית המדרש.  </i>. התוספתא שהבאנו היא המקור התנאי היחיד למונח "בית התלמוד", וכנראה זהו שמו הקדום של בית המדרש. מסורת אמוראית מאוחרת מתארת את ירושלים: "ארבע מאות וששים בתי כניסיות היו בירושלם וכל אחת ואחת היה לה בית ספר ובית תלמוד, בית ספר למקרא ובית תלמוד למשנה" (ירו', כתובות פי"ג ה"א, לה ע"ג; פסיקתא דרב כהנא, טו ז, עמ' 257 ומקבילות). המסורת עצמה מלמדת רק על ימי אמוראים אך מבהירה שבית תלמוד הוא בית מדרש, וכן בעוד כמה מקורות אמוראיים (תנחומא בובר, ויגש יב, עמ' קו; תנחומא, ויגש יא, ועוד). בית התלמוד בתוספתא שלנו הוא מבנה ממש, ולעתים יש בו בית דירה לשמש או לרב, או אולי לחבורה כולה. כאמור, זה האזכור הקדום ביותר ל"בית התלמוד".

Mishnah 6

<b>הגגות</b> <b>פטורין</b> <b>אף</b> <b>על</b> <b>פי</b> <b>שהן</b> <b>של</b> <b>חצר</b> <b>החייבת</b> – כבר הערנו (לעיל מ"ד) שהגג שימש לאכסון פֵרות ושאר מצרכים, ולכך מקורות רבים. אבל הפֵרות על הגג אינם מוכנים, אלא הם לפני העיבוד. כך, למשל, יש על הגג זיתים האמורים להתרכך לפני העברתם לבית הבד (משנה, מנחות פ"ח מ"ד; תוס', טהרות פי"א ה"א, עמ' 672 ועוד), תאנים לפני עיבודם (תוס', ביצה פ"ד ה"א ועוד), אגודות ירק "שימתינו להיות אוגד בהן" (תוס', מכשירין פ"ג ה"א, עמ' 675, ומקבילות) או סתם פֵרות שנחשבו לבלתי מוכנים לצריכה מידית (תוס', שבת פ"ג ה"י). הגג נחשב לחצר בלתי משתמרת גם אם היה הגג של בית פרטי. הסיבה לכך ברורה. בחצר היו בתים רבים, אבל הגגות היו מחוברים והמעבר ביניהם היה חופשי, על כן אין זו חצר המשתמרת. אבל אם יש לגג קירות הוא חצר המשתמרת (ירו', נ ע"ד). גג כזה מכונה "גג מבוצר" (תוס', עירובין פ"ז הי"ג).
<b>בית</b> <b>שער</b> – בחצרות גדולים היה בית שער, כלומר הכניסה הייתה דרך חדר מסודר. בחדר כזה בחצר ברמה גבוהה עשוי היה לשבת שומר, אבל לא תמיד שימש החדר ליותר ממעבר מוסדר, <b>אכסדרה</b> – "אכסדרה" היא מונח יווני לחצר מוקפת עמודים, לעתים על העמודים הייתה בנויה עזרה, מעין קומה שנייה (משנה, מדות פ"א מ"ה) (איור 27),  <b>ומרפסת</b> – המרפסת היא בדרך כלל בליטה מהקיר ששימשה למעבר לחדרים בקומה העליונה. סדרה זו של "בית שער, אכסדרה ומרפסת" היא סדרה קבועה המכילה מרכיבים ציבוריים בחצר השותפים, שאינם החצר עצמה (עירובין פ"ח מ"ד; שם מ"י; סוטה פ"ח מ"ג ועוד).
<b>הרי</b> <b>אלו</b> <b>כחצר</b> – כל אשר חל על החצר חל עליהם, <b>אם</b> <b>חייבת</b> <b>חייבין</b> <b>ואם</b> <b>פטורה</b> <b>פטורין</b>.
ההלכה עצמה מובררת, ומקבילה לה בתוספתא (תוס', פ"ב ה"כ).

Mishnah 7

<b>הצריפין</b> – "צריף" הוא מונח המופיע בכמה הקשרים. במשנת סוכה נאמר "העושה סוכתו כמין צריף או שסמכה לכותל, רבי אליעזר פוסל מפני שאין לה גג" (פ"א מי"א). בהקשר זה הצריף הוא מבנה זמני שאין לו גג אלא שתי דפנותיו נפגשות זו בזו, או שיש לו דפנות נמוכות והמשכן מוטה כך ששתי הדפנות נפגשות. הצריף נזכר במקורות מספר וברור שהוא נתפס כמבנה זמני, מאיכות ירודה. מבנה זו ראוי בקושי למגורים, ואף אין לקבוע בו מזוזה. פוקס מפנה לפירושו של רבי נתן אב הישיבה שצריף עשוי ממחצלאות, ולפיכך ברור ההקשר של משנת סוכה הממשיכה לדון במחצלאות<sup class="footnote-marker">14</sup><i class="footnote">פוקס, סוכה, למשנה שם פ"א הי"א. </i>. מן הראוי להעיר שאכן בצריפים המופיעים באיורים רומיים הגג מכוסה במחצלאות (איור 28). במשנה אחרת נמנה הצריף עם סדרה אחרת של מבנים זמניים: "אהלי הערביים, והסוכות, והצריפין, והבורגנין, והאלקטיות" (משנה, אהלות פי"ח מ"י). ברור, אפוא, שהצריף עשוי מעץ או קנים (בבלי, סוכה פי"ג ע"ב), ואין לו גג שטוח. בהקשר של משנתנו הוא מבנה זמני, ולכן אינו חצר המשתמרת.
<b>והבורגנין</b> – גם הבורגין נזכר פעמים רבות במקורות, בדרך כלל בסדרה עם המגדל<sup class="footnote-marker">15</sup><i class="footnote">תוס', עירובין פ"ד ה"ג; ערכין פ"ה הי"ד, עמ' 550 ועוד. </i>. "בורג" היא מילה יוונית משובשת מ"פירגוס", ומשמעה מגדל. במקורותינו בורגין הוא בית מגורים גרוע, גרוע אפילו משומרה, מעין מחסן, ואילו המגדל הוא מבנה של ממש<sup class="footnote-marker">16</sup><i class="footnote">ראו דר ואחרים, אום ריחן, עמ' 83-76, וראו דברי פליקס לירושלמי למשנתנו. פירושנו קרוב יותר לדברי דר ואחרים, שם. </i>. גם הבורגין וגם המגדל מצויים בשדה. מגדלים מעין אלו נחשפו בעיקר במערב השומרון, ושימשו לאחסון יין (איור 29, תמונה 10). היו אלו מבנים מבוצרים, או בנויים בצורה מסיבית ביותר<sup class="footnote-marker">17</sup><i class="footnote">דר ואחרים, שם, עמ' 83-57. </i>. מגדל שני הוא רהיט דמוי מגדל (לעיל פ"ד מ"א). התלמוד הבבלי (עירובין לד ע"א) פירש את משנת עירובין (פ"ג מ"ג) שמדובר ברהיט, ולכן ניתן לשברו והמזון נגיש, אם כי לא בצורה קלה<sup class="footnote-marker">18</sup><i class="footnote">הבבלי הסביר שרבי אליעזר הוא בשיטתו של רבי אליעזר בן יעקב המצמצם את ההיתר לפתוח קשרים בשבת, ראו משנה, שבת פט"ו מ"ב. הרקע הרֵאלי בעייתי, שכן יש לפרש שהמגדל קשור בקשר עמיד מצד אחד אך נפתח במפתח מצדו השני. </i>. אם מדובר בעירוב תחומין הרי שמשנת עירובין זו מתפרשת יפה במגדל בנוי. הירושלמי אומר זאת בפירוש: "הדא דתימר במגדל שלאבן, אבל במגדל שלעץ נעשה כשובר את החבית לוכל ממנה גרוגרות" (עירובין פ"ג ה"ג, כא ע"א). אזכור זה של המגדל הוא אחד מיני רבים. הבורגין נזכר לעתים נדירות יותר, והוא מובהק פחות. לעתים הוא מוצב צבאי לשמירה על הדרך, או תחנת דרכים (מכילתא דרבי ישמעאל, יתרו א, עמ' 203; מדרש תהילים, י ב, עמ' 93-92). סביר להניח שמבנה כזה הוא בית מגורים לכל דבר, ומשנתנו עוסקת בבורגין ברמה נמוכה יותר, וככזה הוא נזכר בדרך כלל (תוס', עירובין פ"ב ה"ט; פ"ג ה"ט; פ"ד ה"ז ועוד).
ההלכה המקבילה למשנתנו בתוספתא היא זו העוסקת באוצרות בשדה ושצוטטה לעיל (תוס', פ"ב ה"כ). שם הכלל הוא שכל מבנה שיש בו בית דירה חייב במעשרות. הבורגין הוא קטן יותר ואין בו בית דירה, ובהקשר זה הוא מופיע גם בתוספתא עירובין שהבאנו.
<b>ו</b>[<b>ה</b>]<b>אליקטיות</b> <b>פטורים</b><b> – </b>בהקשר של משנתנו יש להפריש מעשרות ברגע שהפרי מובא הביתה, אך הבאתו ל"אליקטי" ("אילקטי", "הילקטי") אינה מחייבת במעשרות. זאת משום שהאליקטי איננו מבנה מגורים<sup class="footnote-marker">19</sup><i class="footnote">כך פירשו כל המפרשים אלא שהציעו הצעות שונות באשר לזיהוי המדויק. ראו המפרשים כאן ובמסכת שבת הנזכרת להלן. הרמב"ם ואחרים פירשו "סוכה". </i>. כן נקבע שאליקטיות אינן יכולות להיחשב כמדורי גויים (משנה, אהלות פי"ח מ"י). כלומר זה בית, אך לא בית רגיל. ממשנתנו גם ברור שאליקטי אינה מחסן בחצר, שכן המחסנים נידונים בנפרד בהקשר לחובת מעשרות.
במשנת שבת מסופר מעשה "שפקקו את המאור בטפיח וקשרו את המקדה" (פכ"ד מ"ה). התלמוד מסביר את המעשה: "הילקטי קטנה היתה שם בין שני בתים וטומאה היתה שם וגיגית סדוקה מונחת על גבן. ופקקו את המאור בטפיח וקשרו את המקידה בגמי לידע אם יש שם בגיגית פותח טפח אם לאו" (בבלי, שבת קנז ע"א-ע"ב). ראשונים התחבטו בפירוש המונח, והיו שסברו שהוא סככה בגן<sup class="footnote-marker">20</sup><i class="footnote">ראו פירוש הגאונים לטהרות, עמ' 89, וראו פליקס לירושלמי שלנו. המפרשים פירשו שאלקטיה היא סוכה משום שגזרו אותה מהמילה קייטא שמשמעה קיץ או קטיף קיץ. ברם, מקור המילה ביוונית ואין לה קשר ארמי.  </i>. רש"י לשבת שם פירש שזהו שביל בין הבתים. פירוש זה ניתן בדרך כלשהי להבין בו את המקרה במסכת שבת, ברם אין הוא הולם את המקורות שהאליקטי (הילקטי) מופיע בהם כבניין. בתוספתא מתואר מצב שבו "חמש דיטאות (דיוטאות – קומות) פתוחות לאלקטי" (עירובין פ"ה הכ"ט [פ"ח הי"א]). אם כן, האלקטי הוא כנראה חדר מדרגות. בבתים קדומים היה חדר המדרגות עשוי כגרם מדרגות חיצוני (למעשה, בהקשר זה, המונח "חדר מדרגות" הוא מופרז), או שהיה זה חלל מרובע שהתפתלו בו מדרגות לולייניות או ריבועיות.
המעשה אירע כנראה בבית חצר בן שתי קומות שהיו בו שני חדרים (לפחות). הטומאה הייתה בהילקטי, וממילא עשויה הייתה לעבור לחדרים (בתים). את החלון סתמו בכלי חרס הנקרא טפיח<sup class="footnote-marker">21</sup><i class="footnote">הטפיח הוא כלי מעין עציץ, ראו ברנד, כלי חרס, עמ' קפט-קצא; פירושנו לפאה פ"ה מ"ג, ולעיל מ"ג.  </i>. לא נשאנו ונתנו בפירושי ראשונים ל"הילקטי" שהתקשו במעשה, מתוך שהמונחים לא היו נהירים להם<sup class="footnote-marker">22</sup><i class="footnote">כך, למשל, בתשובות גאונים קדמונים, פח, מובאת תשובה שהמשיב עירב בה את המונחים השונים המצויים בפרקים האחרונים: "מהלקטים" של מילה (ראו פירושנו לשבת פי"ט מ"ו), "מהלקטין לתרנגולים" ו"אליקטי" של משנתנו, ופירש שהילקטי הוא זיז. כן פירש אלבק. ברם, כאמור, הילקטי היא ממש מבנה שניתן לגור בו ולא זיז.  </i>. רש"י, למשל, מפרש שהטומאה שכבה בשביל בין הבתים, וכיסו אותה בגיגית. ברם, כיסוי בגיגית אינו בבחינת "פוקקים", ואף כל המעשה של מדידה מרחוק אינו ברור. פירושנו קרוב לפירושו של רבנו חננאל, אלא שהבנו את ההילקטי בדרך אחרת, וכפי שאמרנו לעיל.
<b>סוכת</b> <b>גניסר</b> <b>אף</b> <b>על</b> <b>פי</b> <b>שיש</b> <b>בה</b> <b>ריחיים</b> <b>ותרנוגלים</b> <b>פטורה</b> – גינוסר היא בקעה ליד תל גינוסר ולאורך חופה המערבי של הכנרת. זהו אזור חם, וכנראה נהגו לבנות בו סוכות ששירתו את עובדי השדות בכלל, ואת עובדי הקטיף בפרט. הייתה זו סוכה גדולה וקבועה, ואף על פי כן אינה בבחינת בית.
<b>סוכת</b> <b>היוצרין</b> <b>הפנימית</b> <b>חייבת</b> <b>והחיצונה</b> <b>פטורה</b> – היוצר הוא האומן המייצר את כלי החרס. נראה שמקובל היה שלפני הכבשן הייתה סוכה כפולה, הראשונה שימשה למכירה והשנייה, הפנימית, למקום עבודה פרטי, ולכן היא כבית. מן הסתם סוכה כזאת שימשה רק בחודשי החורף. אילו הייתה סוכה קבועה היו בונים אותה כחצר של ממש.
<b>רבי</b> <b>יוסה</b> <b>אומר</b> <b>כל</b> <b>שאינה</b> <b>דירת</b> <b>החמה</b> <b>ודירת</b> <b>הגשמים</b> <b>פטורה</b> – על כן גם סוכת היוצר פטורה, ואפילו הסוכה הפנימית. סוכת היוצרים נזכרת כסוכה רגילה, וכנראה הייתה זו תופעה נפוצה<sup class="footnote-marker">23</sup><i class="footnote">ספרי דברים, שיז, עמ' 360; מדרש תנאים לדברים, לב יג-יד, עמ' 193; ירו', פאה פ"ה ה"ד, כ ע"ב; בבלי, כתובות קיא ע"א; סוכה נב ע"ב. </i>. מבחינת המשנה ניתן היה לפרש שאין מחלוקת בין רבי יוסי והתנא שקדם לו. גם בתוספתא נאמרת ההלכה של רבי יוסי בשם "אחרים אומרים משם רבי נתן" (פ"ב הכ"א)<sup class="footnote-marker">24</sup><i class="footnote">"אחרים" אינם תמיד רבי מאיר, ובמקרה זה מדובר בתלמיד אנונימי או בתלמידים של רבי נתן. </i>, ושוב לא נאמר אם יש החולק על כך. אבל במקור אחר מתנהל דיון קרוב האם סוכת היוצרים חייבת במזוזה. בניין החייב במזוזה הוא בניין של ממש, וזו גם ההגדרה של חצר החייבת במעשרות. על עניין זה נחלקים תנאים במפורש: "...וסוכת היוצרים, הרי אלו חייבות במזוזה, ורבי יוסי פוטר" (מסכת מזוזה פ"א ה"ח). אם כן, קרוב להניח שגם כאן רבי יוסי חולק על תנא קמא.
בכתב יד קופמן הנוסח הוא "דירת החמה ודירת הגשמים", ומשמע שהסוכה צריכה לעמוד בכל ימות השנה. כן גורסים רוב עדי הנוסח. אבל שני כתבי יד (ב, ן) גורסים "דירת החמה או דירת הגשמים", ושני קטעי גניזה (ג5, ג7) גורסים "דירת החמה ולא דירת הגשמים". כן גרס בעל מלאכת שלמה בשמו של ר' יהוסף אשכנזי. לפי ארבעה עדי נוסח אלו די בכך שהסוכה תשמש לימות החמה בלבד או אולי גם לימות הגשמים. אפשטיין כבר הראה שבכתבי היד יש חילופין תכופים בין הנוסח "א ו-ב" לבין "א או ב", ולמעשה שני הנוסחים חד הם ועדות כתבי היד היא מקרית. מבחינת התוכן יש עדיפות לנוסח השני (או חמה או גשמים). לסוכה גג מענפים, ובדרך כלל אינה בנויה לימות הגשמים כלל, על כן קל יותר להבין שסוכה החייבת במעשרות היא סוכה יציבה שנועדה לכל הקיץ, אך לא לחורף. הצריף הקבוע פטור ממעשרות וסוכה חייבת בהם, זאת משום שהצריף נתפס כמחסן והסוכה כמקום דירה, לפחות לחודשי הקיץ. אבל במשנה נאמר שסוכת גינוסר אינה חייבת במעשרות, וזו סוכה שגרים בה זמן ממושך ומביאים אליה מתקנים קבועים (רחיים ותרנגולות). על כן דומה שהמשנה דרשה שסוכה החייבת במעשרות תהיה זו שגרים בה כל ימות השנה, אף יותר מבעונת הקיץ בלבד. אם המשנה היא כרבי יוסי זו עדות לגרסה "ימות החמה וימות הגשמים", והדרישה היא שהסוכה תשמש כל ימות השנה. 
<b>סוכת</b> <b>החג</b> <b>בחג</b> <b>רבי</b> <b>יהודה</b> <b>מחייב</b> <b>וחכמים</b> <b>פוטרין</b> – סוכת החג אינה סוכה לימות החמה והגשמים, ולמעשה ודאי שאינה כבית, ברם חכמים דרשו שהסוכה תמלא תפקיד כשל בית. המחלוקת היא, אפוא, האם המעמד ההלכתי מעניק לסוכה מעמד הלכתי גם לעניין מעשרות. מחלוקת דומה קיימת לעניין חובת סוכה במזוזה ויכולתה להוות מקום להנחת עירוב: "סוכת החג רבי יהודה מחייב בעירוב ובמזוזה, וחכמים פוטרין"<sup class="footnote-marker">25</sup><i class="footnote">תוס', עירובין פ"ה ה"ה; השוו מדרש תנאים לדברים, ו ט, עמ' 29; בבלי, יומא י ע"א. שני המקורות האחרונים עוסקים רק במזוזה. </i>, ובמדרש התנאים לדברים מובאת דרשה לאישוש דעתם של חכמים<sup class="footnote-marker">26</sup><i class="footnote">מדרש תנאים, שם שם. </i>. לפי מדרש התנאים הפוטרים סבורים שרק דירת קבע חייבת במזוזה, ובכך נוצר הקשר בין המחלוקות במשנה. מי שסבור שסוכה זמנית חייבת במעשרות יחייב גם את סוכת החג. כאמור, תנא קמא ודאי אינו סבור כן והוא מהלך בשיטת חכמים שבתוספתא, ורבי יוסי (לפי אחת הגרסאות) הוא המחייב במעשרות גם אם הסוכה משמשת לעונת הקיץ בלבד. 
כמעט כל כתבי היד גורסים "סוכת החג בחג", כלומר רק בזמן חג הסוכות שכן אז הסוכה משמשת כבית, במובנו ההלכתי של המונח. כן הוא הנוסח בירושלמי (נ ע"ב) ובמדרש תנאים שהבאנו, וכן בציטוטי הבבלי (שבת מה ע"א; יומא י ע"א). אבל בקטע גניזה אחד (ג4) הנוסח אינו כולל את ההגבלה "בחג", וכן חסרה המילה בדפוסים לבבלי, ביצה ל ע"ב. דומה שזו טעות, השמטה חסרת משמעות, שהרי לאחר החג הסוכה היא סוכה רגילה ואם נותרה על כנה אין לה דינים או מעמד מיוחד.

Mishnah 8

השאלה שהמשנה דנה בה היא מה דינה של תאנה בחצר המשתמרת. האם היא נחשבת כעומדת בגינה או בשדה וחלים עליה הדינים הרגילים של היתר לאכול ארעי עד הבאה לבית, או שהפֵרות נחשבים כבר כפֵרות שהובאו לחצר.
<b>תאינה</b> <b>שהיא</b> <b>עומדת</b> <b>בחצר</b> – עד היום ניתן למצוא בחצרות פרטיות בכפרים הבנויים בנייה מסורתית גפנים או תאנה הניצבים לצל ולנוי, אך כמובן גם מניבים פֵרות.
<b>אוכל</b> <b>אחת</b> <b>אחת</b> <b>פטור</b> – אכילת פֵרות בודדים מעידה על ארעיות. אמנם הפֵרות מצויים בחצר, אך הדבר ניכר שאין כאן גמר מלאכה, זאת אף שמבחינה פורמלית תאנים שהובאו לחצר כזאת זהו גמר מלאכתם, <b>ואם</b> <b>צרף</b> <b>חייב</b> – הלכה כעינה שנינו לעיל על גפן ותאנה העומדים בחצר. גם שם נקבע הדין שאוכל אחת אחת ופטור. אלא שלגבי אשכול הענבים הסקנו שחייב לאכול ישירות מהעץ ולא לקטוף את האשכול ולהחזיקו ביד. זה ההבדל בין אשכול ובין תאנה. האשכול הבודד כבר נחשב לצירוף ולכן מותר לאכול רק ענב ענב, מבלי לקטוף את האשכול, ואילו התאנה השלמה אך הבודדת היא עדיין אכילת ארעי (לעיל פ"ב מ"ח ומ"ט). אלא שכאן ההלכה שלמה יותר ויש בה תוספת, דלהלן.
<b>רבי</b> <b>שמעון</b> <b>אומר</b> <b>אחת</b> <b>בימינו</b> <b>ואחת</b> <b>בשמאלו</b> <b>ואחת</b> <b>בפיו</b> – רבי שמעון מפרש ש"אחת אחת" אינה תאנה אחת אלא שלוש תאנים, אחת בכל יד ועוד אחת בפה, ואין זה צירוף (רמב"ם). דיני אכילה "אחת אחת" וצירוף שנויים גם לגבי הגדרת מיקח הטובל למעשרות. קנה תאנה אחת פטור ואם צירף חייב, וזו שיטת רבי יהודה (לעיל פ"ב מ"ה). בפירושנו למשנה שם ראינו שרבי שמעון בן אלעזר מתיר לצרף עד שלוש תאנים ורבי יהודה עד ארבע תאנים. רבי שמעון במשנתנו הוא כרבי שמעון בן אלעזר, ואכן פעמים רבות מתחלפות במקורות המימרות של שני חכמים אלו. בירושלמי יש דעה נוספת המיוחסת לרבי אלעזר בנו של רבי שמעון בר יוחאי: "שלש בימינו ושלש בשמאלו ושלש בפיו" (נ ע"ד). בהמשך הירושלמי שם מובא סיפור על מנהגי אכילה של חכם חשוב זה שחכמים מתארים אותו כגרגרן. התלמוד מקשר, אפוא, בעקיפין בין מנהגי האכילה של החכם לדעתו ההלכתית. מי שנוהג לאכול הרבה ביחד מגדיר גם סעודת קבע כסעודה שיש בה עשר תאנים לפחות (לעיל פ"ב מ"ו). במקורות מצויים סיפורים נוספים על רבי אלעזר ברבי שמעון שהיה שמן ביותר ונהג לאכול ביד רחבה; דומה שבתלמוד הוא מתואר במפורש כגרגרן ובמקביל מצויים גם סיפורים על קדושתו וחסידותו. קרוב להניח שאלו שתי מגמות הסותרות מעט זו את זו, וסיפורי הגרגרנות יש בהם גם מעט ביקורת על חכם שאינו מסתפק במועט, ואף נחשד בשיתוף פעולה עם הנכרים<sup class="footnote-marker">27</sup><i class="footnote">ראו ירו', נ ע"ד; גוטמן, ארכילופרון. </i>.
כנגד כל זה מוסיפה התוספתא שכל זה רק אם אכל בחצר, אבל אם הניח על שולחנו, אפילו תאנה אחת – הרי שיש בכך ביטוי ועדות לסעודת קבע.
<b>עלה</b> <b>לראשה</b> <b>ממלא</b> <b>את</b> <b>חיקו</b> <b>ואוכל</b> – דומה שאלו דברי הכול ואינם קשורים לרבי שמעון בדווקא, שהרי סעודה על העץ היא סעודת ארעי ללא קשר לכמויות.

Mishnah 9

<b>גפן</b> <b>שהיא</b> <b>נטועה</b> <b>בחצר</b> – גם הגפן נטועה לעתים בחצר, כפי שאמרנו, ודינה כתאנה.
<b>נוטל</b> <b>את</b> <b>האשכול</b> <b>וכן ברמון</b> <b>וכן</b> [<b>ב</b>] <b>אבטיח</b> <b>דברי</b> <b>רבי</b> <b>טרפון</b> – בכל אלה מותר לאכול אחת אחת. האשכול כולו הוא אחד, וכן הרימון כולו והאבטיח כולו. האבטיח די בו לארוחה שלמה, אבל גם צורת האכילה יוצרת מצב של סעודת ארעי.
<b>רבי</b> <b>עקיבה</b> <b>אומר</b> <b>מגרגר</b> <b>באשכול</b> – מותר לאכול מהאשכול אחת אחת, אבל אסור לקטוף את כל האשכול כי יש בכך צירוף. "אחת אחת" לרבי עקיבא הוא גרגיר גרגיר, אבל נטילת האשכול הקטוף ביד היא צירוף, <b>ופורט</b> <b>ברימון</b> – פריטה היא אכילת גרגירי הרימון זה אחר זה (פ"א מ"ו), <b>וסופף</b> <b>באבטיח</b> – סופף, או סופת כברוב עדי הנוסח ובמקבילות, הוא הלוקח חופן מתוך פרי האבטיח<sup class="footnote-marker">28</sup><i class="footnote">ראו לעיל פירושנו לפ"ב מ"ו. הצורה "סופף" חוזרת בכתב יד קופמן גם במשנת פרק ב.  </i>. לדעת רבי עקיבא אסור לקטוף את הפרי ומותר לאכול ממנו "אחת אחת" מן העץ. כפי שראינו המקבילה בפרק ב (מ"ז ומ"ח) הותירה שאלה זו עמומה, ומחלוקת רבי עקיבא ורבי טרפון לא הובאה שם.
<b>כיסבר</b> <b>שהיא</b> <b>זרועה</b> <b>בחצר</b> <b>מקרטם</b> <b>עלה</b> <b>עלה</b> <b>ואוכל</b> – אלו דבריו של רבי עקיבא, שאין לתלוש מהאדמה את צמח הכוסבר. הצמח משמש בדרך כלל לתבלין. דין זה של אכילת עלה עלה אף הוא מופיע לעיל במסגרת הדין שמיקח של "אחת אחת" אינו טובל (לעיל מ"ג), ומכאן שאכן דין הגדרת המיקח הטובל ודין האכילה של מה שגדל בחצר זהים.
<b>ואם</b> <b>צרף</b> <b>חייב</b> – ליקוט של כמה עלים יחדיו טובל את הירק.
הירושלמי מקשר את דעתו של רבי טרפון לעמדתו של רבי אליעזר בעניין אחר<sup class="footnote-marker">29</sup><i class="footnote">ראו פירושנו לתרומות פ"ח מ"ג, וראו ר"ש סירליאו ומלאכת שלמה למשנתנו. </i>. שני חכמים אלו אכן קרובים זה לזה, אבל ספק אם אכן כאן זו שיטה הלכתית אחת. שניהם פעלו בלוד באותו זמן, ושניהם קרובים לבית שמאי. רבי אילעאי שהיה בן הגליל, למשל, למד אצל שניהם. ואכן, לעתים יש גם קרבה בדעותיהם. 
כאמור, דין "אחת אחת" מופיע בשלושה הקשרים בפרק ב, שם נדונה השאלה מהו מיקח הטובל למעשר, בפרק ג שם נידונה ההגדרה מהו פועל האוכל לשכרו ויש בכך משום מיקח, ובמשנתנו. ההגדרות ההלכתיות זהות כמעט להוציא, אולי, פרט אחד. בפרק ב נדרש שהמגרגר באשכול (או ברימון ואבטיח) יאכל פרי בעודו על העץ, זאת כדי שהקנייה לא תחול על הפרי השלם ויהא בכך משום "צירוף", ואילו אצלנו השאלה האם מותר לגרגר מפרי קטוף או מפרי על העץ היא מחלוקת תנאים. ייתכן ששם יודה גם רבי טרפון כיוון שיש צורך שהמכירה לא תחול (משום שהפרי מחובר לקרקע), אבל ייתכן גם שהמשניות לעיל הן בשיטת רבי עקיבא, ורבי טרפון יאמר שתמיד מותר לקטוף את הפרי ולאכול ממנו "אחת אחת" ואין בכך אכילת קבע. 
אין ספק שיש במשנה כפילות, ואותו דין נשנה פעמים מספר. ושוב, בכל משנה יש חידוש ותוספת פרט, אבל עם זאת ניתן היה לערוך את הדברים כך שלא תהיה חזרה והכפלה של הדינים.
<b>הסיאה</b> <b>והאיזוב</b> <b>והקרנית</b> <b>שבחצר</b> – שלושתם שיחים המשמשים בעיקר לתבלין, ולריח טוב. הירושלמי מתרגם "הסיאה צתרה, אזוב איזובא, קורנית קורניתא" (שביעית פ"ז ה"ב, לז ע"ב). שלושתם שיחים העשויים לשמש כמאכל בהמה, אך הם גם נותני ריח. צתרא היא הצמרא הוורודה של היום, האזוב הוא האזוב של היום (זעתר), והקורנית היא הקורנית המקורקפת של היום<sup class="footnote-marker">30</sup><i class="footnote">פליקס, שביעית, עמ' 120; פליקס, הצומח, עמ' 178-177.  </i>. סאה, אזוב וקורנית הם שלושה צמחים המופיעים יחדיו כקבוצה בהקשרים שונים<sup class="footnote-marker">31</sup><i class="footnote">משנה, שביעית פ"ח מ"א; עוקצין פ"ב מ"ב; תוס', פ"א ה"ד; כלאים פ"ג הי"ב ועוד, וראו תוס', שבת, שתובא להלן. </i>. הם משמשים כתבלינים או להסקה במטרה להעניק גם ריח טוב לסביבה. כך, למשל, הם מוזכרים במסכת שבת באותו הקשר. אם חישב עליהם לעצים הם כעצים (ואסורים בשימוש), ואם לאוכל כאוכל (תוס', שבת פי"ד הי"א).
<b>אם</b> <b>היו</b> <b>נשמרים</b> <b>חייבין</b> – אם הם נשמרים אזי הם צמחי תרבות והאוכל מהם (כתבלין) חייב במעשר. כבר במשנה הראשונה במסכת נקבע שכל שנשמר כאוכל חייב במעשר. הלכה זו הובאה כאן אגב דיני צמחים הגדלים בחצר, אבל אין לה עניין לאכילת "אחת אחת".

Mishnah 10

<b>תאינה</b> <b>שהיא</b> <b>עומדת</b> <b>בחצר</b> <b>ונוטה</b> <b>לגנה</b> – מאחר ששנינו דין מיוחד לעץ הניצב בחצר באים חכמים לברר שאלה מציאותית, מה הדין בעץ שעיקרו בחוץ ונופו בחצר או ההפך. שאלה זו של הגדרת מקום העץ חוזרת במשנתנו ובמשניות אחרות לכמה נושאים. מהי הגדרת עץ החצר, מהי הגדרת תחום ארץ ישראל, מהי הגדרת תחום ירושלים לעניין זה ומהי הגדרת עיר מקלט או עיר חומה במקרה כזה, והפרטים יבוררו להלן.
<b>אוכל</b> <b>כדרכו</b> <b>פטור</b> – המשנה מניחה בפשטות שהולך אחר הנוף, ואם הנוף והפֵרות עצמם בגינה הרי כאילו התאנה כולה ניצבת בגינה.
<b>עומדת</b> <b>בגנה</b> <b>ונוטה</b> <b>לחצר</b> <b>אוכל</b> <b>אחת</b> <b>אחת</b> <b>פטור</b> <b>ואם</b> <b>צרף</b> <b>חייב</b> – אם הנוף בחצר דינה כתאנה העומדת בחצר וחייבת לפי ההגדרות שנשנו לעיל במשנה ח. המשנה חוזרת בקצרה על עיקר הדין של משנה ח. זו השיטה בפרק זה שבו ההלכות חוזרות ומפורטות, כל פעם לעניין אחר, אף שיש בהן הכפלה.
<b>עומדת</b> <b>בארץ</b> <b>ונוטה</b> <b>לחוץ</b> <b>לארץ</b> – עץ הנטוע בארץ חייב במצוות התלויות בארץ ועץ הנטוע בחוץ לארץ פטור מהן.
<b>עומדת</b> <b>בחוץ</b> <b>לארץ</b> <b>ונוטה</b> <b>לארץ</b> <b>הכל</b> <b>הולך</b> <b>אחר</b> <b>העיקר</b> – בניגוד להלכה הקודמת כאן העץ הולך אחר שורשו, לא חשוב היכן הנוף אלא היכן יניקתו של העץ, <b>ובבתי</b> <b>ערי</b> <b>חומה</b> <b>הכל</b> <b>הולך</b> <b>אחר</b> <b>העיקר</b> – לעיר חומה יש דינים מיוחדים בכל הנוגע לגאולת בתים (משנה, ערכין פ"ט מ"ג), <b>ובערי</b> <b>מקלט</b> <b>הכל</b> <b>הולך</b> <b>אחר</b> <b>הנוף</b> – לעיר מקלט דין מיוחד שהיא קולטת ומגנה על הרוצחים בשגגה. השאלה היא אם השטח שתחת העץ קולט או לא (תוס', ערכין פ"ה הי"ד, עמ' 550). משנתנו קובעת שהכל הולך אחר הנוף, וכן במשנת מכות לעניין עיר מקלט (משנה, מכות פ"ב מ"ז), <b>ובירושלם</b> <b>הכל</b> <b>הולך</b> <b>אחר</b> <b>הנוף</b> – פרי של מעשר שני הנכנס לירושלים אין לפדותו, והשאלה היא האם פרי כזה נחשב למי שנכנס לירושלים.
המשנה מציגה סכמה בלתי אחידה: לעתים הפרי הולך אחר העיקר ולעתים אחר הנוף. למעשה, בדרך כלל הולכים אחר הנוף חוץ מלעניין המצוות התלויות בארץ שהולכים בהן אחר מקור היניקה. יש בחלוקה זו היגיון מסוים. עם זאת, נראה שהמחלוקת הייתה עקרונית והסתמנו שלוש או ארבע גישות: אחר הנוף, אחר העיקר או "כנגד", כלומר חלוקת העץ כנגד פנים ולפנים כנגד חוץ ולחוץ. בשם בית שמאי מובאת הדעה שיש להלך לחומרה אחר הנוף ואחר העיקר, ובלבד לחומרה. הבבלי מנסה לפשר בין המקורות ולהעמידם כל אחד במקרה אחר (מכות יב ע"א-ע"ב), אבל בסופו של דבר מקבל הבבלי כי זו מחלוקת תנאים. אלו הם המקורות העיקריים (בסוגריים מרובעים צוין העיקרון ההלכתי): 
1. "אילן שהוא עומד בפנים ונוטה לחוץ, או עומד בחוץ ונוטה לפנים: מכנגד החומה ולפנים כלפנים, מכנגד החומה ולחוץ כלחוץ. בתי הבדים שפתחיהן לפנים וחללן לחוץ, או שפתחיהן לחוץ וחללן לפנים: בית שמאי אומרים הכל כלפנים, ובית הלל אומרים מכנגד החומה ולפנים כלפנים, מכנגד החומה ולחוץ כלחוץ" (משנה, מעשר שני פ"ג מ"ז) = בית שמאי אומרים שאילן מעמדו הוא תמיד "כלפנים", ובית הלל אומרים תמיד "כנגד". בהלכה זו נחזור לעסוק בפירושנו למעשר שני.
2. "אילן שעומד בפנים ונופו נוטה לחוץ, יש למעשר שלו פדיון, החזיר נופו לפנים, אין למעשר שיני שלו פדיון. היה עומד בחוץ ונופו נוטה לפנים, אין למעשר שיני שלו פדיון. החזיר נופו לחוץ, יש למעשר שני שלו פדיון [כלומר הכול אחר הנוף]. בתי בתים שפתחיהן לפנים וחללן לחוץ, פתחיהן לחוץ וחללן לפנים, בית שמיי אומרים אין פודין בהן מעשר שני כאלו הן מבפנים, ואין אוכלין בהן קדשים קלים כאילו הן בחוץ [ספק לחומרה], ובית הלל אומרים מכנגד חומה ולפנים כלפנים, ומכנגד חומה ולחוץ כלחוץ ['כנגד']. אמר רבי יוסה זו משנת רבי עקיבא. משנת ראשנה: בית שמיי [אומרים] אין פודין בהן מעשר שני כאילו הן מבפנים, ואין אוכלין בהן קדשים קלים כאילו הן מבחוץ [ספק לחומרה], ובית הלל אומרים הרי הן כלשכות, את שפיתחה לפנים כלפנים ואת שפתחה לחוץ כלחוץ" [כנגד הפתח] (תוס', מעשר שני פ"ב הי"ב; ערכין פ"ב הט"ו, עמ' 550).
ההלכות קדומות, ונאמרו בהן כל הדעות האפשריות. אין גם הבדל הגיוני בין אילן ללשכה, ודומה שלפנינו אוסף הכרעות תקדימיות שנקבעו כל אחת לגופה ולא מתוך חשיבה משפטית אחידה. כפי שראינו במבוא הכללי לפירוש המשניות זו דרכה של משנה. למעשה המשנה שלפנינו מנסה להכריע בין החולקים ופוסקת באופן שונה במקרים השונים.

Chapter 4



Mishnah 1

הפרק ממשיך במניית הדברים ה"טובלים" עוד לפני גמר מלאכה. ראשיתו של הנושא לעיל פ"ב מ"ה בכלל שהמיקח טובל, המשכו בפ"ג מ"ח שאכילה של "צירוף" מהווה גמר מלאכה, ועתה עוסקת המשנה בגמר מלאכה על ידי עיבוד הפרי. בכל המקרים הללו אין המשנה מזכירה את ההלכה גופה ועוסקת רק בהשלכותיה ובמקרים נדירים ומורכבים.
<b>הכובש</b> <b>השוליק</b> <b>המולח</b> – אלו הן שלוש צורות של עיבוד התוצרת. הכבישה היא פעולה הנעשית בעיקר בזיתים וכוללת השריית הזית במי מלח או במי חומץ בטמפרטורה גבוהה, עם תבלינים וחומרי טעם. המולח הוא הכובש במי מלח, או מייבש פרי ובוזק עליו מלח על מנת לשמרו. שולק הוא מבשל במים רותחים בלבד. השאלה המרכזית העולה במשנתנו היא מדוע לא נזכר המבשל, ומה דינו. למעשה לפנינו שלוש אפשרויות: או ששולק הוא מעט פחות ממבשל, בישול עדין, בניגוד ל"מבשל" שהוא בישול מרובה, אזי ברור שמנתה המשנה רק שולק וקל וחומר מבשל; אפשרות שנייה היא ששליקה היא בישול מרובה, ומכאן יש להסיק שהמבשל בשדה אינו נחשב לגמר מלאכה. הסבר כזה קשה, שהרי שנינו שאם נתן מעט שמן שטרם נגמרה מלאכתו לתוך תבשיל הדבר נחשב לגמר מלאכה (לעיל פ"א מ"ז), ורבי יהודה פוטר שם לא משום שהתבשיל אינו גמר מלאכה אלא משום שהשמן אף שתיבלו בו תבשיל הרי הוא כשלעצמו טרם נגמרה מלאכתו. כך פירשנו שם, אם כי ניתן לפרש שם גם שלדעת רבי יהודה בישול אינו טובל. מכל מקום, המשנה שם קבעה שנתינת השמן בבישול קל (חמיטה) אינה טובלת. אפשרות שלישית היא ששולק ומבשל חד הם, ואם אמרה המשנה שהשליקה נחשבת לגמר מלאכה כך הדין גם לגבי הבישול.
שני המונחים "שולק" ו"מבשל" נזכרים בדרך כלל יחד, וברור שאלו עיבודים דומים, וברוב המקורות אי אפשר להכריע האם שליקה כבדה יותר מבישול או להפך, והאם יש הבדל ביניהם כלל ועיקר. כך, למשל, את קרבן פסח יש לאכול צלוי ולא שלוק ולא מבושל (משנה, פסחים פ"י מ"ד), וצירופים דומים רבים. עם זאת, בכמה הלכות יש הבדל בין שלוק ומבושל, ונביא אותן להלן.
עוד בטרם דיון יש להגדיר שבישול הוא המונח הרווח יותר. משנה אחת תשמש עבורנו עדות לכך: "מצא בה בשר הולכין אחר רוב הטבחים. אם היתה מבושל, הולכים אחר רוב אוכלי בשר מבושל" (משנה, מכשירין פ"ב מ"ט). ברור שכאן מבושל הוא דוגמה לכל צורה של בשר מעובד ומותקן לאכילה. כמשנה זו עשרות רבות של מקורות. השליקה מופיעה לעתים עם בישול ולעתים בנפרד, כמו במשנתנו, וניכר שיש לה ייחוד פנים ואינה רק בישול.
אפשטיין הסיק ששליקה היא פחות מבישול<sup class="footnote-marker">1</sup><i class="footnote">אפשטיין, מבוא, עמ' 263-262. ראו גם פליקס, שביעית ב, עמ' 197-196, ובפירושו למעשרות פ"ד מ"א. </i>. ראייתו העיקרית היא ממשנת תרומות: "כל הנכבשים זה עם זה מותרים אלא עם החסית" (פ"י מ"י), ועל כך אומר רבי יוחנן: "לית כאן נכבשין אלא נשלקין, כבוש כרותח הוא" (ירו', שם פ"י ה"ח, מז ע"א). אם כן, לרבי יוחנן כל הנשלקים זה עם זה מותרים<sup class="footnote-marker">2</sup><i class="footnote">ראו פירושנו למשנה זו. הכוונה היא שאם שלק (בישל קלות) פרי של תרומה עם פרי של חולין אין הם נחשבים כתערובת. </i>, אבל הכבושים הם כרותח, ורותח אסור זה עם זה, כלומר גם בישול אסור זה עם זה, ושלוק הוא פחות מבישול, ובמשנה הבאה: "רבי יוסי אומר כל הנשלקים עם התרדים אסורים מפני שהם נותנין את הטעם", והוא מסייג את המשנה הקודמת. ייתכן שרבי יוחנן אינו רק מפרש את פשט המשנה אלא מחדש רעיון הלכתי או מסייג את ההלכה התנאית, אבל לכאורה ברור שעבורו שליקה היא פחות מבישול<sup class="footnote-marker">3</sup><i class="footnote">אפשטיין גם מביא שבסורית "שלק" הוא רתח במים. ברם, מכאן אין ראיה האם הוא יותר מבישול או פחות ממנו. </i>.
בדרך זו יש לפרש כמה מקורות נוספים. כגון: "רבי עקיבא אומר אפילו אכל שלק והוא מזונו מברך אחריו שלש ברכות" (משנה, ברכות פ"ו מ"ח ומקבילותיה). כאן הדגש הוא שאפילו אכל שלק מברך "שהכל", ואם אכל מבושל על אחת כמה וכמה. אבל אין לפרש שדווקא אם אכל שלק מברך "שהכל", שהרי על בישול יברך, מן הסתם, אותה ברכה.
ברם, רוב המפרשים פירשו ששליקה היא עיבוד כבד יותר מבישול. הראיה העיקרית היא מהתלמוד הבבלי: "רבי ישמעאל בנו של רבי יוחנן בן ברוקה אומר: מתובלת – אוסרת ונאסרת, שלוקה – אוסרת ונאסרת" (חולין קיא ע"א), אבל מבושלת אוסרת ואינה נאסרת כפי שברור מהסוגיה שם. אם כן, משמע שעבור הבבלי שם שליקה היא בישול כבד יותר מאשר סתם "בישול". היו ראשונים שהקשו ממשנת תרומות על הבבלי חולין<sup class="footnote-marker">4</sup><i class="footnote">ראו אפשטיין, שם שם. </i>, וליברמן טען שאפשר שיש כאן הבדל בין לשון ארץ ישראל, שבה שליקה קלה מבישול, לבין לשון בבל שבה שליקה כבדה מבישול<sup class="footnote-marker">5</sup><i class="footnote">תוספתא כפשוטה לתרומות פ"ט ה"ה, עמ' 446; ראו פליקס, מעשרות שם, שאימץ את דעת ליברמן גם למקורות ארץ-ישראליים.  </i>. אפשטיין תירץ את השאלה בכך שהתבסס על כתב יד ה ועל התוספתא הגורסת "רבי ישמעאל בי רבי יוחנן בן ברוקה אומר שלוקה אוסרת ואינה נאסרת. מתובלת אוסרת ונאסרת" (תוס', תרומות פ"ט מ"ה). אם כן, דין שליקה כדין בישול.
מכמה מקורות נוספים יוצא ששליקה קלה מבישול: "הנודר מן המבושל מותר בצלי ובשלוק. אמר קונם תבשיל שאיני טועם אסור במעשה קדירה רך ומותר בעבה" (משנה, נדרים פ"ו מ"א). אם שלוק הוא בישול כבד, הרי ששלוק צריך היה להיות בכלל מבושל. כמו כן: "הנודר מן התבשיל אסור בצלי ובשלוק ובמבושל ואסור בסיטרות רכות מפני שהחולין אוכלין בהן" (תוס', נדרים פ"ג ה"א). בברייתא זו ה"שלוק" בכלל "מבושל", כלומר מי שנדר שלא יאכל מבושל הרי ברור שכלל בנדרו גם כל מאכל שלוק, בניגוד למשנה בנדרים שציטטנו קודם. כנגד זה, כאמור, ה"שלוק בכלל מבשל", כלומר מי שנדר שלא יאכל שלוק הרי ברור שכלל בנדרו גם כל מאכל מבושל, שכן שליקה היא בישול כבד יותר<sup class="footnote-marker">6</sup><i class="footnote">ירו', עירובין פ"ג ה"א, כ ע"ד; נדרים פ"ו ה"א, לט ע"ג, וכן מפרש בעל מלאכת שלמה למשנת נדרים ולמשנת פסחים פ"ב מ"ו. </i>. אלא שאין להוכיח ממקורות אלו דבר על טיבה של שליקה. אם נדר אדם מתבשיל אסור רק בתבשיל ומותר בכל מה שהוא פחות מתבשיל, אך גם במה שהוא יותר מתבשיל או צורת טיפול שונה במקצת, ולכן אסור אפילו ב"עבה" שהיא רביחה מבושלת. על כן כל שניתן להסיק הוא שהשליקה דומה אמנם לבישול אך מעט שונה ממנו. הגמרא מסיקה: "מתניתא אמרה שהשלוק קרוי מבושל דתנינן היה מבשל את השלמים או שולקן")ירו', נדרים פ"ו ה"א, לט ע"ג; עירובין פ"ג ה"א, כ ע"ד). גם משפט זה משמעותי רק אם שלוק הוא פחות ממבושל, שכן אם הוא יותר ממבושל מה החידוש במשפט, הרי הוא ברור מעצמו? 
כמו כן: "מערבין בפת לשבת ובתבשיל ליום טוב. תבשיל שאמרו אפילו צלי אפילו שלוק אפילו קוליס שנתן עליו חמין מערב יום טוב" (תוס', ביצה פ"ב ה"א). אם כן, סתם שלוק הוא ספק תבשיל, והמשנה קובעת שהוא בכלל תבשיל.
ברם, לעתים שלוק מתפרש טוב יותר כבישול כבד יותר מסתם "בישול". המדרש אומר שתורמוסין יש לשלוק שבע פעמים, וברור אפוא שמדובר בבישול מרבי, אחרת במקום לשלוק שבעה פעמים די היה בבישול עמוק יותר<sup class="footnote-marker">7</sup><i class="footnote">תנחומא, בראשית ז; בבלי, ברכות לח ע"ב, ועוד. </i>. בתלמוד הבבלי נאמר שניתן לאכול חלקים קשים מבשר השור הגדול (סחוסים וראשי כנפיים) על ידי "שלקא", ושוב ברור ששלקא היא בישול עמוק, הרבה יותר מסתם בישול (בבלי, פסחים פד ע"ב). כמו כן: "המחתך לבשל אף על פי שלא מירק אינו חבור לכבוש. ולשלוק ולהניח על השלחן חבור" (משנה, עוקצין פ"ב מ"ה; תוס', פ"ב ה"ח). העיקרון הוא שאם נגעה טומאה בחלק מהפרי כל הפרי טמא משום שהוא כולו חיבור אחד. אבל אם הוא חתוך, אף על פי שלא נחתך לגמרי, אינו חיבור, שהרי הוא התכוון להפריד בין החלקים. במקרה זה כשהחל לחתוך ולא סיים<sup class="footnote-marker">8</sup><i class="footnote">מירק משמעו סיים. </i> את החיתוך, והחתיכות עדיין מחוברות, אין הן נחשבות לחיבור כדי להעביר טומאה מחתיכה אחת לאחרת, אבל אם חתך לצלי או לשלוק ולא סיים – הרי שהן עדיין נחשבות למחוברות. כאן קל יותר לפרש שהשליקה כבדה יותר מהבישול ולכן אין זה חשוב שהפרי מחובר שכן החום הרב יבשלו בכל מקרה.
אם כן, מהמקורות עולה תמונה הנראית כסותרת את עצמה: מחד גיסא השליקה קלה מבישול ומאידך גיסא היא נראית ככבדה ממנה. מחד גיסא היא דומה לבישול ומאידך גיסא שונה ממנה. דומה שהפתרון לסתירות הללו הוא בכיוון אחר. השליקה דומה לבישול אבל הבישול מטרתו לרכך את הפרי, לבשלו ולהכינו למאכל, והשליקה היא בישול שיש בו עיבוד ושינוי טעם. שינוי כזה מחייב, בדרך כלל, השריה ממושכת במים. על כן במסכת עוקצין חיתוך לשליקה אינו משמעותי שכן ההשריה לזמן ממושך הופכת את החיתוך למשני בחשיבותו. כן גם הנודר "מן השלוק אינו אסור אלא מן השלוק של בשר שלוק שאיני טועם אסור בכל השלקים"<sup class="footnote-marker">9</sup><i class="footnote">משנה, נדרים פ"ו מ"ג, והשוו בבלי, נדרים כ ע"ב; ביצה טז ע"א. </i>. אם כן, שלוק הוא בעיקר בשר שלוק ואינו כולל כל בישול, והבישול נדון לחוד באותו פרק (משנה, נדרים פ"ו מ"א).
כך מסופר על הכנת הקטורת במקדש: "היה שולק את העיקרין דברי רבי מאיר רבי יהודה אומר שולקן היה במים ונותן שמן על גביהן וכיון שהיה קולט את הריח היה מעבירו כדרך שהפטמין עושין" (ירו', סוטה פ"ח ה"א, כב ע"ג). אם כן, שליקה אינה סתם בישול אלא בישול עם תוספת טעמים. כאמור, לעתים שליקה היא כמו בישול ולעתים שונה ממנו, ובחלק מהמקרים נראה שהיא ממש דרך טיפול אחרת במזון, כגון: "אלא כל מה שאדם רוצה לעשות באשתו עושה; משל לבשר הבא מבית הטבח, רצה לאכלו במלח – אוכלו, צלי – אוכלו, מבושל – אוכלו, שלוק – אוכלו" (בבלי, נדרים כ ע"ב), כאן מבושל שונה במידה רבה מהשלוק, וקשה לפרש שרק הבדל זמן ביניהם. 
כמו כן: "הצולה והמטגן השולק והמעשן כולהן משום מבשל" (ירו', שבת פ"ז ה"ב, י ע"ב). אם כן, שליקה אסורה כאב המלאכה של בישול. אם היא בישול כבד יותר, הרי שאין היא דומה לבישול אלא היא בישול ממש. אבל גם אין להסיק שהיא קלה מבישול, שהרי איסור מבשל הוא מתחילת הבישול ותחילת הבישול היא שליקה. אין זאת אלא שהיא בישול אחר, לעתים ללא הרתחה, אלא בהשריה ממושכת.
לפי דרכנו נבין מדוע במקורות רבים השולק מצוי יחד עם הכובש או מעבד הפרי, כגון: "אין את רשאי לכבוש מהם ולשלוק מהם ולא לאכול מפניהם" (ספרא, בהר פרק א הי"ב, קו ע"ג), וכן: "שכל מה שנברא בששת ימי בראשית צריכים עשייה כגון החרדל צריך למתק והתורמסין צריכין לשלוק, וחטים צריכין ליטחן" (במדבר רבה, יג ה). שליקה זו דומה יותר לעיבוד הפרי מאשר לסתם בישול, וזו משמעות המדרש. מסקנתנו מוכחת מסוף המשנה שלנו כפי שנפרשה. מדובר שם על סוגי בישול; בישול ממש הוא גמר מלאכה, אך לא שפיכת רביחה לתבשיל מוכן. יהא דין בישול אשר יהא, ברור שדין בישול בשדה נדון בסיפא של המשנה ולא ברישא. הרישא עוסקת בשולק והוא נתפס כמעבד פרי ולא כמבשל, למרות הדמיון בפעולות. 
כך אנו שומעים גם על דינם המיוחד של "מי כבשים ומי שלקות" שיצאו מכלל מים ויש להם דין מיוחד, ושוב ברור שאין אלו מים אלא מים עם תוספת חומרים<sup class="footnote-marker">10</sup><i class="footnote">משנה, מקואות פ"ז מ"ב; תרומות פ"י מי"ב; עבודה זרה פ"ב מ"ו; תוס', פ"ג הי"ז; תרומות פ"ז הי"ג. בתוספתא טהרות פ"ט ה"ה מדובר על ביצים טהורות ששלקן עם ביצים טמאות ויש בהן בנותן טעם, ושוב הדבר מתאים יותר לבישול עם תוספת טעמים. </i>.
למסקנתנו יש גם השלכות על הלכות אחרות, כגון: "רבי אבא אמר רב ושמואל תרויהון אמרין ירק שלוק אומר עליו שהכל נהיה בדברו" (ירו', ברכות פ"ו ה"א, י ע"א). האם אכן התכוונה ההלכה שכל ירק מבושל יברכו עליו ברכת "שהכל", או שההלכה הזאת מתייחסת רק לשליקה שיש בה תוספת טעם ועיבוד?
נשוב למשנתנו:
במשנה נמנים הכובש והשולק ולא המבשל משום שהמשנה מדברת על עיבוד פרי ולא על בישולו. דין בישול כבר נשנה לעיל (פ"א מ"ז), ועתה מדובר על עיבוד הפרי בכבישה או בהשריה. שליקה זו צריכה להיות מושלמת: "הכובש עד שיכבוש כל צורכו השולק עד שישלוק כל צרכו... שהוא גמר מלאכתו" (ירו', נא ע"א).
<b>בשדה</b> <b>חייב</b> – הכובש בבית בוודאי חייב, שכן עצם ההכנסה לבית טובלת (מחייבת) במעשרות, אבל אפילו הכובש בשדה חייב. רוב המפרשים מוסיפים שמדובר בפרי שנגמרה מלאכת עצמו, אבל פרי שאינו בשל אינו בכלל הנאמר במשנה.
<b>המכמיר</b> <b>באדמה</b> <b>פטור</b> – מכמיר הוא כמו מכמין, מטמין. כיסוי באדמה ייצור מצב של תסיסה, שהיא פעולה הדומה לריקבון<sup class="footnote-marker">11</sup><i class="footnote">ראו פליקס, על אתר. </i>. ההכמנה מובילה לריכוך הפרי והמתקתו, ובדרך זו מכינים היום תחמיץ.
<b>המטבל</b> <b>בשדה</b> <b>פטור</b> – מטבל הוא מי שמטביל את הירק במלח או בחומץ, אבל ללא בישול. ההטבלה הייתה פעולה רגילה, ולמעשה כמעט לא אכלו ללא הטבלה, על כן המשנה מדגישה שבכל סעודה מטבילים ירקות<sup class="footnote-marker">12</sup><i class="footnote">ראו פירושנו לפסחים פ"י מ"ד, ושם הראינו שבבבל לא נהגו להטביל ירקות, אם כי כמובן הכירו את שיטת הכנת המזון הזאת, ואת צורת אכילתם של ירקות בטיבול. </i>. קדמונינו גם טיבלו פת לחם: "וטבלת פִתך בחֹמץ" (רות ב יד), "שכן דרך הקוצרים להיות טובלין פתן בחומץ בשעת השרב א"ר יונתן מכאן שמוציאין מיני חמצים לגרנות" (ויקרא רבה, לד ח, עמ' תשפט). הטבילה הרגילה הייתה בחומץ, על כן נקבע שהמוציא מיני משקאות בשבת חייב: "היין כדי לשתות בו מזון שתי סעודות, והשמן כדי לוכל בו מזון שתי סעודות, והחומץ כדי לטבל בו מזון שתי סעודות" (תוס', עירובין פ"ו ה"ג), והבבלי מסביר שהכוונה לטבילת ירק, זיתים ובצלים (כט ע"א).
<b>הפוצע</b> <b>זיתים</b> <b>שיצא</b> <b>השרף</b> <b>פטור</b> – פציעת הזית נועדה לא להוצאת השמן אלא כדי לאפשר לטבלו וכדי שיתרכך, וגם היא אינה בבחינת גמר מלאכה.
<b>הסוחט</b> <b>זיתים</b> <b>על</b> <b>בשרו</b> <b>פטור</b> – סחיטה היא הוצאת השמן, אבל הכנסת הזיתים לבית הבד היא עשייה חרושתית, ונחלקו תנאים מהו גמר מלאכה לעניין זה (לעיל פ"א מ"ז). לכל הדעות זרימת השמן היא גמר מלאכה, אבל כאן מדובר בהוצאת מעט שמן לטיבול לארוחה בשדה, ועל כן אין בכך גמר מלאכה.
<b>ואם</b> <b>סחט</b> <b>ונתן</b> <b>לתוך</b> <b>ידו</b> <b>חייב</b> – נתינה ליד היא כמות שמן גדולה יותר. המעשה דומה למה ששנינו לעיל שאם אכל "אחת אחת" פטור ואם צירף חייב (לעיל פ"ג מ"ח).
<b>המקפה</b> <b>לתבשיל</b> <b>פטור</b> – במשנה לעיל דובר על "מקפה יין", שם הכוונה להורדת הזגים מהתירוש או למצב שהיין מפסיק לזרום ולתסוס. ברם, בהקשר של משנתנו מדובר בתבשיל מעין רביחה של ימינו, או דייסה העשויה מגריסים (דגנים גרוסים). כן שנינו: הנודר "מן הגריסים אסור מן המקפה, ורבי יוסי מתיר. מן המקפה מותר בגריסין. מן המקפה אסור בשום, ורבי יוסי מתיר. מן השום מותר במקפה" (משנה, נדרים פ"ו מ"י; תוס', פ"ג ה"ו), או "כל הנצוק טהור... בית שמאי אומרים אף המקפה של גריסין ושל פול מפני שהיא סולדת לאחריה" (משנה, מכשירין פ"ה מ"ט). כן מופיעה המקפה בעדויות אחרות כתבשיל נוזלי. את המקפה יש להכין, ככל הנראה, עם מים חמים, אך לאו דווקא רותחים. המדובר, אפוא, במי שמכין רביחה שטרם בושלה, ופטור. 
<b>ולקדירה</b> <b>חייב</b> <b>מפני</b> <b>שהיא</b> <b>כבור</b> <b>קטן</b> – אם נתן מקפה בקדרה היא נחשבת כאילו ירד השמן לבור (לעיל פ"א מ"ז), וחייב במעשרות. "מעשה קדרה" הוא מונח מקביל לבישול: "תבשיל שאיני טועם אסור במעשה קדירה רך ומותר בעבה" (משנה, נדרים פ"ו מ"א ומקבילות), וכן: "הנודר ממעשה קדירה אין אסור אלא ממעשה רתחתה, אמר קונם היורד לקדירה שאיני טועם אסור בכל המתבשלין בקדירה" (משנה, שם מ"ב). במקורות רבים אחרים סתם מעשה קדרה הוא תבשיל, ובעיקר של קטניות<sup class="footnote-marker">13</sup><i class="footnote">משנה, ברכות פ"ו מ"ה; טבול יום פ"ב מ"ה; ירו', נדרים פ"ו ה"ב, לט ע"ג; בבלי, ברכות לז ע"א ועוד. </i>, ובמדרשים מעשה קדרה הוא פשוט מקבילה לבישול<sup class="footnote-marker">14</sup><i class="footnote">מדרש תהילים, כג ג, עמ' ק; איכה רבה, א א, עמ' 56, ומקבילות; במקבילה בבבלי, עירובין כג ע"ב: "מעשה קערה". </i>. יש להניח שכל תבשיל הוא גמר מלאכה, אבל הסיפא צמודה לפסקה שלפניה. המקפה עצמה אינה בבחינת תבשיל, ואם נתן ממנה לתבשיל אין זה גמר מלאכה. אבל אם נתן בקדרה כדי שתתבשל – הרי זה גמר מלאכה. אבחנה זו שנינו לעיל שמותר לתת שמן מוכן לחמיטה ולתמחוי גם ללא הפרשת מעשרות, אבל אסור לתת ממנו "לקדירה וללפס (אלפס) כשהן רותחין" (לעיל פ"א מ"ז). מכל מקום "אוּר טובל" (ירו', נא ע"א), כלומר כל מה שמתבשל ממש חייב במעשר ומה ששופכים לתוך תבשיל מוכן אינו נטבל בכך. בפרק א נאמר שמעשה חומץ וציר הוא כבישול, ובתוספתא למשנתנו נוסף: "השוחק את השום ואת השחלים בשדה הרי זה חייב" (פ"ג ה"ב), וזאת לפי המקובל בספרות חז"ל שמאכלים חריפים הם כבישול.
אם כן, לסיכום: תבשיל הוא גמר מלאכה מובהק, רביחה שאינה בהרתחה אינה תבשיל ומותר לשפוך ממנה לתבשיל מוכן. ברישא של המשנה התחבטנו האם מותר לבשל בשדה. מסתבר, אפוא, שדין המבשל לא נמנה ברישא של המשנה אלא בסיפא, ו"השוליק" איננו המבשל אלא צורה של עיבוד התוצרת.
הדיון בבישול, שלק, מקפה וכיוצא באלו מדגים את עיסוקם של חכמים בפרטי פרטים בתבונה ובאבחנה מרבית בין הפעולות, אבחנה שאין שיטה משפטית בעולם המאמצת אבחנות כה רבות וכה מפורטות כמוה.

Mishnah 2

המשנה מבליעה את ההנחה ששבת טובלת, כלומר כניסת השבת מהווה מעין גמר מלאכה. ההנחה היא שאדם מכין את השבת וכל הסעודות בשבת הן סעודות קבע. כידוע אין להפריש מעשרות בשבת, על כן ידאג אדם להפריש מעשרותיו בערב שבת. מסתבר שזאת לא רק הערכה של המציאות אלא גם דרבון לאדם להכין לשבת, ולהפריש מעשרותיו לפני השבת. 
<b>תינוקת</b> <b>שטמנו</b> <b>תאינים</b> <b>בשבת</b> <b>ושכחו</b> <b>לעשר</b> – הוא הדין בכל אדם שהכין לעצמו מזון לשבת, השבת טובלת למעשר, אלא שהמשנה מציגה מקרה מציאותי בצעירים שהכינו להם מזון בשדה לשבת. הירושלמי (נא ע"ב) ניסה לפרש את המשנה לכיוון שונה, כאילו הבעיה ההלכתית היא האם קטן רשאי לעשר שלא מדעת אביו (ראו על כך תרומות פ"א מ"א), אבל בסופו של דבר חזר בו מפירוש זה. מן הראוי להעיר שבלשון חכמים "תינוק" אינו דווקא קטן אלא צעיר. כפי שהזדמן לנו לפרש כמה וכמה פעמים, בספרות התנאית נקבע שקטן המבין את המצווה ויכול לקיימה חייב במצווה, בניגוד לכך בספרות האמוראית נקבע שקטן חייב במצוות רק מגיל שלוש עשרה (ובת בגיל שתים עשרה)<sup class="footnote-marker">15</sup><i class="footnote">ראו פירושנו לתרומות פ"א מ"א ולמשניות נוספות הרמוזות שם; גילת, בן שלוש עשרה (פרקים, עמ' 31-19). </i>. על כן בספרות האמוראית תינוק פטור ממצוות, או שאפשר לפחות לפרש כך, אבל עבור התנאים אם התינוק מסוגל להטמין תאנים לעצמו בשדה ודאי שהוא כבר חייב במעשרות, ואם הרים תרומה קיים בכך את מצוות התרומה ופטר את הפרות.
<b>לא</b> <b>יאכלו</b> <b>עד</b> [<b>ב</b>]<b>מוצאי</b> <b>השבת</b> <b>עד</b> <b>שיתעשרו</b> – אסור לאכול מהתאנים בשבת, שכן לא עושרו, כל זאת אף שהתאנים עדיין בשדה ובעצם לא נגמרה מלאכתן, אבל הטמנתן היא מעין גמר מלאכה. 
<b>כלכלת</b> <b>שבת</b> <b>בית</b> <b>שמי</b> <b>פוטרין</b> <b>ובית</b> <b>הלל</b> <b>מחייבין</b> – מלשון המשנה משמע שהיה נוהג מקובל להכין כלכלת פרות, אולי מקושטת מעט, לצורכי סעודות השבת (רמב"ם). כלכלה רגילה נחשבת למוכנה רק לאחר חיפויה בעלים (פ"א מ"ה), אבל כלכלת שבת נחשבת למוכנה ללא קשר לחיפוי או למילוי הכלכלה, משום שהיא הוכנה בצורה נאה יותר. בית שמאי נאמנים לדרכם ההלכתית. בדרך כלל אין בית שמאי מבחינים באבחנות המשנה, ולכן לדעתם אין הדבר תלוי בתכניות המיוחדות של בעל הכלכלה ולכל הכלכלות דין שווה, והוא שנוי לעיל (פ"א מ"ה)<sup class="footnote-marker">16</sup><i class="footnote">מחלוקת בית שמאי ובית הלל חוזרת בעדויות פ"ד מ"י בסדרה של מחלוקות דומות שבכולן בית שמאי אינם מקבלים את הבחנות המשנה. </i>. בפרק החמישי במסכת עדויות מובאת סדרת מחלוקות שבהן בית שמאי מקלים, ומשנתנו אינה מנויה בה. על כן היו מפרשים שהתחבטו מדוע אין המחלוקת שבמשנתנו מופיעה ברשימות אלו (תיו"ט, מלאכת שלמה). ברם, הרשימה במסכת עדויות, כמו רוב הרשימות במשנה, היא בבחינת "תנא ושייר", ואין לתמוה על כך שיש פריטים שאינם ברשימה במסכת עדויות.
<b>רבי</b> <b>יהודה</b> <b>אומר</b> <b>אף</b><sup class="footnote-marker">17</sup><i class="footnote">לעתים קרובות נוספה בכתבי היד של המשניות המילית "אף" או נשמטה, אבל במשנתנו אין חילופי נוסח במילית זו. </i> <b>הלוקט</b> <b>את</b> <b>הכלכלה</b> <b>לשלח</b> <b>לחבירו</b> <b>לא</b> <b>יאכל</b> <b>עד</b> <b>שיעשר</b> – לדעת רבי יהודה יש לעשר גם כלכלת שבת שאדם שולח לחברו, אף על פי שהשולח אינו יכול להבטיח שהחבר ישתמש בה דווקא לשבת. אבל דבריו הם מסקנה מדברי בית הלל: אם חייבים להפריש מעשר מכלכלת שבת, הרי שהחבר סבור שהיא מעושרת ולכן יש לעשרה כדי שלא להכשילו. כך מסביר הירושלמי (נא ע"ב) שלא אמר רבי יהודה את דבריו אלא בכלכלת שבת ולא בכלכלה רגילה שאדם משלח לחברו. בתוספתא חוזר דין זה ושם מודגשת השאלה האם הבעל עצמו, המכין כלכלה לחברו (כלכלת שבת?), רשאי לאכול ממנה (פ"ג ה"ג) (איור 30 כלכלת פרות מעוצבת למשלוח).
בתוספתא נאמר: "כלכלת השבת בית שמיי פוטרין ובית הלל מחייבין. רבי יהודה אומר הלל עצמו היה אוסר" (פ"ג ה"ב). אם כן, התנא של משנתנו אינו רבי יהודה, לדעתו רק הלל עצמו אסר את כלכלת השבת ולא בית הלל.
הסברנו את המחלוקת בשאלה האם מובטח שהכלכלה תנוצל בשבת או לא, מתוך הנחה שהשבת טובלת. אבל אפשר לפרש את המחלוקת כנסובה סביב השאלה האם שליחת כלכלה זו היא כמכירה. כפי שאמרנו כלכלת שבת אינה נמכרת, וממילא השאלה (המחלוקת) היא האם מתנה כמכירה ואז זו מכירה ומיקח טובל למעשרות, או שזו מתנת ידידות שאינה בבחינת "מיקח טובל". השאלה האם מתנה מעין זאת היא כמכר נדונה לעיל (פ"ב מ"א ומ"ה). לפי תפיסת הגמרא כל מקרה תלוי בנסיבות שהמתנה ניתנת בהן, ועל כן יש מקום לדיון נוסף במשנתנו. הסבר זה אפשרי, אבל המשנה אינה עוסקת בשאלת "מיקח טובל" אלא בשאלה האם השבת כטובלת למעשרות, ולכן אנו מעדיפים את הפירוש הראשון.
בתוספתא מובאות עוד שתי הלכות שבהן הלל עצמו אסר מה שתלמידיו כנראה התירו (פ"ג ה"ג-ה"ד), ומקרה נוסף כזה מבא גם בברייתא בבבלי (ביצה לא ע"ב). בנוסף לכך מוסרות ברייתות שונות הלכות שבהן שמאי עצמו אסר מה שביתו התירו או שבית הלל נהגו אחרת מרבם הנערץ. זו עדות לכך שבית שמאי ובית הלל לא רק מסרו מדברי רבותיהם אלא המשיכו לפתח וליצור, לעתים בדרכים אשר רבותיהם לא שערום.
על כלכלת השבת אנו שומעים מהירושלמי לרישא של המשנה: "דלמא, רבי חייה, רבי אימי רבי איסי הוון יתבין עבר חד טעין כלכלה דתאינים. אמר ליה ליזבון. אמר ליה כלכלת שבת אינה מזבנה" (נא ע"ב – מעשה, רבי חייא, רבי אמי ורבי איסי היו יושבים, עבר אחד נושא כלכלה של תאנים. אמרו לו למכור, אמר להם כלכלת שבת אינה נמכרת). המעשה מלבב בפשטותו, וחן השבת נסוך עליו. ההלך מוביל כלכלה לשבת ואינו מוכן למכרה, אפילו לחכמים הנערצים, ואפילו תמורת תשלום.

Mishnah 3

<b>הנוטל</b> <b>זיתים</b> <b>מן</b> <b>המעטן</b><b> – </b>המשנה במנחות מתארת את סדר עבודת הזית, ומחלקת את השמנים היוצאים מהזיתים לפי טיבם: "שלשה זיתים ובהן שלשה שלשה שמנים. 1. הזית הראשון מגרגרו בראש הזית, וכותש, ונותן לתוך הסל, רבי יהודה אומר סביבות הסל, זה ראשון. טען בקורה, רבי יהודה אומר באבנים, זה שני. חזר וטחן וטען זה שלישי. הראשון למנורה והשאר למנחות. 2. הזית השני מגרגרו בראש הגג, וכותש ונותן לתוך הסל, רבי יהודה אומר סביבות הסל, זה ראשון. טען בקורה, רבי יהודה אומר באבנים, זה שני. חזר וטחן וטען זה שלישי. הראשון למנורה והשאר למנחות. 3. הזית השלישי עוטנו בתוך הבית עד שילקה, ומעלהו ומנגבו בראש הגג. וכותש ונותן לתוך הסל, רבי יהודה אומר סביבות הסל, זה ראשון. טען בקורה, רבי יהודה אומר באבנים זה שני, חזר וטחן וטען זה שלישי. הראשון למנורה והשאר למנחות" (פ"ח מ"ד).
את הזיתים הראשונים מגרגרים בראש הזית; "גרגור" הוא, אפוא, פעולת הקטיף עצמה, שטיחת הזיתים לייבוש. טוחנים ("כותש") ומניחים בעקל ("סל"). אחר כך מגיע שלב הטעינה (הלחיצה) הנעשה באחת השיטות. אנו מכירים שיטות מספר של לחיצה וסחיטה. המשותף לרובן (חוץ מהשיטה החמישית) הוא קורה ארוכה שבסיסה בחור בקיר והקצה השני חופשי, ומרכז הקורה לוחץ על הזיתים. כוח הלחץ נקבע לפי המשקל שעל קצה הקורה, משקל המוכפל לפי חוקי המנוף. אנו מכירים חמש צורות לחיצה: 
1. לחיצה על ידי קורה בלבד.
2. לחיצה על ידי קורה שאליה נקשרו אבנים או משקולות (איור 31).
3. מעל קצה הקורה מתקן לחיצה ובו בורג שאִפשר הכבדה אטית של הקורה).
4. הכבדה על ידי משקולות הקשורות לקצה הקורה ומתקן המחבר את המשקולות לקורה. סיבוב המתקן אִפשר הכבדת הלחץ על הקורה. 
5. מתקן שיש בו בורג והוא לוחץ ישירות על הזיתים. הבורג דומה לזה שבשיטה שלוש, אלא שאין שם קורה כלל.
המשך העבודה זהה. את הזיתים האחרונים אין מגרגרים אלא "עוטנים", כלומר מרכזים בערמה גדולה בבית. ביתר בירור מופיעים הדברים במקבילה למשנה במדרש ההלכה: "...הזית השלישי עוטנו בבית הבד עד שילקה, ומעלהו ועושהו תמרה בראש הגג, כונסן לבית, וטוחנן בריחים. ונותנן בסלים, וטוענן בקורה. והיוצא מהם ראשון, פורקן וטוחנן שניה היוצא מהם שני, חזר וטחן וטען זה שלישי הראשון למנורה והשאר למנחות" (ספרא, אמור פרשה יג ה"א-ה"ג). אם כן, השלבים הם עטינה בבית או בבית הבד לריכוך הזיתים, העלאה לראש הגג להמשך הריכוך ואולי גם לייבוש, ואחר כך שלב הטחינה.
לסיכום המשנה, לפנינו שלושה סוגי זיתים:
1. הנכתשים מיד;
2. המושהים בגג;
3. המושהים בבית ואחר כך בגג,
וכן שלושה שלבי הנפקת שמן, בכל אחד משלושת סוגי הזיתים: 
1. מהטחינה הראשונה (או מכתישה ידנית);
2. מטעינה (לחיצה) ראשונה;
3. מלחיצה שנייה.
לפנינו, אפוא, תשעה שלבים היוצרים שמן בחמש איכויות שונות.
המעטן הוא שלב המקביל לריכוז הערמה: "לקחו גדיש של תבואה, ועביט של ענבים, ומעוטן של זתים..." (תוס', דמאי פ"ו הי"א<sup class="footnote-marker">18</sup><i class="footnote">ראו עוד תוס', פ"ג הי"ג; חלה פ"ב ה"ה; שביעית פ"ד הי"ט.  </i>) במקביל הוא גם השלב הראשון של תהליך הכבישה (תוס', שביעית פ"ד הי"ט ומקבילות).
ממשנתנו ברור שבמעטן מצויים עדיין הזיתים השלמים, מכל מקום ראינו שתנאים נחלקו מתי גמר מלאכה (חובת מעשרות) של זיתים. היו שהקדימו אותו לשלב הטחינה והיו שאיחרו אותו עד שירד השמן לעוקה (ראו פירושנו לעיל פ"א מ"ז). משנתנו מניחה שהזיתים במעטן טרם עושרו, ומותר לעשרם רק בשלב מאוחר יותר.
<b>טובל</b> <b>אחד</b> <b>אחד</b> <b>במלח</b> <b>ואוכל</b> – הזית עדיין פטור ממעשר וטבילתו במלח אינה נחשבת למליחת הזית, זו שבמשנה הקודמת נקבע שהיא טובלת למעשרות. למעשה זו חזרה על דין "המטבל" שנשנה במשנה הקודמת, ושם נקבע שפטור ממעשרות. אבל הדין נשנה בשל ההמשך. הירושלמי (נא ע"ב) מדגיש שכאן אין המשנה חוששת שמא יחשבו עוברי אורח שהוא אוכל ללא מעשרות. בכך חולקת משנתנו על רב (לעיל פ"ג ה"א, נ ע"ב). ברם, שם מדובר במעביר תאנים מהשדה לבית והאכילה היא בחצר בנוכחות זרים, ואילו כאן בשדה אין חשש שאחרים יראו זאת. אמנם, בספרות חז"ל ידוע הכלל שכל מה שאסור משום מראית עין אסור גם בחדרי חדרים. כלל זה מקובל בתלמוד הבבלי, הוא שנוי גם במסורת ארץ ישראל בשם רב הבבלי, אבל חכמי ארץ ישראל כנראה הסתייגו ממנו. מכל מקום, אין לו הד בספרות התנאית<sup class="footnote-marker">19</sup><i class="footnote">ראו בהרחבה בפירושנו לשבת פכ"ב מ"ד. </i>.
<b>ואם</b> <b>מלח</b> <b>ונתן</b> <b>לפניו</b> <b>חייב</b> – אם מלח כמה זיתים יש בכך מעין "צירוף" במשמעותו במשניות הקודמות (לעיל פ"ג מ"ח ועוד). הירושלמי מדגיש שצריך את שילובם של שני מרכיבים אלו, גם צירוף וגם טבילה במלח, ושניהם יחד "טובלים" למעשרות.
<b>רבי</b> <b>אליעזר</b> <b>אומר</b> <b>מן</b> <b>המעטן</b> [<b>ה</b>]<b>טהור</b> <b>חייב</b> – מעטן שטרם נטמא. ברור שרבי אליעזר סבור שגמר המלאכה של זיתים הוא עוד לפני הכנסת העיסה למעטן, אחרת אי אפשר לדבר על מעטן טהור או טמא. עם זאת, גם רבי אליעזר מכיר במצב שהמעטן כבר נגמרה מלאכתו והוא טמא או טהור, אבל טרם הפרישו ממנו מעשרות. אמנם בתיאוריה גמר מלאכה לעניין טהרה הוא גמר מלאכה לעניין מעשרות, אבל בפועל כנראה לא הקפידו על זהות זו. ייתכן שהציבור לא הפריש מעשרות מיד עם חובת המעשרות<sup class="footnote-marker">20</sup><i class="footnote">על כך ראו במבוא למסכת. </i>, או שאולי אפילו חכמים הפרידו בין גמר מלאכה לעניין אחד לבין גמר מלאכה לעניין אחר.
<b>מן</b> <b>הטמא</b> <b>פטור</b> <b>מפני</b> <b>שהוא</b> <b>מחזיר</b> <b>את</b> <b>המותר</b> – במשנתנו עולה אבחנה בין מצב שיש בו חשש שיחזיר לבין מצב שאין בו חשש כזה. אם יחזיר את המותר, הרי שהוא פטור ממעשרות, שכן הוא ירים אותם יחד עם המעשרות של כל התוצרת. אין טעם להרים כמות קטנה (מזערית) כבר בשלב המוקדם, וניתן להמתין עם הפרשת המעשרות. אבל אם המעטן טהור, הבעל יימנע מלהחזיר את העודף שכן הוא חושש שמא מה שלקח נטמא, על כן עליו להפריש מעשרות ממה שלקח. רבי אליעזר סבור שמעט הזיתים שלקח חייבים במעשר, שכן המעטן הוא כבר גמר מלאכה, אבל אם המעטן טמא אפשר לדחות את הפרשת המעשרות ולקיחת מעט פרי אינה בבחינת גמר מלאכה שלו. 
בדברי רבי אליעזר עולה האבחנה שהמעטן נחשב גמר מלאכה לעניין טומאה וטהרה, אך לא לעניין מעשרות. אם לקח מעט זיתים במגמה להפיק מהם שמן ולהטביל בו ירקות אין בכך גמר מלאכה, אבל אם יש חשש שלא יחזיר את הפרות העודפים שנשארו שלמים זה נחשב לגמר מלאכה, שהרי ברור שהבעל מתכוון לאכול את הזיתים טחונים (לא להמתין לעצירת השמן). על כן גמר המלאכה של הזיתים הללו הוא כשל זיתים שלמים והטחינה היא גמר העיבוד, ולא כשל שמן, ששם רק הפקת השמן ממש היא גמר מלאכה.
בתוספתא כאילו נמשך הוויכוח בין חכמים לרבי אליעזר: "אמרו לפני רבי ליעזר אף על פי שמחזירן למעטין הזה הרי הוא מחזירן למעטן אחר (טהור)" (פ"ג ה"ז). אם כן, כולם מסכימים על עיקרון ההחזרה, והוויכוח הוא רק בדבר האפשרות להחזיר למעטן אחר. הירושלמי מפתח את הטיעון ומסביר שהבעיה היא כשיש לו מעטן טהור ולחברו טמא (נא ע"ב). מדברי חכמים עולה התמונה הידועה שבעל הבית הוא עם הארץ אבל רוצה להרים את תרומתו בטהרה. תמונת מצב זו עולה גם מעדויות אחרות<sup class="footnote-marker">21</sup><i class="footnote">ראו במבוא למסכת. </i>. עוד אנו שומעים מהירושלמי שמדובר בשדה וכל חקלאי עוטן את זיתיו לחוד, ולהן נברר מציאות זו.
משנתנו מדברת על מי שעוטן זיתים בשדה, ואולי גם מתכונן לבצע את המשך עצירת השמן בשדה. את בתי הבד הקדומים ניתן למצוא בעיקר בעיירות ובתחומי היישוב או בשוליו, אבל לעתים אנו מוצאים בתי בד גם בשדה. אלו בתי בד שלמים, וכל תהליך עצירת השמן התבצע בהם. דומה שמשנתנו מעלה מציאות שונה במקצת. במשנתנו מדובר על בעל בית העוטן את זיתיו, כלומר טוחן אותם בשדה ומכניסם למעטן, אך אין אזכור של בית הבד, ואולי התכונן בעל הבית להעביר את זיתיו עטונים לבית הבד שבתחום היישוב. ברחבי הארץ אנו מוצאים לעתים קרובות מתקן פריכה ("ים וממל"<sup class="footnote-marker">22</sup><i class="footnote">למונחים ראו לעיל פירושנו לפ"א מ"ז. </i>) בשדה במשטח בלתי מקורה, ואי אפשר לזהות עדות למתקני לחיצה ליד מתקן הפריכה. אדרבה, השטח מסביב סלעי ובלתי בנוי. חוקר חשוב אחד הציע שמתקן כזה שימש לא לעצירת שמן (פריכת זיתים) אלא לטחינת גרעיני שעורה ולתעשיית הגריסים (הבורגול). הוא אישש את מסקנתו בעזרת עדויות אתנו-ארכאולוגיות, כלומר עדויות על מתקנים דומים לשימוש זה בכפר המסורתי בתורכיה<sup class="footnote-marker">23</sup><i class="footnote">עיטם, בורגול. איננו מקבלים סברה זו. </i>. הקושי בהסבר זה הוא בכך שהיינו מצפים למצוא מתקן לטחינת גרעיני דגנים במקום הצריכה, כלומר במקום יישוב, ולא בשדה. 
ייתכן שמשנתנו מאפשרת פתרון שונה. מתקני פריכה אלו נועדו אכן לפריכת זיתים, אך עצירת השמן התבצעה בבית הבד ביישוב. בעל הבית היה מעוניין לבצע את העבודה בשדה משום שכך חסך בעלות ההובלה, שכן לזיתים הפרוכים נפח פחוּת בהרבה מלזיתים חיים. יתר על כן, בעל הבית רצה להיות בשדהו בעונה הבוערת זמן רב ככל האפשר, ובעתות הקיץ התגורר בשדה בסוכה, במגדל או במערה. בעונה זו היה לו זמן פנוי בשדה, אך הוא נשאר בחוץ כדי לשמור על יבולו. את עודפי הזמן ניצל החקלאי לעיבוד ראשוני של השמן. פריכת הזיתים היא תהליך זול וקל ואותו ביצע בשדה, במתקן פריכה פשוט. כבישת השמן דורשת מכשור כבד הרבה יותר, ואותה ביצע בבית הבד המשוכלל יחסית שביישוב.

Mishnah 4

<b>שותים</b> <b>על</b> <b>הגת</b> <b>בין</b> <b>על</b> <b>החמין</b> <b>בין</b> <b>על</b> [<b>מין</b>] <b>הצונין</b> <b>פטור</b> <b>דברי</b> <b>רבי</b> <b>מאיר</b> – המילה "מין" רשומה בצד, ואולי היא תחליף ל"על", ובכתב יד ז (ליידן לירושלמי) במקום "על" – "מין". הניסוח במשנה הוא כנראה שילוב של שני ניסוחים. האחד: "שותים על הגת בין על החמין בין על הצונן (צוננים)" והאחר: "השותה על הגת... פטור". "על הגת" או "מין הגת" הם היינו הך, כשם ש"מין הצונן" הוא כמו "על הצונן", מכל מקום המשמעות ברורה. כידוע שתו את היין מזוג: שני חלקים מים לחלק יין, או אפילו שלושה חלקי מים לחלק יין. המזיגה דומה לכבישה או מליחה והיא מעין עיבוד של התירוש, אבל חכמים קובעים שמזיגה אינה נחשבת לגמר מלאכה (רמב"ם, ר"ש ואחרים). מדברי המשנה משמע שהמזיגה במים חמים (מעין "פונץ' " בלשוננו כיום) הייתה נפוצה יותר ומשמעותית יותר. בדברי חז"ל נזכרים לעתים קרובות החמין<sup class="footnote-marker">24</sup><i class="footnote">משנה, שבת פ"ג מ"א ומקבילות רבות; ביצה פ"ב מ"ו ועוד.  </i> או המיחם (משנה, שבת פ"ג מ"ג ומ"ה; פסחים פ"ז מי"ג), ובכולם היו מים חמים שנועדו בעיקר למזיגה. זאת משום שכמעט אין שימוש אחר למים חמים, שכן קדמונינו לא שתו משקאות כתה או קפה, ואף המרק היה נדיר יחסית לימינו.
<b>רבי</b> <b>לעזר</b> <b>ברבי</b> <b>צדוק</b> <b>מחייב</b> – לדעתו של רבי אלעזר ברבי צדוק מזיגה היא כמו כבישה, או אולי נכון יותר לומר שהיא כמו הסבה, יש בה סממן ברור של סעודת קבע ולכן היא טובלת למעשר, כדברי התנא לעניין אחר: "תני רבי חלפתא בן שאול עשה היסב בשדה טובל, אם לא היסב אינו טובל. אין<sup class="footnote-marker">25</sup><i class="footnote">צ"ל "איזה הוא" כבכתב יד רומי ובנוסח הר"ש סירליאו. </i> הוא היסב שהוא טובל? כל היסב שיש בו יין" (ירו', נא ע"ב). במקרה שלנו אין כאן שתיית יין ממש שכן התירוש מהגת עדיין אינו יין, אבל רבי צדוק רואה בו יין ובשתייתו הסבה.
<b>וחכמים</b> <b>אומרים</b> <b>על</b> <b>החמים</b> <b>חייב</b> <b>ועל</b> <b>הצונין</b> <b>פטור</b> – מזיגת יין במים חמים יש בה יותר קביעות ומעין הסבה כדברי רבי יוחנן בירושלמי (נא ע"ב). גם כאן התלמוד מעלה את השיקול שיכול הוא להחזיר את היין לגת כמו במשנה קודמת.
כל החכמים סבורים שיש בגת יין ועדיין אין זה גמר מלאכה, כל זאת כמו במשנה לעיל (פ"א מ"ז). בדיוננו שם ראינו כי יש תנאים הסבורים שגמר המלאכה ביין הוא בתחילת הדריכה. לדידם כל שתיית יין מהגת היא לאחר גמר מלאכה והוא חייב במעשר. ייתכן שזו דעתו של רבי אלעזר ברבי צדוק, אך עדיף להסביר את דבריו כפי שהצענו משום שאז הוא חולק על בסיס המוסכמות של כל יתר התנאים במשנה. כך מתבארת משנתנו כפשוטה. אבל בציטוט המשנה בתלמוד הבבלי נוסף בדברי חכמים "מפני שהוא מחזיר את המותר" (שבת יא ע"ב). כלומר, הבעיה מתעוררת לא בגלל גמר מלאכה אלא מפני שאחר מזיגה בחמים אי אפשר להחזיר את העודף לגת, ולכן כאילו ייחדו כמות זו של יין ויש להפריש עליה לחוד<sup class="footnote-marker">26</sup><i class="footnote">אולי משום שאי אפשר שתהא בבחינת "מן המוקף" על יתר היין. </i>. אבל בכל עדי הנוסח למשנתנו אין תוספת זו. מבחינה עניינית קשה להבין מה בין מזיגה בחם למזיגה במים צוננים, הרי בשני המקרים לאחר שהמזג מצטנן התוצאה זהה. יתר על כן, וכי למה אי אפשר להחזיר יין מזוג לגת, הרי יש כאן תוספת זעירה של מים ליין.
מפרשי המשנה, שכל רז לא אניס להם, הכירו כמובן את הבבלי, וכמובן ראו בו בדרך כלל פירוש מחייב, עם זאת לא כולם קיבלו את פירוש הבבלי. הרמב"ם פירש כפי שהצענו בלא כל הערה נוספת. הר"ש פירש בדרכנו (אנו בדרכו), אך הוסיף אזכור לבבלי, והוסיף שדברים אלו הם "ופירוש הוא", כלומר אינם מגוף המשנה. אבל עדיין יש ללומד בדרכי המסורה לתמוה: גם אם הדברים הם פירוש של הבבלי הרי שהפירוש מחייב?! בעל מלאכת שלמה מסתייג בצורה ברורה יותר: "ופירוש בעלמא הוא", כלומר זו הערה של הבבלי שאינה הפירוש למשנה, וודאי שאינה מגוף המשנה. הרע"ב פירש לפי הבבלי, ור' יהוסף אשכנזי מעיר על דבריו "פירוש זה אינו נראה". זו דרכו של ר' יהוסף לחלוק בעדינות על התלמוד ולכוון את הדברים לרבנו עובדיה מברטנורא, אף שכמובן גם ר' יהוסף ידע שהרע"ב מביא את התלמוד. במבוא הכללי לפירוש המשניות ציינו לדוגמאות מעטות נוספות של ראשונים שהתירו לעצמם לפרש משנה בניגוד לתלמוד הבבלי, או למשתמע ממנו, ומפרשנים אלו שאבנו גם אנו את החובה, הנראית כתעוזה, לפרש את המשנה כפשוטה ולפי דלות הבנתנו.

Mishnah 5

<b>המקלף</b> <b>בשעורים</b> <b>מקלף</b> <b>אחת</b> <b>אחת</b> <b>ואוכל</b> – קילוף הוא מעין עיבוד, וכמו המלחת זיתים במשנה ג אם אכל מהם אחת אחת פטור, <b>ואם</b> <b>קילף</b> <b>ונתן</b> <b>לתוך</b> <b>ידו</b> <b>חייב</b> – אם צירף חייב. "אחת אחת" הוא לאו דווקא, וראינו לעיל שיש תנאים הסבורים שהוא הדין אם אכל שלוש, ארבע או אפילו תשע תאנים יחד, והוא הדין בשעורים.
<b>המולל</b> <b>מלילות</b> <b>שלחיטין</b> <b>מפנה</b><sup class="footnote-marker">27</sup><i class="footnote">כמעט בכל עדי הנוסח מנפה, וב- ש מנפח. </i> <b>ומיד</b> <b>ליד</b> <b>ואוכל</b> – מלילה היא פריכת הגרעין ביד כדי לנפות את הגבעול ולפצח את הגרעין. עושים זאת לגרעינים לחים בצעירותם. גרעינים קשים אינם טעימים ללא אפייה או הבהוב. מותר לאכול מהם בדרך זאת אחת אחת. הוא מולל ביד אחת ואוכל מיד. מיד ליד הוא בניגוד למולל בחיקו, <b>ואם</b> <b>נפה</b> <b>ונתן</b> <b>לתוך</b> <b>חיקו</b> <b>חייב</b> – יש בכך משום צירוף וחייב במעשר. לכאורה הכוונה שבורר בידו, ברם "חיק" אינו "יד", ואי אפשר לברור בחיק. על כן יש היגיון בטיעונו של ברנד ש"חיקו" הוא סוג כלי. מדרש אחר מדבר על החזקת הנר בפנס (פנאס) או בחיקו. ברור ש"חיקו" אינו חלק מגוף האדם, ואי אפשר להחזיק בו נר<sup class="footnote-marker">28</sup><i class="footnote">ברנד, כלי חרס, עמ' שס, הערה 273א; תוס', ברכות פ"ה (ו) הל"א, ומקבילות. </i>. אם כן, החיק עשוי לשמש לנר ולברירת קטניות. לפי הסבר זה נראה אפוא שהיה זה טס שטוח שעליו ניתן להניח את הנר או לפרוס קטניות. עם כל זאת, קשה להוציא את המשפט מפשוטו ומפשטם של מקורות רבים שבהם סתם "חיק" הוא חיקו של אדם, כמו ששנינו לעיל (פ"ג מ"ח). מכל מקום, גם במשנתנו וגם במשנת ביצה (פ"א מ"ח) ברירה בחיק היא ברירה רגילה. 
להלן מתחילה המשנה עניין חדש. במשנה הראשונה במסכת נקבע שמה שאינו אוכל אין מעשרים ממנו, ועתה המשנה מבררת סוגי ירקות שאינם אוכל ממש. בשלב גידול מסוים הם נחשבים לאוכל ובמשנהו לזרע, או שהם פסולים לאכילה.
<b>כיסבר</b> <b>שזרעה</b> <b>לזרע</b> <b>ירקה</b> <b>פטור</b> – כוסבר הוא ירק המשמש לתבלין. הוא ספק "נשמר" והיו מקומות שראו בו צמח שאינו נשמר, לכן הוא חייב במעשרות רק מספק (ראו פירושנו לדמאי פ"א מ"א). זרע הכוסבר פטור ממעשרות משום שאינו אוכל והוא בבחינת זרעוני גינה שאינם נאכלים ופטורים ממעשרות (להלן פ"ה מ"ח). אם הכוסבר נזרע לשם זרע, אפילו אכל מהירק, כלומר מהעלים הירוקים, <b>ותיבל</b> <b>בהם</b> <b>את</b> <b>מאכלו</b> – אינו חייב לעשר, שכן זרעו שלא לשם אוכל, וכנראה גם העלים לא נחשבו למזון מובהק.
<b>זרקה</b> <b>לירק</b> <b>מיתעשרת</b> <b>זרע</b> <b>וירק</b> – אם זרע את הכוסבר לשם מזון חייב לעשר אפילו את הזרע. אם כן, מה שקובע את הגדרת החיוב הוא מטרת הזריעה ולא צורת הניצול של הירק.
<b>רבי</b> <b>אליעזר</b> <b>אומר</b> <b>השבת</b> <b>מיתעשרת</b> <b>זרע</b> <b>וירק</b> <b>וזירים</b> – השֶבֶת הוא עשב-ירק שהשתמשו בו לטיבול ותוספת למזון, Anetum graveolens בלטינית<sup class="footnote-marker">29</sup><i class="footnote">פליקס, החקלאות, עמ' 137. </i>, והוא דומה לכוסבר<sup class="footnote-marker">30</sup><i class="footnote">ראו פליקס על אתר. </i>. לצמח שימושים שונים ולכן יש להפריש ממנו מעשרות בכל אחד מהמצבים המתוארים, ומכל אחד מחלקי הפרי; כל אחד מהם ניתן לשימוש בשלב אחר של הגידול. הזרע הוא גם פרי השבת. זירים הם מונח קבוע לענפים רכים, כלומר לגבעול הצמח, שבהיותו ירוק ניתן להשתמש בו לתיבול, וירק הם העלים. ייתכן שהכוונה במשנה שיש להפריש ממנו בכל שלושת המצבים, או להפך, שיש להפריש באחד מהם בלבד, ויש להבין את האות וי"ו לא כחיבור אלא כברירה: או מזרע או מירק או מזירים. מכל מקום, במשנתנו ברור שמפרישים מעשרות משבת, והשאלה רק באיזה מצב גידול חייבים בכך. במקבילות מצינו את השבת כצמח שאולי פטור ממעשרות, והדברים תלויים כנראה בזני המשנה של הצמח. בברית החדשה מוצגים הסופרים והפרושים כמי שמעשרים "את המנתה ואת השבת ואת הכמון", ובמקבילה בלוקס מנתה, פיגם וירק, ואינם ממלאים את מצוות החסד והאמונה<sup class="footnote-marker">31</sup><i class="footnote">מתי כג 23; לוקס יא 42. במתי הירקות הם: κυµινον, ανητον, ηδυοµον ובלוקס λαξανον, πηγανον (hduomon) – מנתה, פיגם וירק. המתרגם הסורי מתרגם את ηδυοµον כנגעה, את ανητον כ- שבתא ואת הפיגם שבלוקס כ-פגנא. </i>. הווה אומר, המחבר הכיר נוהג לעשר את המנתה, השבת והכמון, אך ראה בכך מצווה קלה, בבחינת חומרה בלבד. בקיאותם ההלכתית של מחברי האוונגליונים לא הייתה אולי מלאה, והם אינם מייצגים את הרובד המלומד בעולמם של חכמים, אך הם מייצגים תפיסות עממיות.
מתוך קבוצה זו הנזכרת בלוקס הכמון חייב במעשרות ללא עוררין, וכנראה היה יקר. חלק מהכמון בשוק היה יבוא (משנה, דמאי פ"ב מ"א; תרומות פ"י מ"ד). החרדל חייב במעשר, אך במקורות מצויים רמזים להקלות מסוימות ולפטור של חלק מצמחי החרדל ממעשרות (משנה, שביעית פ"ב מ"ט; להלן מ"ו; תוס', פ"ג ה"ז), ובעיקר עדות שלעתים היה החרדל צמח הפקר (משנה, שביעית שם). לעומת זאת הפיגם פטור ממעשרות (משנה, שם פ"ט מ"א). השבת חייב במעשרות, אך, כאמור, אולי לא על כל חלקי הצמח (תוס', שביעית פ"ב ה"ז). הבבלי קובע שיש שני מיני שבת, האחד מוצר חקלאי בר מכירה והאחר אינו למכירה ולכן אין לקנותו בכסף מעשר שני (בבלי, נידה נא ע"ב). אם כן, הנוסח של לוקס מדויק ומתאים להלכה יותר מזה של מתי. 
<b>וחכמים</b> <b>אומרים</b> <b>אינו</b> <b>מתעשר</b> <b>זרע</b> <b>וירק</b> <b>אלא</b> <b>השחלים</b> <b>והגרגר</b> <b>בלבד</b> – על הגרגר אומר רבי מאיר: "אורות... זה גרגיר. אמר רבי יוחנן למה נקרא שמן אורות שמאירות את העינים. אמר רב הונא המוצא גרגיר אם יכול לאכלו אוכלו ואם לאו מעבירו על גבי עיניו" (בבלי, יומא יח ע"ב). אורות הן "אֹרֹת" הנזכרות כצמח בר במקרא (מלכים ב ד לט), ובתקופת חז"ל נחשב אפוא לצמח תרבות הנשמר וחייב במעשרות<sup class="footnote-marker">32</sup><i class="footnote">ראו פליקס, הצומח, עמ' 190. </i>. מקובל לזהותו עם Eruca Sativa שהוא צמח תבלין ממשפחת המצליבים. שימושו העיקרי לתבלין, והשתמשו בו גם לרפואה. כן שנינו: "זרע גרגיר למאי חזי? (למה הוא ראוי?) – אמר רבי יוחנן: שכן ראשונים שלא היה להן פלפלין<sup class="footnote-marker">33</sup><i class="footnote">תבלין הפלפל מוכר היה כבר בימי התנאים (כגון ביצה פ"ב מ"ח-מ"ט; עדיות פ"ג מי"ב ועוד), ורבי יוחנן מבטא מסורת קדומה, או שהוא מתאר נוהג של פשוטי עם שקניית הפלפל הייתה יקרה מדי עבורם. </i>, שוחקין אותו ומטבילין בו את הצלי" (בבלי, עירובין כח ע"ב). בתחום הרפואה שימש לטיפולי עיניים ופגעים אחרים<sup class="footnote-marker">34</sup><i class="footnote">אבות דרבי נתן, נו"ב פמ"ח, עמ' 132; בבלי, שבת קט ע"א. פליקס מביא לכך סדרת מקבילות מהספרות היוונית.  </i>. למרות מה שמשתמע מדברי הבבלי אין ספק שגם בימי חז"ל השתמשו בגרגיר, ומכל מקום הוא חייב במעשרות.
השחלים נזכר לעתים קרובות עם הגרגר, וגם הוא צמח תבלין ששימש גם לרפואה<sup class="footnote-marker">35</sup><i class="footnote">ייחסו לשחלים סגולה להרבות זרע. ראו אבות דרבי נתן, נו"ב פמ"ח, עמ' 132; בבלי, ברכות נז ע"ב; יומא יח ע"ב; מט ע"א ועוד, וראו ההערה הבאה. </i>. את הגרעין (זרעון) שחקו<sup class="footnote-marker">36</sup><i class="footnote">תוס', פ"ג ה"ב; ירו', ביצה פ"א ה"ט, סא ע"א ועוד.  </i>, ולעתים הכינו מהגרעין הכתוש משקה ששימש לתיבול או לרפואה. הבבלי ביומא מט ע"א דן בשאלה אם מותר לשחוק ולשתות שחלים כרפואה בשבת, ומשמע שם שעיקר השימוש בו לרפואה. בסוגיה אחרת דנים בתבלינים שונים המשמשים לצונן ולחמים, ומסופר על בני ציפורי שנהגו להטיל גרגיר בתבשיל שהכינו מערב שבת (בבלי, עבודה זרה סז ע"א).
שחלים וגרגיר מתעשרים זרע וירק, ולכך מקבילות נוספות (תוס', פ"ז ה"ז; שביעית פ"ב ה"ט), אך רק במשנתנו נאמר שרק הם מתעשרים זרע וירק. בתוספתא גם נאמר שהוא הדין בחרדל<sup class="footnote-marker">37</sup><i class="footnote">תוס', פ"ג ה"ט; החרדל הוא ירק שהכינו ממנו טיבול חריף, Sinapis arvensis בלטינית, ועד היום משתמשים בו למטרה זו. </i>. ואכן, גם בחרדל אפשר להשתמש בעלים ואפשר לשחוק את הזרעונים ולהכין מהם תבלין<sup class="footnote-marker">38</sup><i class="footnote">ירו', ביצה פ"א ה"ט, סא ע"א ועוד. </i>. 
אם כן, כמה דעות במשנה. האחת היא שרק שחלים וגרגיר מתעשרים זרע וירק, תנא קמא אומר שגם הכוסבר מתעשר זרע וירק והתוספתא מזכירה גם את החרדל שמתעשר כן (פ"ג ה"ז). בסוגיה לעניין אחר מביא הירושלמי ברייתא שגם פול הלבן מתעשר זרע וירק (שביעית פ"ב ה"ח, לד ע"א). הפול הלבן יידון להלן במשנה הבאה. שם אין שימוש במינוח "זרע וירק", אך מובאים עוד גידולים המתעשרים באחת משתי צורות, ושם גם רבי עקיבא חולק ומהלך בשיטתם של "חכמים" המצמצמים את מספר המקרים של מעשרות כפולים.
הכלל ההלכתי ברור: מה שיש לו שימוש מקובל ושינה משימושו מתעשר רק לפי השימוש הקבוע ובטלה דעתו אצל כל אדם (בבלי, עירובין כח ע"א), ומה שיש לו שימוש רגיל כפול מתעשר זרע וירק, או אף זרע, ירק וזירים. הסבר זה רמוז גם בירושלמי (פ"א ה"א, מח ע"ד, ועל כך להלן).
במקבילות למשנה יש מרכיב נוסף בהכרעה ההלכתית והוא המרכיב של "חישב עליו", כלומר מעמדו ההלכתי של הצמח נקבע לפי הייעוד שהועיד לו בעליו. אם חישב עליו לזרע מתעשר רק לזרע ואם חישב עליו לירק מתעשר רק לירק, או לזרע ולירק (תלוי כנראה בשימוש הרגיל של הצמח: "כסבר שזרעה לזרע וחשב עליה לירק מתעשרת זרע וירק... נהגו בירקות התיר (לזרע) דברי רבי ליעזר" (תוס', פ"ג ה"ז). דברי רבי אליעזר נתפסים כהיתר, והציבור נהג לפיו. רק לפי ההסבר המוצע המשלב את המרכיב של "חישב עליו" דברי רבי אליעזר הם היתר. בירושלמי נאמר שמי שנהג כרבי אליעזר הוא לא כל הציבור אלא רק "נהגין בביתניין בירקו בהיתר דברי רבי ליעזר" (נא סע"ב). ביתניין הוא אזור הבשן, ושם נהגו כרבי אליעזר. 
בירושלמי מוסיף חזקיה שיש סימנים חיצוניים לכך ש"באה במחשבת ירק"<sup class="footnote-marker">39</sup><i class="footnote">ירו', נא ע"ב: "כיון שלקט ממנה שתים שלש מודייות", וראו פירושו של פליקס על אתר. </i>, או מחשבת זרע. הווה אומר, הירושלמי הבין שהשבת או השחלים מתעשרים או זרע או ירק, והדבר תלוי בדעתו של החקלאי לשם מה זרע את הצמח. הוא רשאי לשנות את דעתו, אך רק שינוי קבוע, כלומר ייעוד הצמח למטרה מסוימת משנה את ההלכה. אם סתם ליקט צמח אחד למטרה שונה ממטרתו אין בכך כדי לשנות את מעמדו לעניין מעשרות, וכן אומר הירושלמי במפורש: "תני שבת שזרעה לזרע, מתעשרת זרע, ואינה מתעשרת ירק. זרע לירק, מתעשרת זרע וירק ואינה מתעשרת זירין. זרעה לזירין, מתעשרת זרע וירק וזירין. ותנינן, אין לך מתעשר זרע וירק אלא שחליים וגרגר בלבד" (נא ע"ב, וכן בהמשך שם), וממשיך התלמוד להבהיר: "כיני מתניתא, אין לך דבר שזרעו לזרע מתעשר זרע וירק אלא שיחליים וגרגר בלבד". אם כן, מחשבת הזריעה (הייעוד) קובעת, אך ניתן לשנות את הייעוד על ידי מעשה המצביע על כך. כן מוסיף הירושלמי שגם מועדי הזריעה מהווים ביטוי לייעוד הצמח.

Mishnah 6

<b>רבן</b> <b>גמליאל</b> <b>אומר</b> <b>התמרות</b> <b>שלתלתן</b> – תלתן היה צמח מספוא שנועד בעיקר לתזונת בקר וצאן, אבל השתמשו בתמרות שהן הענפים הצעירים שבראשם החלו ללבלב ניצני עלים ותפרחת. כשתלתן זה היה טרי וירוק אכלו אותו בשעת הדחק. אצלנו המימרה מיוחסת לרבן גמליאל, ואית דגרסי רבן שמעון בן גמליאל (כך בעל מלאכת שלמה), וכן גורסים הדפוסים. [<b>ו</b>]<b>שלחרדל</b> [<b>ו</b>]<b>שלפול</b> <b>לבן</b> – כל אלו אכלו לעתים, או לעתים רחוקות, על כן רבן גמליאל מחייבם במעשר. פול לבן הוא מזני הפול (כלאים פ"א מ"א ועוד), וגם הוא מתעשר זרע וירק (ירו', שביעית פ"ח ה"ב, לד ע"א). 
<b>חייבות</b> <b>במעשרות</b> – חכמים חולקים כנראה על רבן גמליאל ודעתם אינה נזכרת במשנתנו. אבל הירושלמי הבין שדעתו של רבן גמליאל היא בניגוד למשנה הראשונה במסכת: "אף על פי שהוא שומרו להוסיף אוכל חייב קטון וגדול – הא אם אינו שומרו להוסיף אוכל, אינו חייב קטון וגדול<sup class="footnote-marker">40</sup><i class="footnote">שכן את התלתן שומרים אך לא להוסיף על התמרות אלא על אוכל אחר.  </i>. רבי אימי בשם רבי שמעון בן לקיש זו להוציא מדברי רבן גמליאל. דתנינן תמן רבן גמליאל אומר: תמרות שלתלתן, שלחרדל ושלפול לבן חייבות במעשרות. אמר רבי יוסי וכי מחמת האוכל רבן גמליאל מחייב? מעתה אפילו ירקן. אלא רבן גמליאל אומר חשובות הן לאוכל, ורבנן אמרי אין חשובות לאוכל" (ירו', פ"א ה"א, מח ע"ד). אם כן, הירושלמי דחה את האפשרות שמשנה א חולקת על משנתנו, אך אין זו דחייה אלא אפשרות לפרשנות אחרת של מחלוקת התנאים. לפי הסבר זה המחלוקת היא האם התמרות חשובות לאוכל, כלומר האם הן חשובות דיין כדי להוות שינוי ייעוד של התלתן (<b>איור</b> 32).
על המחלוקת נגד רבן גמליאל אנו שומעים ממקבילה אחרת שהירושלמי מביא אותה בהמשך הסוגיה שציטטנו: "אמר רבי יהושע בן קבוסיי (קבוסאי) מימי לא גס לבי לומר לאדם צא ולקט תמרות של חרדל וכבוש והוי פטור מן המעשרות" (תוס', פ"ג ה"ז; ירו', פ"א ה"א, מח ע"ד). אין כאן מחלוקת ממש אלא הסתייגות מההיתר. כפי שנראה להלן, אכן יש מי שחולק על רבן גמליאל. 
<b>רבי</b> <b>אליעזר</b> <b>או</b> <b>הצלף</b> <b>מתעשר</b> <b>ותמרות</b> <b>אביונות</b> <b>וקפרס</b> – כמו השבת כך גם צמח הצלף מתעשר באחת משלוש הצורות. דעתו של רבי אליעזר היא המשך לדבריו במשנה הקודמת שגם השבת מתעשר באחת משלוש צורות, <b>רבי</b> <b>עקיבה</b> <b>אומר</b> <b>אינו</b> <b>מתעשר</b> <b>אלא</b> <b>אביונות</b> <b>מפני</b> <b>שהן</b> <b>פירי</b> – רבי עקיבא חולק כנראה על האפשרות שצמח אחד יתעשר בצורות שונות, או שלפחות הוא מצמצם את מספר המקרים שבהם חלה תופעה מיוחדת זו, ואולי אלו דברי החכם האלמוני החולק על רבן גמליאל שברישא. בפירושנו לרישא הסברנו שעריכת המשנה רומזת לכך שיש מי שחולק על רבן גמליאל, ואולי הוא רבי עקיבא, או שלפחות הוא קרוב לדעתם של חכמים במשנה הקודמת המצמצמים את מספר המקרים שמעשר זרע וירק.
הצלף הוא הצלף בן זמננו שגדל היום כצמח בר. בימי חכמים נחשב לעץ חשוב שגם שימש כגדר חיה וגם כפרי. פרי הצלף הוא האביונה, ורבי עקיבא אומר שרק האביונה נחשבת כחייבת במעשר משום שהיא השימוש העיקרי בפרי. התמרות הן גבעולי הצלף. אשר לקפרס, זהו שמו של הצמח בלטינית, ואף חז"ל משתמשים במינוח זה<sup class="footnote-marker">41</sup><i class="footnote">ראו בהרחבה פליקס, עצי פרי, עמ' 190-185.  </i>. ברם, המשנה מדייקת וקוראת לניצני הפרי "קפריסין", ובלשון כללית יותר הועבר השם לצמח כולו. את הקפריסין כבשו, כפי שעולה מהתלמוד למשנתנו (נא ע"ב). אמנם יש לצלף שימושים שונים, אבל אף על פי כן הוא נמנה עם "הקלין שבדמאי" שחובת המעשר שלהם בספק, משום ערכו הכלכלי הנמוך של הצמח. ייתכן שזאת גם הסיבה להתחבטות האם הצלף חייב בכלאיים (תוס', כלאים פ"ג הי"ז, וראו פירושנו למשנה שם פ"ה מ"ט).

Chapter 5



Mishnah 1

הפרק ממשיך בפרשנות והרחבה למשנה הראשונה במסכת. שם נקבע שמה שאינו אוכל פטור ממעשר, ובכך עוסקת המשנה. שתי המשניות הראשונות עוסקות בהגדרת אוכל, ואחר כך סדרת שאלות סביב המשמעות של עונת המעשרות. המשנה האחרונה של הפרק עוסקת בפֵרות חוץ לארץ.
<b>העוקר</b> <b>שתלים</b> <b>מתוך</b> <b>שלו</b> <b>ונוטע</b> <b>לתוך</b> <b>שלו</b> – בעברית של ימינו "שתיל" הוא ענף קטן או ייחור שיצמח לעץ, אך בלשון חכמים "שתיל" הוא זרע לעץ או לירק<sup class="footnote-marker">1</sup><i class="footnote">אכילת שתילים נזכרת במשנה, תרומות פ"ט מ"ז; תוס', שביעית פ"ד הי"ט. שתילי ירק מופיעים גם בתוס', תרומות פ"ח ה"ח ועוד.  </i>, ואולי שתיל גדול יותר מזרע אך אינו שונה ממנו באופן מהותי. לכאורה המשנה מדברת על מצב של מעין משתלה, החקלאי מכין לעצמו שתילים ובשלב מסוים מעביר אותם לשטח שייעד לשמש כמטע. שיטה זו נועדה להעניק לשתילים טיפול אינטנסיבי ושמירה קפדנית מצד אחד, אך גם לחסוך בשטח חקלאי. השתיל אינו זקוק לאדמה רבה וניתן לשתול שתילים בצפיפות, ולנצל את יתר הקרקע באותה עונה. לאחר מכן נוטעים את השתילים שהוכיחו את חיוניותם ברווחים המתאימים. ברם, במשנתנו מדובר במצב שהשתילים עצמם ראויים לאכילה, אחרת לא היה מקום לדבר על חיובם במעשרות, כלומר אין אלו שתילי עצים אלא פקעות בצל שהן בבחינת "שתיל" המוכן לאכילה. הבצלצול הנזרע או נשתל מוכן גם לאכילה. כן אומר הירושלמי: "אמר רבי יוסי הדין קיצחה כד את זרע ליה הוא עביד בצל דקיק כד את שתל ליה הוא עביד בצל רב" (ירו', פאה פ"ג ה"ג, יז ע"ג – כאשר אתה זורע אותו הוא עושה בצל דק, כאשר אתה שותל אותו הוא עושה בצל גדול). מחזור הזרעים של הבצל כך הוא: את זרע הבצל זורעים, וממנו צומחת פקעת קטנה - היא הבצלצל ולה גבעולים ירוקים עדינים (אלה הם עלי הבצל הירוק). בעל הבית יכול לקטוף את הבצלים ולאכלם, או להשאירם בקרקע, ואז העלים ינבלו ובמקום השורש תתפתח פקעת גדולה, היא הבצל היבש. בכך הסתיימה עונת גידול אחת. אם הבעל השאיר את הפקעת באדמה, יצמח ממנה גבעול ארוך שבראשו תפרחת זרעים. התפרחת יונקת את צרכיה מהפקעת, והפקעת מתנוונת ומתרוקנת והופכת לבלתי שימושית. אבל למגדל נותרו הזרעים, הוא קוצר את התפרחת ומוציא ממנה את הזרעים. בסוף השנה נותרו בידו זרעי הבצלים המשמשים לזריעה, ומתחיל מחזור דו-שנתי חדש. השתיל הוא הבצלצל שאותו ניתן לאכול או לזרוע. הקושי בפירוש זה הוא שהדין נאמר בשנית במשנה הבאה. אלא, שכבר ראינו משניות רבות החוזרות אחת אחר רעותה מתוך שבאו ממקורות שונים<sup class="footnote-marker">2</sup><i class="footnote">הר"ש פירש שדרך הגננים לעקור פקעות בצלים קטנים ולנטוע אותן במקום אחר כדי שתתעבנה, ודומה שהר"ש התכוון לאשר הצענו, וראו תוספות יום טוב שפירש את הרמב"ם בדרך אחרת. </i>.
<b>פטור</b> – ממעשרות. אמנם השתיל עשוי להיות ראוי כשלעצמו למאכל, אך אין הוא בבחינת אוכל שהרי ייעד אותו לנטיעה. אבל ייתכן להציע פירוש אחר. בדרך כלל מזון המשמש לזרע פטור ממעשרות, "נוטל מן הגורן וזורע ופטור מן המעשרות... דברי רבי עקיבא" (משנה, פאה פ"א מ"ו). בפירושנו למשנה שם ראינו כי חכמים חולקים על רבי עקיבא, ולפיכך מתבקשת המסקנה שמשנתנו היא כדעת רבי עקיבא. במשנה הבאה נאמר שחייב במעשרות ושם נסביר, בשם הירושלמי, שגם רבי עקיבא יודה משום שמדובר שם בשתילים מיוחדים. הקושי בהסבר זה הוא שמשנה א מוסברת לדעת רבי עקיבא, ומשנה ב לדעת חכמים. אבל כפי שנראה ייתכן שההבדל בין המשניות הוא בטיב השתילים. משנתנו עוסקת בשתילים שאינם אוכל מוכן והמשנה הבאה בשתילים שהם אוכל ממש, כגון שתילי בצלים שניתן גם לאכלם.
<b>לקח</b> <b>במחובר</b> <b>לקרקע</b> <b>פטור</b><sup class="footnote-marker">3</sup><i class="footnote">בכתב יד מינכן (מ) המילה "פטור" איננה. גם במקרה הבא פטור, כך שאין צורך לשנות מילה זו. </i>– גם פסקה זו עוסקת בשתילים<sup class="footnote-marker">4</sup><i class="footnote">כך ר' יהוסף אשכנזי, ולא כרע"ב. </i>. בדרך כלל קנייה מחייבת במעשרות (מיקח טובל)<sup class="footnote-marker">5</sup><i class="footnote">לעיל פ"ב מ"ה וראו פירושנו לה, ובהכללה במבוא.  </i>; המיקח טובל רק בדבר שהוא שלם כשלעצמו אך לא נגמרה מלאכת העיבוד שלו. במקרה זה השתיל מוכן לאכילה, אך איננו אוכל. מכירתו הופכת אותו גם לאוכל. אילו הייתה הקנייה במנותק מהקרקע הייתה בבחינת מיקח הטובל למעשרות, אבל אם הייתה המכירה במחובר לקרקע הרי שמיקח אינו תופס במחובר לקרקע כפי ששנינו לעיל במפורש (פ"ב מ"ו<sup class="footnote-marker">6</sup><i class="footnote">כן פירש הירושלמי נא ע"ג, ושם גם דיון בעניין מתנה כמכר.  </i>).
<b>לקט</b> <b>לשלח</b><sup class="footnote-marker">7</sup><i class="footnote">בהרבה עדי נוסח "לשלוח", והיא היא. </i> <b>לחבירו</b> <b>פטור</b> – פטור מלעשר<sup class="footnote-marker">8</sup><i class="footnote">כך בעל מלאכת שלמה, ולא פטור שמותר לו לאכול ארעי, שהרי בדרך ארעי מותר לאכול כל פרי רגיל. </i>. במשנה זו המתנה נתפסת כמנותקת ממכירה. השאלה האם מתנה היא כמכירה שנויה במחלוקת, והתלמודים מנסים לפרש את המחלוקת כעוסקת בשאלה העקרונית הכללית, זאת אף על פי שהמחלוקת האם מתנה כמכר שנויה לעניין גאולת קרקע בלבד. מכל מקום, התלמוד הירושלמי כבר הכריע שלעניין מעשרות מתנה אינה כמכירה (פ"ב מ"א). אבחנה זו עומדת במרכז המחלוקת במשנתנו. תנא קמא סבור שאדם השולח לחברו שתיל (בצלצול או צמח דומה) הרי שזו מתנה לכל דבר.
<b>רבי</b> <b>אלעזר</b> <b>בן</b> <b>עזרייה</b> <b>אומר</b> <b>אם</b> <b>יש</b> <b>כיוצא</b> <b>בהן</b> <b>נימכרים</b> <b>בשוק</b> <b>הרי</b> <b>אלו</b> <b>חייבים</b> – אם השתיל הזה הוא מוצר מסחרי הרי שהמתנה היא מכירה סמויה, וכל מתנה גוררת אחריה מתנת נגד. מעין מחלוקת זו שנינו לעיל בשולח כלכלת שבת לחברו (לעיל פ"ד מ"ב). שם הייתה השאלה האם שליחה לחבר היא כמכר או כמתנה<sup class="footnote-marker">9</sup><i class="footnote">לשאלת מתנה כמכר ראו גם ירו', נא ע"ג. </i>, אבל את המחלוקת שם הסברנו כאילו לכל הדעות שם מתנה אינה כמכר, והמחלוקת היא האם השבת עצמה טובלת. בתוספתא מנוסחת ההלכה "העוקר שתלים מתוך שלו... חייב" (פ"ג ה"ח), וזו דעת רבי אליעזר שכל עקירה טובלת, ואולי זו עמדה חולקת על משנתנו, ולפי רבי אליעזר כל עקירת שתילים היא גמר מלאכה בין למתנה בין לזריעה.
הסברנו את המשנה כפי שהיא לפנינו: לקח במנותק מהקרקע חייב במעשרות ואילו לקט ושלח במתנה הרי זו מחלוקת, והמחלוקת היא האם לפנינו מחווה ידידותית או מסחר. אפשר גם לפרש שהמכירה בשוק היא עדות לכך שנגמרה מלאכתו של השתיל. באופן כללי שתיל אינו מוכן לאכילה ואפילו מכר אינו טובל, אבל אם כמותו נמכרים בשוק הוא מוכן, ואז מיקח טובל. 
אבל ב- כ, ן, פ, ר "לקח", ואם כן הרי שיש לפרש אחרת את המשפט, וכן תיקן ר' יהוסף אשכנזי על סמך רוב ספרים, אף שהכיר גם את נוסחתנו<sup class="footnote-marker">10</sup><i class="footnote">ראו מלאכת שלמה, ואפשטיין, מבוא לנוסח, עמ' 229, וראו גם זק"ש, משנה על אתר.  </i>. נראה שגרסה זו מעורערת. לפי נוסח זה לשלח לחברו הוא בניגוד ל"מחובר לקרקע", ומה הניגוד בין השניים? אפשטיין העיר שאכן לעתים קרובות חלו שיבושים בין "לקח" ו"לקט"<sup class="footnote-marker">11</sup><i class="footnote">ראו משנה, ערלה פ"ג מ"ט ושביעית פ"ז מ"ג ופירושנו להן.  </i>.
פירשנו שהמילים "לקח במחובר לקרקע" עוסקות בשתילים והן המשך למה שלפניהן, וזאת בעקבות הרש"ס ובעל מלאכת שלמה. אבל פרשנים רבים אחרים (רמב"ם, ר"ש, ריבמ"ץ ועוד) פירשו שהמשפט עומד בפני עצמו וקובע את הכלל הבסיסי שמכר במחובר לקרקע אינו טובל, ואז גם ניתן לגרוס בהמשך "לקח לשלוח לחבירו" ועדיין הכול במחובר לקרקע. הקושי בפירוש זה הוא שהמשנה מחליפה נושא, אף שגם ההמשך במשנה הבאה עוסק עדיין באותו נושא.
הביטוי "חייבין" במשנה הוא עמום ואינו מגדיר במה חייבים. זו אחת הדרכים במשנה שלא להיכנס לדיון בפרטים שמקומם במשניות אחרות (ראו לעיל פ"ג מ"ד). אבל בתוספתא משלימים את הפרטים (פ"ג ה"ח; ירו', נא ע"ג), ומתברר שיש מחלוקת נוספת האם חייבים במקרה כזה בוודאי, משום שרוב האנשים אינם מפרישים במקרה זה, או שפֵרות אלו הם ככל פֵרות של עם הארץ, וחייבים מעשר מדמאי. חשוב לציין שהתוספתא והירושלמי אינם קובעים הלכה מה צריכים חברים לעשות, אלא הם מניחים שהם עושים כך וכך וההלכה רק מגיבה למה שהם עושים. הדברים משקפים מצב שבו ההלכה חסרת אונים במקצת ואינה יכולה להחיל את ערכיה אפילו על שכבת החברים עצמה.
בירושלמי מתנהל דיון נוסף סביב משנת פאה. שם שנינו: "לעולם הוא נותן משום פאה ופטור מן המעשרות עד שימרח... דברי רבי עקיבא" (פ"א מ"ו). לכאורה משנתנו היא כרבי עקיבא, שכן גם כאן העוקר שתילים פטור משום שטרם מירח (והמכר אינו טובל). ברם, מסקנת התלמוד היא שמשנתנו אינה קשורה למחלוקת שם. חכמים חולקים בחיטים וסבורים שגמר המלאכה שלהן הוא לפני המירוח משום שהן גמורות לעצמן, אבל השתילים אינם גמורים שהרי לא נועדו לאכילה.
ייתכן שיש להכליל בפירוש המשנה מרכיב נוסף. הפֵרות חייבים במעשר פעם אחת. אם הם גדלים חייב הבעל להרים מעשרות מכל היבול, על כן אם מדובר בצמח הגדל אין להפריש מעשרות ממנו לפני שהגיע לשיא גודלו. אם אכל ממנו צריך כמובן להפריש ממנו, אבל מכל מקום אין הפרשה כפולה של מעשרות. כלל זה נלמד במשנה הראשונה במסכת. השתלים הללו הם מזון מוכן, ובעתיד יגדלו. לכשיגדלו יפריש מהם הבעל מעשרות ולכן הוא פטור מהפרשת מעשרות מהשתלים, שהרי יש לו מועד אחר להרמת אותם מעשרות. על כן כל זמן שיש מי שיפריש מעשרות בהמשך הבעל פטור ממעשר על השתלים. הסבר זה אפשרי כשלעצמו, אבל אין בו הסבר מדוע יש צורך להדגיש שאם לקח במחובר לקרקע הוא פטור. אבל לפי הראשונים המסבירים ש"לקח במחובר לקרקע" הוא משפט חדש בפני עצמו אין מניעה מלקבל את ההסבר המוצע.

Mishnah 2

<b>העוקר</b> <b>לפת</b> <b>וצנונות</b> <b>מתוך</b> <b>שלו</b> <b>ונוטע</b> <b>לתוך</b> [<b>שלו</b>] <b>שלזרע</b> <b>חייב</b> – בדרך כלל מזון המשמש לזרע פטור ממעשרות: "נוטל מן הגורן וזורע ופטור מן המעשרות... דברי רבי עקיבא" (משנה, פאה פ"א מ"ו). בפירושנו למשנה שם ראינו כי חכמים חולקים על רבי עקיבא, וכפי שהראינו במבוא עמדת רבי עקיבא דחויה ונתפסה בעיני אמוראים כעמדת בני חנן הצדוקים, והירושלמי אומר שבלפת וצנונות רבי עקיבא יודה לרבנן שכן הם ממש מוכנים לאכילה. בירושלמי כאן מובאים תירוצים אחרים (נא ע"ג-ע"ד).
<b>מפני</b> <b>שהוא</b> <b>גרנן</b> – לפת וצנונות, ואולי גם כמה צמחי פקעת אחרים, שונים מהשתלים שנזכרו במשנה הקודמת.
<b>בצלים</b> <b>שהישרישו</b> <b>בעלייה</b> – בצלים המאוכסנים בשקים או בתפזורת עשויים להצמיח שורשים, ולפעמים אפילו לנבוט. הצמיחה אינה לרצון הבעל שכן היא גוזלת חומרי מאכל מהפקעת, וזו מתכווצת ומאבדת מחיוניותה.
<b>טהרו</b> <b>מלטמא</b> – אם הם היו טמאים הם טוהרו. הסיבה לכך פשוטה. המשנה כבר קבעה שאם שותלים זרעים טמאים הם חדלים מלהיות מטמאים: "שתילי תרומה שנטמאו שתלן טהרו מלטמא" (תרומות פ"ט מ"ז). אמנם ההשרשה בעלייה אינה שתילה ממש, הרי היא אינה לרצון הבעל, ואין לה סיכוי להניב פרי של ממש, אבל מבחינה משפטית זו שתילה המטהרת. בתוספתא יש המשך למשנה: "בצלים שהשרישו זה בזה בקופות, הרי הן בחזקתן למעשרות ולשביעית. אם היו טמאין לא עלה ידי טומאתן ומותר לתלוש מהן בשבת. השרישו זה בזה בקרקע עלייה הרי הן בחזקתן למעשרות ולשביעית, ואם היו טמאין עלו ידי טומאתן ואסור לתלוש מהן בשבת" (פ"ג ה"ט). ההבדל בין הרישא והסיפא הוא שברישא השרישו הבצלים בסלים ואין זו בבחינת שתילה, ובסיפא הם השרישו בקרקע העלייה וזו שתילה. העלייה כאן היא מחסן שבעל הבית מרכז בו תוצרת בתפזורת על הקרקע. אין צריך לומר שהעלייה שבמשנתנו היא הדוגמה הרגילה לאחסון בתפזורת על הקרקע.
<b>נפלה</b> <b>עליהם</b> <b>מפולת</b> <b>והן</b> <b>מגולים</b> <b>הרי</b> <b>אלו</b> <b>כנט</b>[<b>ו</b>]<b>עים</b> <b>בשדה</b> – נראה לפרש שאין זה משפט המשך. המדובר עדיין בבצלים, אבל לא באלו שבעלייה בדווקא אלא בשדה או בערמה. אם נפל עליהם גוש קרקע הם כשתולים, אף על פי שחלקם מגולה. גם מקרה זה נחשב לשתילה. גם כאן התוספתא מוסיפה: "אסורין בשביעית וחייבין במעשרות" (שם). אם הבצלים כשתילה אזי זו שתילה לכל דבר – למעשרות, לשביעית ולשבת. ההבדל בין הרישא והסיפא הוא שברישא גדלו כביכול הבצלים בעלייה, ובסיפא הם נחשבים כמי שגדלו בשדה. לפי ההלכה הידועה אילן שנטעו בתוך הבית פטור ממעשרות (מדרש תנאים לדברים, יד כב, עמ' 76; ירו', נא ע"ד), על כן ברור שהרישא אינה עוסקת בעלייה אלא בשדה<sup class="footnote-marker">12</sup><i class="footnote">למפרשים שפירשו שהמפולת היא בעלייה ראו אלבק, עמ' 398. אלא שיש לתרץ לשיטתם שהמפולת הרסה את הגג והבצלים נמצאים באוויר פתוח.  </i>. 
במשנה אחרת הציעה המשנה פתרון למי שטומן צמחי פקעת בקרקע, כיצד יעשה כדי שלא ישרישו ונמצא מחויב במעשרות ובשביעית. הפתרון הוא להטמין בכמות גדולה, כך שברור לעין שאין זו שתילה (משנה, שביעית פ"ה מ"ב והירושלמי שם לה ע"ד). 
הירושלמי מעלה את השאלה שמא הבצלים הללו שגדלו מעט הם בבחינת מעט איסור שהתערב ברוב (נא ע"ד). לא נעסוק בשאלה זו, ומכל מקום כאן אין מדובר על עירוב אלא על שינוי מהותי שחל בבצל משום שקיבל מעמד הלכתי של שתילה מחדש. לא ברור האם התלמוד חושב באמת שמשנתנו היא מצב של תערובת, או שמא העלה את השאלה רק לשם בירור השוני שבין המקרה שלנו לבין דין תערובת. מכל מקום, התלמוד מעיר שהשתילה מחדש גורמת לכך שהבצלים יחויבו במעשרות לפי מעמדם החדש, וייתכן שיעברו ממעשר עני למעשר שני או שיחויבו בשביעית כפי שהדברים אמורים בתוספתא. האמוראים מוסיפים שם אבחנה האם מלכתחילה חישב על הבצלים לאכילה או לזרע, וכבר ראינו את משמעותו של מרכיב זה (לעיל פ"ד מ"ב)<sup class="footnote-marker">13</sup><i class="footnote">ראו בהרחבה פליקס, על אתר. </i>.
איננו עוסקים במסגרת זו בהשתלשלות ההלכה שלאחר תקופת התנאים, אבל מן הראוי להעיר: המשנה אינה עוסקת בדין שבת אבל התוספתא מוסיפה אותו, והירושלמי (נא ע"ד) מוסיף מה הדין אם עבר ותלש, הרי שכל דור מוסיף שאלות ואבחנות משנה וכך גדל לתלפיות בניינה של תורה שבעל פה.
אם כן, ההבדל בין המשניות (א ו- ב) הוא בטיב השתילים כפי שהצענו בסוף המשנה הקודמת (ראויים לאכילה ושאינם ראויים לאכילה), או בזהותם של שוני המשניות (רבי עקיבא וחכמים). מבחינה מבנית משנה א היא כללית ומשנה ב עוסקת במפורש במקרה מיוחד של לפת וצנונות, ומנומקת במפורש שעקירת השתילים היא "גרנן" (גמר המלאכה של הצמחים הללו). אם כן, הדעת נוטה שההבדל הוא בין המקרים, משנה א בשתילים סתם ומשנה ב בשתילים של צמחי פקעת. בנוסף לכך קיימת מחלוקת רבי עקיבא וחכמים על הזורע לפני המירוח בגורן, רבי עקיבא פוטר תמיד וחכמים מחייבים במעשר תמיד (פאה פ"א מ"ו). במחלוקת זו עסקנו במבוא והראינו שהירושלמי מפרש שרבי עקיבא קרוב לעמדתם של בית חנן, ואותם זיהינו עם הצדוקים. משנתנו מתפרשת בפשטות כדעת חכמים שהפקעות חייבות במעשר גם לפני המירוח (הגורן). המשניות שלפנינו עוסקות במחלוקת מִשְנֶה על פרטים באותו נושא, זאת לפי ההנחה שהשתילים חייבים במעשר אלא אם לא נגמרה מלאכתם, או שהתייבשו ואינם ראויים למאכל. ודאי שהמשניות אינן כחכמים, שכן הם דורשים מירוח בגורן כתנאי למעשר ולא עקירה בלבד, ואין זו גם דעת רבי עקיבא שכן לדעתו הזורע (או הקונה לזרעים) פטור תמיד, ורק האוכל ממש חייב במעשר. אם כן המשניות הן לדעת חכמים, אך מקבלות מרכיבים מעמדת רבי עקיבא (השותל לפני גמר מלאכה פטור ממעשרות), וזו אפוא עמדת ביניים בין חכמים לרבי עקיבא, ודרך נאותה לעקוף את חובת המעשרות בשתילים שאינם אוכל מוכן.

Mishnah 3

<b>לא</b> <b>ימכור</b> <b>את</b> <b>פירותיו</b> <b>משבאו</b> <b>לעונת</b> <b>המעשרות</b> <b>למי</b> <b>שאינו</b> <b>נאמן</b> <b>על</b> <b>המעשרות</b> – הירושלמי מסביר שמדובר במוכר קרקע ועליה פֵרות, או אולי עדיף להבין את התלמוד במוכר פֵרות במחובר לקרקע. בדרך כלל קטף החקלאי את הפֵרות בעצמו, אך לפעמים מכר את היבול בעודו על הקרקע או אפילו לפני שהסתיים תהליך ההבשלה. במשק הערבי המסורתי כונתה שיטה זו "פדאן"<sup class="footnote-marker">14</sup><i class="footnote">למכירת פֵרות "פדאן" ראו ירו', בבא בתרא פ"ו ה"א, טו ע"ב, ובפירושנו לפאה פ"ב מ"ז. </i>. באופן פורמלי טרם חויבו הפֵרות במעשר, אך חכמים רוצים למנוע מצב שחבר ימכור למעשה פֵרות לעם הארץ ואלו יוברחו מידי מעשר. אין בירושלמי הסבר מדוע מוצע הסבר זה, ומדוע לא פירשו שהמשנה אוסרת מכירה רגילה של פֵרות לפני הרמת מעשרות, ונראה שסיבות מספר חברו לכך. הראשונה היא הנחת התלמוד שהדין שחבר לא ימכור פֵרות בלתי מעושרים לעם הארץ הוא מוסכמה שאין צריך לאמרה, והשנייה היא שלא נאמר במשנה "לא ימכור עד שיעשר" אלא ממש שאסור למכור. מצב כזה אפשרי רק בפֵרות במחובר לקרקע שאי אפשר לעשרם לפני הזמן. אם אכן אלו שתי הסיבות – אין הן מספיקות. לעתים המשנה משתמשת בסגנון "לא ימכור..." וכוונתה היא רק שלא ימכור ללא הרמת מעשרות, כגון "נוטל מן העקל ומן הממל ומבין הפצים ונותן לחמיטה ולתמחוי, אבל לא יתן לקדירה וללפס כשהן מרתיחין" (לעיל פ"א מ"ז). הרי ברור שיכול להפריש מעשרות מכמות השמן הקטנה ולהשתמש בה. כן גם הניסוח במשנה אחרת הקרובה לענייננו: "בית שמאי אומרים לא ימכור אדם את זיתיו אלא לחבר, בית הלל אומרים אף למעשר" (משנה, דמאי פ"ו מ"ו). לדעת בית שמאי ממש אין למכור את הזיתים, ולדעת בית הלל מותר לו למכור אותם אם יעשר, אף על פי שטרם באו לעונת המעשרות. אם כן, "לא ימכור" הוא "לא ימכור עד שיעשר". במקרה זה ניתן לטעון שהניסוח "לא ימכור" נגרר מדברי בית שמאי. זאת ועוד: את המשנה שם יש להעמיד במוכר פֵרות שטרם נגמרה מלאכתם, שאז הבעל עדיין אינו יכול לעשרם<sup class="footnote-marker">15</sup><i class="footnote">ראו פירושנו לדמאי פ"ו מ"ו. </i>. מכל מקום, "לא ימכור" אפשר להבינו גם כחובת מעשר בלבד, וכן משמע מהמשנה הבאה הדומה למשנתנו בסגנונה ועוסקת בתלוש מן הקרקע. אשר לדין עצמו, נבררו בסוף המשנה הבאה.
אשר לנימוק הראשון. ההלכה היא שאין למכור פֵרות לא מעושרים לעם הארץ. זו אמנם הלכה ידועה, אבל יש מי שחולק עליה. התלמוד מספר על חנויות בית חנן בירושלים שנהגו כן, ואנו שיערנו כי אלו היו צדוקים: "ואתיא דרבי עקיבה כחנויות בני חנון. דתנא למה חרבו חנות בני חנון שלש שנים עד שלא חרב בית המקדש? שהיו מוציאין את הפירות מכלל המעשרות. דהויין דרשין (שהיו דורשים) עשר תעשר – פרט ללוקח, ואכלת – פרט למוכר. אמר רבי יוחנן קנס קנסו להן שלא יהו קופצין לגיתות ולגרנות" (ירו', פאה פ"א ה"ו, טז ע"ג). אם כן ההלכה עצמה אינה פשוטה, והיא רק מדין קנס. זאת ועוד: לא רק בית חנן חולקים עליה אלא גם רבי עקיבא, זאת אף שניתן היה להבין את דברי רבי עקיבא בצורה מצומצמת יותר, כפי שהסברנו<sup class="footnote-marker">16</sup><i class="footnote">ראו פירושנו לפאה פ"א מ"ה ולעיל פ"א מ"ו, וראו גם פירושנו למשנה הקודמת. </i>. אם כן, גם אם הייתה המשנה עוסקת במכירת פֵרות היה בה חידוש. עם כל זאת, הסבר הירושלמי הוא פשט הכרחי בגלל מבנה המשנה. בהמשך מדובר בוודאי במוכר שדהו עם פֵרותיו, ומן הסתם גם הרישא עוסקת במקרה כזה.
<b>ולא</b> <b>בשביעית</b> <b>למי</b> <b>שהוא</b> <b>חשוד</b> <b>על</b> <b>השביעית</b> – גם משפט זה אפשר להבינו במוכר פֵרות שנקטפו, שאסור למכרם למי שחשוד על השביעית כדי שלא יעשה בהם מסחר או יאגרם. אפשר גם להבינם במוכר קרקע בשנת שביעית כשיש עליה פֵרות. אבל אי אפשר להבין את המשנה במוכר פֵרות במחובר לקרקע, שהרי לפי ההלכה אין הפֵרות שייכים לבעל השדה אלא הם הפקר.
<b>ואם</b> <b>ביכרו</b> <b>נוטל</b> <b>את</b> <b>הבכורות</b> <b>ומוכר</b> <b>את</b> <b>השאר</b> – אם התנדב לתת ביכורים וסימן את ביכוריו, כמתואר במסכת ביכורים (פ"ג מ"א), ורוצה למכור את שדהו, רשאי למכור את השדה אבל נוטל את הביכורים, כלומר קוטף אותם. מדובר במכירת השדה ממש לפני הקציר, בשעה שכבר יש פֵרות ביכורים.

Mishnah 4

<b>לא</b> <b>ימכור</b> <b>אדם</b> <b>את</b> <b>תבנו</b> – התבן הוא הקש שנשאר לאחר הדיש, ושימש למאכל בהמות. הקש עצמו אינו חייב במעשר, אבל בתוך התבן נותרו תמיד מעט גרעינים. גרעינים אלו נלקטו ונאכלו, ולפי המשנה לעיל גם אם מירח הרי שהגרעינים שבתבן נחשבו כאילו טרם נגמרה מלאכתם (לעיל פ"א מ"ו). אם כן התבן אינו חייב במעשר, אבל אם יברור את הגרעינים הרי שיהיו חייבים במעשרות כרגיל, <b>ואת</b> <b>גפתו</b> – הגפת היא עיסת הזיתים לאחר שנכבשה. העיסה עצמה כבר אינה אוכל<sup class="footnote-marker">17</sup><i class="footnote">השתמשו בגפת לטיוח, כפי שהתברר בכמה אתרים בארץ, או להסקה, ואולי גם כזבל לשדות. </i>, אבל ניתן היה להביאה לכבישה נוספת להוציא ממנה מעט שמן נוסף. אפשרות נוספת הייתה לחמם את הגפת בתנור או להשרותה במים רתוחים ואז יופק ממנה מעט שמן נוסף. ממשנתנו ברור שגפת זו נחשבה עדיין משאב כלכלי.
<b>ואת</b> <b>זוגיו</b> – לאחר דריכת הענבים נותרו הזגים. הנוהג המאוחר (מהמאה השלישית ואילך) היה לכבוש את הזגים במתקן כבישה כבד. מתקן כזה נתגלה בגתות גדולות, אבל בגתות קטנות לא הותקן והזגים לא נוצלו כנראה עד תומם (איור 33). המשנה משקפת מצב שבו לא כולם כובשים את הזגים, ובעלי הגתות הקטנות מוכרים את הזגים למי שיש לו מתקן כבישה מתאים. כאמור איננו מכירים את המתקנים של כבישת זגי הענבים לפני התקופה הרומית המאוחרת (מאה שלישית), אם כן בזמן עריכת המשנה (ראשית המאה השלישית) החלה השיטה להתפשט בארץ<sup class="footnote-marker">18</sup><i class="footnote">פרנקל, מכבש היין. המשנה מטרימה במקצת את הופעת המתקן בארץ ישראל. ייתכן שבימי המשנה טרם היה זה מתקן כה משוכלל, אבל גם התיארוך של חלק מהמתקנים האחרים איננו מדויק. </i>.
<b>למי</b> <b>שאינו</b> <b>נאמן</b> <b>על</b> <b>המעשרות</b> – אי אפשר להפריש מעשר מהתבן, הגפת או הזגים, אבל בעתיד אולי יהיה בכך צורך, שכן יופק מהם מזון.
<b>להוציא</b> <b>מהן</b> <b>משקין</b> – משפט זה חל רק על הגפת והזיתים והוא נחוץ משום שמותר למכור את הגפת למי שרוצה להשתמש בהם לזיבול שדהו או להסקה, ורק אם מטרתו להוציא משקים אסור למכור לו שכן יש חשש שהקונה לא יעשר, <b>ואם</b> <b>הוציא</b> <b>חייב</b> <b>במעשרות</b> <b>ופטור</b> <b>מן</b> <b>התרומה</b> – אם הבעל עצמו הוציא משקים או גרעיני תבואה, או שקנה את שאסור למכור והוציא משקים, חייב במעשרות ודאי מתוך ההנחה שהבעל הקודם לא עישר, אבל פטור מתרומה, <b>שהתורם</b> <b>בלבו</b> <b>על</b> <b>הקוטעים</b> <b>ועל</b> <b>הצדדין</b> <b>ועל</b> <b>מה</b> <b>שבתוך</b> <b>התבן</b> – המשפט נראה חסר וצריך להיות "שהתורם תורם בלבו על...". הנחת המשנה היא שאת התרומה מרימים בשלב מוקדם ביותר, ואת המעשר תורמים בבית. המשנה מסבירה שהתורם מתכוון לתרום גם על הגבעולים שנקצצו במהלך העבודה<sup class="footnote-marker">19</sup><i class="footnote">לפירוש הקוטעים או הקטועים ראו לעיל פ"א מ"ו. </i> וגם על הגרעינים שיישארו בתבן. במקבילה מנוסחת הנחה זו בצורת הוראה: "התורם את הגורן צריך שיכוין את לבו על מה שבקוטין<sup class="footnote-marker">20</sup><i class="footnote">ד – "שבקשין", א – "שבקיטין", וצריך להיות ב"קטועים". </i>, על מה שבתבן, על מה שבצדדין, על מה שבגורן, התורם את הבור צריך שיכוין את לבו על מה שבחרצנין ועל מה שבזגין" (תוס', תרומות פ"ג ה"ו). 
היוצא ממשנתנו ומקבילותיה הוא שמותר להרים מעשרות בשלב זה (לפני הזגין והתבן) והבעל יכול היה גם להפריש מעשרות על התבן ועל הקטועים, אלא שבפועל אין עושים כן ולכן אסור למכור תבן או גפת למי שאינו מעשר, אלא אם כן עישר הבעל בעצמו. 
כידוע נחלקו חכמים האם התרומה צריכה להיות מאומדן או במדויק. תרומה במדויק היא אחד חלקי ארבעים בעין יפה, ואחד חלקי שישים בעין רעה שהיא המינימום הנדרש<sup class="footnote-marker">21</sup><i class="footnote">ראו פירושנו לתרומות פ"ד מ"ג והמקבילות שהעלינו שם. </i>. אם היא במדויק הרי שלכאורה אי אפשר לתרום על שבצדדים. הירושלמי מסביר שתרם בעין יפה (אחד מארבעים), ואם יש מעט יותר פֵרות הרי שהתרומה היא מעט פחות מאחד חלקי ארבעים אך עדיין זו תרומה בכמות מותרת, כלומר יותר מאחד חלקי שישים (נא ע"ד). הדיון מעט משפטי מדי. תוספת התרומה הנדרשת בגין השיבולים הקטועות והגרעינים שבתבן היא זעירה ובלתי מוחשית. גם כשאמרו להרים תרומה במדויק לא התכוונו שישקול או שיספור את הגרעינים אלא שיתרום מאומדן מדויק, ודי בכך. בפועל המגמה לתרום גם על התבן אינה מחייבת תוספת תרומה. 
בשולי משנתנו נעיר כי מה שעבור המשנה הוא תיאור מציאות (התורם נוהג כך וכך) הוא במקום אחר הנחיה, וכן לגבי הנוהג להפריש מעשר שלא מן המוקף או לסכן חברים באכילת טבל (ראו פירושנו לפ"ה מ"ד) ובמעט מקרים נוספים<sup class="footnote-marker">22</sup><i class="footnote">ראו פירושנו לפ"ב מ"א ומקומות נוספים, כגון תוס', פ"ג ה"ח (פירושנו לפ"ה מ"א). </i>. בכל המקרים הללו קדם הנוהג להלכה וההלכה כביכול נגררת אחר צורת התנהגותם של חברים. אבל קשה לפרש שההלכה קדמה לנוהג, שאם כן לא הייתה המשנה צריכה להבליט את הנוהג ודי היה לה לומר שכך ההלכה. להלן במשנה ו נראה מקור נוסף שממנו משמע שהנוהג עדיין אינו מוכר, ושם אף מנומק מדוע רצוי וראוי לנהוג כן. אם כן, במשנה מתוארת הסיבה ההלכתית לנוהג, אבל הוא מוצג כנוהג שצמח מתוך ציבור שומרי המצוות ולא מתוך ההלכה העקרונית. במבוא לפירוש המשניות עמדנו על מקומו של הציבור בעיצוב ההלכה, והרי זו דוגמה למערכת הגומלין שבין הציבור וההלכה. 
למשנתנו ברור שיש להפריש מעשרות על התבן. אבל בתוספתא: "הזורה תבנו סתם ולקחו אחר אפילו להוציא ממנו פטור" (פ"ג הי"ג). אם כן, אפילו הקונה פטור ממעשרות, ואפילו כשהתכוון ללקט את הגרעינים. המשנה כפשוטה חולקת על התוספתא. אפשר אמנם לתרץ בדוחק שהתוספתא מדברת רק על תרומה והמשנה מחייבת במעשרות ופוטרת בתרומה, אלא שבמשנה נאמרה אבחנה זו במפורש ובתוספתא אין היא נזכרת<sup class="footnote-marker">23</sup><i class="footnote">ראו ליברמן המאסף הצעות ראשונים לפטור את הסתירה בין התוספתא והמשנה, ואין תוספתא יוצאת מידי פשוטה. </i>.
מעתה עלינו לחזור להלכות עצמן. השאלה של מכירת פֵרות שטרם חויבו במעשר עולה במשנת דמאי שכבר ציטטנו: "בית שמאי אומרים לא ימכור אדם את זיתיו אלא לחבר, בית הלל אומרים אף למעשר, וצנועי בית הלל היו נוהגין כדברי בית שמאי" (פ"ו מ"ו). שם מדובר במנותק מהקרקע, אך בפֵרות שטרם נגמרה מלאכתם. לכן בעל הבית פטור ממעשר, אך אינו רשאי למכור את הפֵרות למי שאינו שומר. בית שמאי אוסרים למכור גם לחבר שאינו מעשר. משנה ג אינה מזכירה את עניין הטהרות משום שמדובר במחובר לקרקע, אבל משנה ד מדברת במנותק והיא עוסקת במקרה של מסכת דמאי. אם כן, משנתנו כבית הלל ולא כבית שמאי, ודין גפת כדין זיתים. החידוש של משנתנו הוא שאסור למכור גם מה שהוא ספק אוכל, ומותר למכור אותו אם הגפת לא נועדה להוצאת אוכל.
בתוספתא למשנתנו יש ניסוח אחר של מחלוקת בית שמאי ובית הלל: "אמר רבן שמעון בן גמליאל מודין בית שמיי ובית הלל שלא ימכור אדן גדיש של תבואה ועביט של ענבים ומעטן של זתים אלא לחבר ולעושה בטהרה" (פ"ג הי"ג). אם כן, גם בית הלל מודים לבית שמאי. הצורה "מודים בית שמאי" היא חריגה. במחלוקות שני הבתים מצוי פעמים רבות שאחד מודה לחברו, אבל תמיד הם בית הלל לבית שמאי. זאת משום שלפי תפיסתם של חכמים ההלכה היא כבית הלל<sup class="footnote-marker">24</sup><i class="footnote">זאת אף שבהלכות רבות נפסקה הלכה או שנהגו כבית הלל. ראו ספראי, הכרעה כבית הלל, שאסף חלק מהדוגמאות הבולטות למשניות סתמיות כבית שמאי. </i>, וממילא איזו חשיבות יש לכך שבית שמאי מודים לבית הלל. יתר על כן, לפי משנתנו ברור שבית הלל הם המודים לבית שמאי ומקבלים את דעתם. על כן יש לתקן: "ומודים בית הלל לבית שמאי". רבן שמעון בן גמליאל מהלך בשיטתם של צנועי בית הלל. בתחילה קיבלו רק הצנועים את דעת בית שמאי, ובהמשך הפכה זו לעמדה המקובלת על הכול, אבל משנתנו שנויה לפי שיטת בית הלל שאין למכור רק בגלל המרכיב של המעשרות. אמנם את ההלכה של איסור המכירה ניתן להעמיד בחשש הטהרה, אך המשנה מדגישה: "לא ימכור... למי שאינו נאמן על המעשרות". אם כן, המשנה שלנו היא מקלה בשיטת בית הלל ולא בשיטת הצנועים.
בספֵרות חז"ל נעשה בדרך כלל שימוש במונח "עם הארץ", שהוא מי שחשוד על מעשרות ותרומות. במשנתנו אין משתמשים במינוח זה כדי לאחד את סגנון המשנה. עם הארץ אינו חשוד על שביעית<sup class="footnote-marker">25</sup><i class="footnote">ראו על כך בנספח למסכת דמאי. </i>, על כן נעשה שימוש במינוח הארוך "חשוד על...", ואי אפשר לקצר ולומר בפשטות "עם הארץ" שכן המינוח אינו מתאים לסוף משנתנו. בפירושנו לדמאי (פ"ו מ"ו) עמדנו על המניעים של מדיניות ההפרדה מעמי הארץ, וראו שם. 

Mishnah 5

המשנה עוסקת בהפרשת מעשר טרם המועד (גמר המלאכה) בסוריה. באופן כללי הכללים הם פשוטים וברורים. בספֵרות התנאית פֵרות הגוי נחשבים כחייבים במעשרות. בספֵרות האמוראית מצויה מחלוקת בנושא האם יש קניין לגוי להפקיע ממעשרות. אמוראים מייחסים לתנאים, ובעיקר לרבי שמעון, עמדה הפוטרת את פֵרות הגוי, אבל אין עדות תנאית לגישה זו<sup class="footnote-marker">26</sup><i class="footnote">ראו פירושנו לדמאי פ"ה מ"ט. פירוש זה עומד כנגד המקובל בספֵרות המסורתית ובספֵרות המחקר. </i>. אשר לסוריה, בספֵרות חז"ל בדרך כלל ברור שסוריה חייבת במצוות התלויות בארץ, אם כי עמדה זו אינה אחידה, אבל אדמות הגוי פטורות ממעשרות. על כן אין בסוריה דמאי, משום שאנו תולים שסתם פֵרות גדלו בשדות נכרים.
<b>הלוקח</b> <b>שדה</b> <b>ירק</b> <b>בסוריה</b> <b>עד</b> <b>שלא</b> <b>באו</b> <b>לעונת</b> <b>המעשרות</b> <b>חייב</b> – אם הירקות היו בשלב מוקדם ונמכרו ליהודי, הרי שהתחייבו במעשר בעת היותם ברשות יהודי. המונח "עונת המעשרות" הוסבר במשניות הראשונות של המסכת, והודגם כל צורכו (פ"א מ"ב-מ"ד). שדה ירק הוא דוגמה לכל שדה שהוא. ייתכן שחכמים הדגישו את שדה הירק משום שיש דעה שמעשר מירק הוא רק "מדבריהם", ואף על פי כן דינו בסוריה כדין מעשר רגיל<sup class="footnote-marker">27</sup><i class="footnote">לדין מעשר מירק ראו במבוא למסכת. </i>.
<b>משבאו</b> <b>לעונת</b> <b>המעשרות</b> [<b>חייב</b>] – המעתיק מחק בקו את המילה והיא שיבוש, <b>פטור</b> – אם קנה אותם היהודי לאחר שנכנסו לעונת המעשרות פטור משום שהתחייבו במעשר ברשות הגוי. החידוש כאן הוא גדול ביותר. ניתן היה לחשוב שכאן "עונת המעשרות" תהיה גמר מלאכה וגמר המלאכה היה ברשות יהודי, אך המשנה קובעת שהמועד הקובע כאן הוא מוכנות הגידול למאכל, וזו הקלה. בניגוד לכך, למשל, גם פֵרות הקדש פטורים ממעשרות. אם הפֵרות היו ברשות הגזבר של ההקדש בשעת גמר מלאכה הם פטורים, אף אם באו לידיו לאחר עונת מעשרות<sup class="footnote-marker">28</sup><i class="footnote">ירו', פ"א ה"א, מח ע"ד; פ"א ה"ד, מט ע"א; פ"ד ה"א, נא ע"ב.  </i>. [<b>ולוקט</b>] <b>כדרכו</b> <b>והולך</b> – אם קנה אדם שדה כזה רשאי הוא לקטפו כרגיל, אבל מתוך ההמשך משמע שחכמים מסתייגים מכך שהדבר ייעשה בפומבי.
<b>רבי</b> <b>יהודה</b> <b>אומר</b> <b>אף</b> <b>ישכור</b> <b>פועלין</b> <b>וילקט</b> – מותר לו לעשות פומבי לקטיף. להלן נחזור לשיקול זה.
<b>אמר</b> <b>רבן</b> <b>שמעון</b> <b>בן</b> <b>גמליאל</b> <b>במי</b> <b>דברים</b> <b>אמורים</b> <b>בזמן</b> <b>שקנה</b> <b>קרקע</b> <b>אבל</b> <b>בזמן</b> <b>שלא</b> <b>קנה</b> <b>קרקע</b> – כל זאת רק כשקנה קרקע, כמו שהסברנו, אבל אם קנה רק את הפֵרות בשיטת ה"פדאן" שהסברנו לעיל (מ"ג) אזי הדין שונה. במסכת חלה מתנהל דיון בעניין קרוב: ישראל שהיו עריסים אצל הגוי בסוריה, או ההפך, ישראל שמסר שדהו בעריסות לגוי. גם שם נסב הדיון סביב השאלה האם הפֵרות הולכים אחר בעל הקרקע או אחר בעל הפֵרות (משנה, חלה פ"ד מ"ז). הנושאים קרובים, ואף הירושלמי מעיד שרבן שמעון בן גמליאל של משנתנו הוא בשיטת רבן גמליאל אביו במשנת חלה (נא ע"ד). הדברים נכונים במישור הכללי, אם כי ניתן גם להעמיד את המחלוקת שם באופנים אחרים במקצת. נראה שרבן שמעון בן גמליאל חולק על קודמו, והעורך (או רבן שמעון בן גמליאל עצמו) משתמש במונח "במי דברים אמורים" להבאת מחלוקת. 
הבבלי מציג את השאלה כשאלה סגנונית כללית, לפחות על מימרותיו של רבי יהודה: "והאמר רבי יהושע בן לוי: כל מקום שאמר רבי יהודה אימתי ובמה במשנתנו – אינו אלא לפרש דברי חכמים" (עירובין פא ע"ב; פב ע"א). המקבילה בסנהדרין כה ע"א מוסיפה: "רבי יוחנן אמר: אימתי – לפרש, ובמה – לחלוק". במהלך פירושנו עסקנו במונחים אלו במשניות השונות וראינו כי יש שהם מתארים מחלוקת ויש שהם בוודאי פרשנות (כגון פאה פ"ז מ"א), או שינוי הלכתי מוסכם (כגון משנת מגילה פ"א מ"ג). כך, למשל, במשנת שבועות פ"ז מ"ו יש מחלוקת במשנה; בתוספתא שם (פ"ו ה"ד) מנוסחים דברי רבי יהודה בלשון "במה דברים אמורים" ובתלמודים בלשון "אימתי" (ירו', לח ע"א; בבלי, מח ע"א), וברור שזו מחלוקת לכל דבר. הוא הדין במשנת עירובין (פ"ז מי"א) ש"במה דברים אמורים" בא לציין מחלוקת. במקומות אחרים שהמשפטים משובצים בהם לעתים עדיף לפרשם כמחלוקת ולעתים הם באמת פירוש. לא מצינו הבדל שיטתי בין משמעות שימוש המונח בדברי רבי יהודה ובין שימושו בפי חכמים אחרים. 
מכל מקום, הבבלי מדגיש את שימושו של רבי יהודה במונחים אלו, ואכן המונח "אימתי" מופיע במשנה כ- 55 פעמים, שליש מהן קשור לרבי יהודה, הווה אומר שחכם זה הרבה להשתמש במונח, אם כי הוא לא ייחודי לו. לעומת זאת המונח "במה (במי) דברים אמורים" מופיע מספר פעמים קרוב, אך רק פעמיים בשמו של רבי יהודה, ודומה שאין זה מונח ייחודי לו. 
<b>אם</b> <b>עד</b> <b>שלא</b> <b>בא</b> <b>לעונת</b> <b>המעשרות</b> <b>פטור</b> – אפילו נקנו הפֵרות לפני עונת המעשרות הם פטורים ממעשרות. אמנם אלו פֵרות של ישראל ופֵרות ישראל חייבים במעשר, אבל הם גדלו באדמת הגוי ולכן פטורים ממעשר. רבן שמעון בן גמליאל ממשיך בסדרת ההקלות.
<b>רבי</b> <b>מאיר</b><sup class="footnote-marker">29</sup><i class="footnote">כך בכתב יד קופמן, ובכל יתר עדי הנוסח: "רבי". רבי מופיע במשנה רק לעתים רחוקות (אפשטיין, מבואות, עמ' 196-194), וכפי שעולה ממשנתנו בחלק מהמקרים שבהם הוא מופיע שנוי הדבר במחלוקת בין עדי הנוסח. ראו פירושנו לבכורות פ"ז מ"ו; נדרים פ"ג מי"א; נזיר פ"א מ"ד; מנחות פי"ג מ"ב ועוד. בכמה עדי נוסח "אף לפי חשבון", וחסר גם ב- א, ב, ג4, ג5, ז, ט, כ, ל, ן, ר. במשניות רבות נשמטה המילה "אף" והוספה בידי מעתיקים, ודומה שגם כשהיא מופיעה אין היא אלא לתוספת הדגשה. </i> <b>אומר</b> <b>לפי</b> <b>חשבון</b> – מה שגדל בזמן שהפֵרות שייכים היו לגוי פטור ממעשר, ומה שהוסיף ברשות ישראל חייב במעשרות. לא נאמר על מה אמר רבי מאיר (או רבי ביתר עדי הנוסח) את דבריו. נראה שדבריו חוזרים לרישא, "על ראשה" (ירו', נא ע"ד), והוא מדבר על בא לעונת מעשרות ואולי גם על שלא בא לעונת המעשרות. בתוספתא שנויים דברים אלו בפי חכמים רק על "באו לעונת מעשרות" (להלן). רבי מאיר נוקט בגישת ביניים שעדיין ההקלה שבה גדולה.
בתוספתא שנויה הלכה זו בדרך אחרת: "הלוקח שדה ירק בסוריא, עד שלא באו לעונת המעשרות פטור, משבאו לעונת המעשרות חייב. מלקט כדרכו ופטור, דברי רבי עקיבא, וחכמים אומרים אף משבאו לעונת המעשרות חייב לפי חשבון. מודים חכמים לרבי עקיבא שאם מכר לו תבואה לקצור, וענבים לבצור, וזתים למסוק, שלוקט כדרכו ופטור" (פ"ג הי"ד). סיכום הדעות השונות מוצג בטבלה:
הלוקח שדה ירק בסוריה
בסוגריים מובא מה שלא נאמר במפורש
חכמים בתוספתא הם רבי (רבי מאיר במשנה), אבל כל ההלכה בתוספתא הפוכה והיא כתמונת ראי של המשנה שבה תנא קמא של המשנה כרבי עקיבא. קשה להבין את הנימוק של התוספתא ונראה שיש להפכה כך שתתאים למשנה, וכן מפרש ליברמן על אתר.
הירושלמי ממתן במעט את המחלוקת בכך שאומר שאם עבר ותרם "יפה כוחו", אבל רבי מנא אמר "לא יפה כוחו" (נא ע"ד). מי שאומר יפה כוחו אומר למעשה שגם אם פטור יש עליו זיקת תרומות, לפחות מספק. עוד בהמשך הירושלמי מובאים ברייתא ודיון ארוך: "תני שדה שהביאה שליש לפני גוי ולקחה ממנו ישראל, רבי עקיבה אומר התוספת פטור, וחכמים אומרים התוספת חייב. רבי אבינא עולא בר ישמעאל בשם רבי לעזר, אף חכמים לא חייבו בתוספת אלא לשעבר, שאם היה שיני שיני עני עני... רבי יוחנן ורבי שמעון בן לקיש תריהון מרין (שניהם אומרים) מודין חכמים לרבי עקיבה כסדרן שלשנים, שאם היה שיני שיני עני עני" (שם). שדה ש"הביאה שליש" היא שדה לאחר עונת המעשרות. הדעות בברייתא זו הן אלו שבתוספתא, ולפי התיקון שהצענו בעקבות ליברמן. הירושלמי מחדש שכל זה לגבי תוספת מעשר, אבל לא לגבי הגדרת השנים. כלומר, שדה שצימחה בשנה השנייה שליש והוסיפה בשנה השלישית (ברשות אחר) מתעשרת לשעבר. שאלה זו היא כמובן בארץ ישראל, ובכלל הברייתא אינה מדגישה שמדובר רק בסוריה. כפי שאמרנו, תנאים הניחו שגם בארץ ישראל פֵרות הגוי חייבים במעשר, ועל כן אם קנה שדה גוי חייב תמיד במעשרות. רק בסוריה הגוי פטור ממעשרות, ולכן מתעוררת השאלה. התלמוד מניח שגם בארץ ישראל הגוי פטור ממעשרות, ועל כן שנויה הברייתא בסתם.
ברייתא זו היא דוגמה יפה כיצד מתגלגלת תורה שבעל פה. המשנה קבעה את אשר קבעה לפי הנחה מסוימת (שפֵרות גוי פטורים ממעשרות רק בסוריה). לתלמוד הנחה אחרת, ובעקבותיה חל שינוי (התאמה) בנוסח הברייתא. הברייתא הופכת לעוסקת גם בארץ ישראל, ובעקבות פרשנות וניסוח מחודשים אלו נשאלת שאלה חדשה שאינה במשנה.

Mishnah 6

בסוף פירושנו למשנה נסביר את הקשר שבינה לבין קודמתה.
<b>המתמד</b> <b>ונתן</b> <b>מים</b> <b>במידה</b> – מתמד הוא מי שעושה תמד. את התמד מכינים מפסולת ענבים (זגים), שהיא קליפות הענבים לאחר שנכבשו והופק מהם יין. התמד שימש בעיקר כחומץ, אך גם כיין מסוג משני. כיין הוא אינו נחשב לאוכל של ממש, אך כחומץ הוא שימש כתבלין ותוסף מקובל (משנה, מעשר שני פ"א מ"ג; מקוואות פ"ז מ"ב). על כן הירושלמי מעמיד את משנתנו "והוא שהחמיץ" (נב ע"א). אך יש גם המפרשים שם שגם תמד שלא החמיץ נחשב לאוכל לצורך מעשרות ותרומות, אף שאינו כאוכל לעניין מעשר שני וטומאת אוכלין כמו שהבאנו. לפי הסבר זה ההלכה אינה שיטתית בתחום זה של הגדרת אוכל<sup class="footnote-marker">30</sup><i class="footnote">סוגיית הירושלמי מועברת ממעשר שני. ראו עוד משנה, מקואות פ"ז מ"ג, ששם ברור שרק ההחמצה הופכת את מי הזגים לתמד (אוכל). </i>.
<b>ומצא</b> <b>כדי</b> <b>מדתו</b> – הענבים לא ספגו מאומה מהמים וכמות המים נשארה ללא שינוי, והוא הדין שאם יסנן את התמד תישאר בידו אותה כמות פסולת, <b>פטור</b> – ממעשרות על הזגים. הנחת המשנה היא שאת המעשר מפרישים רק מהיין, ולפי כמות היין שיצאה מהם<sup class="footnote-marker">31</sup><i class="footnote">אנו מדגישים הנחה זו משום שיש החולקים וסבורים שאת המעשרות צריך להרים כבר בתחילת הכבישה ואז מרימים על הכול, שכן עדיין אין זגים או פסולת, וראו פירושנו לפ"א מ"ז.  </i>. הזגים פטורים ממעשרות שכן אין הם אוכל. במקרה זה אמנם התכוון לעשות מהם אוכל, אך לא עלה הדבר בידו ואין כאן אוכל.
<b>רבי</b> <b>יהודה</b> <b>מחייב</b> – אין זה משנה כמה תמד הפיק ומה הצליח להוציא משאריות הענבים. אם הזגים הם חלק מהתמד עליו להפריש עליהם מעשרות. הנחתו היא שתמיד נוסף משהו מהענבים אל התמד. השאלה הבולטת היא מדוע המשנה נוקטת במידה חריגה זו של "כדי מדתו" ולא במבחן הרגיל אם הוסיף טעם ("נותן טעם"). נראה שהשיטה הייתה למזוג מים על הזגים ולאחר מכן למזוג את אותו תמד כמה פעמים על זגים נוספים עד שיקבל את הטעם הרצוי, על כן ההגדרה של "נותן טעם" אינה מעשית<sup class="footnote-marker">32</sup><i class="footnote">כבר הר"ש הקשה מדוע אין כאן ביטוי לכלל הרגיל של נותן טעם, ותירץ שהתמד אינו נותן טעם למים. אלא שהוא לא הסביר כיצד ייתכן הדבר, ואם אין בכך נתינת טעם לשם מה מתמדים? הסברנו עונה על שאלות אלו. </i>. במשנה להלן שמענו על דינו של המתמד "עד שלא החמיץ" (מעשר שני פ"א מ"ג), כלומר בתחילה אין התמד ניכר שכן הענבים טרם נתנו את הטעם למים. המשנה שלנו עוסקת כנראה בשלב זה שעדיין אין בו נתינת טעם. 
<b>מצא</b> <b>יתר</b> <b>על</b> <b>מידתו</b> <b>מוציא</b> <b>עליו</b> <b>ממקום</b> <b>אחר</b> <b>לפי</b> <b>חשבון</b> – יש להפריש מעשר מהתמד, אבל התמד הזה עצמו עשוי גם מזגים אחרים שכבר הופרש עליהם מעשר, על כן צריך להביא מעשרות מענבים אחרים של אותו הכרם. כפי שראינו בפירושנו למשנה ד "התורם את הבור צריך שיכוין את לבו על מה שבחרצנין ועל מה שבזגין" (תוס', תרומות פ"ג ה"ו), אבל המשנה (ד) מנסחת זאת לא כהנחיה אלא כתיאור עובדתי שכן נוהגים. מכל מקום, משנתנו מניחה שזגים אלו לא נתרמו. כאמור, כל זאת לפי השיטה שהמעשר ניתן מהיין, אבל אם המעשר ניתן בתחילת הדריכה על כורחך נכללים הזגים בכלל המעשר<sup class="footnote-marker">33</sup><i class="footnote">הירושלמי (נב ע"א) מעיר על משנה ד אך אינו מפרט מה מסקנתו משוני זה.  </i>. מכל מקום, משקלו הכמותי של המעשר על הזגים קטן ביותר. ייתכן שעמדתו של רבי יהודה היא זו שהובילה לנוהג להרים מעשרות ולהתכוון גם על הזגים, ומאוחר יותר להנחיה לעשות כן. אם כן התהליך הוא שהיה צורך הלכתי, צורך זה הוביל לנוהג ומאוחר יותר להלכה.
התלמוד הבבלי מביא את משנתנו ודן האם חכמים חולקים גם על "מצא יותר מכדי מידתו" (בבלי, בבא בתרא צז ע"א). הבבלי הבין, אפוא, שהמשפט הוא המשך דברי רבי יהודה, וחכמים חולקים ואומרים שבכל מקרה פטור. אין זה פשט המשנה, וכפשוטו המשפט "מצא יתר על מידתו" הוא בניגוד לרישא ודעת הכול. מכל מקום, לפי שיטת הבבלי נראה לפרש את דעת חכמים שהמעשר תורם גם על הזגים וכן פטור ממעשר בכל מצב, שהרי הזגים כבר נתרמו. 
הקשר בין משנה זו לקודמתה הוא השאלה של הרמת מעשר מזגים, ובכך חוזרת המשנה למשנה ד לעיל. כמו כן, במשנה יש גם עיסוק בשאלה מהו אוכל, כפי שהסביר הירושלמי שהבאנו לפירוש המונח "מתמד". משנה ה גם היא עסקה בשאלה דומה של הרמת מעשרות לפני עונת מעשרות ואחריה.

Mishnah 7

<b>חוררי</b> – "חוררי" הם "חורי", וכן ברוב עדי הנוסח המשקפים את הכתיב הבבלי<sup class="footnote-marker">34</sup><i class="footnote">"חוררי" ב- ז, כ, ל, פ; "חררי" ב- מ, ן. ראו אפשטיין, מבוא, עמ' 1259, וראו חילוף זהה בפאה פ"ד מי"א. </i>.
<b>הנמלים</b> <b>שלנו</b> <b>בצד</b> <b>הערימה</b> <b>החייבת</b> – אחת הסכנות שעמן התמודדו החקלאים הייתה נזקי הנמלים. הללו כרסמו גבעולים, ובעונת הקציר סחבו לחוריהן גבעולים או גרעינים. הבעל חיפש אחר חורי הנמלים, חפר אותם ולעתים מצא בהם מעט גרעינים. לעתים נמצאו הגרעינים לפני החור עוד בטרם הספיקו הנמלים להכניס לחור את שללן. ממשנתנו עולה תמונה מציאותית שבה הבעל אינו מוותר אפילו על כמות שולית זו של גרעינים, הקפדה שכמוה מבצבצת ממשניות רבות בפרק. כך גם ההקפדה על מה שבחורי הנמלים מופיעה במקורות נוספים. הנמצא בהם אסור משום גזל, ובשעת איסוף פאה יש לגרעינים שבחורים דין מיוחד<sup class="footnote-marker">35</sup><i class="footnote">משנה, פאה פ"ד מי"א; תוס', שם פ"ב הט"ז. בבבלי, תענית ה ע"א, מתואר מה שבחורי הנמלים כמעין רזרבה המתגלית ברגע האחרון. להזקת הנמלים באופן כללי ראו ניב, פגעים, עמ' 142-136. </i>.
<b>הרי</b> <b>אלו</b> <b>חייבין</b> <b>שידוע</b> <b>שמידבר</b> <b>הגמור</b> <b>היו</b> <b>גוררין</b> <b>כל</b> <b>הלילה</b> – יש להניח שהגרעינים נלקטו מתוך הערמה. הערמה חייבת במעשר, ועל כן יש להרים מעשרות גם ממה שנמצא בחורי הנמלים, אבל מה שלקחו הנמלים לפני הקציר פטור שכן טרם עורמה הערמה.
ברור מהמשנה שאם נתגלו גרעינים בצד ערמה פטורה, שטרם נגמרה מלאכתה, הגרעינים פטורים ממעשר. אין הכוונה שהם פטורים בכלל, אלא שמותר לאכלם ארעי עד גמר המלאכה של הערמה שבה יונחו. אבל הירושלמי הבין אחרת: "הא בצד ערימה פטורה, פטורין. אמר רבי יונה אמר רבי אבהו בשם רבי יוחנן משום ייאוש" (נב ע"א), כלומר פטורים בכלל ממעשרות, שכן הבעל התייאש מהם והם פטורים ממעשר כהפקר. ייתכן שהסבר התלמוד משקף את השיפור הכלכלי במאה הרביעית, אבל המשנה אשר אליה רמזנו אומרת במפורש שהמוצא גרעינים בחורי נמלים אסור משום גזל (פאה פ"ד מי"א; תוס', פ"ב הט"ז), כלומר הבעל אינו מתייאש מהם. הירושלמי סבור, אפוא, שמשנתנו חולקת על משנת פאה, ודומה שאין כאן מחלוקת תנאים אלא פרשנות יוצרת של אמוראים, אולי בהשפעת תנאי זמנם. באופן כללי ניכר פיתוח במשק הארץ בתקופה הביזנטית. עם זאת, קשה להעריך את ההבדל ברמת החיים של הפרט בכפר, ומשנתנו היא אולי עדות בודדת לשיפור ברמת החיים הממוצעת.

Mishnah 8

כפי שנראה בפירושנו המשנה עוסקת בחובת מעשרות של פֵרות חוץ לארץ<sup class="footnote-marker">36</sup><i class="footnote">הרמב"ם ואחרים פירשו שהמשנה מונה מינים שאינם ראויים לאכילה, כמו בהמשך המשנה. ברם, הסבר זה עומד בניגוד להסבר הירושלמי כאן ובדמאי פ"ב ה"א, כב ע"א. הרא"ש בחכמתו ניסה ליישב את שני הפירושים והסביר כי מינים אלו נחותים ומשום שספק אם גדלו בארץ לא החמירו בהם חכמים. ברם, אם הם מינים נחותים לשם מה מייבאים אותם מרחוק? יתר על כן, גם הסבר זה עומד בניגוד לדברי הירושלמי והתוספתא שיצוטטו בסוף פירושנו לחלק הראשון של המשנה. </i>. למשנה ברור שפֵרות חוץ לארץ פטורים ממעשרות, והשאלה היא אילו מינים הם בוודאי יבוא ואילו יש חשש שמא גדלו בארץ: "פירות לא הילכו בהן חכמים לא אחר הטעם, ולא אחר הריח, ולא אחר המראה, ולא אחר הדמים, אלא אחר הרוב בלבד" (תוס', פ"ג הט"ז). אם רוב הפֵרות מיובאים הרי שסתם פרי נחשב למותר, אלא אם כן ידוע במפורש שגדל בארץ.
המשנה משקפת כלכלת שוק, המינים נקנים בשוק ומוצאם אינו ברור. תוצרת יבוא מצויה בשווקי הארץ ואפילו אינה מוצגת בבירור כיבוא. עד כאן החצי הראשון של המשנה. החצי השני עוסק בשאלה דומה. המשנה מניחה שזרעוני גינה שאינם נאכלים פטורים ממעשרות, ושואלת את עצמה מהם אותם זרעוני גינה. יש להניח שהמשנה על שני חלקיה לוקטה ממקור קדום בשביל הסיפא המתקשרת למשנה א, ולמעשה מציגה את הכלל המהווה תשתית למשנה א. אגב הסיפא הובאה גם הרישא שאינה קשורה לעניינו של הפרק. 
<b>שום</b> <b>בעל</b>[<b>י</b>] <b>בכי</b> – לפי ההקשר ברור שהוא שום שיובא מהמקום הקרוי עד היום בעל בק<sup class="footnote-marker">37</sup><i class="footnote">רוב המפרשים פירשו שנקרא כך על שם מקומו, והרמב"ם פירש שזהו בצל חריף הגורם לבכי של המטפל בו. </i>, צפונית מערבית לדמשק בסוריה. בתקופה הרומית שכנה כאן עיר חשובה, "הליופוליס", שנחשבה לעיר קודש קדם-הלניסטית, אך המשיכה לתפקד תחת התרבות ההלניסטית ועבדו בה אלילים מ'מוצא מזרחי שמי'. התוספתא והתלמוד מגדירים את סימניו החקלאיים של שום זה: "אי זו שום בעל בכי כל שאין לו אלא דור<sup class="footnote-marker">38</sup><i class="footnote">בירושלמי (נב ע"א) "חור", אבל הרש"ס גורס "דור". </i> אחד מקיף את העמוד" (תוס', פ"ג הט"ו). הכוונה שאין לשום שיניים אלא גלד אחד, כמו בצל. ייתכן שזהו "תומא יחידאה" (שום יחיד – בבלי, גיטין סט ע"א), או אולי הכוונה לשום בעל שיניים גדולות במיוחד שמספרן קטן מאלו של שום רגיל<sup class="footnote-marker">39</sup><i class="footnote">פליקס, על אתר.  </i>. בתוספתא מסופר: "חילפתא בן קוינא אומר שום בעל בכי טמא, מפני שמרבצין עליו במים, ואחר כך קולעין אותו. אמרו חכמים אם כן יהא טמא לחילפתא בן קוינא וטהור לכל ישראל" (מכשירין פ"ג ה"ג, עמ' 675). בהקשר שם מדובר על גידולי יבוא, והחכם סבור שהוא מוכשר לקבל טומאה משום שבמולדתו לפני הקליעה מרבצים עליו מים. מכל מקום משמע שהוא נמכר בארץ כשהוא קלוע, כפי שמקובל היה למכור שום בכפר הערבי המסורתי ובשווקים מסורתיים במזרח עד היום. לדעת חכמים אין זו הרטבה, אולי משום שהיא נעשית עוד לפני גמר המלאכה (הקליעה).
<b>ובצל</b> <b>שלרכפא</b> – רכפה היא כנראה רשפה (סרגיופוליס) שבצפון סוריה. בתוספתא מובא תיאור הצמח: "אי זהו בצל של רכפה כל שאין עוקצן מעוך לתוכו, רבן שמעון בן גמליאל אומר כל שאין לו [אלא] קליפה אחת" (פ"ד הט"ו). אם כן, זהו בצל נטול קליפות או שיש לו עוקץ בולט.
<b>והגריסים</b> <b>הקילקים</b> – גריסים שהגיעו מקילקיה שבדרום אסיה הקטנה (כיום בתחום תורכיה). גם כאן התוספתא מסבירה: "אלו הן גריסין הקלקין אלגוסין המרובעין. רבן שמעון בן גמליאל אומר אין לך מרובע מששת ימי בראשית" (שם, שם). בירושלמי המילה "אלגוסין" חסרה, בנוסח הדפוס של התוספתא "אילו גסין", ואולי זו הגרסה המקורית. הכוונה לעדשים גדולות שצורתן אליפטית פחות משל עדשים רגילות. נראה שגם תנא קמא לא התכוון לעדשים מרובעות ממש. רבן שמעון בן גמליאל מעיר שדבר מרובע אינו צומח בדרך הטבע, וכפי שהסברנו גם תנא קמא אינו מתכוון לחלוק על קביעה זו. אכן ספק אם רבן שמעון בן גמליאל מגיב על דברי תנא קמא, וייתכן שהוא אומר דבר בפני עצמו. הירושלמי מסביר שהחכם התכוון ל"אין לך מרובע בבריות", כלומר בין בני האדם והחיות, ואכן בהקשר זה מופיעים דבריו בשתי סוגיות אחרות (ירו', נדרים פ"ג ה"ב, לז ע"ד; שבועות פ"ג ה"ט, לט ע"ד). הירושלמי תמה על ההגדרה של הגריס כמרובע, כאן ובמשנת נגעים (פ"ח מ"א). לאחר ציטוט דברי רבן שמעון בן גמליאל מקשה רבי ברכיה: "והתנינן 'גופה שלבהרת כגריס האיטלקי מרובע', אמר רבי ביסנא כל גרמא דא דלית הוא מרובע, ולמה תנינן מרובע? ירבענה הוא..." (ירו', נדרים פ"ג ה"ב, לז ע"ד). אם כן, הגריס הקיליקי איננו מרובע, אבל בהרת שמטמאת היא רק כזאת שהיא גדולה מספיק שהגריס ייכנס לתוך המרובע של הבהרת. גם הבהרת איננה מרובעת בהכרח, אבל הכוהן מחשב כאילו היא מרובעת ואת גודל הריבוע שגריס ייכנס לתוכו. חז"ל גם הכירו את היחסים המספריים בין מרובע לעיגול (עירובין פ"ה מ"א; אהלות פי"ב מ"ו), והחישוב השיטתי בנושא היה מוכר להם.
מכל מקום, הכלל של רבן שמעון בן גמליאל נכון באופן כללי. ריבונו של עולם (הטבע) לא יצר בעולמו ריבועים אלא גופים דמויי עיגול או אליפסה. הירושלמי (נב ע"א) מחפש חריגים מכלל זה, ושוב גם רבן שמעון בן גמליאל לא התכוון לכך שאין אפשרות שיהיה משהו מרובע בטבע, ויד ה' לא תקצר, אלא שאין זה מנהגו של עולם. במקרה זה, אם אכן אמר רבן שמעון בן גמליאל את דבריו בהקשר של משנת נגעים הרי שהוא חולק על תנא קמא ומסתפק בבהרת בגודל גריס רגיל. העברת המשפט לתוספתא מעשרות היא העברה טכנית של משפט שלא בהקשרו המקורי. זו תופעה נדירה למדי במקורות תנאיים.
<b>ועדשים</b> <b>המצריות</b> – והתוספתא: "אלו הן עדשין מצריים אילו שגלגליהן חדין רבן שמעון בן גמליאל אומר כל שאין בו צרור" (פ"ג הט"ו). "צרור" הוא אבן, ואזי הכוונה לאבנים קטנות הנתפסות בשורשי העדשה. ברור שעדשה שהובאה מחוץ לארץ הובאה ללא עפר הנתפס בשורשיה, אם כי אולי לעתים נדירות נותרה אבן בשורשים. אבל כוונת התוספתא שלעדשה ציצת שורשים העשויה לתפוס אבן.
<b>רבי</b> <b>מאיר</b> <b>אומר</b> <b>אף</b> <b>הקרקס</b> – בתוספתא (פ"ג הט"ו): "קלקס". זיהויו אינו ברור, והדמיון בינו לבין הגריס ה"קילקי" רב. בתוספתא מובא ההסבר: "שעקסיהן קטנים והלקטיהן מרובין" (שם). במקום אחר מתואר הקלקס כצמח שעליו גדולים, והוא צמח בר שצבאים אוכלים ממנו (ירו', שביעית פ"ב ה"י, לד ע"ב). על סמך תיאור זה מציע פליקס לזהותו עם צמח קולקס הקדמונים (Colocasia Antiquorum), והדברים נראים. עוד נאמר שהוא נאכל כמות שהוא ומופיע יחד עם הלוף (ירו', עירובין פ"ג ה"א, כ ע"ג). 
בירושלמי בסוגיה אחרת נאמר: "רבי יצחק בן חקולא ורבי יהושע בן לוי תרויהון אמרין קולקס לירק, ולמעשרות, ולשביעית, ולפיאה, ולבכורים<sup class="footnote-marker">40</sup><i class="footnote">רק פרי משבעת המינים חייב בביכורים, ועל כן עלינו להבין כי מצוות ביכורים נגררה כאן אגב המצוות האחרות. </i>, ולנדרים צריכה" (פאה פ"א ה"ד, טז ע"ג; נדרים פ"ז ה"א, מ ע"ב). אם כן, האמוראים קובעים שיש ספק אם הקולקס חייב בכל המצוות התלויות בארץ. ודאי שמדובר בקולקס הגדל בארץ, והשאלה היא האם החקלאי המגדל אותו חייב במעשרות, שהרי אם הוא בשוק אין כל מקום לדיון על חובת פאה. לפי ההקשר שם מדובר על ירק (או ספק ירק) שאין לקיטתו כאחת, ויבול כזה פטור ממעשרות ומפאה. אם הוא גם פטור משביעית משמע שהוא ספק אוכל, ולכן גם הנודר מהירק או מהאוכל מותר בקלקס. דומה שהמימרה בירושלמי פאה היא כדעת תנא קמא כאן, ומכל מקום בימי האמוראים הפך כבר הקלקס לגידול ארץ-ישראלי מצד אחד, אבל גם לגידול זניח שאין מתחשבים בו מצד אחר. גם מסוגיית הירושלמי בשביעית מובן שהקולקס הוא צמח בר ומאכל בהמה בלבד, וכן יוצא מסוגיה אחרת בירושלמי<sup class="footnote-marker">41</sup><i class="footnote">ירו', פסחים פ"ד ה"ד, לא ע"א, שם מובא הקולקס כדוגמה לירק חסר ערך שאפילו אותו אין למכור לגוי. </i>. לא כאן המקום לבירור תולדות הכלכלה בארץ ישראל, אך כבר הערנו שבימי האמוראים חל שיפור במצב הכלכלי של הארץ, וכנראה גם מגוון הירקות גדל.
<b>רבי</b> <b>יוסה</b> <b>אומר</b> <b>אף</b> <b>הקוטנים</b> – זיהוים אינו ברור, ואין אלו הקוטעים שהם גבעולי חיטים שנקטעו במהלך העבודה (לעיל מ"ד).
<b>פטורין</b> <b>מן</b> <b>המעשרות</b> <b>ונלקחים</b> <b>מכל</b> <b>אדם</b> <b>בשביעית</b> – המוצא בשוק מירקות אלו רשאי להניח בוודאות שהם תוצרת חוץ ולכן פטורים ממעשרות, ובשנת שביעית הם ירקות שגדלו בחוץ לארץ. אמנם רק רבי יהודה הנשיא הוא שהתיר לייבא ירקות מחוץ לארץ<sup class="footnote-marker">42</sup><i class="footnote">ירו', שביעית פ"ו ה"ד, לו ע"ד, וראו פירושנו למשנה זו; ספראי, שביעית, עמ' 32 (בימי הבית, עמ' 452). </i>, אבל הירקות הנזכרים הם ירקות יבשים וייתכן שיובאו עוד לפני שביעית. בנוסף לכך קיימת האפשרות שלא הכול שמעו על התקנה שלא לייבא ירקות, והירקות שבמשנה יובאו באיסור.
במקביל לתוספתא שציטטנו מצויות הגדרות דומות בירושלמי: "אי זהו שום בעל ביכי? כל שאין לו אלא חור אחד מקיף את העמוד. אמר רבן שמעון בן גמליאל כל שאין לו אלא קליפה אחת. אי זהו בצל שלרכפה? כל שעוקצו נמעך לתוכו, רבן גמליאל אומר כל שאין לו אירס. אילו הן גריסין הקילקין? אילו המרובעין, תני רבן שמעון בן גמליאל אומר אין מרובע מששת ימי בראשית" (נב ע"א). המילים הן אותן מילים, אלא שפעם אחת מה שבתוספתא מתואר כגידול אחד מתואר בירושלמי כגידול אחר, כמובהר בטבלה:
תיאורי הגידולים שבמשנה
דומה שהמשפט של רבן שמעון בן גמליאל המתאים יותר לבצל הועבר בירושלמי לשום, כפי שהירושלמי הסביר שדברי רבן שמעון בן גמליאל הועברו לתוספתא והוצאו על ידי כך מהקשרם המקורי.
כל המינים הנזכרים הם מינים שיש כמותם בארץ ישראל. ודאי שהארץ ייצרה בצלים, שום או גריסים, אבל היו אלו זנים שונים במקצת. למרות זאת היה ייבוא משמעותי של מינים אלו, וזו עדות חשובה לפריחת המסחר בין ערי סוריה ומצרים לבין ערי ארץ ישראל. 
בירושלמי מוצע הסבר להלכה במשנה: "המינין הללו על ידי שיש כיוצא בהן בארץ ישראל צרכו חכמים ליתן להן סימן" (דמאי פ"ב ה"א, כב ע"ב). יש מינים הדומים למינים הללו שהם תוצרת הארץ ולכן צריכים היו חכמים למנות את הרשימה, ואולי גם לתאר את המינים כמו בתוספתא ובירושלמי.
בתוספתא הנוסח הפוך: "כגון אילו שהוצרכו חכמים ליתן בהן סימן. לפי שאין כיוצא בהן בארץ ישראל אבל האלרסין, וההפרסקין, והאצטרבילין, לא צרכו ליתן בהן סימן, לפי שכיוצא בהן בארץ ישראל" (פ"ג הט"ז). להבדל זה בין הברייתות נדרש גם התלמוד הירושלמי למשנת דמאי (פ"ב מ"א). בסופו של דבר ההסבר פשוט: אלו שאינם בשווקי הארץ צריכים היו חכמים להסביר כיצד הם נראים. מאידך גיסא, אלו שאינם גדלים בארץ פשוט שהם באים מחוץ לארץ, ואלו שיש כמותם גדלים בארץ צריכים חכמים להסביר במדויק מה נאסר (הגדל בארץ) ומה מותר (הגדל בחוץ לארץ).
<b>זרע</b> <b>לוף</b> <b>העליון</b> – ללוף ולכל צמחי הפקעת מחזור זרעים מורכב. ללוף זרעים המצויים בתפרחת, ניתן לזרוע אותם ומהם יצמח צמח שיש לו פקעת ועלים. את העלים ניתן לתלוש ולאכול, ואת הפקעת לבשל ולאכול. ניתן גם לשתול את הפקעת בשנה הבאה, ואז יצמח ממנה גבעול ובראשו תפרחת הזרעים. הפקעת היא זרע לוף תחתון, והיא בבחינת זרעוני גינה הנאכלים, ובה דנו בראשית הפרק, "העוקר שתלים", וכן בהמשך משנתנו. אבל זרע הלוף העליון הם הזרעים שבתפרחת שאינם נאכלים. פליקס פירש שהכוונה אינה לזרעים אלא לפֵרות היושבים על קצה התפרחת<sup class="footnote-marker">43</sup><i class="footnote">פליקס, מעשרות, פ"א ה"א. </i>.
<b>זרע</b> <b>כרישים</b> – כריש או כרישה או קפלוט הוא צמח דמוי בצל, <b>זרע</b> <b>בצלים</b> – הבצל הוא צמח הפקעת המפורסם הנפוץ ביותר, ואת מחזור הצמח שלו תיארנו לעיל, <b>זרע</b> <b>לפת</b> <b>וצנונת</b> <b>ושאר</b> <b>זירעוני</b> <b>גנה</b> <b>שאינן</b> <b>נאכלים</b> – כל הזרעים שהם אינם אוכל כשלעצמם ואין אוכלים מהם כרגיל. בהגדרה זו נכללים גם זרעים הנאכלים בשעת הדחק.
<b>פטורין</b> <b>מן</b> <b>המעשרות</b> – במשנה הראשונה במסכת נקבע שכל מה שאינו אוכל אין מעשרים ממנו. הדוגמאות שניתנות במדרשים לכלל זה הן זרעוני גינה שאינם נאכלים: "זרע הארץ – לרבות שום, ושחליים וגרגיר. או יכול שאני מרבה זרע לפת, וצנונות, ושאר זרעוני גינה שאינן נאכלים? תלמוד לומר מזרע הארץ ולא כל זרע הארץ"<sup class="footnote-marker">44</sup><i class="footnote">ספרא בחוקותי, פרק יב ה"ט, קטו ע"א; ספרי, דברים קה, עמ' 165; ירו', פ"א ה"א, מח ע"ג, ועוד. </i>. מה שבמשנה הוא כלל משפטי שיש לו נימוק הגיוני מופיע במדרש כדרשה. אין אלו ניגודי עמדות, אלא אסמכתא להיגיון המשפטי בפסוק מכתבי הקודש.
<b>ונלקחין</b> <b>מכל</b> <b>אדן</b><sup class="footnote-marker">45</sup><i class="footnote">בכל מסורות הנוסח המושפעות מהתלמוד הבבלי "אדם", וכן הכתיב כידוע בעברית בת זמננו. בכתב יד קופמן לעתים נשמרה דרך הביטוי המקורית של ארץ ישראל ולעתים טושטשה בהשפעת התרבות היהודית של תפוצת בבל.  </i> <b>בשביעית</b> – מה שאינו אוכל אינו חייב בשביעית<sup class="footnote-marker">46</sup><i class="footnote">ראו פירושנו לעיל פ"א מ"א ולשביעית פ"ז מ"א. </i>, ממילא אין דין שביעית חל עליו ומותר לקנותו בשביעית או לקבלו במתנה, ואין לחשוש שמא גדל באיסור (משנה, שביעית פ"ט מ"א). הרמב"ם הגביל את ההלכה לעם הארץ שאינו חשוד על השביעית (הלכות שמיטה ויובל פ"ח הי"ד). פירושו זה מושפע מעמדת הבבלי שעם הארץ חשוד על שביעית. אבל במקורות ארץ ישראל עם הארץ אינו בהכרח חשוד על השביעית, אדרבה, עושה רושם שמספרם של החשודים על השביעית רב יותר ממספר עמי הארץ. בכל הספֵרות התנאית אין שתי רמות של החשודים על השביעית. יתר על כן, אם אכן גידולים אלו אינם אוכל אין שביעית חלה עליהם ומותר למכרם, וכן פירשו ראשונים כר"ש ואחרים. עם זאת, כבר הירושלמי מצמצם את ההלכה למי שחשוד על שביעית ולא למי שמוכר שביעית בוודאי. כלומר, במינים אלו הקלו ולא החמירו על ספקם, ומותר לקנותם מסתם אדם. אבל אם הם גדלו בשביעית, או שהמוכר הוא סוחר שביעית ידוע, אין לקנות ממנו, כלומר שביעית חלה עליהם. זו "פרשנות יוצרת" של המשנה המוציאה אותה מפשטה ומבטאת שינוי בתפיסה ההלכתית של האמוראים.
בתוספתא מוזכרים מינים נוספים: "ושאר זרעוני גנה – כגון זרע קשואין, ודלועין, וזרע לפת, וצנונות ושאר זרעוני גנה שאין נאכלין פטורין מן המעשרות, ונלקחין מכל אדם בשביעית. רבי יהודה אומר לא אמרו אלא זרעוני גנה בלבד. רבי יוסה אומר אף זרעוני שדה, כגון זרע אסטיס ובקיא" (פ"ג הט"ז). לא נמסר טעמו של רבי יהודה המדגיש שרק בזרעוני גינה מדובר (זרעי תרבות). מבחינת המשנה ניתן היה להבין שזרעוני גינה הם דוגמה החלה על כל הזרעים, אדרבה, בדרך כלל צמחי גינה חייבים במעשרות, ושביעית יותר מצמחי שדה שהם צמחי בר. האיסטיס הוא מין מצמחי הצבע והבקיה דומה לכרשינים ושייכת לסוג הקטניות, Vicia בלטינית. הירושלמי מסביר: "זרע אסטיס וזרע קוצה וזרע ביקיא – הא ביקיא עצמה לא" (נב ע"א). פליקס מסביר שזרעי הבקיה ראויים למאכל אדם, אבל מגדלים אותה לשחת לבהמות, ומכאן המחלוקת. כלומר, המחלוקת היא על צמחי שדה שהזרעונים שלהם ראויים למאכל ולא הגידול כולו, והוא הדין באיסטיס.
אלא שכל ההסבר קשה. הרי האיסטיס נמנה במפורש עם אלו שיש להם שביעית לכל דבר (משנה, שביעית פ"ז מ"א). זאת ועוד: לימוד הירושלמי הוא "זרע אסטיס וזרע קוצה וזרע ביקיא – הא ביקיא עצמה לא", ולימוד זה בא להוכיח את המשפט "ביקייא נלקחת מכל אדם בשביעית" (שם), אם כן בקיה אינה בכלל החייבים בשביעית, וזרעה חייב בשביעית. מכאן יש להבין שאיסטיס ובקיה הם מינים שזרעיהם ראויים למאכל והם אינם ראויים לכך. אלא שעדיין קשה, שהרי האיסטיס חייב בשביעית.
אם בקיה היא כאיסטיס (תוספתא) הרי שגם עליה חלים דיני שביעית. ואכן בברייתא אחרת נקבע שהבקיה מיטמאת טומאת אוכלין. יש שם מחלוקת על הכרשינים, אך הבקיה לדעת הכול מיטמאת טומאת אוכלין (תוס', עוקצין פ"ג הי"ד, עמ' 689). בתוספתא שם טוען רבי יהודה בתוקף שכל מה שחייב במעשרות מיטמא טומאת אוכלין (שם הי"ג), ורבי שמעון טוען שלא תמיד הדבר כן, ועל כך מגיב רבי יהודה בחריפות "כפרתם בהלכה", אבל על הבקיה אין הם חולקים, כמשתמע שם. אם כן, אין מנוס מלהגיה בירושלמי ולגרוס "ביקייא אינה נלקחת מכל אדן בשביעית", והתלמוד מוסיף ומוכיח זאת מכך שגם הזרע שלה מותר בשביעית, וזאת לפי פירושנו ש"נלקחים מכל אדם" משום שהם היתר גמור. 
בסוגיה אחרת שנינו: "מפני מה לא גזרו על הבקייה? במנעליהן יצאת עמהן מאלכסנדריאה. אימתי גזרו על הכרשינין? רבי יוסי אומר בימי רעבון, רבי חנניה בשם רבי בימי דוד. אמרין היא הדא היא הדא" (אמרו היא זו היא זו, ששני ההסברים חד הם – ירו', חלה פ"ד הי"א, ס ע"ב). הדיון נסוב על התוספתא בעוקצין שכבר הבאנו (פ"ג הי"ג-הי"ד, עמ' 689) שיש בה מחלוקת על דינם של כרשינים, ונאמר שהבקיה נלקחת מכל אדם. התלמוד כאן מכיר בכך שגזרו על הכרשינים, כלומר כרבי יהודה, אבל לא גזרו על הבקיה. הגזרה על הכרשינים הייתה בשנת רעב שבה אכלו אנשים אוכל של בהמות, אבל על הבקיה לא גזרו משום שבזמן יצאת מצרים יצאה עמם בעפר נעליהם, כלומר נחשבה לעפר ולא לאוכל. חכמים ידעו כמובן שבזמן יציאת מצרים אלכסנדריה טרם הוקמה וטרם נקראה על שמו של אלכסנדר מוקדון, אך אלכסנדריה היא פשוט ביטוי מקביל למצרים.
אם כן, הבקיה פטורה ממעשרות ומן הסתם גם משביעית, בניגוד לתוספתא עוקצין. יש, אפוא, מחלוקת על דינה, בדומה להלכה על הכרשינים, ואין זה תימה שהתוספתא למשנתנו (פ"ג הט"ז) והתוספתא בעוקצין סוברות שבקיה חייבת במעשרות ושביעית והירושלמי כאן ובמסכת חלה סבור שבקיה פטורה ממצוות אלו.
אגב דיון זה אנו רואים עד כמה אין הכללים המשפטיים אחידים. לא תמיד טומאת אוכלין היא כמעשרות ושביעית, ואף אין אחידות ביחס לגידולי ביניים. 
<b>אפ על</b> <b>פי</b><b> – </b>ברוב עדי הנוסח הכתיב הוא "שאף על פי". הרש"ס גורס "ואף על פי", שכן זה עניין חדש. אבל אין צורך בתיקון הנוסח משום שהאותיות וי"ו החיבור ושי"ן מתחלפות, ולכך עשרות רבות של דוגמאות<sup class="footnote-marker">47</sup><i class="footnote">אונא, וו שין. </i>.
<b>שאביהם</b> <b>תרומה</b> <b>הרי</b> <b>אלו</b> <b>יאכלו</b><b> – </b>"אביהם" הוא הזרע שממנו נזרעו המינים הללו. באופן כללי אין לזרוע תרומה, יש לתנה לכוהן והכוהן אמור לאכול אותה ולא להשתמש בה שימוש נחות יותר. הזורע תרומה במזיד יהפוך, ובשוגג מותר לו לקיימה. היבול הוא במצב ביניים בין תרומה לחולין, ודיניו נדונו במסכת תרומות (משנה, תרומות פ"ט מ"א-מ"ד). רוב המינים המנויים במשנה הם כאלה שאינם אוכל כלל, ואלו גם "אביהם" אינו יכול להיות תרומה. אבל בצמחי פקעת ייתכן מצב שהזרע יהיה תרומה והם עצמם אינם ראויים למאכל, ובכך עוסקת המשנה.

ביבליוגרפיה

<b><big>ביבליוגרפיה</big></b><b><big> </big></b><b><big>וקיצורים</big></b>
<b>מסכתות</b> <b>מעשרות</b> <b>ומעשר</b> <b>שני</b>
אבות דרבי נתן, מהדורת שכטר, ש"ז, וינה, תרמ"ז.
אבי יונה, בית המקדש – אבי יונה, מ', תשט"ז, "בית המקדש השני", ספר ירושלים, ירושלים - תל אביב.
אבי יונה, גיאוגרפיה היסטורית – אבי יונה, מ', תשכ"ג, גיאוגרפיה היסטורית, ירושלים.
אביצור, אטלס – אביצור, ש', 1976, אדם ועמלו: אטלס לתולדות כלי עבודה ומתקני ייצור בארץ, ירושלים.
אבנס, כלכלה – Evans, J.K., 1981, "Wheat Production and its Social Consequences in the Roman World", The Classical Quarterly, New Series, Vol. 31, No. 2.
אגדת בראשית, מהדורת ווארשה, תרל"ו.
אגרת רב שרירא גאון, מהדורת לוין, ב"מ, חיפה, תרפ"א.
אדיקט המחירים של דיוקלטינוס – Lauffer, S., 1971, Diokletians Preisedikt, Berlin.
אדן ביוביץ, רוכלים – אדן ביוביץ, ד', תשמ"ה, "הרוכל בארץ-ישראל: המאה ה-2 עד המאה ה-4 לספירה", בתוך: גרוס, נ' (עורך), יהודים בכלכלה, ירושלים, עמ' 85-67.
אהבת ציון וירושלים, ראטנער, ד', וילנא, תרס"א-תרע"ג. 
אהל דוד – Sasson, D.S., 1932, Ohel David I-II, London.
אונא, ויו שין – אונא, א', תש"מ, "ויו שין מתחלפין במשנה", סיני פז, עמ' קה-קיח.
אונומסטיקון לאווסביוס – ראו מלמד, אונומסטיקון; קלוסטרמן, אונומסטיקון.
אופנהיימר, בית המדרש – אופנהיימר, א', תש"מ, "ייעודו של בית המדרש", קתדרה 18, עמ' 48-45.
אופנהיימר, הפרשת מעשרות – אופנהיימר, א', תשל"ח, "הפרשת מעשר ראשון במציאות שלאחר חורבן בית שני", סיני פג, עמ' רסז-רפז.
אופנהיימר, מעשרות – אופנהיימר, א', תשכ"ט, "הפרשת מעשר ראשון הלכה למעשה בתקופת בית שני", בתוך: מלמד, ע"צ (עורך), ספר זכרון לדה-פריס, ירושלים, עמ' 83-70.
אופנהיימר, עם הארץ – Oppenheimer, A., 1977, The Am Haaretz, A Study in the Social History of the Jewish People in the Hellenistic-Roman Period, Leiden.
אוצר הגאונים, מהדורת לוין, ב"מ, חיפה וירושלים, תרפ"ח-תש"ג; מהדורת צילום, ירושלים, תשמ"ד.
אור זרוע, רבי יצחק ברבי משה נ"ע מווינה, מהדורת זיטאמיר, תרכ"ב.
אור שמח, רבי מאיר שמחה הכהן, ירושלים, תשמ"ב.
אורבך, עבודה זרה – אורבך, א"א, תשמ"ח, "הלכות עבודה זרה והמציאות הארכיאולוגית וההיסטורית במאה השניה והשלישית", מעולמם של חכמים, ירושלים, עמ' 178-125.
אורמן, בית הכנסת – אורמן, ד', תשמ"ח, "בית הכנסת ובית המדרש – האחד הם?", בתוך: אופנהיימר, א' ואחרים (עורכים), בתי כנסת עתיקים, ירושלים, עמ' 76-53. 
איזגר וסקידסגרד, חקלאות – Isager, S. and Skydsgaard, J.E., 1992, Ancient Greek Agriculture, London.
איילון, בית בד קטור – איילון, א', תשנ"ח, "בית-הבד הקטור של מערב השומרון", מחקרי יהודה ושומרון ח, עמ' 126-115.
איכה רבה, מהדורת באבער, ש', וילנא, תרנ"ט.
אלבק, מבוא – אלבק, ח', תשי"ט, מבוא למשנה, ירושלים - תל אביב.
אלבק, עריכת המשנה – Albeck, Ch., 1936, Untersuchungen über die Redaktion der Mischna, Berlin.
אלבק, פירוש – אלבק, ח', תשי"ב, פירוש לשישה סדרי משנה, ירושלים - תל אביב.
אלון, מחקרים – אלון, ג', תשי"ז-תשי"ח, מחקרים בתולדות ישראל בימי בית שני ובתקופת המשנה והתלמוד א-ב, ירושלים.
אלון, תולדות – אלון, ג', תשט"ו, תולדות היהודים בארץ ישראל בתקופת המשנה והתלמוד, תל אביב.
אלכסנדר, תרגום שיר השירים – Alexsander, P.S., 1993, "Textual criticism and rabbinic literature: the case of the Targum of the Song of Songs", Bulletin of the John Rylands University Library 75, pp. 159-173.
אסתר רבה, קושטא, רע"ד או ר"פ.
אפלבאום, הרקע – אפלבאום, ש', תשמ"ג, "הרקע והגורמים למרד בר-כוכבא", בתוך: רפפורט, א' (עורך), יהודה ורומא, ירושלים, עמ' 218-211.
אפלבאום, שאלת הקרקע – אפלבאום, ש', תשכ"ז, "שאלת הקרקע ומרד בר-כוכבא", ארץ ישראל ח, עמ' 287-283.
אפשטיין, מבוא – אפשטיין, י"נ, תש"ח, מבוא לנוסח המשנה, ירושלים.
אפשטיין, מבואות – אפשטיין, י"נ, תשי"ז, מבואות לספֵרות התנאים, ירושלים - תל אביב.
אפשטיין, מחקרים – אפשטיין, י"נ, תשמ"ד-תשנ"א, מחקרים בספֵרות התלמוד ובלשנות שמית, א-ד, ירושלים.
אפשטיין, ספר המעשים – אפשטיין, י"נ, תשמ"ח, "ספר המעשים", בתוך מחקרים ב, עמ' 346-336.
ארבעה טורים, רבי יעקב ברבי אשר, מהדורת וארשה, תרמ"ב.
בוסרופ, פיתוח – Boserup, E., 1965, The Conditions of Agricultural Growth: The Economics of Agrarian Change under Population Pressure, London.
ביכלר, בית הלל – ביכלר, א', 1905, "הלכות למעשה כבית שמאי בזמן הבית ואחר החורבן", בתוך: Krausz, S. and Weisz, M. (eds.), 1905, Emlékkönyv Bloch Mózes tiszteletére életének kilencvenedik, évfordulója alkalmából kiadják tanitványai, Sefer ha Yovel Mosheh Aryeh Bloch, Budapest, pp. 21-30.
ביכלר, לימוד תורה – Büchler, A., 1914, "Learning and Teaching in the Open Air in Palestine", JQR IV, pp. 485-491.
ביכלר, עם הארץ – ביכלר, א', תשכ"ד, עם הארץ הגלילי, ירושלים.
בכר, אגדות התנאים – בכר, ב"ז, תרפ"ב-תרפ"ו, אגדות התנאים א-ד, ברלין.
בן דוד, בתי בד – בן דוד, ח', תשנ"ח, "בתי בד וייצור שמן זית ביישובי הגולן בתקופת המשנה והתלמוד", עתיקות 34, עמ' 61-1.
בן דוד, גולן – בן דוד, ח', תשס"ו, הישוב היהודי בגולן, קצרין.
בן שלום, בית שמאי – בן שלום, י', תשנ"ד, בית שמאי ומאבק הקנאים נגד רומי, ירושלים.
בן שלום, חכמי יבנה – בן שלום, י', תשמ"ז, "מרגלא בפומיהו דרבנן דיבנה", מלאת ב, עמ' 175-151.
בנג'י, היסטוריה אגררית –Banaji, J., 1999, "Agrarian History and the Labour Organization of Byzantine Large Estates", in: Bowman, A.K. and Rogan, E. (eds.), Agriculture in Egypt from Pharaonic to Modern Times, Oxford, pp. 193-216.
בנג'י, מטמונים – Banaji, J., 1992, Rural Communities in the Late Empire A.D. 300-700, Monetary and Economic Aspects, Ph.D. thesis, Oxford.
בעל המאור על הרי"ף, הודפס בתלמוד ש"ס וילנא.
בר, יששכר – בר, מ', תשכ"ח, "יששכר וזבולון", בר אילן ו, עמ' 180-167.
בר, תורה – בר, מ', תשכ"ד, "תורה ודרך ארץ", בר אילן ב, עמ' 162-124.
בראשית רבה, מהדורת טהעאדאר-אלבק, הוצאת צילום, ירושלים, 1965.
ברודי, רב נטרונאי – ראו תשובות רב נטרונאי בר הילאי גאון.
ברונס וזכאו, ספר החוקים – Bruns, K.G. and Sachau, E., 1880, Syrisch-Römisches Rechtsbuch aus dem fünften jahrhundert, Leipzig.
ברוק, מעשה – Brock, S., 1973, "An Early Syriac Document of the Life of Maximus the Confessor", Analecta Bollandiana 91, pp. 314-315.
ברושי, מזון – Broshi, M., 1986, "The Diet of Palestine in the Roman Period: Introductory Notes", Israel Museum Journal 5, pp.41-56.
ברלין, כלי חרס – Berlin, A.M., 2002, "Romanization and Anti-Romanization in Pre-Revolt Galilee", in: Berlin, A.M. and Overman, J.A. (eds.), The First Jewish Revolt, London, pp. 57-73.
ברנד, בית בד – ברנד, י', תש"ב, "בית הבד", סיני ו, עמ' 325-303. 
ברנד, כלי חרס – ברנד, י', תשי"ג, כלי החרס בספֵרות התלמודית, ירושלים.
גוטמן, ארכילופרון – גוטמן, י', תשי"ג, "על שירותו של רבי אליעזר ברבי שמעון אצל השלטונות הרומיים בארץ-ישראל", ציון יח, עמ' 5-1.
גולאק, דיני מקרקעין – גולאק, א', תרפ"ט, לחקר תולדות המשפט העברי – דיני קרקעות, ירושלים.
גולאק, משפט – גולאק, א', תרפ"ב, יסודי המשפט העברי, ברלין.
גולאק, רועים – גולאק, א', תשמ"א, "על הרועים ומגדלי בהמה דקה", תרביץ יב, עמ' 189-181.
גולדברג, שבת – גולדברג, א', תשל"ו, פירוש למשנה מסכת שבת, ירושלים.
גולינקין, ראש השנה – גולינקין, ד', תשמ"ח, פרק יום טוב של ראש השנה בבלי, מהדורה מדעית עם פירוש, עבודת דוקטור, האוניברסיטה העברית, ירושלים.
ג'ונס, קולונט – Jones, A.H.M., 1958, "The Roman Colonate", Past and Present 13, pp. 1-13.
גיאוניקה – (Ginzberg, L., 1968, Geonica, New york (Second Edition.
גיל, והרומאי אז בארץ – גיל, מ', תשע"א, והרומאי אז בארץ, תל אביב.
גילת, בן שלוש עשרה – ראו גילת, פרקים, עמ' 31-19.
גילת, גזירה שווה – גילת, י"ד, תשמ"ד, "השתלשלותה של הגזירה השווה", מלאת ב, עמ' 92-85 (= פרקים, עמ' 372-156).
גילת, פרקים – גילת, י"ד, תשנ"ב, פרקים בהשתלשלות ההלכה, רמת גן.
גינצבורג, פירושים – גינצבורג, י"ל, תשכ"א, פירושים וחדושים בירושלמי, א-ד, ניוארק.
גינצבורג, שרידי ירושלמי – גינצבורג, י"ל, תרס"ט, שרידי הירושלמי, נויארק.
גלנט, סיכון – Gallant, T.W., 1991, Risk and Survival in Ancient Greece: Reconstructing the Rural Domestic Economy, Stanford, Ca.a.
גרוסמן וספראי, כפר תלת – Grossman, D. and Safrai, Z., 1980, "Satellite Settlement in Western Samaria", Geographical Review 70, pp. 446-462.
גרינץ, יהודית – גרינץ, י', תשי"ז, ספר יהודית, ירושלים.
דונר ורוליג, כתובות – Donner, H. and Röllig, W., 1962, Kanaanäische und Aramäische Inschriften, Wiesbaden.
דלמן, טכנולוגיה – Dalman, G., 1928-1942, Arbeit und Sitte in Palastina, 7 vols., Gütersloh.
דן, העיר הביזנטית – דן, י', 1984, חיי העיר בארץ ישראל בשלהי העת העתיקה, ירושלים.
דקדוקי סופרים – ראו רבינוביץ.
דר, שומרון – Dar, S., 1986, Landscape and Pattern, An Archaeological Survey of Samaria 800 B.C.E. – 636 C.E., Oxford.
דר ואחרים, אום ריחן – דר, ש' ואחרים, תשמ"ו, אום ריחן – עיירה מתקופת המשנה, תל אביב.
הודקינסון, מרעה – Hodkinson, S., 1988, "Animal Husbandry in the Greek Polis", in: Whittaker,  C.B. (ed.), Pastoral Economics in Classical Antiquity, Cambridge.
היטנמייסטר, בית הכנסת – היטנמייסטר, ג', תש"מ, "בית הכנסת, בית המדרש והזיקה ביניהם", קתדרה 18, עמ' 44-38.
היכלהיים, כלכלה – Heichelheim, F.M., 1938, "Roman Syria", in: Frank, T. (ed.), An Economic Survey of Ancient Rome, vol. 4, Baltimore.
הירשפלד, הבית – Hirschfeld, Y., 1995, The Palestinian Dwelling in the Roman-Byzantine Period, Jerusalem.
הירשפלד, הכפר – Hirschfeld, Y., 1997, "Farms and Villages in Byzantine Palestine", Dumbarton Oaks Papers 51, pp. 33-72.
הלכות גדולות, מהדורת הילדסהיימר, ע', ירושלים, תשל"ב.
הלכות פסוקות, מילר, י', הלכות פסוקות מן הגאונים, קראקא, תרנ"ג.
הלכות קצובות, מרגליות, מ', ירושלים, תש"ך.
הנשקה, בית הבחירה – הנשקה, ד', תשנ"ח, "קדושת ירושלים: בין חז"ל להלכה הכתתית", תרביץ סז, עמ' 28-5.
הנשקה, הקהל – הנשקה, ד', תשנ"ב, "אימתי הוא זמנו של 'הקהל'? (לתלמודם של התנאים)", תרביץ סא, עמ' 194-177.
הרשברג, חיי התרבות – הרשברג, א"ש, תרע"ד, חיי התרבות בארץ ישראל בתקופת המשנה והתלמוד, וורשא.
וובוס, דוקומנטים – Vööbus, A., 1960, Syriac and Arabic documents regarding legislation relative to Syrian asceticism, Stockholm.
וובוס, חוק – Vööbus, A. (ed.), 1982, The Syro-Roman Lawbook, Stockholm.
וויטקר, מרעה – Whittaker, C.R. (ed.), 1988, Pastoral Economies in Classical Antiquity, Cambridge.
וולס-הדריל, פטרונז' – Wallace-Hadrill, A. (ed.), 1990, Patronage in Ancient Society, London.
וילד, טקסטיל – Wild, J.P., 1970, Textile Manufacture in the Northern Roman Provinces, Cambridge.
וינר וספראי, מטמונים – וינר, מ', וספראי, ז', תשס"ב, "מטמונים ומרידות – התפלגות מועדי ההטמנה של מטמוני המטבעות בארץ ישראל בתקופה הרומית-ביזנטית", קתדרה 101, עמ' 90-71.
וינר וספראי, מטמונים א – Waner, M. and Safrai, Z., 2001, "A Catalogue of Coin Hoards and the Shelf Life of Coins in Palestine Hoards during the Roman and Byzantine Periods", Liber Annuus 51, pp. 305-336.
ויס, בית – ויס, ז', תשס"א, "בין פגניזם ליהדות: לזיהוים של תושבי בית דיוניסוס בציפורי הרומית", קתדרה 99, עמ' 26-7.
ויס, משניות תוספתא – ויס, מ', תשנ"ד, "פרקי משנה בעלי אופי תוספתאי", קעמ"י 11, עמ' 62-55.
זוסמן, ברייתת התחומים – זוסמן, י', תשל"ו, "ברייתא דתחומי ארץ ישראל", תרביץ מה, עמ' 257-213.
זוסמן, כתובת – זוסמן, י', תשל"ד, "כתובת הלכתית מעמק בית שאן – סקירה מוקדמת", תרביץ מג, עמ' 158-88.
זק"ש, זרעים – זק"ש, נ', תשל"ה, משנה זרעים, מהדורת מכון הש"ס השלם, ירושלים.
חדושי הר"ן על מסכתות מגילה ומועד קטן, ירושלים, תשכ"ו. 
חדושים המיוחסים לר"ן – ראו חדושי הר"ן.
חילופי מנהגים – מהדורת ב"מ לוין, אוצר חילוף מנהגים בין בני ארץ ישראל ובני בבל, בני ברק, תשמ"ז; מהדורת מרגליות, החילוקים שבין אנשי ארץ-ישראל ואנשי בבל, ירושלים, תרצ"ח. 
חמדה גנוזה, מהדורת שניאורזאהן, ש"ז, ירושלים, תרכ"ג.
חסדי דוד, ר' דוד פארדו, ליוורנו, 1776.
טור שלחן ערוך – ראו ארבעה טורים.
טפר, יונים – טפר, י', תשמ"ו, "עלייתו ושקיעתו של ענף גידול היונים בארץ", בתוך: אופנהיימר, א' ואחרים (עורכים), אדם ואדמה בארץ-ישראל הקדומה, ירושלים, עמ' 196-170.
ידין, מגילת המקדש – ידין, י', 1990, מגילת המקדש, תל אביב.
ידין ונוה, אוסטרקונים – Yadin, Y. and Naveh, J., 1989, Masada I – The Aramaic and Hebrew Ostraca and Jar Inscriptions, Jerusalem.
יוסף בן אפרים קרו – בתוך: ארבעה טורים. 
ילקוט המכירי, ישעיהו משלי, מהדורת כהנא שפירא, י"ז, ירושלים, תשכ"ד.
ילקוט המכירי, תהילים, מהדורת בובר, ש', ירושלים, תשכ"ד.
ילקוט המכירי, תרי עשר, מהדורת גראינוף, א', לונדון, 1909.
ילקוט שמעוני, מהדורת שילוני, י', ירושלים, תשל"ג ואילך.
ינקלביץ, הר המלך – ינקלביץ, ר', תשמ"א, "הר-המלך – הרודיון", קתדרה 20, עמ' 28-23.
יתרון האור, פערלמן, ר' יי"ל, הודפס במשניות מהדורת וילנא.
כהן, שלושה כתרים – Cohen, S.A., 1990, The Three Crowns: Structures of Communal Politics in Early Rabbinic Jewry, Cambridge.
כהנא, ספרי זוטא – כהנא, מ"י, תשס"ג, ספרי זוטא דברים, מובאות ממדרש תנאי חדש, ירושלים.
כסלו, ורדים – כסלו, צ', תשנ"ז, "גינת ורדים", סיני 120, עמ' קכח-קלח.
כסלו, יתיר – Kislev, M.A., 1986, "A Barley Store of the Bar-Kochba Rebels (Roman period)", Israel Journal of Botany 35, pp. 183-196.
כסלו, מערת אביאור – Kislev, M.A., 1992, "Vegetal Food of Bar Kokhba Rebels at Abi’or Cave near Jericho", Review of Palaeobotany and Palynology 73, pp. 153-160.
כסלו, מצבור – Kislev, M.A., 2003, "Cereals and Fruits from a Collapsed Cave South of Khirbet   Qumran", Israel Exploration Journal 53, pp. 74-77.
כסלו, שליש – כסלו, מ', תשנ"ה, "הבאת שליש בתבואה", תחומין טו, עמ' 59-46.
כסלו ומרמורשטיין, רקית – Kislev, M.A. and Marmorstein, M., 2004, "Seed and Fruit Remains from Horvat Raqit", in: Dar, S. (ed.), Raqit: Marinus’s Estate on the Carmel, Israel, Oxford, pp. 299-302.
כסלו ושמחוני, מזון – כסלו, מ' ושמחוני, א', תש"ע, "מזונם של שוכני מערת הר-ישי", בתוך: אשל, ח' ופורת, ר' (עורכים), מערות המפלט מתקופת מרד בר-כוכבא, ירושלים, עמ' 253-129.
כסלו ושמחוני, עדות – כסלו, מ' ושמחוני, א', תש"ע, "עדות בוטנית להגעתם של פליטים מיהודה למערות המפלט בנחל ערוגות בסתיו של שנת 135 לספירה", בתוך: אשל, ח' ופורת, ר' (עורכים), מערות המפלט מתקופת מרד בר-כוכבא, ירושלים, עמ' 306-298.
לאו, פלורה – Löw, I., 1967, Die Flora der Juden, 4 vols., Hildesheim.
לוי, מילון – Levy, J., 1924, Wörterbuch über die Talmudim und Midrashim, Vienna.
לחם שמים, רבנו יעב"ץ, ירושלים, תשי"ח.
ליברמן, יוונית ויוונות – ליברמן, ש', תשכ"ג (תשמ"ד), יוונים ויוונות בארץ ישראל, ירושלים.
ליברמן, ירושלמי – ליברמן, ש', תשנ"ה, ירושלמי כפשוטו, ניו יורק - ירושלים.
ליברמן, מחקרים – ליברמן, ש', תשנ"א, מחקרים בתורת ארץ ישראל, ירושלים.
ליברמן, תוספת ראשונים – ליברמן, ש', תשנ"ט, תוספת ראשונים, ירושלים וניו יורק.
ליברמן, תוספתא כפשוטה – ליברמן, ש', תשט"ו-תשמ"ח, תוספתא כפשוטה, ניוארק.
ליכטנשטיין, מגילת תענית – Lichtenstein, H., 1931-2, "Die Fastenrolle, eine Untersuchung zur Jüdisch-Hellenistischen Geschichte", HUCA VIII-IX, pp. 257-351.
לפין, חקלאות – Lapin, H., 2001, Economy, Geography and Provincial History in Later Roman Palestine, Tuebingen.
לקוטי הרמב"ן למסכת תענית לתלמיד מתלמידי הרמב"ן, שאלוניקי, תק"ל.
מאירסון, עזה – Mayerson, P., 1992, "The Gaza 'Wine' Jar (Gazition) and the 'Lost' Ashkelon Jar (Askalônion)", Israel Exploration Journal 42, pp. 76-80.
מגיד משנה, הודפס על גיליון משנה תורה לרמב"ם, מהדורת תל אביב, 1959.
מגילות מדבר יהודה – DJD Discoveries in the Judean Desert, 1953-1995", in: Balliet, M. et al. (eds.), Oxford. 
מגילת המקדש – ידין, י', תשל"ז, מגילת המקדש, ירושלים.
מגילת תענית – ראו ליכטנשטיין, מגילת תענית.
מדר, ממרא – Mader, A.E., 1957, Mambre; die Ergebnisse der Ausgrabungen im heiligen Bezirk Râmet el-Halîl in Südpalästina, 1926-1928, Freiburg im Breisgau.
מדרש משלי, בתוך: מדרש שוחר טוב, מהדורת כהן, י', ירושלים, תשכ"ח.
מדרש שמואל, בתוך: מדרש שוחר טוב, מהדורת כהן, י', ירושלים, תשכ"ח.
מדרש תהילים (שוחר טוב), מהדורת בובר, ש', וילנא, תרנ"א.
מדרש תנאים לדברים, מהדורת הופמן, ד"צ, ברלין, 1909-1908. 
מדרש תנחומא, קושטא, רפ"ב ומנטובה, שכ"ג.
מדרש תנחומא-בובר, מהדורת בובר, ש', וילנא, תרמ"ה.
מור, מרד איכרים – מור, מ', תשמ"ו, "מרד בר-כוכבא – האם היה מרד איכרים", בתוך: אופנהיימר, א' ואחרים (עורכים), אדם ואדמה בארץ-ישראל הקדומה, ירושלים, עמ' 116-95.
מזר, הרקם – מזר, ב', תשי"א, "הרקם והחגר", תרביץ כ, עמ' 319-316.
מחזור ויטרי לרבנו שמחה, הורביץ, ש', נירנברג, תרפ"ג; ד"צ, ניו יורק, תש"ך.
מטינגלי, בית הבד – Mattingly, D.J., 1985, "Olive Oil Production in Roman Tripolitania", in: Buck, D. and Mattingly, D.J. (eds.), Town and Country in Roman Tripolitania, Oxford, pp. 27-46.
מיטליס, רבועה – מיטליס, י', תשמ"ד, "למשמעות הרבועה מקצרין", תרביץ נג, עמ' 466-465.
מילון בן יהודה – בן יהודה, א', 1959, מילון הלשון העברית, ירושלים - תל אביב. 
מכילתא דרבי ישמעאל, האראוויטץ, ח"ש ורבין, י"א, ד"צ, ירושלים, תש"ל.
מכילתא דרבי שמעון בר יוחאי, אפשטיין-מלמד, ירושלים, תשט"ו. 
מלאכת שלמה, פירוש למשנה לר' שלמה עדני, הודפס בתוך משניות יכין ובועז, ירושלים, תשט"ז.
מלחמות היהודים, יוספוס פלביוס, מהדורת שליט, א', ירושלים - תל אביב, תשכ"ז.
מלמד, אונומסטיקון – מלמד, ע"צ, תשכ"ו, ספר האונומסטיקון לאווסביוס, ירושלים.
מסכת כלה, מהדורת היגער, מ', ירושלים, תש"ל.
מסכת סופרים, מהדורת היגער, מ', ניו יורק, תרצ"ד.
מסכתות זעירות, מהדורת היגער, מ', ירושלים, תש"ל.
מרגליות, החילוקים – מרגליות, מ', תרצ"ח, החילוקים שבין אנשי ארץ-ישראל ואנשי בבל, ירושלים. 
מרגליות, הלכות ארץ-ישראל – מרגליות, מ', תשל"ד, הלכות ארץ-ישראל מן הגניזה, ירושלים.
משורר, מטבעות – משורר, י', תשנ"ח, אוצר מטבעות היהודים, ירושלים.
משנה שלמה, מהדורת ורטהימר, ש"א, ירושלים, תשנ"ב.
ניב, פגעים – ניב, ד', תשנ"ב, פגעים בגידולים חקלאיים והדברתם בארץ-ישראל בתקופת המשנה והתלמוד, עבודת דוקטור, אוניברסיטת בר-אילן, רמת גן. 
ניומן, מעשים – ניומן, ה', תשמ"ז, המעשים לבני ארץ-ישראל ורקעם ההיסטורי, עבודה לתואר שני, האוניברסיטה העברית, ירושלים.
סדר עולם רבה, מהדורת רטנר, ב', ניו יורק, תשכ"ו.
סדר רב עמרם גאון, מהדורת גולדשמידט, ד', ירושלים, תשל"ב.
סוזמנוס, היסטוריה כנסייתית – Sozomen Ecclesiastical History, 1891, Hartranft, C.D. (tr.), in: Wace, H. and Shaff, P. (eds.), A Select Library of Nicene and Post Nicene Fathers, New Series, 2, Oxford; Idem, 1960, Historia Ecclesiastica, Bidez, J. and Hanson, G.C. (eds.), Oxford.
סטרבון, גאוגרפיה – Strabo 1917-32, The Geography of Strabo, Jones, H.L. (tr.), (Loeb), London.
סירליאון (שירליאון, סיריליאו) רבינו שלמה, תלמוד ירושלמי סדר זרעים, מהדורת הלוי, ח"י, ירושלים, תשי"ד-תשכ"ז.
ספר האשכול, מהדורת אלבק, ח', ירושלים, תשד"ם; מהדורת אוערבך, צ"ב, האלברשטאט, תרכ"ו. 
ספר החילוקים – ראו חילופי מנהגים.
ספר הישר, רבנו תם, מהדורת דן, י', מבוססת על הדפוס הראשון, ונציה, שפ"ה, ירושלים, תשמ"ו; מהדורת ראזענטהאל, ש"פ, ד"צ, ירושלים, תשנ"ג.
ספר המקצועות, מהדורת אסף, ש', ירושלים, תש"ז.
ספר העתים, יהודה בן ברזילי הברצלוני, מהדורת זלוטניק, י"ל, ירושלים, תש"ה.
ספר הפרדס, מהדורת עהרענרייך, ח"י, ניו יורק, תשי"ט.
ספר הרוקח, ר' אליעזר מגרמייזא, קרימונה, שי"ז.
ספר יראים השלם, רבי אליעזר ממיץ, מהדורת גולדבלום-שיף, וילנא, תרנ"ב-תרס"ב; ד"צ, ירושלים, תשנ"ה. 
ספר ערוגת הבושם, ר' אברהם ב"ר עזריאל, מהדורת אורבך, א"א, ירושלים, תרצ"ח ואילך.
ספר פתרון תורה, (המחבר אינו ידוע), מהדורת אורבך, א"א, ירושלים, תשל"ח.
ספר ראבי"ה, ר' אליעזר בר' יואל הלוי, מהדורת אפטוביצר, א', ירושלים, תשכ"ד.
ספר שני לוחות הברית, ר' ישעיה הורוויץ, פיורדא, תקכ"ד.
ספראי, בימי הבית – ספראי, ש', תשנ"ד, בימי הבית ובימי המשנה, א-ב, ירושלים.
ספראי, בית המדרש – ספראי, ז', תשמ"ב, "לענין מהותו של בית המדרש בארץ ישראל", קתדרה 24, עמ' 185-183.
ספראי, גבוה – ספראי, ז', תש"ס, "גבוה מעל גבוה – וגבוהים מעליהם, חכמים ומערכות המשפט בתקופת התלמוד", בתוך: שגיא, א' ואחרים (עורכים), יהדות פנים וחוץ – דיאלוג בין שתי עולמות, ירושלים, עמ' 234-219.
ספראי, גבולות ושלטון – ספראי, ז', תשמ"ב, גבולות ושלטון בארץ ישראל בתקופת המשנה והתלמוד, תל אביב.
ספראי, דבש – ספראי, ז', תשמ"ח, "גידול דבורים ותעשית הדבש בתקופת המשנה והתלמוד", ישראל עם וארץ ד, עמ' 224-211.
ספראי, דוכן – Safrai, Z., 1989, "Dukhan Aron and Teva, How Was the Ancient Synagogue Furnished?", in: Hachlili, R. (ed.), Ancient Synagogues in Israel, BAR 99, pp. 69-84.
ספראי, הכלכלה – Safrai, Z., 1994, The Economy of Roman Palestine, London.
ספראי, הכפר – ספראי, ז', תשנ"ז, "הכפר ביהודה", בתוך: דר, ש' וספראי, ז' (עורכים), הכפר הקדום בארץ-ישראל, תל אביב, עמ' 74-11.
ספראי, הכרעה כבית הלל – ספראי, ש', תשנ"ד, בימי הבית ובימי המשנה א, עמ' 405-382.
ספראי, הלכה למשה מסיני – ספראי, ש', תש"ן, "הלכה למשה מסיני, היסטוריה או תיאולוגיה?", בתוך: זוסמן, י' ורוזנטל, ד' (עורכים), מחקרי תלמוד, ירושלים, עמ' 38-11 (= בימי הבית, עמ' 578-548).
ספראי, הלכה צדוקית – Safrai, Z., 2010, "An Elusive Sadducean Dispute", in: Maeir, A., Magness, J. and Schiffman, L. (eds.), Go Out and Study the Land, Leiden, pp. 147-174.
ספראי, המאה שנעלמה – Safrai, Z., 1998, The Missing Century, Leuven.
ספראי, המבנה האגררי – Safrai, Z., 2003, "The Agrarian Structure in the Time of the Second Temple, Mishnah, and Talmud", in: Maeir, A.M., Dar, S. and Safrai, Z. (eds.), The Rural Landscape of Ancient Israel, Oxford, pp.105-126.
ספראי, המשפחה – ספראי, ז', תשמ"ג, מבנה המשפחה בתקופת המשנה והתלמוד, מלאת א, תל אביב, עמ' 156-129.
ספראי, העיר – ספראי, ש', תשכ"ח, "העיר היהודית בארץ ישראל בתקופת המשנה והתלמוד", החברה ההיסטורית הישראלית, העיר והקהילה, ירושלים.
ספראי, הקהילה – ספראי, ז', תשנ"ה, הקהילה היהודית בארץ-ישראל בתקופת המשנה והתלמוד, ירושלים.
ספראי, הר המלך – ספראי, ז', תש"מ, "הר המלך חידה ללא פתרון", טבע וארץ כב, עמ' 205-204.
ספראי, יוספוס – ספראי, ז', תשמ"ג, "תיאור ארץ ישראל לפי יוסף בן מתתיהו", בתוך: רפפורט, א' (עורך), יוסף בן מתתיהו, ירושלים, עמ' 116-91.
ספראי, מבני השדה – ספראי, ז', תשנ"ט, "מבני השדה הקדומים – הכפר בארץ-ישראל הרומית", קתדרה 89, עמ' 40-7.
ספראי, מצב היישוב – ספראי, ז', תשמ"ד, "מצב הישוב היהודי בארץ-ישראל לאחר מרד בר-כוכבא", בתוך: אופנהיימר, א' ורפפורט, א' (עורכים), מרד בר-כוכבא מחקרים חדשים, ירושלים, עמ' 214-182. 
ספראי, משפחה – ספראי, ז', תשמ"ג, "מבנה המשפחה בתקופת השנה והתלמוד", מלאת א, תל אביב, עמ' 156-129.
ספראי, נסיעות – ספראי, ש', תשנ"ד, "ביקוריהם של חכמי יבנה ברומא", בימי הבית ובימי המשנה ב, ירושלים, עמ' 381-365.
ספראי, עליה לרגל – ספראי, ש', תשכ"ה, עליה לרגל בימי הבית השני, ירושלים. 
ספראי, ענב אל כביר – ספראי, ז', תשמ"ה-תשמ"ו, "ענב א-כביר – חקלאות ומרעה בסביבות הכפר בתקופה הרומית ביזאנטית", ישראל – עם וארץ ב-ג, עמ' 128-119.
ספראי, פרקי גליל – ספראי, ז', תשמ"ה, פרקי גליל, ירושלים. 
ספראי, פשתן – ספראי, ז', תשמ"ח, "תעשיית הפשתן בארץ ישראל בתקופת המשנה והתלמוד", בתוך: בונימוביץ, ש' ואחרים (עורכים), ישובים, אוכלוסיה וכלכלה בארץ ישראל בעת העתיקה, תל אביב, עמ' 241-205.
ספראי, קדושים – ספראי, ז', 1987, "קברי צדיקים ומקומות קדושים במסורת היהודית", ספר זאב וילנאי ב, עמ' 313-303.
ספראי, קהלא קדישא – ספראי, ש', תשנ"ד, "קהלא קדישא דבירושלם", בימי הבית ובימי המשנה א, עמ' 181-171.
ספראי, שביעית – ספראי, ש', תשכ"ו-תשכ"ז, "מצוות שביעית במציאות שלאחר חורבן בית שני" א-ב, תרביץ לה, עמ' 328-304; לו, עמ' 21-1 (= בימי הבית ובימי המשנה ב, עמ' 466-421).
ספראי ולין, גבע – ספראי, ז' ולין, מ', תשמ"ח, "המבנה הכלכלי של גבע", בתוך: מזר, ב' (עורך), גבע – חפירות במשמר העמק, ירושלים, עמ' 166-120.
ספראי וספראי, בית ענת – ספראי, ש' וספראי, ז', "בית ענת", סיני עח, עמ' יח-לח.
ספראי וספראי, הנהגת הקהל – ספראי, ח' וספראי, ז', תשנ"ח, "חכמים במאבק על הנהגת הקהל", בתוך: ספראי, ז' ושגיא, א' (עורכים), בין סמכות לאוטונומיה, תל אביב, עמ' 280-261.
ספראי וספראי, העדות הפנימית – ספראי, ז' וספראי, ח', תשס"ה, "האם היו חז"ל שכבת עילית", בתוך: גרא, ד' ובן זאב, מ' (עורכים), אוהב שלום, מחקרים לכבודו של ישראל פרידמן בן שלום, באר שבע, עמ' 440-373.
ספרי במדבר, מהדורת האראוויטץ, ח"ש, לייפציג, תרע"ז.
ספרי דברים, מהדורת פינקלשטין, א"א, ברלין, ת"ש. 
ספרי זוטא לדברים – ראו כהנא, ספרי זוטא.
ספרי זוטא, מהדורת האראוויטץ, ח"ש, לייפציג, תרע"ז.
ספרים חיצוניים, מהדורת כהנא, א', ירושלים, תש"ל. 
עיטם, בורגול – עיטם, ד', תשנ"ו, "'רחים של גרוסות' – מתקן לייצור גריסים מהתקופות הרומית והביזנטית בארץ-ישראל", מחקרי יהודה ושומרון ו, עמ' 202-191.
ערוך השלם, רבי נתן ברבי יחיאל מרומי, מהדורת קאהוט, ח"י, תל אביב, תש"ל. 
פאוזניאס, יון – Pausanias, 1918-1933, Description of Greece, Jones, W.H.S. (tr.), (Loeb), London.
פוקס, סוכה – פוקס, מ"צ, תשל"ט, מהדורה ביקורתית של משניות מסכת סוכה עם מבוא, עבודת דוקטור, האוניברסיטה העברית, ירושלים.
פורבס, אתנוארכאולוגיה – Forbs H., 1992, "Ethnoarchaeological Approach to Ancient Greek Agriculture", in: Wells, B. (ed), Agriculture in Ancient Greece, Stockholm, pp. 87-104.
פורת, לשון חכמים – פורת, א', תש"ל, לשון חכמים: לפי מסורות שבכתבי יד ישנים, ירושלים.
פילון, על החוקים – דניאל-נטף, ס' ועמיר, י' (עורכים ומתרגמים), תשמ"ו-תשנ"ז, כתבי פילון האלכסנדרוני א-ד, ירושלים, כ"ב עמ' 307-230; כ"ג עמ' 181-9.
פינקלשטיין, חותמות – Finkielsztejn, G., 1999, "Hellenistic Jerusalem: the Evidence of the Rhodian Amphora Stamps", New Studies on Jerusalem 5, pp. 21-36.
פירוש הגאונים לסדר טהרות, מהדורת אפשטיין, י"נ, ברלין, תרפ"א-תרפ"ד.
פירוש רבינו עובדיה מברטנורא, נדפס במשניות דפוס וילנא, דפוס צילום, תשל"ד. 
פלדיוס, היסטוריה – Palladius, 1904, The Lausiac History, Butler, C. (ed.), Cambridge.
פליישר, חקרי פיוט – פליישר, ע', תש"ל, "חקרי פיוט ושירה", תרביץ לט, עמ' 38-19. 
פליניוס, היסטוריה של הטבע – Rackham, H., Jones, W.H.S. and Eichholz, D.E. (tr.), 1938–1962, Pliny – Natural History, 10 volumes, London.
פליניוס, מכתבים – ראו קולמן, פליניוס.
פליקס, בשמים – פליקס, י', תשנ"ז, עצי בשמים יער ונוי, ירושלים.
פליקס, האורז – פליקס, י', תשכ"ג, "האורז בספֵרות חז"ל", בר-אילן א, עמ' 189-177.
פליקס, החי והצומח – פליקס, י', תשמ"ג, החי והצומח במשנה, ירושלים.
פליקס, החקלאות – פליקס, י', תש"ן, החקלאות בארץ-ישראל בימי המקרא המשנה והתלמוד, ירושלים.
פליקס, הצומח – פליקס, י', 1968, עולם הצומח המקראי, רמת גן.
פליקס, זרעים – פליקס, י', תשל"ד, פרק "זרעים", בתוך: מרגליות, מ' (עורך), הלכות ארץ ישראל, ירושלים, עמ' קצא-קצח. 
פליקס, כלאים – פליקס, י', תשכ"ז, כלאי זרעים והרכבה, תל אביב. 
פליקס, מעשרות – פליקס, י', תשס"ו, תלמוד ירושלמי מסכת מעשרות, רמת גן.
פליקס, עצי בשמים – פליקס, י', תשנ"ז, עצי בשמים יער ונוי – צמחי התנ"ך וחז"ל, ירושלים. 
פליקס, עצי פרי – פליקס, י', תשנ"ד, עצי פרי למיניהם, ירושלים.
פליקס, שביעית – פליקס, י', תש"מ-תשמ"ז, תלמוד ירושלמי מסכת שביעית א-ב, ירושלים.
פסטור, קרקע – Pastor, J., 1997, Land and Economy in Ancient Palestine, London.
פסיקתא דרב כהנא, מהדורת מנדלבוים, ד', ניו יורק, תשכ"ב.
פסיקתא זוטרתי (לקח טוב), מהדורת בובר, ש', וילנא, תרמ"ד. 
פסיקתא רבתי, מהדורת איש שלום, מ', וינה, תר"מ.
פרידהיים, עבודה זרה – פרידהיים, ע', תש"ס, פגאניות ופולחנות פגאניים בספֵרות התלמודית, היבטים היסטוריים, עבודת דוקטור, אוניברסיטת בר-אילן, רמת גן. 
פרידמן, תוספתא פסחים – פרידמן, ש"י, תשס"ג, תוספתא עתיקתא, רמת גן.
פריין, חקלאות – Frayn, J.M., 1979, Subsistence Farming in Roman Italy, London.
פריס וניקסון, טרסות – Price, S. and Nixon, L., 2005, "Ancient Greek Agricultural Terraces: Evidence from Texts and Archaeological Survey", American Journal of Archaeology 109, pp. 665-694.
פרנקל, בתי בד – פרנקל, ר', 1984, ההיסטוריה של עיבוד יין ושמן בגליל בתקופת המקרא המשנה והתלמוד, עבודת דוקטור, אוניברסיטת תל אביב. 
פרנקל, מכבש היין – פרנקל, ר', תשנ"ז, "מכבש היין של ארץ-ישראל וסביבותיה בתקופה הביזנטית", בתוך: דר, ש' וספראי, ז' (עורכים), הכפר הקדום בארץ ישראל, תל אביב, עמ' 207-193.
פרנקל ואחרים, יין ושמן – Frankel, R., Avitsur, S. and Ayalon, A., 1994, History and Technology of Olive Oil in the Holy Land, Tel Aviv.
צ'יזהולם, כפר חקלאי – Chisholm, M., 1979, Rural Settlement and Land Use, London. 
צ'ריקובר, פפירוסי זנון – צ'ריקובר, א', תרצ"ג, "ארץ ישראל לאור הפפירוסים של זנון", תרביץ ד, עמ' 
	33-82.
קדמוניות היהודים, יוספוס פלביוס, מהדורת שליט, א', ירושלים - תל אביב, תשכ"ז.
קדמוניות המקרא, הספרים החיצוניים, מהדורת הרטום, א"ש, תל אביב, תשכ"ט.
קודקס תיאודוסינוס – Pharr, C., 1969, The Theodosian code and novels, and the Sirmondian constitutions, New York.
קול הרמ"ז, פירוש הרמ"ז על המשניות (ר' משה זכותא), ירושלים, תשנ"ט. 
קולמן, פליניוס – קולמן, א"ד (מתרגם), תשנ"ב, גאיוס פליניוס קאיקיליוס סקונדוס, מכתבים, ירושלים.
קטו, חקלאות – Cato, Marcus Porcius, 1967, De Agri Cultura, Hooper, W.D. (tr.), Cambridge.
קינגסלי, שמן – Kingsley, S.A., 1999, Specialized Production and Long-Distance Trade in Byzantine Palestine, Ph.D. thesis, Oxford University.
קינדלר, הטביעה היהודית – קינדלר, א', תשמ"א, "הטביעה היהודית בסוף ימי הבית השני", בתוך: אופנהיימר, א' ואחרים (עורכים), פרקים בתולדות ירושלים בימי בית שני – ספר זיכרון לאברהם שליט, ירושלים, עמ' 282-271.
קלאי, גבולה הצפוני – קלאי, ז', תש"ך, גבולה הצפוני של ארץ יהודה, ירושלים.
קלוסטרמן, אונומסטיקון – Klostermann, E. (ed.), 1904, Eusebius, Das Onomastikon der Biblischen Ortsnamen, Leipzig, pp. 48-142.
קליין, ארץ יהודה – קליין, ש', תרצ"ט, ארץ יהודה, תל אביב.
קליין, הר המלך – קליין, ש', תר"ץ, "הר המלך, בית מסליס", תרביץ א א, עמ' 144-136.
קליין, פרק – קליין, ש', "פרק בחקירת ארץ ישראל", ספר מגנס, ירושלים, עמ' 223-216.
רבינוביץ, דקדוקי סופרים – רבינוביץ, רנ"נ, תש"כ, דקדוקי סופרים, ירושלים.
רבינוביץ, שערי תורת ארץ ישראל – רבינוביץ, ז"ו, ת"ש, שערי תורת ארץ ישראל, ירושלים.
רבינוביץ, שערי תורת בבל – רבינוביץ, ז"ו, תשכ"א, שערי תורת בבל, ירושלים.
רגב, הצדוקים – רגב, א', תשס"ה, הצדוקים והלכתם, ירושלים. 
רובין, קץ החיים – רובין, נ', 1997, קץ החיים, תל אביב. 
רוולנדסון, בעלי קרקע – Rowlandson, J., 1996, Landowners and Tenants in Roman Egypt, The Social Relations of Agriculture in the Oxyrhynchite Nome, Oxford.
רות רבה, מהדורת לרנר, מ"ב, תשל"א, עבודת דוקטור, האוניברסיטה העברית, ירושלים.
ריטב"א, חדושים למסכת שבת, מהדורת גולדשטיין, מ', ירושלים, תש"ן.
ר"ן בפירושו לרי"ף, הודפס בתלמוד ש"ס וילנא.
רשב"א, חדושים למסכת מגילה, מהדורת דימיטרובסקי, ח"ז, נויארק, תשט"ז.
שאגת אריה, שו"ת אריה בן אשר ממץ, ירושלים, תש"ך.
שאילתות דרב אחאי גאון, מהדורת מירסקי, א', ירושלים, תשכ"א-תשל"ז.
שבלי הלקט, מהדורת באבר, ש', וילנא, תרמ"ו.
שדה, זואוארכאולוגיה – Sadeh, M., 2007, "Archaeozoological Finds from En-Gedi", in: Hirschfeld, Y. (ed.), En-Gedi Excavations II, Final Report (1996-2002), Jerualem, pp. 604-612.
שובה, כתובות – שובה, מ', 1967, "טבריה לאור הכתובות", בתוך: הירשברג, ח"ש (עורך), כל ארץ נפתלי, ירושלים, עמ' 191-180.
שוורץ, יהודה – שוורץ, י', תשמ"ו, היישוב היהודי ביהודה מלאחר מרד בר-כוכבא ועד הכיבוש הערבי, ירושלים.
שחר, הר המלך – שחר, י', תש"ס, "הר המלך – לפתרונה של חידה", ציון ס, עמ' 306-275.
שטינפלד, פת גויים – שטינפלד, צ"א, תשנ"ה, "להיתר פת של גויים", בר-אילן כו-כז, עמ' 341-321.
שכטר, קטעי גניזה – Schechter, S., 1898, "Genizah Fragments", JQR X, p. 636.
שמחוני וכסלו, מזון – שמחוני, א' וכסלו, מ', תש"ע, "שרידי מזונם של יושבי מערות הרומח בסופו של מרד בר-כוכבא", בתוך: אשל, ח' ופורת, ר' (עורכים), מערות המפלט מתקופת מרד בר-כוכבא, ירושלים, עמ' 127-108.
שערי צדק, מהדורת מודעי, נ', שאלוניקי, תקנ"ב.
שערי תשובה, מהדורת הירש, י"מ, לייפציג, תרפ"ח. 
שפור, דגנים – Spurr, M.S., 1986, "Arable Cultivation in Roman Italy, C. 200 BC – C. AD 100", Journal of Roman Studies Monograph 3, London.
שפיגל, תוספתות – שפיגל, י', תשמ"ג, "לשונות פירוש ותוספות מאוחרות לתלמוד הבבלי", תעודה ג, עמ' 112-91.
שפנייר וששון, סיד – שפנייר, י' וששון, א', תשס"א, כבשני סיד בארץ ישראל, ירושלים.
שפרבר, הקרקע – Sperber, D., 1978, Roman Palestine 200-400, The Land: Crisis and Change in Agrarian Society as Reflected in Rabbinic Sources, Ramat Gan.
שפרבר, מחירים – Sperber, D., 1974, Roman Palestine 200-400: Money and Prices, Ramat Gan.
שרידי ירושלמי – ראו גינצבורג, שרידי ירושלמי.
שרמר, זכר ונקבה – שרמר, ע', תשס"ד, זכר ונקבה בראם: הנישואים בשלהי ימי הבית השני ובתקופת המשנה והתלמוד, ירושלים.
תוספות יום טוב, נדפס במשניות דפוס וילנא, ד"צ תשל"ד, ומהדורות רבות נוספות.
תוספות רי"ד, מהדורת נטאנאהן, יש"ה, ירושלים, תשל"ד. 
תורתן של ראשונים, מהדורת הורוויץ, ח"מ, פראנקפורט ע"מ, תרמ"ב.
תיאור ערי העולם – Rouge, J. (ed.), 1966, Expositio Totius Mundi et Gentium, Paris.
תנא דבי אליהו, מהדורת איש שלום, מ', וינה, 1904.
תניא רבתי, מהדורת הורביץ, ש', וארשה, 1879.
תרגום השבעים – Rahlfs, H. (ed.), Septuaginta, 1935, Stuttgart.
תרגום יונתן לנביאים, מהדורת רידר, מ', ירושלים, תשמ"ד; מהדורת גינזבורגר, מ', ברלין, תרס"ב. 
תרגום יונתן לנביאים, מהדורת שפרבר, א', ליידן, 1959 ואילך; לנביאים וכתובים: כתבי הקדש בארמית, ליידן. 
תרגום ניאופיטי – Dies-Macho, A., 1968-1979, Targum Palestinese I-IV, Madrid.
תשובות אנשי ארץ-ישראל – בתוך: לוין, ב"מ (עורך), תר"צ, גנזי קדם, מאסף מדעי לתקופת הגאונים וספֵרותם, ד, חיפה, עמ' 50.
תשובות גאונים מזרח ומערב, מילר, י', ברלין, תרמ"ח.
תשובות גאונים קדמונים, קאסעל, ד', ברלין, תר"ח.
תשובות הגאונים אסף – אסף, ש', תרפ"ט, תשובות הגאונים, ירושלים.
תשובות הגאונים החדשות – עמנואל, ש', תשנ"ה, תשובות הגאונים החדשות, ירושלים.
תשובות הגאונים הקצרות – רבינוביץ, מ"א, תש"כ, שאלות ותשובות הגאונים, ירושלים.
תשובות הגאונים הרכבי – הרכבי, א"א, תרמ"ז, זכרון לראשונים וגם לאחרונים, ברלין.
תשובות הגאונים מוסאפיה – מוסאפיה, י', תרכ"ד, תשובות הגאונים, ליק.
תשובות הגאונים קורונל – קורונל, נ"נ, תרל"א, תשובות הגאונים, וויען.
תשובות הגאונים שערי צדק – ראו שערי צדק.
תשובות הרמב"ם, מהדורת בלאו, י', א-ד, ירושלים, תשי"ח-תשמ"ו.
תשובות מהרי"ץ גיאת, הוצאת באמבערגער, פירטה, תרכ"א-תרכ"ה.
תשובות רב נטרונאי בר הילאי גאון, מהדורת ברודי, י', ירושלים, תשנ"ד.
תשובות רב שר שלום, מהדורת וינברג, ר"ש, ירושלים, תשל"ו.