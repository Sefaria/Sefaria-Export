Mishnat Eretz Yisrael on Mishnah Berakhot
משנת ארץ ישראל על משנה ברכות
merged
https://www.sefaria.org/Mishnat_Eretz_Yisrael_on_Mishnah_Berakhot
This file contains merged sections from the following text versions:
-Mishnat Eretz Yisrael, Seder Zeraim, Tel Aviv, 2008-2016
-https://www.nli.org.il/he/books/NNL_ALEPH002609942/NLI

משנת ארץ ישראל על משנה ברכות

הקדמה

פירוש משנת ברכות המונח לפני הקורא ללימוד ולעיון הוא המשך הסדרה של פירוש המשניות במסגרת פרויקט משנת ארץ ישראל. מסכת ברכות פותחת את הש"ס והייתה צריכה גם לפתוח את פירושנו, אבל מאילוצים שונים סדר הפרסום איננו סדר המסכתות. מסכת ברכות היא הכרך העשירי היוצא לאור. המספר עשר במסורת ישראל מסמל שלמות וכוליות. אף פעם לא ציפינו לשלמות בפירושנו. אין זה  מעשה ליחידים, וקשה להתיימר לכך. אבל אנו משתדלים לפרש את המשנה כמות שהיא נערכה, תוך כדי הערת הערות מספר גם על המשך מסורת הלימוד שלה, אם כי הערות אלו אינן מגוף הפרויקט. את המבוא העקרוני ואת ההקדמה ימצא הקורא במסכת שבת. עם זאת איננו פטורים מהבעת תודה מסודרת לכל אלו שליוו אותנו, בעיקר בשלבי הבראשית של הפרויקט. 
בשנת תשנ"ו, לאחר שסיימנו אבי (הרב פרופסור שמואל ספראי ז"ל) ואנוכי את פירוש ההגדה, החלטנו ללמוד את מסכת מגילה, שהייתה מוכרת לשנינו היטב. במהלך הלימוד ראינו שיש בידנו להוסיף תוספות משמעותיות לפירוש המשנה המקובל. בשלב זה טרם העזנו לחלום על פירוש המשנה. בשנתיים הראשונות היה זה מעין שעשוע אינטלקטואלי, אבל לאט לאט הבנו שפירוש מחודש של המשנה, על כלל התשתית המהווה בסיס לה, הוא משימה שאנו עשויים לתרום לה רבות, ונרתמנו שנינו למשימה כעיסוק עיקרי שלנו. הערכנו שהפרויקט יכלול כארבעים עד ארבעים וחמישה כרכים, תחזית שהתגלתה כנכונה באופן כללי. 
כאשר סיימנו את סדרי מועד וזרעים (זה היה סדר הלימוד) יצר ידידנו ד"ר יאיר ברקאי את הקשר עם מכללת ליפשיץ. ד"ר יעקב הדני, שהיה בשעתו נשיא מכללת ליפשיץ, הציע ליטול תחת חסותו את המפעל כולו. ד"ר ברקאי היה אז סגן ראש המכללה ובינתיים הפך לנשיא המכללה, וממשיך להיות  ידיד נאמן ומשענת לפרויקט כולו. אבא למד ולימד בסמינר ליפשיץ בזמנו, והיה לו קשר עמוק למוסד, ואנו שמחנו לחסות בצלו של המוסד. זה היה השלב שבו תכננו את הפרויקט, את העיצוב של הדף, את בחירת הטקסט היסודי (כתב יד קופמן), את הצבתו מול נוסח הדפוס הראשון וכן הלאה. במכמני תורת הדפוס ליווה אותנו חננאל גולדברג, אז העורך הראשי של יד בן צבי, שהביא לבית הדפוס מאות ספרים ומאמרים (ביניהם גם של אבא בשעתו ושלי). מאיר גרוס התמנה אז ליד המבצעת והדוחפת של המבצע כולו. המתכונת שעיצב עבורנו חננאל גולדברג עומדת למעשה במבחן הביצוע, אם כי הצד האסטטי שופר מאז הכרכים הראשונים, וזאת בעיקר בדחיפתו של ידידנו דוד יסלזון.  
מעטים הם המחברים הזוכים לתמיכה ולמחויבות של מוסד כזה העומד מאחורי הפרויקט. שנה אחת קיבלתי את פרס שר החינוך ליצירה יהודית, ואני מודה על שנת חופש ופנאי שאפשרה לי להקדיש את מלוא עתותיי למפעל.
במבט לאחור אני מתפעל לא רק מהעזרה שקיבלנו אלא מהאמון שאכן ניתן להוציא לפועל פרויקט בהיקף כזה. בזמנו לא הבנתי עד כמה הפרויקט נשמע יומרני גם מבחינת התוכן וגם מבחינת ההיקף. אנו אסירי תודה לחננאל שלמרות היותו איש דפוס ותיק שראה וידע כמה קשה להוציא פרויקט כזה אל הפועל הזהיר אותנו בעדינות ("העמיד בפני הקשיים") וסייע לנו ללא כל תמורה, ותודתנו לו על כך. יתר השותפים ממשיכים ללוות את הפרויקט במהלך העבודה. ד"ר הדני, שהעמיד את משאבי המכללה ואת יכולתה הארגונית לרשותו של המפעל, פרש בשנת תש"ע מתפקידו זה והוא ממשיך ללוותנו ממרחק מה. את מקומו ממלא, כאמור, ד"ר ברקאי.
זמן רב לקח לנו לאתר עורך לשון ראוי שגם בר הכי במקורות, וגם יוכל לעבוד בקצב המהיר הדרוש. בסופו של דבר (אחרי סיום מסכת שבת), מצאנו את דן הלוי ואנו אסירי תודה לו על עבודתו המדויקת, המסורה ועל זריזותו הרבה. 
במהלך העבודה עברו על הפרויקט טלטולים ושינויים אישיים רבים. ראשית נפטרה אמנו חיה ז"ל. בשנת תשס"ב הצטרפה אלינו אחותי חנה, גם היא פרופ' לספרות רבנית, ומסדר נשים היא הפכה לשותף מלא. שנתיים אחר כך נפטר מורנו אבינו בשיבה טובה. יחד הספקנו ללמוד את רוב סדר נשים. אבא עצמו נפטר באמצע כתיבת הפירוש למסכת כתובות, ועל שולחנו הדף שבו כתב את הפירוש למשנה ד בפרק ד של כתובות שבה מתחייב אדם להביא את אשתו לקבורה, "אפילו עני שבישראל לא יפחת משני חלילים ומקוננת". חנה נפטרה בשנת תשס"ח, ממש בשבוע שבו יצא הכרך הראשון מהדפוס (מסכת שביעית). 
גם במעטפת ההפקתית חלו שינויים. כאמור, מצאנו עורך לשון (אי"ה עד סוף המבצע). בתחילה ביצע את העימוד יוני גמליאל מחברת "תוים"; נהננו מאוד מהעבודה אתו, אך מסיבות מנהליות נאלצנו להחליף אותו וכיום מבצעת את העבודה עדי צור (ממסכת תענית-מגילה ואילך), ויצחק רקנטי משמש כמביא לבית הדפוס. זו השלישייה הטכנית המובילה, שבלעדיה היה הפירוש טובע בים הדפוס. חובה נעימה היא לנו להודות לכל אלה שהזכרנו על התמיכה והעידוד והמקצועיות הרבה. 
חובה נעימה לא פחות היא לציין את עזרתם של תלמידים-חברים שעזרו בעיקר באיסוף האיורים, ד"ר בועז זיסו, פרופ' חנן אשל ז"ל, אליקים איטלי, בנותיי עדי ואסנת, מרדכי בר דרומא, ולאשתי דינה שהפכה לצלמת הבית וגם למפיקה של הפרויקט. לאחרונה הצטרף לצוות תלמיד-חבר נוסף, ד"ר יואל פיקסלר, שתרומתו לגיוון האיורים רבה עד מאוד. על עיצוב העטיפה אנו מודים לנחמה שפילמן ולמיכל אלטמן מ"עדי עיצובים" שבביתי, בקבוצת יבנה. גברת רחל גרוסמן העתיקה עבורנו מכתב ידו של אבא את החלקים שכתב, ובעיקר את המשנה מדפוס נפולי, ועל העתקתה הנקייה היא ראויה לשבחים מיוחדים. חברתנו איילה אפרתי הגיהה שנית את העתקת הדפוס. לפרופ' שאול שטמפפר אני מודה על הגהה נוספת של הביבליוגרפיה שעזרה לניכוש עוד מעט מהשגיאות שנפלו במהלך שנות העבודה. תודה מסוג אחר אני חב לד"ר דוד יסלזון שבזכותו הבנתי את חשיבות העיצוב החיצוני של הספר. ואכן כבר במסכת עירובין, ועוד יותר במסכתות הבאות, שקדנו על שיפור צורתו החיצונית של החיבור ועל נגישותו לציבור.
בתחום הכספי נעזרנו ב"קרן הזיכרון לתרבות יהודית" שסייעה לנו בשני מענקים, בקרנות המחקר שליד המחלקה ללימודי ארץ ישראל וארכיאולוגיה על שם מרטין זוס באוניברסיטת בר-אילן, בקרן קושיצקי ובקרן לחקר ארץ ישראל בגבולותיה ההיסטוריים על שם א' וצ' מוסקוביץ. מה טוב שאנו יכולים לגמול להם בתודה. אני חב תודה למרכז דוד וימימה יסלזון לחקר תולדות ישראל לאור האפיגרפיה באוניברסיטת בר-אילן ולפרופ' חנן אשל ז"ל שעמד בראשו עד ימיו האחרונים על סיועם לעיצוב החיצוני של החיבור, ולד"ר אסתי אשל הממלאת את התפקיד עתה. ברצוני להביע תודה מיוחדת ונוספת לדוד וימימה יסלזון שהגדילו את סיועם. אחרונים חביבים הם בני ובנותיי, שכולם עזרו לי בדרכם ובמקומם במתן "רוח גבית אוהבת" ופה ושם בהעתקות, צילומים והגהות, ובעיקר לאשתי שעמלה רבות גם בתחום הארגוני וגם בהכנת האיורים לדפוס. יבואו כולם על הטובה ועל הברכה.
אסיר תודה אני לשלושת הבתים שאני חי בהם. הראשון הוא ביתי המדעי באוניברסיטת בר-אילן, שחרתה על דגלה את שילוב התורה והמדע; אני מקווה שהכרך המונח לפני הקוראים ייחשב בעיניהם כביטוי הולם של השילוב בין העולמות הנתפסים לעתים כסותרים. תודה מסוג אחר היא לביתי בקבוצת יבנה. החיים בקיבוץ דתי המתחבט כקהילה בבעיות של שמירת מצוות ושל גיבוש הסכמה חברתית ללא אמצעי אכיפה, ציבור המתמודד גם הוא בשאלות של ניסוח משפטי של רעיונות מופשטים וניסוחם המרומם בלשון של חוק ונוהל, כל אלה חידדו את הבנת הרקע החברתי שבו פעלו חכמים. במקביל לחכמים של אז, גם כיום אנו מתחבטים כיצד לנסח בצורה משפטית הסכמות חברתיות, הסכמות שניסוחן קשה ומעורפל אבל הן מובנות ללא מילים, והמילים רק מגמדות את הרעיון הגדול. אורח החיים בקיבוץ דתי, ובחברה הדתית הכללית בת זמננו, העניק לנו מבט נוסף על תהליך עיצוב ההלכה, מבט שבו ניסינו לשתף את הקוראים. 
ועל כולם יתברך ויתפאר שמו. זכות מיוחדת שזכיתי לה מהחונן לאדם דעת היא שעבודתי היא לי אורח חיים. את יום העבודה אני מתחיל ומסיים בשירת "מה אהבתי תורתך כל היום היא שיחתי", ואשריי שזכיתי לכך.
זאב ספראי
ראש חודש מרחשוון תשע"א

מבוא



Section 1

<b>הקדמה</b>
מסכת ברכות כוללת הלכות ודיונים בסדרת נושאים: קריאת שמע, תפילה, ברכת המזון וברכות שונות. מבחינת אופייה היא שייכת בעצם לסדר מועד שבו יש ריכוז גדול של הלכות בנושאי פולחן ותפילה. דומה ששיבוצה בסדר זרעים נועד לפתוח את המשנה במסכת זו שיש בה חגיגיות והלכות עקרוניות בדבר סדרי תפילה ועבודת ה'. נפתח בבירור הנושאים ההלכתיים השונים שבמסכת. 

Section 2

<b>תפילה</b>
בימי בית ראשון טרם הונהגו תפילות הקבע, ואלו פותחו רק בתקופת התורה שבעל פה. חוקרים נחלקים בשאלה ממתי נהגו תפילות הקבע, ומתי נקבע נוסחם. אנו עסקנו בשאלה בהרחבה בנספח למסכת מגילה. לדעתנו נוצרו תפילות הקבע כתפילות לציבור שהונהגו בבתי הכנסת בסוף ימי בית שני. מבית הכנסת הועברו למקדש, ולבתי הכנסת בימי החול לאחר החורבן. בדור יבנה נקבע העיצוב הסופי של תפילת שמונה עשרה, ומכאן שבדורות הקודמים עוצבו הנושאים והתכנים והמבנה הספרותי של המשנה. בדור יבנה כבר היו מקובלות שלוש תפילות, אלא ששחרית ומנחה נחשבו לחובה וחכמים נחלקו האם תפילת ערבית היא "רשות" או "חובה", כלומר האם היא הנהגה רצויה או חובה לכל דבר (ראו פירושנו לפ"ד מ"ב). בדור יבנה גם עוצב מספר הברכות, כפי שנראה (בפירושנו לפ"ד מ"ג ומ"ד). בארץ ישראל פירשו שהמניין הקדום כלל שבע עשרה ברכות, וברכת המינים נוספה מאוחר יותר ויצרה את מניין שמונה עשרה הברכות הידוע והמקובל בארץ ישראל בתקופת האמוראים. בבבל פירשו שהמניין הקדום כלל שמונה עשרה ברכות, וברכת המינים נוספה ויצרה את מניין תשע עשרה הברכות שהיה מקובל בבבל האמוראית. את הדרשות התאימו לפרשנות זו. שני התלמודים הגיעו לשחזורים הללו מתוך כך שסברו שמניין הברכות היה קבוע בעבר הרחוק העוטה הוד קדומים. הם גם פירשו ש"תיקון" ברכת המינים היה מעשה מחודש, ומכאן יצרו שחזורים היסטוריים שונים. הרצון לפרש שמניין שמונה עשרה הברכות הוא קדום טבעי ומובן: קשה היה לקדמונים לקבל שהתפילה אינה מוסד קדום הנהנה מלגיטימציה של העבר. אם אינו מהתורה – ברי שהוא לפחות מדברי נביאים. מכאן הפירושים שהתפילה נוסדה על ידי שלושת האבות או על ידי שבי הגולה. אפילו את מניין השמונה עשרה ייחסו לנביאים: "ואף שמנה עשרה ברכות שתיקנו נביאים הראשונים שיהו ישראל מתפללים בכל יום לא פתחו בצרכם של ישראל עד שפתחו בשבחו של מקום האל הגדול הגבור והנורא קדוש אתה ונורא שמך ואחר כך מתיר אסורים ואחר כך רופא חולים ואחר כך מודים אנחנו לך" (ספרי דברים, שמג, עמ' 395).
לפי דרכנו גם תפילת המינים היא מימי בית שני, ובראשיתה כוונה נגד ה"פורשים", הם כתות קומרן והצדוקים. לאחר ימי הבית "עודכנה" וכוונה נגד הנוצרים, ומאוחר יותר נגד כלל המינים. מכל מקום, בדור יבנה לא נוספה ברכת המינים אלא רק עוצבה מחדש. דור יבנה הוא אפוא התקופה שעוצבו בה נוהגי התפילה, אך חובת התפילה ועקרונות היסוד קדמו לדור יבנה. בדור יבנה אף עיצבו את נוסחאות התפילה המקוצרת לשעת הדחק (פ"ד מ"ד), ואף בהם תפסה התפילה כנגד הפורשים מדרכי הציבור מקום נכבד.
מבחינה מהותית התפילה היא נתיב לעבודת ה', המקביל ומשלים את הבאת הקרבנות. בעולם הקדום מקובל היה שהעלאת הקרבן לוותה בתפילה, ולמעשה התפילה היא תכלית הבאת הקרבן. הקרבן נועד לרצות את האל ולפתוח את שערי שמים, כל זאת כדי שהתפילה תמצא את דרכה ותתקבל לרצון. על כן התפילה אינה בבחינת תחליף לעבודת המקדש, אלא השלמתו. מבחינה חברתית, בפועל, עם חורבן המקדש תפסה ההתכנסות בבית הכנסת לתפילה את מקומה של עבודת ה' במקדש. העם היה זקוק להתכנסות לעבודת הקודש, ובית הכנסת היווה תחליף חברתי להתכנסות במקדש. בעיירות ישראל הרחוקות מירושלים בימי הבית, וביישובי היהודים אחרי החורבן, התכנסו בבית הכנסת לעבודת ה', ואי אפשר היה שלא לקשר בין התכנסות זאת וההתכנסות במקדש. 
על כן אין זה מפליא שמרכיבים רבים בתפילה לקוחים ושאובים מהמקדש, אבל אין זה מעיד על מקום התפילה כתחליף אפשרי למקדש אלא על הקשר הפנימי שבין התפילה להעלאת הקרבנות. התפילות נקבעו לפי מועדי הבאת הקרבנות: שחרית כנגד קרבן תמיד של שחר, מנחה כנגד תמיד של בין הערביים, מוסף ונעילה כנגד מעמדות אלו במקדש, ותפילת ערבית אין לה מקבילה, ואכן מעמדה נתפס כמחייב פחות. "תפילות מתמידין גמרו. תפילת השחר מתמיד שלשחר, 'את הכבש אחד תעשה בבקר', תפילת המנחה מתמיד שלבין הערבים, 'ואת הכבש השני תעשה בין הערבים', תפילת הערב לא מצאו במה לתלותה ושנו אותה סתם. הדא היא דתנינן תפילת הערב אין לה קבע, ושל מוספין כל היום. אמר רבי תנחומא עוד היא קבעו אותה כנגד איכול איברים ופדרים שהיו מתאכלין על גבי המזבח כל הלילה" (ירו', פ"ד ה"ב, ז ע"ב). האמורא מנסה למצוא לתפילת הערב מקבילה במקדש, אך הניסיון מאולץ. לפי ניסיון אחר שהתנא מציע תפילת הערב היא בשעת נעילת שערי המקדש (תוס', פ"ג ה"ב), אם כי התנא אינו אומר במפורש שתפילת הערב היא כנגד נעילת שערים. 
אם כן, הקשר בין תפילת הערב לעבודת המקדש מאולץ (ראו פירושנו לפ"ד מ"ב). הניסיונות להציג קשר מעין זה מעיד רק על הקשר הכללי שבין התפילות לעבודת המקדש, בבחינת "נשלמה פרים שפתינו". במקביל, עצם העובדה שנוצרה תפילת ציבור שלא בזיקה למקדש מעידה עד כמה עיצוב התפילה הוא תהליך בפני עצמו ואינו כרוך רק במקדש ובעבודתו.
אין בדברים אלו כדי להביע דעה על האפשרות שנוסחאות התפילה שבידינו צמחו והתפתחו במקדש. במקדש נישאו תפילות שונות וייתכן שהן היוו מקור השראה לתפילות הציבור, או אולי אפילו הועברו לציבור כפי ששיער רגב<sup class="footnote-marker">1</sup><i class="footnote">רגב, התפתחות התפילה. </i>. 
הקשר בין התפילה למקדש בא לידי ביטוי בסדרת הלכות. מועדי התפילות נקבעו בזיקה לעבודת המקדש (ראו פירושנו לפ"ד מ"א), והוא הדין במרכיבים נוספים. לעתים הקישור שבין התפילה והמקדש הוא מנימוקים ספרותיים. עם זאת, אין אלה דרשות ספרותיות בלבד אלא הן משקפות תפיסות רעיוניות של מהות התפילה.
מבחינה הלכתית היו שלוש מצוות נפרדות: תפילה, קריאת שמע וקריאת התורה הנדונה במסכת מגילה. לכל אחד מהמרכיבים הלכות משלו והיסטוריה משלו. עם זאת היוו שלושתם כבר בדור יבנה, לכל המאוחר, מוסד חברתי מגובש. הציבור התכנס בבית הכנסת, ובמעמד הציבורי בוצעו שלושתם בזה אחר זה. בתודעת הציבור הפכו כולם למרכיב אחד המכונה "תפילה", ממש כשם ש"תפילה" בספרות התנאית היא רק תפילת שמונה עשרה, ואילו מאוחר יותר הצטרפו לתפילה פרקים נוספים מהתנ"ך, פיוטים ותפילות נוספות. כל אלו התגבשו למעמד ציבורי אחד, שהוא עבודת ה' של הציבור בישראל; בתחילה בעיקר בשבתות, ומאוחר יותר גם בימי החול. 

Section 3

<b>קריאת שמע</b>
הלכות קריאת שמע הן מהקדומות שבידינו, מהשלבים הקדומים ביותר של התורה שבעל פה. דווקא הוד קדומים זה מקשה על האפשרויות לבירור שורשיו של נוהג זה, שכן הספרות שבידינו, בכל מה שקשור לנוהגים הדתיים של העם, לקויה למדי. המקורות מימי בית שני לא היו ערים דיים לעשייה הדתית-הלכתית של העם, ומסורות חז"ל שעיקרן בירור הנוהג וההלכה נערכו יותר ממאה שנה לאחר החורבן, והנוסח שלהן משקף גם התפתחויות מאוחרות. דיונים מספר הוקדשו לנושא, ואנו נציג את מסקנותינו, כדרכנו, ללא דעות שקדמו לנו, ומבלי להזכירן בכל סעיף, ואף מבלי להדגיש את המיוחד שבדרכנו<sup class="footnote-marker">2</sup><i class="footnote">ראו גילת, פרקים; אלבוגן, התפילה, עמ' 20-12; אפטוביצר, ליטורגיה; אפטוביצר, בשכמל"ו; וינפלד, עשרת הדברות. </i>.
קשה להפריז בחשיבותה של קריאת שמע בתולדות הדת והתרבות היהודית. פרשיות אלו נתפסו כמייצגות את מהות היהדות, כעיקר אמונה, וגם כמעין ססמה. המצווה לומר אותן פעמיים ביום הקנתה לפרשיות אלו מעמד חגיגי ויום-יומי כאחד, והן הובנו כבסיס ליהדות. חז"ל רואים בקריאת שמע קבלת מלכות שמים<sup class="footnote-marker">3</sup><i class="footnote">"מלכות שמים" הפכה בתקופת האמוראים ל"עול מלכות שמים", ראו פירושנו לפ"ב מ"ב ומ"ה. </i>, והכרזה על מעמדו של בורא העולם ועל מחויבותנו כלפיו. לא לשווא הפכה הפרשה הראשונה לסמל, ולססמה המושמעת בעת מסירת הנפש לשם קידוש השם.
על נוהג מקובל לקרוא קריאת שמע אנו שומעים כבר במקורות מימי בית שני. העדות הקדומה ביותר היא באיגרת אריסטיאס: "אף הוא ציוה להגות בשכבנו וקומנו ובלכתנו במעשה האלוהים ולא רק בדבור כי אם גם בעיון מחשבה..."<sup class="footnote-marker">4</sup><i class="footnote">איגרת אריסטיאס, קס.  </i>. דברים אלו נאמרים לאחר הסברו למצוות תפילין ומזוזה, וברור שהוא רומז לקריאת שמע. המשפט על העיון והמחשבה רומז כנראה לצורך ב"כוונה" או למצוות לימוד תורה, אך יותר מכול יש בביטוי התחברות לעולם המחשבה והפילוסופיה היוונית, בת זמנו של המחבר. יוספוס אומר שה' ציווה ששתי פעמים ביום, בתחילתו וכמשגיע זמן השכיבה, "חייבים הכל ליתן הודיה לה'..." (קד', ד, 212), ומשפט זה מתפרש כעדות לחובת קריאת שמע. ייתכן שהמונחים "בתחילתו" ו"בזמן השכיבה" מעידים על פרשנות לפי שיטת בית הלל, בניגוד לבית שמאי שפירשו שהמצווה צריכה להתבצע בשכיבה ובקימה עצמה. 
חז"ל התאמצו לקשר בין מצוות קריאת שמע ומצוות לימוד תורה. הקשר מתבקש, משום שבקריאת שמע מצוי הציווי שנדרש כמקור למצוות לימוד תורה, "ושננתם לבניך". כפי שראינו, גם בעל איגרת אריסטיאס רומז אולי לקשר בין שתי המצוות. אחת הדרכים שבהן ביטאו חז"ל את הקשר ללימוד תורה הייתה פרשנותם שהברכה שלפני קריאת שמע היא ברכת התורה, ומאוחר יותר הכללת לימוד התורה בברכת "אהבה רבה". כפי שנראה, קישור זה מאוחר. הברכה על קריאת שמע הייתה ברכה שונה<sup class="footnote-marker">5</sup><i class="footnote">להלן, וראו פירושנו לפ"א מ"ד. </i>. עם זאת, דומה שהפרשנות האמוראית מבטאת רעיון שראשיתו בלתי ידועה. לחכמים היה חשוב להדגיש את חשיבות לימוד התורה. קשירתו למוסד חברתי מקובל ובעל מוניטין כקריאת שמע חיזקה את מעמדו של לימוד התורה כערך מכונן בחברה, מצווה רבה שכמעט אי אפשר להפריז בחשיבותה הדתית והחברתית<sup class="footnote-marker">6</sup><i class="footnote">ראו פירושנו לפאה פ"א מ"א; על הקשר ללימוד תורה ראו גם פירושנו לפ"ג מ"ג. </i>.
כידוע התורה קובעת פרשיות מספר שיש "לשנן אותן" או "לדבר בהן", והן: "שמע ישראל ה’ אלהינו ה' אחד. ואהבת את ה’ אלהיך בכל לבבך ובכל נפשך ובכל מאדך. והיו הדברים האלה אשר אנכי מצוך היום על לבבך. ושננתם לבניך ודברת בם בשבתך בביתך ובלכתך בדרך ובשכבך ובקומך. וקשרתם לאות על ידך והיו לטטפת בין עיניך. וכתבתם על מזזות ביתך ובשעריך" (דברים ו ד-ט). מכאן למדו חכמים שאת "הדברים האלה", כלומר את פרשת שמע, יש לכתוב על המזוזה ובתוך התפילין, ויש לקרוא אותם בבוקר ובערב. בפרשה שנייה, המכונה "והיה אם שָׁמֹעַ", אותם מרכיבים חוזרים: "ושמתם את דברי אלה על לבבכם ועל נפשכם וקשרתם אתם לאות על ידכם והיו לטוטפת בין עיניכם. ולמדתם אתם את בניכם לדבר בם בשבתך בביתך ובלכתך בדרך ובשכבך ובקומך. וכתבתם על מזוזות ביתך ובשעריך" (דברים יא יח-כ). שתי פרשיות אלו הן לבה של קריאת שמע, ואליהן נוספה פרשת ציצית (במדבר טו לז-מא) ועשרת הדיברות, שלא תמיד נכללו בקריאת שמע, כפי שנראה להלן.
עדויות מספר מלמדות על נוהג קריאת שמע בימי הבית השני. במשנה: "אמר להם הממונה ברכו ברכה אחת, והן ברכו. קראו עשרת הדברים, שמע, והיה אם שמֹע, ויאמר. ברכו את העם, שלש ברכות אמת ויציב, ועבודה וברכות כהנים, ובשבת מוסיפין ברכה אחת למשמר היוצא" (תמיד פ"ה מ"א). משנה זו מלמדת על קריאת שמע בבית המקדש. מקובל להניח שקריאת שמע צמחה בבית המקדש ומשם התפשטה בכל רחבי ישראל, ברם ייתכן גם שהיא צמחה ב"מדינה" ואומצה לתוך נוהג העבודה במקדש. מכל מקום, במסכת תמיד משובצת קריאת שמע במהלך עבודת התמיד, לאחר הקרבת התמיד ולפני הקרבת הקטורת. עיון בסדרי העבודה מראה כי קריאת שמע היא נוהג החורג ממסגרת עבודת המקדש שכאילו "הושתל" לתוך מסגרת העבודה. ההשתלה ניכרת בפתיחה, "אמר להם הממונה", המעידה שאין הקריאה חלק מרצף העבודה. עדות נוספת היא בתיאור עבודת הכוהן הגדול ביום הכיפורים שבמסכת יומא. שם קריאת שמע אינה נזכרת, כנראה משום שלא הייתה חלק אינטגרלי מהעבודה. במקדש נאמרה קריאת שמע אחרי הנץ החמה. עם התחלת היום החלה העבודה, והשחיטה נערכה כאשר "האיר המזרח"<sup class="footnote-marker">7</sup><i class="footnote">משנה, תמיד פ"ג מ"ב; יומא פ"ג מ"א, וראו פירושנו לה. </i>. קריאת שמע נערכה מאוחר יותר, לאחר סיום השחיטה והתקנת האברים להעלאה על המזבח. 
עוד אנו למדים מן המשנה שלפני הקריאה בירכו "ברכה אחת". במסורות המאוחרות לימי הבית מובעות דעות שונות בדבר מהותה של הברכה, ואנו פירשנו שהכוונה לברכת אהבה רבה המתאימה לתוכנה של קריאת שמע: "ואהבת את ה' אלקיך"<sup class="footnote-marker">8</sup><i class="footnote">ראו פירושנו לעיל, פ"א מ"ד. </i>.
בשלב מאוחר יותר, המתואר במשנה, אמרו שתי ברכות לפני הקריאה ואחת לאחריה בבוקר, ושתיים לאחריה בערב<sup class="footnote-marker">9</sup><i class="footnote">להלן, פ"א מ"ד. </i>. יש להניח כי משנה זו מאוחרת לנוהג המתואר במקדש. אנו מציעים זאת בעיקר משום שזה קו ההתפתחות ההגיוני, אף שאין לנו ראיות פנימיות נוספות לתיארוך המקורות השונים. כפי שהסברנו, משנה זו אין בה קביעה האם הברכה היא קצרה או ארוכה.
ממשנת תמיד שצוטטה עולה בבירור שפרשת עשרת הדיברות נכללה בקריאת שמע. הכללת הפרשה טבעית ומובנת, שכן פרשת עשרת הדיברות היא פרשה מרכזית, ורק טבעי הוא שתיכלל בתפילה מרכזית כקריאת שמע. בפפירוס אחד שנמצא במצרים, המכונה "פפירוס נש", נכללים עשרת הדיברות במזוזה<sup class="footnote-marker">10</sup><i class="footnote">סגל, הגמא; קוק, פפירוס; וינפלד, עשרת הדברות, עמ' 170. </i> (איור 1). במזוזה ובתפילין סדרת פרשיות הזהה לקריאת שמע, ולפיכך יש לראות בכך עדות להכללתה של הפרשה גם בקריאת שמע. גם התלמודים מעידים במפורש שבמקדש נהגו לכלול את עשרת הדיברות: "אמר רב יהודה אמר שמואל: אף בגבולין בקשו לקרות כן, אלא שכבר בטלום מפני תרעומת המינין. תניא נמי הכי, רבי נתן אומר: בגבולין בקשו לקרות כן, אלא שכבר בטלום מפני תרעומת המינין. רבה בר בר חנה סבר למקבעינהו בסורא, אמר ליה רב חסדא: כבר בטלום מפני תרעומת המינין. אמימר סבר למקבעינהו בנהרדעא, אמר ליה רב אשי: כבר בטלום מפני תרעומת המינין" (בבלי, יב ע"א). סוגיה זו מעידה שבמקדש כללו את עשרת הדברות, אך מאוחר יותר נמנעו מכך. כן מסופר כאן על חכמי בבל שרצו לקבוע בשנית את הפרשה בקריאת שמע בבבל. ההסבר של הבבלי כפול. הנוהג הקדום מוגבל למקדש, ובגבולין יש חשש של תרעומת המינים. לא מוסבר מהי התרעומת. אותו רעיון חוזר בירושלמי: "בדין הוה שיהו קורין עשרת הדיברות בכל יום ומפני מה אין קורין אותן מפני טענת המינין שלא יהו אומרין אילו לבדם ניתנו לו למשה בסיני" (פ"א ה"ד, ג ע"ג). הירושלמי מסביר שהמינים הפכו את עשרת הדיברות למרכז עולמם, ולכך חכמים מתנגדים. יפה פירש כאן גינצבורג "מפני טינת המינים", משורש טנ"ן, שמשמעו לחבב<sup class="footnote-marker">11</sup><i class="footnote">גינצבורג, פירושים, ח"א, עמ' 167-166. </i>. 
מן הירושלמי משמע שהאבחנה אינה בין המקדש לגבולין אלא היא אבחנה כרונולוגית. נראה שברבות הימים כבר נשכחה ההיסטוריה, ועתה חיפשו חכמים תירוץ מדוע אין לכלול את עשרת הדיברות בקריאת שמע. הירושלמי מסביר שבעצם קריאת שמע כבר רומזת וכוללת את עשרת הדיברות (ירו', פ"א ה"ד, ג ע"ג; ויקרא רבה, פכ"ד ה, עמ' תקנז-תקנח). הטיעון בא לנמק מדוע קוראים קריאת שמע בכל יום: מפני שעשרת הדיברות רמוזים בה. הדרשה מעידה על קשר התוכן בין קריאת שמע לעשרת הדיברות, ובעקיפין מסבירה גם מדוע אין צורך לומר גם את עשרת הדיברות בכל יום. דרשות אחרות מסבירות במפורש מדוע אין זה מן הראוי לכלול את עשרת הדיברות בקריאה. דומה שאלו הסברים מאוחרים שבאו לאחר שהמחלוקת עם המינים דעכה<sup class="footnote-marker">12</sup><i class="footnote">וינפלד, עשרת הדיברות, עמ' 119, מעיר על נוהגם של הנוצרים הקדמונים לקיים במסגרת תפילת הבוקר מעמד של קבלת מצוות מסוימות, ואולי הכוונה למעין אישור או קבלה של עשרת הדיברות.  </i>. 
מעתה עלינו לחזור ל"טענת המינים". כלל לא ברור מי הם המינים הללו. איננו יודעים דבר על מעמדה של פרשת עשרת הדיברות אצל הצדוקים, אך ייתכן שהדבר נובע ממיעוט העדויות עליהם. על עמדותיה של כת קומרן אנו יודעים הרבה יותר, ושם אין לפרשת עשרת הדיברות מעמד מיוחד. ייתכן שהכוונה לשומרונים. איננו יודעים כיצד נהגו בקריאת שמע או בתפילין, אך נותרו מהם מספר רב יחסית של כתובות שהיו כנראה מעין מזוזה כתובה על הקיר, ובה נוסח עשרת הדיברות<sup class="footnote-marker">13</sup><i class="footnote">לסיכומים חלקיים ראו בן צבי, ספר השומרונים, עמ' 174, 179, 187, 190, 193. </i>. ייתכן שכנגד השומרונים הוצאו עשרת הדיברות מקריאת שמע. ברם ייתכן גם שהשומרונים שימרו את הנוסח הקדום<sup class="footnote-marker">14</sup><i class="footnote">לדילמה דומה ראו פירושנו להלן, פ"ט מ"ה. </i>. מן הראוי להדגיש עוד שהכתובות השומרוניות מאוחרות לפחות שלוש מאות שנה לחורבן הבית, וניצולן לצורך הבנת ימי הבית מחייב זהירות.
מי שטען שרק עשרת הדיברות ניתנו מסיני דיבר למעשה נגד קיום המצוות (להוציא את שמירת השבת הנזכרת בעשרת הדיברות). איננו מכירים קבוצה שפעלה בתקופת בית שני וזו הייתה תורתה, ואולי לא היה החשש העיקרי מפני קבוצה מוגדרת אלא מפני רעיונות כפירה אפשריים בחובת הקיום של המצוות שאינן מוזכרות בעשרת הדיברות (איור 1).
במערות מדבר יהודה נמצאו כמה קטעי קלף של תפילין ושל מזוזות, חלקם במערות המיוחסות לבני כתות מדבר יהודה וחלקן מימי מרד בר כוכבא, והן אמורות לשקף את ההלכה הרווחת בדור יבנה, כאשר המסורת הכיתתית טרם איבדה מתוקפה<sup class="footnote-marker">15</sup><i class="footnote">לסיכום הממצא של תפילין ומזוזות ראו נחמן, תפילין. </i>. לא כאן המקום לברר את טיבם של קטעים אלו; הבעיות המקדמיות מקשות על הסקת מסקנות ברורות. כך, למשל, בתפילין נמצאים כמה קטעים נפרדים, ולא תמיד ברור האם בידינו כל קטעי הקלף של אותה קציצת תפילין, והאם קטעים שונים שייכים לאותה קציצה או לתפילין שונות (תמונה 1).
הלכה שנייה המעידה על הנוהג הקדום של קריאת שמע היא מחלוקת בית שמאי ובית הלל האם לקרוא את שמע בבוקר ובערב (בית הלל) או ממש בהטיה ובקימה (בית שמאי) (משנה, פ"א מ"ג). כפי שפירשנו את המשנה, לפי בית שמאי קריאת שמע היא מצווה שאדם עושה בביתו וביחידות, ואילו בית הלל מאפשרים את קריאת שמע בציבור. עוד ראינו בפירושנו שהנושא כולו היה טעון מתח, ועוד בדור יבנה נחלקו בנושא בלהט. הנוהג של הכוהנים במקדש לקרוא קריאת שמע הוא אפוא כבית הלל. אולי גם בית שמאי יודו שהמקדש שונה מסתם אדם, ובמקדש ניתן לקרוא שמע גם שלא בשעת קימה ממש. מכל מקום, כפי שנראה להלן נהגו אנשי יריחו כבית הלל, וזו עדות המתייחסת לסוף ימי בית שני.
הרושם הכללי העולה מן המשניות הוא שקריאת שמע היא ביחידות, בבית הפרטי. מימי בית שני אין כלל עדויות לכך שבית הכנסת פעל בימי חול, וגם לאחר החורבן הייתה ההתכנסות בו בימי חול בכלל, ובערב בפרט, מצומצמת. בתקופה מאוחרת יותר, כאשר ממילא התפללו בבית הכנסת, רק טבעי היה לצרף את קריאת שמע לתפילה. הוא הדין בערב. בימי בית שני לא היה הנוהג להתפלל תפילת ערבית נפוץ; בדור יבנה עדיין חלקו על מידת החובה שבדבר, ורק בהמשך דור יבנה תפסה התפילה את מקומה<sup class="footnote-marker">16</sup><i class="footnote">ראו פירושנו להלן, פ"ד מ"א. </i>. על כן ברור שרוב הציבור שקרא קריאת שמע עשה זאת בפועל בביתו. עם זאת, בשבתות נאספו בני הציבור היהודי בבית הכנסת, לתפילה ולקריאת התורה (בבוקר). טבעי הוא שאז קראו את שמע בפומבי. עדות ברורה לשלב זה בעיצוב הלכות קריאת שמע היא המשנה במגילה: "אין פורסין את שמע... פחות מעשרה" (פ"ד מ"ג), וכן "המפטיר בנביא הוא פורס על שמע" (שם מ"ה), ובמשנה שאחריה: "קטן קורא בתורה ומתרגם אבל אינו פורס על שמע" (שם מ"ו). כפי שפירשנו משניות אלו, פריסת שמע היא מעמד ציבורי (בעשרה) וכוללת אמירת קריאת שמע כמעין דו שיח (ליטניה). הקורא אומר את הפסוק הראשון, והציבור עונה לו "ברוך שם כבוד מלכותו לעולם ועד"<sup class="footnote-marker">17</sup><i class="footnote">לתולדותיה של ענייה זו ראו להלן, פ"ט מ"ה. </i>.
על נוהג זה של "ליטניה" כבר בימי הבית אנו שומעים מנוהגם של אנשי יריחו; אלו לא פרסו על שמע אלא "כרכו" את שמע<sup class="footnote-marker">18</sup><i class="footnote">משנה, פסחים פ"ד מ"ח ופירושנו לה, בעקבות פליישר, הפורס. </i>. אנשי יריחו היו קבוצה שהיו לה מנהגים הלכתיים מיוחדים. בדיקתם של המנהגים העלתה כי היו אלו אנשים פשוטים, חלקם כוהנים, שנוהגיהם ההלכתיים לא חרגו מעולמו של בית המדרש, אם כי לא היו לפי ההלכה. לעתים נהגו כבית שמאי, ובחלק מההלכות החמירו<sup class="footnote-marker">19</sup><i class="footnote">ראו פירושנו, שם שם. </i>. ההתנגדות לפריסת שמע נובעת כנראה מכך שהיה זה נוהג חדש. מן הסתם התקיים הנוהג בעיקר בשבתות.
המשנה (פ"ב מ"א) רואה לפניה אדם העומד בחוץ וקורא קריאת שמע, ועוברי אורח רואים אותו ומשוחחים עמו. התוספתא (פ"ב ה"ד) רואה לפניה אדם המתפלל בבית הכנסת, ולכן מצרפת למשנתנו תוספת: "וכן בהלל וכן במגלה וכן בתפלה. נכנס לבית הכנסת ומצאן שקראו חציה...". אט אט השתרש המנהג לקרוא שמע בבית הכנסת, יחד עם התפילה. שריד להלכה הקדומה הוא קביעת הירושלמי (פ"א ה"א, ב ע"ד) שמי שקורא בבית הכנסת צריך לשוב ולקרוא בביתו. מאוחר יותר, בימי התנאים, נקבעו כללים של סמיכת "גאולה לתפילה", כלומר שאין להפסיק בין סוף קריאת שמע לתחילת תפילת העמידה. הלכה זו כבר רואה לפניה את הציבור (או היחיד) שקורא קריאת שמע ומתפלל מיד לאחריה. הלכה זו ראשיתה בתוספתא, והיא נזכרת גם בספרות האמוראים<sup class="footnote-marker">20</sup><i class="footnote">תוס', פ"א ה"ב; ירו', פ"א ה"ב, ג ע"א; שם ה"א, ב ע"ד ועוד, וראו פירושנו לפ"א מ"ב. </i>. בבבלי מובא דיון על שליח ציבור ה"חוזר" או "אינו חוזר", וזו כבר הקריאה בציבור (יד ע"ב). 
במקורות מדור יבנה מסופר על מגמה להקדים את קריאת שמע ולאמרה בדיוק בהנץ החמה. זו הייתה כנראה ההלכה הקדומה והמקובלת. אך בדור יבנה התפשטה גם גישה אחרת, מקלה יותר, ולפיה מותר לדחות את הקריאה עד שלוש שעות<sup class="footnote-marker">21</sup><i class="footnote">ראו פירושנו לפ"א מ"ב. </i>. מבחינה חברתית דחיית מועד סיום הקריאה היא חלק מהתפשטותו של הנוהג והפיכתו לעממי יותר. מסתבר שבציבור היו רבים שהתקשו לעמוד בתביעה לקרוא קריאת שמע בדיוק עם הנץ החמה. עם זאת, נותרה התביעה העקרונית להשתדל לקרוא קריאת שמע מוקדם (עם הנץ החמה).

Section 4

<b>מרכיביה של קריאת שמע</b>
כפי שראינו לעיל בירכו בימי בית שני ברכה אחת (אהבה רבה) ואמרו ארבע פרשיות: שמע, והיה אם שמֹע, פרשת ציצית ופרשת עשרת הדברות. לאחר מכן, אך כנראה עוד בימי בית שני, הוחלט להוציא את עשרת הדיברות מהקריאה, או אולי להותירה רק במקדש, ונותרו שלוש פרשיות המוכרות לנו היום. פרשת שמע ופרשת והיה אם שמֹע היו הגרעין הקבוע. את פרשת ציצית נהגו לומר רק ביום ולא בערב<sup class="footnote-marker">22</sup><i class="footnote">ראו פירושנו לפ"ד מ"ה. </i>. כבר בתקופת התנאים הונהגו הברכות שלפני קריאת שמע ואחריה. הפתיחה הנהוגה כיום, "ברכו את ה' המבורך", אמנם נזכרת במשנה, אך שם היא משמשת בקריאת התורה בלבד, ורק המדרשים המאוחרים (הבתר-אמוראיים) מזכירים אותה בהקשר לקריאת שמע<sup class="footnote-marker">23</sup><i class="footnote">ראו פירושנו לפ"ז מ"ג. </i>. תנאי דור יבנה נחלקו על הכללת "יציאת מצרים" בקריאת שמע של ערב<sup class="footnote-marker">24</sup><i class="footnote">ראו פירושנו לפ"ד מ"ה. </i>. עוד מצינו מחלוקת בין אמוראי בבל בדבר נוסח ברכת האהבה, "אהבה רבה" או "אהבת עולם"<sup class="footnote-marker">25</sup><i class="footnote">להלן, פ"א מ"ד. </i>, ומחלוקת בין אמוראי ארץ ישראל ובבל בדבר חתימת ברכת הגאולה, "גואל ישראל" או "צור ישראל וגואלו" לפי נוסח ארץ ישראל.
במסמכי גניזת קהיר נמצאה נוסחה של ברכה לקריאת שמע: "אשר קדשנו במצוותיו וצונו על מצות קריית שמע להמליכו עלינו בלבב שלם וליחדו בלב טוב ובנפש חפצה"<sup class="footnote-marker">26</sup><i class="footnote">אסף,  סדור תפילה, עמ' 128; מאן, קטעי גניזה, עמ' 293, 308.  </i>. הנוסח, בצורתו זו פחות או יותר, מצוי בקטעים מספר, אך כמובן לא בכולם יש ברכה על קריאת שמע. 

Section 5

<b>הסעודה</b>
הסעודה היא כמובן צורך פיזי קיומי, אך בתקופת המשנה והתלמוד שימשה לא רק כדרך לסיפוק צורכי המזון אלא הייתה עמוד התווך בסדר החיים החברתי, התרבותי והדתי. בתקופת המשנה והתלמוד סעדו שתי סעודות: סעודת הבוקר, שהייתה בדרך כלל סעודה פשוטה, מינימלית למדי וכללה לחם עם ירקות או טבול בחומץ או בשמן, והסעודה השנייה, שנערכה לעת ערב והייתה הסעודה העיקרית של היום. ארוחת הערב הייתה דשנה יותר מארוחת הבוקר, אך היקפה היה תלוי כמובן ברמת החיים של המשפחה. העני הסתפק בלחם ובתבשיל של דייסת עדשים, ביצה או מאכל דומה. העשיר הרבה במנות מורכבות, ולעתים אף סעד את נפשו בבשר. אבל ללא כל קשר לתפריט הייתה זו סעודת יחיד, ולא אירוע חברתי. מבחינה חברתית יש להבדיל בין הסעודה של היחיד לבין זו של המשפחה המצומצמת (הגרעינית); במקורותינו אין כל דגש על המפגש המשפחתי. הבעל אוכל לבד בהגיעו מהעבודה, ועל סעודת האישה והילדים עמו איננו שומעים<sup class="footnote-marker">27</sup><i class="footnote">ראו הדר, המשפחה. זו מסקנתו העיקרית.  </i>. קשה להבין התעלמות זו מהאפשרות לסעודה משפחתית. מעבר לשאלה כיצד סעדו כל בני המשפחה, המקורות מבטאים התעלמות משאר בני הבית.
במקביל לסעודה הפרטית רווח נוהג של סעודות רבות משתתפים שנטלו בהן חלק בני המשפחה המורחבת, או החבורה, או חברים שהוזמנו לאירוע מיוחד ("משתה הבן" – חתונה, ברית מילה או אירוע חברתי-דתי אחר). סעודה זו הייתה רבת משתתפים, ונמשכה שעות רבות. במקורות מספר מדברים על נוהג מקובל להתחיל בה בשעה התשיעית של היום<sup class="footnote-marker">28</sup><i class="footnote">ראו פירושנו לפסחים פ"י מ"א. </i>. בפפירוסי אוקסירונכוס מצויות הזמנות מספר לסעודות חגיגיות, כולן מתחילות בשעה התשיעית ונרמזת בהן למוזמנים האפשרות לאחר<sup class="footnote-marker">29</sup><i class="footnote">כגון פפירוסי אוקסירינכוס, כרך 75, מס' 4339; כרך 76, מס' 4543-4539, ופפירוסים נוספים.  </i>. הסעודה הסתיימה רק קרוב לחצות הלילה. בדברנו על תפקידה החברתי של הסעודה אנו מתכוונים בעיקר לסעודה מסוג זה. הסעודה שאנו עוסקים בה לא הייתה אופיינית לחברה היהודית בלבד, אלא הייתה מקובלת בצורה זו, או קרובה לה, גם בחברה הנכרית. אנו מכירים את הסעודה כמוסד הלניסטי-רומי, ובעיקר את הסימפוזיון, היא הסעודה הגדולה של חברת העילית היוונית-רומית. נראה שנוהג דומה היה רווח גם בחברה הנכרית המזרחית (הלא הלניסטית), אך עליה כמעט לא נשמרו עדויות.
מלבד סיפוק צורכי המזון שימשה הסעודה הגדולה שרשרת תפקידים נוספים בתחום התרבותי, החברתי והדתי.
בתחום התרבותי שימשה הסעודה בימה וזירה לאירועים תרבותיים. לכאן היה מוזמן משורר לקרוא משיריו, הזמר שר אותם והסופר קרא כאן את ספרו. זו הייתה בעצם הדרך העיקרית להפצת הספר בעידן שלפני הדפוס, לפני גיבוש נוהלי קנייה ומכירה של ספרים ולפני עיצוב תרבות הספריות. חלק נכבד מחיבורי הפילוסופיה היוונית הם בעצם פרוטוקולים של אותן שעות לימוד ודיון בנושאי רוח. בתחום היהודי שימשה הסעודה מקום מפגש לתלמידי חכמים וללימוד ברמה הגבוהה. הלימוד העיקרי היה בחבורת הלומדים שהתלכדה סביב הרב. לחבורה מעין זו היה רב אחד, ורק לעתים רחוקות השתתפו בה חכמים נוספים. החבורה מטיבה לא עודדה ויכוח פתוח, היא הייתה סגורה, קטנה ובעלת אופי היררכי שתלמיד אינו מעז לחלוק בו על רבו. הסעודה היוותה את ההזדמנות לפגישה של שווי המעמד, חכמים שונים שהתנצחו זה עם זה. בספרות חז"ל יש אזכורים רבים למפגשים לימודיים שנערכו בתוך הסעודה ובמסגרתה. 
בתחום החברתי הייתה הסעודה ההזדמנות היחידה כמעט למפגש חברתי. המפגש נחוץ כשלעצמו, כדרך לארגון החברה וסידורה, אך מעבר לכך זו ההזדמנות להחלפת מידע ולקבלת החלטות ציבוריות. כמעט לא הייתה דרך לאסוף חבורה ולדון בנושא כלשהו אלא במסגרת הסעודה. המפגש והעיסוק התרבותי-חברתי הם כמובן מקשה חברתית אחת (איור 2 תמונה 3).
הסעודה היוונית הייתה בדרך כלל סעודת זבח. כל קרבן הסתיים בסעודה שנאכל בה בשר הזבח, ובמקביל החלו גם סעודות שלא היו סעודות זבח בקרבן קטן לאל, מנחה, או עוף שהוקרבו במזבח הקטן שהיה בבתים רבים. בחברה היהודית היה הזבח נדיר יותר, ומצומצם לירושלים. עולי הרגל ותושבי ירושלים הרבו בסעודות, ובהן נאכלו הקרבנות. סעודת קרבן פסח היא דוגמה לסעודה מעין זו, והרחבנו בכך בדיון על סעודת הפסח<sup class="footnote-marker">30</sup><i class="footnote">ראו המבוא למסכת פסחים ופירושנו לפרק י שם. </i>. סעודה רגילה לא הייתה קשורה להקרבת קרבן, שהרי נאסרה הקרבה מחוץ למקדש שבירושלים. עם זאת העניקו חכמים לסעודה משמעות דתית. התשתית הרעיונית הבסיסית היא שהשלחן הופך למעין מזבח: "דכתיב 'המזבח עץ שלש אמות גבוה', וכתיב 'וידבר אלי זה השלחן אשר לפני ה' ', פתח במזבח וסיים בשלחן?! רבי יוחנן ורבי אלעזר דאמרי תרוייהו: כל זמן שבית המקדש קיים – מזבח מכפר על ישראל, ועכשיו – שלחנו של אדם מכפר עליו"<sup class="footnote-marker">31</sup><i class="footnote">בבלי, נה ע"א; חגיגה כז ע"א; מנחות צז ע"א. </i>. אם כן, השלחן הוא בבחינת מזבח. לתפיסה זו הד במקורות נוספים רבים<sup class="footnote-marker">32</sup><i class="footnote">כך, למשל, בתנחומא, בחוקותי ד, שולחן השבת נתפס כשולחן שלפני ה'. </i>.
זאת ועוד. אין אירוע דתי יהודי שהסעודה אינה מרכיב מהותי בו, סעודת המצווה. בחגים, בשבתות ובראשי חודשים<sup class="footnote-marker">33</sup><i class="footnote">בראש החודש סעודת החג היא כמעט המרכיב החגיגי היחיד. ראו מסכת סופרים פי"ט ה"ז, עמ' 329 ואילך; ירו', מועד קטן פ"ב ה"ג, פא ע"ב; בבלי, סנהדרין ע ע"ב ומקורות נוספים, וראו מסכת סופרים, מהד' היגער עמ' 31-30. מאז שנכתבו הדברים נוספו מקורות נוספים; חלק מהם הובאו לעיל.  </i> יש לסעוד סעודה חגיגית. בברית מילה, באירוסין, בנישואין, במעמד קידוש החודש או עיבור השנה וכמעט בכל אירוע דתי אחר, הסעודה החגיגית ממלאת תפקיד מרכזי וחיוני. אחד היוצאים מהכלל הוא טקסי האבל. בסדרי האבל, כפי שעוצבו בימי התנאים, מילאה הסעודה תפקיד שולי, והייתה זו סעודה פשוטה שנועדה לסיפוק הצרכים בלבד. ברם "בראשונה" נהגו לסעוד סעודה עשירה ורבת הוצאות. יוספוס מספר על סעודה זו בנימת ביקורת גלויה<sup class="footnote-marker">34</sup><i class="footnote">מלח', ב 13. </i>, ומקורות חז"ל מספרים על סדרת תקנות שנועדה להפחית את הוצאות הסעודה ולצמצם את אופייה הראוותני<sup class="footnote-marker">35</sup><i class="footnote">תוס', נידה פ"ט הי"ז; בבלי, מועד קטן כז ע"א; משנה, מועד קטן פ"ג מ"ז. </i>. בסופו של התהליך התגבשה סעודת "הבראה", צנועה יחסית<sup class="footnote-marker">36</sup><i class="footnote">רובין, קץ החיים, עמ' 238-236. דיונו המלומד אינו מבטא את ההתפתחות הכרונולוגית. </i>. אם כן, בסדרי האבל בוטל מרכיב הסעודה מסיבות כלכליות, ואולי גם רצו חכמים למעט בשמחה, שהיא פועל יוצא של סעודה עשירה וחגיגית. מכל מקום, במתחמי האבל היהודיים (במערות קבורה, ובעיקר בחצרות ההספד שליד המערות) אין עדות למתקני בישול, זאת בניגוד למתחמי קבורה של דתות אחרות (איור 3). בבית הכנסת נערכו סעודות המצווה באחד היציעים (ירו', מועד קטן פ"ב ה"ג, פא ע"ב; סנהדרין פ"ח ה"ב, כו ע"ב), אך כאמור הן נערכו בדרך כלל בבית או בחצר. 
האופי הדתי-חברתי של הסעודה בולט בסדרת מצוות וטקסים. רובם נידונו במהלך פירושנו, והצבענו על אופיים הטקסי. במהלך הדורות עוצבו ההלכות כך שנראה כאילו המניע להן הוא הלכתי-טכני, אך במקורם אלה פשוט מעמדות ציבוריים המבליטים את המצווה שבסעודה. כאלה הם נטילת הידיים בראשית האוכל<sup class="footnote-marker">37</sup><i class="footnote">ראו, למשל, פירושנו לפ"ח מ"ב-מ"ג, ומבואנו למסכת חגיגה. </i>, נטילת הידיים בסוף האוכל, הדחת הכוס וכוס של ברכה<sup class="footnote-marker">38</sup><i class="footnote">ראו פירושנו לפ"ז מ"ה. </i>. ייתכן שגם הבאת המוגמר (בשמים על גחלים) בסוף הארוחה קשורה למעמד הדתי. הבאת הבשמים עצמה היא נוהג לאו דווקא דתי, אבל ההנחיה לברך עליו בציבור הופכת אותו למרכיב בסדר היום ההלכתי של החבורה הסועדת<sup class="footnote-marker">39</sup><i class="footnote">ראו פירושנו לפ"ה מ"ו. </i>. לעומת זאת הברכות על המזון לפני אכילתו, ברכת המזון והזימון הציבורי הם הלכות שעיצובן ומיקומן הפך את הסעודה למכלול דתי, כמעט מעין תפילה. הדבר בולט בזימון, שהוא תפילה ציבורית ממש.
לא טענו שהמצוות הללו מקורן בהכרח בנבכי ההלכה היהודית. כפי שנציע להלן (פ"ח מ"ב) נטילת הידיים היא גם נוהג הלניסטי מקובל, כמו גם הבאת המוגמר. אבל נוהגי כבוד ואסטטיקה אלו נקלטו בחברה היהודית והוגדרו כמצוות המהוות ביטוי לקדושת הסעודה. איננו מתייחסים, אפוא, למקור ה"ארכאולוגי" של הנוהג, אלא לצורה של הסעודה כפי שעוצבה כבר בסוף ימי בית שני, וכפי שנתפסה בתודעה העצמית של החברה היהודית ושל חכמים בחיי המעשה שלהם. 
התפקיד החברתי של הסעודה עולה מעשרות מקורות, ונסתפק בעדות אחת על סעודה, אולי דמיונית, שערך המלך החשמונאי. "מעשה בינאי המלך שהלך לכוחלית שבמדבר וכיבש שם ששים כרכים, ובחזרתו היה שמח שמחה גדולה, וקרא לכל חכמי ישראל. אמר להם: אבותינו היו אוכלים מלוחים בזמן שהיו עסוקים בבנין בית המקדש, אף אנו נאכל מלוחים זכר לאבותינו, והעלו מלוחים על שולחנות של זהב ואכלו"<sup class="footnote-marker">40</sup><i class="footnote">בבלי, קידושין סו ע"א. המעשה מסופר על ינאי שאכן כבש את רוב עבר הירדן. אצל יוספוס מובא סיפור דומה למדי על תחילת הפילוג, אך הוא מיוחס ליוחנן הורקנוס, ואכן הפילוג הבין-כיתתי החל לפחות בימי יוחנן הורקנוס כפי שמעיד יוספוס, והדים לכך אף במסורת התלמודית. בהמשך הסיפור מובאת המסורת שאמו של הכוהן הגדול נשבתה, ואף אותה יוספוס מייחס ליוחנן הורקנוס, ראו קד', יג, 292-289. חלקו הראשון של הסיפור מסופר בלשון חכמים הרגילה והמשכו בלשון מקראית, "ויאמר...", ואולי זהו ציטוט מספר קדמון כלשהו שהיה כתוב בלשון המקרא. </i>. בהמשך מתפתח ויכוח בין ינאי לפרושים, ומושמעת הדרישה לפיצול רשויות: "רב לך כתר מלכות, הנח כתר כהונה לזרעו של אהרן! שהיו אומרים: אמו נשבית במודיעים". יוחנן הורקנוס (שהיה הנשיא והכוהן הגדול) מזדהה עם הצדוקים, וכך נוצרה כת הצדוקים. התיאור אולי דמיוני, אם כי האירוע עצמו נרמז אצל יוספוס, וגם שם הרקע לו הוא סעודה שערך יוחנן הורקנוס. לסעודה אופי חגיגי, ולכן כוללים בה מאכל עניים מתוך נוסטלגיה לזכר הימים הקשים (היפים ההם)<sup class="footnote-marker">41</sup><i class="footnote">ראו פירושנו להלן, פ"ו מ"ז.  </i>. במהלך הסעודה נידונות שאלות מרכזיות של סדרי שלטון והלכה, כחלק אינטגרלי של הסעודה. סיפורים דומים על לימוד בסעודה ועל הסעודה שבלימוד פזורים בספרות חז"ל. על רקע זה יש להבין את תביעתם שעל כל שולחן ייאמרו דברי תורה (משנה, אבות פ"ג מ"ג). זו דרכם לתבוע שלימוד התורה יעמוד במרכזה של כל סעודה, וכך כל אירוע חברתי יהפוך לאירוע דתי.
גם אצל בני כת קומראן מילאה הסעודה תפקיד מרכזי. כל בני החבורה מתכנסים לאחר שעות העבודה לסעודה הארוכה והחגיגית. סדרי ההיררכיה של בני החבורה מובלטים במסגרת הסעודה, והכוהן הראש מנהיג אותה. הסעודה כוללת לימוד משותף ודיונים בסדרי החיים של בני הכת. כך הסעודה היא שילוב של סעודה עם מעמד לימוד, ועם אספה כללית הדנה בסדרים השותפים. מוסד זה של סעודת קודש עבר, באופן טבעי, גם לקהילה הנוצרית. התפילה כוללת מעין סעודת קודש, וסעודת הקודש היא המשך אינטגרלי של התפילה.
הסעודה הציבורית היא הזמנה ויזמה של העיר, או של בעל השמחה. אפשרות אחרת היא שכאן התכנסה החבורה. יש להניח שבכפרים היה תפקידם החברתי של ה"עשירים" צנוע יותר, שכן אלו היו נדירים במגזר הכפרי.

Section 6

<b>סעודת החבורה</b>
החבורה היא אחד המוסדות המרכזיים של תקופת המשנה והתלמוד. החבורה הייתה התארגנות וולונטרית של קבוצת אנשים או משפחות לפעילות משותפת. ידידים מספר התארגנו יחדיו, בעיקר לסעודות משותפות ולתמיכה הדדית. גם חכמים התארגנו בחבורות דומות, וקבוצת הלומדים היא בעצם דגם של חבורה שהותאם למסגרת הלימוד. החבורה הייתה מעין שותפות כלכלית מוגבלת. חבריה השתתפו באותם רכיבי חיים שבהם בחרו. עם זאת יכלו בני החבורה להרחיב את השותפות ולהכילה על תחומים רחבים יותר. כך, למשל, התארגנו חבורות האיסיים יחדיו בשותפות כלכלית מלאה: הם עבדו יחדיו, השתתפו ברכוש וביטלו את הרכוש הפרטי, ואף גרו במגורים משותפים. 
בספרות חז"ל נזכרות חבורות הלומדים סביב הרב. בספרות התנאית החבורות הללו הן התארגנות מוגבלת. אין עדויות לסעודות משותפות ולרכוש שותף, אך נזכר הבילוי המשותף בימי חול ובשבתות. החבורה היוותה למעשה מעין בית מדרש. באזכורים אחדים, בעיקר בתלמוד הירושלמי, נזכרים "אילין דרבי פלוני". המפורסמים שבבתי מדרש אלו הם "אילין דבי (בית) רבי ינאי"<sup class="footnote-marker">42</sup><i class="footnote">אופנהיימר, בי ר' ינאי. </i>. בחבורה חיו חיי שיתוף ביישוב מרוכז (עכברה). חבורות אחרות היו, כנראה, פחות מאורגנות ומלוכדות, כגון "אילין דבית אסי" שבישלו ארוחה בצוותא (ירו', פאה פ"ח ה"ד, כ ע"ד). בסוגיה אחרת רבי יוחנן שואל את רבי גמליאל זוגא, שהשתייך לאותה החבורה, על מנהגם בהפרשת חלה: "נהיגין אתון", וכנראה הכוונה למנהג החבורה. זו עדות שהחבורה בישלה את מאכליה בשותפות דרך קבע (ירו', ערלה פ"ב ה"א, סא ע"ד)<sup class="footnote-marker">43</sup><i class="footnote">לחבורה הסועדת יחדיו בבית המדרש בראשות רבם ובניהולו ראו ירו', פ"ז ה"ד, יא ע"ג. </i>. כמו כן "בי גמליאל", "בי רבי ליאני" (ירו', נידה פ"ג ה"ה, נא ע"א) וקבוצות נוספות. באחת מכתובות יפו הנפטר מזהה את עצמו כנחום בן שמעון מאנשי בירבי<sup class="footnote-marker">44</sup><i class="footnote">קליין, ספר הישוב, עמ' 80 מס' 8. </i>. חבורה אחרת היא "בי רב" (או "בר נחמיה"); חבורה זו עסקה במלאכה בצוותא, רכושם היה משותף ומקופתם אף הלוו לקהילה (ירו', תרומות פי"א ה"ה, מח ע"ד; שבת פ"ב ה"א, ד ע"ד). ייתכן גם שקבוצות כמו "רבנן דנוה" או "בית שמאי" ו"בית הלל" היו ביסודן חבורות מעין אלו (איור 4 כתובת נחום בן שמעון).
המונח "חבורה" הוא מטבע לשון תנאי מוכר, אך תופעת החבורות אינה מוגבלת לעולמו של בית המדרש או לשכבת החכמים. חבורות התלכדו סביב פעילות משותפת, בעיקר צוותא של סעודות<sup class="footnote-marker">45</sup><i class="footnote">אופנהיימר, חבורות. </i> או של לימוד: "...בראש חבורה של בעלי מקרא, בראש חבורה של בעלי משנה, בראש חבורה של בעלי תלמוד..." (ספרי דברים, שנה, עמ' 418). כל העדויות על חבורות חכמים מאורגנות, המהוות יחידה כלכלית-ארגונית, הן אמוראיות בלבד. עם זאת פעלו כנראה חבורות מאורגנות ומלוכדות כבר בימי בית שני, כפי שנראה להלן.
דוגמה לחבורה מעין זו היא המסורות סביב פעילותו של ישו בגליל. חבורתו של ישו מתוארת למעשה כאילו הייתה חבורה של לימוד המתלכדת סביב הרב. עם זאת יש להניח שמי שתיאר את החבורה הכיר חבורות נוספות שלא היו דווקא חבורות של לימוד. פרשנות זו מבוססת על התיאוריות המקובלות במחקר הקהילה הנוצרית הקדומה. מקובל להניח שתיאור מעשי ישו נכתב כשני דורות אחרי ימי פעילותו; בתקופה זו כבר נשכחו פרטים רֵאליים רבים, ויש אף הטוענים שכל התיאור הוא ספרותי בלבד. על כן שיקף התיאור יותר את ימי המחברים מכפי שתיאר את החבורה ההיסטורית שפעלה, אם בכלל, סביב ישו. חבורתו של ישו היא קטנה, קצת יותר מעשרה תלמידים הנודדים עם רבם. עם זאת, הם מקיימים "אירועים" פומביים גם לציבור הרחב. החבורה נודדת בשולי העיירות, בימי חול ושבת, סועדת יחדיו, אך אין לה רכוש כלכלי קבוע. החבורה שסביב ישו דומה לחבורות הלימוד המתוארות בספרות האמוראית, ואין לה מקבילה תנאית. דומה שהדבר מלמד שאך מקרה הוא שבספרות התנאים אין הד לחבורות קבועות אלא רק לחבורות זמניות. במקורות תנאיים ואמוראיים רבים מסופר על תלמיד הסועד אצל רבו. ייתכן שלפחות בחלק מהמקרים אלו בני חבורה הסועדים אצל רבם, אך ייתכן שמדובר באירוח פרטי ללא קשר לחבורה, ועל כן אי אפשר לנצל מקורות אלו לענייננו, ואין טעם לרכזם ולאספם.
טיפוס אחר של חבורות הוא ה"חבורות שהיו בירושלים". חבורות אלו נזכרות במסורות מספר של חז"ל המתארות את ירושלים בשלהי ימי הבית השני<sup class="footnote-marker">46</sup><i class="footnote">לאוסף העדויות ולדיון ראו אופנהיימר, חבורות. </i>. חבורות אלו מקיימות סעודות משותפות. בנוסף לכך חבריהן משתתפים יחדיו בסעודות מצווה (אירוסין ונישואין), אך גם בניחום אבלים, ליקוט עצמות ומצוות נוספות. "אמר רבי לעזר בי רבי צדוק כך היו חבורות שבירושלם נוהגין, אילו לבית המשתה ואילו לבית האבל, אילו לסעודת אירוסין ואילו לסעודת נשואין, אילו לשבוע הבן ואילו לליקוט עצמות. שבוע הבן וליקוט עצמות, שבוע הבן קודם לליקוט עצמות; בית המשתה ובית האבל, בית המשתה קודם לבית האבל. רבי ישמעאל היה מקדים בית האבל לכולם, שנאמר טוב ללכת אל בית אבל וגו' " (תוס', מגילה פ"ג [ד] הט"ו; שמחות פי"ב ה"ה, עמ' 196-193). חבורות אלו היו של אנשים אמידים, והמסורות עליהן מצטרפות לסיפורים על "נקיי הדעת שבירושלים" (בבלי, סנהדרין כג ע"א), ועל אנשי ירושלים, בני האריסטוקרטיה, שמעשיהם זכו להערצה ולגינוי כאחד. 
כת האיסיים, כפי שהיא מתוארת אצל יוספוס ופליניוס, וכפי שעולה מחפירות קומראן, היא חבורה משוכללת שהפכה לארגון כלכלי שיתופי. נראה שזו הייתה צורה נדירה, אך היא התפתחות משוכללת יותר של ה"חבורה" מעין זו שתוארה.
כאמור, החבורות של תלמידי החכמים מודגשות בספרות חז"ל, ובאופן טבעי אלו זכו לחשיפת יתר. ברם גם חבורות רגילות נזכרות, בעיקר סביב הסעודות המשותפות. נביא דוגמאות אחדות: "מעשה באדם אחד שעשה משתה לבנו, כיון שבאו בני חבורה והסבו, נכנס להביא להם שמן, ראה את החבית שהיא מליאה יין, חנק את עצמו ומת"<sup class="footnote-marker">47</sup><i class="footnote">מסכת דרך ארץ, פרק בן עזאי, פ"ו ה"ג. </i>; "שתי חבורות שהיו אוכלות בבית אחד..."<sup class="footnote-marker">48</sup><i class="footnote">משנה, פ"ז מ"ח, והשוו למעשה דומה בעירובין פ"ו מ"ו; פסחים פ"ז מי"ג. </i> (איורים 2, 4 תמונה 2); "בני חבורה שהיו מסובין לשתות, ועקרו רגליהן לצאת לקראת חתן או לקראת כלה, כשהן יוצאין – אין טעונין ברכה למפרע, כשהן חוזרין – אין טעונין ברכה לכתחלה. במה דברים אמורים – שהניחו שם זקן או חולה. אבל לא הניחו שם לא זקן ולא חולה..." (בבלי, פסחים קא ע"ב); "בני חבורה שהיו מסובין וקדש עליהן היום" (בבלי, עירובין עג ע"ב); "בני חבורה ששגרו כוס של ברכה לאשה שלא מדעת בעלה חייבין מיתה, מפני שדעתן רבה עליה, רבי אומר מפני שיצרן רבה עליה" (כלה פ"א ה"ה)<sup class="footnote-marker">49</sup><i class="footnote">השוו בבלי, בבא מציעא פז ע"א. בירו', פ"ב ה"ה, ה ע"ב, נקבע שאין ליטול את הכוס מיד הכלה מאותה סיבה של צניעות.  </i>; "אחד מבני חבורה שמת – תדאג כל החבורה כולה; אמרי לה: דמת גדול, ואמרי לה: דמת קטן" (בבלי, שבת קו ע"א). במקור זה החבורה אינה התארגנות מקרית לסעודה בלבד, אלא יש בין חבריה קשרים נוספים ואחריות משותפת, לפחות במובן החברתי-מוסרי. ההלכה בדבר כוס של ברכה מעידה כי החבורה הייתה אירוע גברי מובהק, וכבר עמדנו על כך<sup class="footnote-marker">50</sup><i class="footnote">ראו פירושנו לברכות פ"ז מ"ב ומ"ה. </i>.
רבות מהעדויות על אכילת קרבן פסח מזכירות את הסעודה, ומאחר שכבר הוכח תפקידה של החבורה עלינו לאסוף את כלל העדויות כדי להבין את התופעה במלוא היקפה.
הרכב החבורה היה מקרי: כמה משפחות, שכנים או מכרים. בדרך כלל הייתה ההתארגנות מבוססת על קרובים ועל שכנים. השתתפות הקרובים היא טבעית, נזכרת במקרא ובמקורות חז"ל<sup class="footnote-marker">51</sup><i class="footnote">להלן, פ"ח מ"ג; פ"ז מי"ג ופירושנו לפ"ח מ"א, ועוד. </i>. גם השכן נזכר במקרא בהקשר לקרבן פסח, וחכמים דורשים: "בן בגבג אומר שומע אני שכינו שבשדות, שכינו שבגגות מניין? תלמוד לומר 'הקרוב' – הקרוב אל ביתו פתח אל פתח. רבי אומר שלשתן נאמרו, 'שכינו(ת)' זה שכינו שבשדות, 'שכינו' זה שכינו שבגגות, 'הקרוב' זה הקרוב אל ביתו סמוך לפתח. פסח מצרים שכינו קרוב לביתו, ואין פסח דורות שכינו קרוב לביתו? רבי שמעון אומר אף פסח דורות שכינו קרוב לביתו. וכל כך לא דברה תורה אלא מפני דרכי שלום, שלא יהא אדם מניח אהבו, ושכניו, מכיריו ומיודעיו, ואחד מבני עירו, והולך ועושה פסח אצל אחרים"<sup class="footnote-marker">52</sup><i class="footnote">מכילתא דרבי שמעון בר יוחאי, פי"ב ד, עמ' 10. </i>. אם כן, החבורה נוצרה על מנת ללכד את השכנים, וחבורת הפסח (וליל הסדר) צריכה להקיף קבוצה זו.
החבורה לא הייתה רק התארגנות של ידידים אלא לעתים התארגנות בעלת אופי כלכלי, מעין עסק משותף. יש לכך ביטויים הלכתיים רבים, כגון "סכו בשמן של מעשר שני לא יעשנו דמים על בני חבורה שאין פודין מעשר שני בירושלם" (משנה, פסחים פ"ז מ"ג)<sup class="footnote-marker">53</sup><i class="footnote">ראו פירושנו למשנה זו. </i>. אם כן, בחבורה הסועדת ממעשר שני אסור לו "לעשות דמים", מה שאין כן בסעודה סתם. כמו כן: "דאמר רב יהודה אמר שמואל: בני חבורה המקפידין זה על זה – עוברין משום מדה ומשום משקל ומשום מנין ומשום לווין ופורעין ביום טוב" (בבלי, שבת קמט ע"א). אם כן, יש חבורות שיש בהן אווירה של התחשבנות כלכלית לכל דבר.
על רקע זה באה ההלכה הבאה: "בני חבורה שהיה אחד בהן שהיו ידיו רפות, רשאין לומר לו טול חלקך שלך, ולא מפני שהוא פסח, אלא אף בני חבורה שעשו סבול<sup class="footnote-marker">54</sup><i class="footnote">הסכם שותפות בסעודה, ראו להלן. </i>, והיה בהן אחד שהיו ידיו רפות, רשאין לומר לו טול חלקך שלך. רצו לעשות עמו טובה בא ואוכל מהן" (תוס', פסחים פ"ז ה"י). אחד מבני החבורה זללן במיוחד ובני החבורה רשאים להקצות לו את חלקו, שכן יש חשש שיאכל יותר מחלקו באופן בולט.
הכניסה והיציאה מהחבורה היו חופשיים ולעתים מינה פלוני אחרים לחלקו, כלומר קבע שבחלקו יהיו שותפים נוספים, או אף מכר להם את חלקו: "הממנה עמו אחרים בחלקו רשאין בני חבורה ליתן לו את שלו והוא אוכל משלו והן אוכלין משלהן" (משנה, פסחים פ"ח מ"ד), או "בני חבורה שרצו להמנות אחרים על פסחן, הרשות בידן. רצו להמשך ולהמנות אחרים על פסחן, הרשות בידן. הממנא אחרים על פסחו, הרשות בידו. רצה להמשך ולהמנות אחרין על חלקו, הרשות בידו. לעולם נמשכין והולכין, ובלבד שנשתייר אחד מחבורה ראשונה, דברי רבי יהודה, ורבי יוסה אומר: בין מחבורה ראשונה, בין מחבורה אחרונה, ובלבד שלא יניחו את הפסח כמות שהוא" (תוס', פסחים פ"ז ה"ז; מכילתא דרבי שמעון בר יוחאי, פי"ב ד, עמ' 10). 
מקרה מעניין נזכר בתוספתא: "בני חבורה שהומנא אחד עמהן אפילו מן הצדקה הרי זה חולק עמנן בעורות" (פסחים פ"ז הט"ז). אם כן, כל אחד מבני החבורה שילם עבור חלקו, ואחד מהם ממומן מכספי צדקה. זהו ביטוי מרגש למעורבותו של הציבור בארגון סעודת הפסח. יש לשער שהרקע הרֵאלי לכך הוא הקהילה שאחרי החורבן, והמציאות של ליל הסדר הועתקה להלכות המקדש. על מעורבותה של הקופה הציבורית בארגון סעודת הפסח לדלי העם עמדנו גם בפירושנו למשנת פסחים (פ"א מ"א).
אם כן, החבורה הייתה מרכיב מרכזי בארגון החברתי של בני החברה היהודית. הפעילות המרכזית של החבורה הייתה הסעודות המשותפות. על רקע זה נקבעו גם ההלכות של סדרי ברכת המזון לסעודות רבות משתתפים אלו (להלן, פ"ז מ"ג). סעודות אלו היו נערכות בבית אחד המשתתפים או בחוץ, ובזמן עלייה לרגל בבית המארח בעיר. 
ההלכות ששנינו לעיל מדברות על קנייה משותפת של המצרכים, ובעיקר של קרבן הפסח. במקביל הייתה שיטה נוספת שבה כל אחד מהמשתתפים הביא עמו חלק מהמזון: "משלו משל, למה הדבר דומה, לעשרה בני אדם שבאו במסיבה אחת, אחד הביא דגים גדולים, ואחד הביא דגים קטנים, ואחד הביא דגים מלוחין ותפלין, ואחד הביא כרוב ותרדין שלוקין, ואחד הביא בצים, ואחד הביא גבינה, ואחד הביא בשר של שור, ואחד הביא בשר של איל, ואחד הביא של עופות, אכילה אחת, הביאו על שולחנן, כל אחד ואחד נטל עשר אכילות והלך לתוך ביתו" (תנא דבי אליהו, פי"ח, עמ' 94-93). התוספתא קוראת להסדר זה "סיבולת" או "סינבולת", מונח יווני שמשמעו "אכילה ביחד", ובהתאם להסכם ניהלו את הארוחה<sup class="footnote-marker">55</sup><i class="footnote">תוס', פסחים פ"ז ה"י; בבלי, פט ע"ב; ירו', פ"ח ה"ד, לו ע"א; מעשר שני פ"ה ה"ט, נה ע"ב, ועוד. ראו עוד אופנהיימר, חבורות. לעיל ציטטנו גם את הצורה "סבול".  </i>.
נוהג זה הוא הרקע להלכה אחרת. מי שמלקט אוכל שהותירו אורחים, או שנתנו את השאריות לשמש, חייב הוא לעשר מכל חתיכה וחתיכה (תוס', דמאי פ"ה ה"ז)<sup class="footnote-marker">56</sup><i class="footnote">ראו פירושנו לדמאי פ"ה מ"ה. </i>. ההנחה היא שכל אורח הביא עמו חלק מהמזון ולכן חלק מהמזונות אולי עושרו (הם בבחינת דמאי), ואין לעשר מן הפטור על החייב. אבל האוכל שבעל הבית מגיש הוא כולו מאותו מקור: כולו מעושר, או שכולו אינו מעושר. על כן יש לעשרו דמאי (מספק), ומותר לעשר מחתיכה אחת על הכול.
לעתים קרובות נזכר השמש בהקשר לסעודה בכלל, ולסעודת הפסח בפרט: "...אם היה שמש תלמיד חכם מלקט פרורין שיש בהן כזית..." (תוס', פ"ה הכ"ח; בבלי, כב ע"ב). כן מסופר על חבורה אחרת שהיה לה שמש, ועל שמש המקבל פרוסות מהסועדים (משנה, פ"ז מ"א; בבלי, חולין קז ע"ב ועוד). בסוף פרק ז במסכת פסחים מופיעה הלכה על שתי חבורות שהיו סועדות בבית אחד ויש להן מיחם משותף ושמש משותף, וכן מקורות נוספים: משנה, פסחים פ"ז מ"ב; תוס', ברכות פ"ה ה"י; פ"ה הכ"ח-כ"ט; פסחים פ"י ה"ה; דמאי פ"ה ה"ז. כפי שפירשנו, לחבורות אלו ארגון כלכלי מסוים. ריבוי העדויות על השמש בסעודת החבורה מעיד על תופעה רווחת, רווחת בהרבה מזו של עבדים או סתם משרתים במשק הבית הפרטי. 
לא נגזים אם נקבע שהסעודות המשותפות (החד פעמיות, הפרטיות וסעודות החבורה) היוו מרכיב מרכזי בעיצוב חיי הציבור וחיי התרבות. על כן יובן גם מקומה החברתי של החבורה הסועדת. ניתן לומר שהחבורות היוו את גרעין חיי הציבור והקהילה, וממילא גם את המסגרת הראשונית של התרבות הציבורית.
קשה לקבוע מדוע נוצרה מסגרת זו של החבורה. לא מן הנמנע שהחבורה היא התשובה של הציבור הרחב לצורך בסעודות גדולות. בני העילית הזמינו זה את זה וסעדו יחדיו. חכמים ניצלו הזדמנויות אלו ללימוד, לשיחות מוסר ולגיבוש אורחות חיים. בני הציבור הרחב לא היו יכולים להשתתף בסעודות מעין אלו, וסעודות החבורה היו התחליף העממי לכך. על כן רוב המקורות על הסעודה הגדולה הן על מלך (השלטון, סתם עשיר) שהזמין את בני העיר. מי שלא יכול היה לצפות להזמנה מעין זו יזם את סעודת החבורה העממית שבה כל משתתף תרם מעט מזון, כמו שציטטנו לעיל.
סעודת ליל הפסח הייתה הזדמנות מצוינת לגיבוש חבורות. מבחינה הלכתית וכלכלית נוצר הצורך בסעודה המונית. במקביל גם לא היו לעניים אותן הזדמנויות לאירוח כמו לעשירים. מכל מקום, ההמון הרחב התארגן בחבורות, והן הרקע הרֵאלי להלכות קרבן פסח.
קרבן הפסח נאכל, אפוא, בצורה הרגילה והאופיינית של חבורה, עם זאת היו לחבורת הפסח הלכות מיוחדות, ובהן דנו במבוא למסכת פסחים ובפירוש משניותיה. 
לחבורה לא היה גודל קבוע, וכבר הזכרנו את המשפחה הקטנה שאינה מביאה קרבן חגיגה<sup class="footnote-marker">57</sup><i class="footnote">ראו המבוא למסכת חגיגה. </i>. המניין של חבורה בת עשרה אנשים חוזר במקורות חז"ל, ואף יוספוס קובע כך בפשטות<sup class="footnote-marker">58</sup><i class="footnote">תרגום יונתן, שמות יב ד; תוס', פסחים פ"ד ה"ג; איכה רבה, פ"ט א, עמ' 45; מלחמות, ו 423; ספראי, עליה לרגל, עמ' 184. </i>. נראה, אפוא, שהיה זה מנהג רווח, אך לא מחייב.
סדרה אחרת של מקורות עוסקת ב"מלך" המזמין את בני העיר לסעודה<sup class="footnote-marker">59</sup><i class="footnote">יש לכך עדויות רבות כגון תוס', סנהדרין פ"ח ה"ט; שמחות פ"ח ה"י, עמ' 156; ירו', עבודה זרה פ"ג ה"א, מב ע"ג ועדויות רבות נוספות. </i>, ואין המלך אלא עשיר מקומי, או נציג השלטון. כמובן נזכר גם בעל שמחה המזמין את בני העיר למשתה או ל"משתה הבן", שהוא המינוח המקובל לאירוסין.

Section 7

<b>סדר הסעודה</b>
הסעודה החלה במשלוח הזמנות בכתב או בעל פה (איור 5). הזימון לסעודה נעשה בכללי טקס מוסדרים, ולרשימת המוזמנים נודעה חשיבות חברתית היררכית גדולה. על כן יובן הסיפור הידוע על קמצא ובר קמצא שאחד מהם הוזמן בטעות לסעודה וגורש בבושת פנים<sup class="footnote-marker">60</sup><i class="footnote">איכה רבה, פ"ד ג, עמ' 142; בבלי, גיטין נה ע"ב ועוד.  </i>. במדרשים כמה וכמה סיפורים המתארים את מפח הנפש של מי שלא הוזמן, או את השיקולים את מי להזמין<sup class="footnote-marker">61</sup><i class="footnote">אסתר רבה, פ"ג ח; בראשית רבה, פ"ק ח, עמ' 1292; איכא רבה, פתיחתא י, עמ' 9; תנחומא בובר, בהעלותך ג, עמ' 46; מדרש תהילים, פכ"ה ט, עמ' 213 ועוד.  </i>. בהקשר לכך אנו שומעים על מנהגם של בני העילית מירושלים שלא היו באים לסעודה לפני שביררו מי הוזמן<sup class="footnote-marker">62</sup><i class="footnote">מכילתא דרבי ישמעאל, מסכתא דכספא, משפטים כ, עמ' 322; בבלי, סנהדרין כג ע"א. </i>, ומי שלא היה פנוי להזמנה סימן זאת בכך שהפך את שרוול בגדו<sup class="footnote-marker">63</sup><i class="footnote">איכה רבה, פ"ד ב, עמ' 141, והשוו שם, פ"ד ד, עמ' 143, ואיננו בנוסח שפרסם בובר.  </i>. הזמנות לסעודה ברשימה שהייתה בידי שמשו של בעל הבית מצויות בפפירוסים ממצרים מן המאה השנייה למניינם<sup class="footnote-marker">64</sup><i class="footnote">ראו למשל פפירוסי אוקסירינכוס א, 111-110. </i>. 
ההזמנה הייתה בדרך כלל לשעה מוגדרת<sup class="footnote-marker">65</sup><i class="footnote">כגון ירו', סנהדרין פ"ד ה"ט, כב ע"ג.  </i>, אבל במדרשים רבים מסופר על הזמנה של "המלך" ללא זמן מוגדר<sup class="footnote-marker">66</sup><i class="footnote">בבלי, שבת קנג ע"א; קהלת רבה, פ"ט ח; קהלת זוטא, פ"ט ח; מדרש משלי, טז יא; מסכת שמחות פ"ח ה"י, עמ' 156.  </i>. מעדויות מספר עולה שגם כאשר ההזמנה הייתה לזמן מוגדר לא באו כל המוזמנים כאחד. על בני ירושלים "נקיי הדעת", כלומר בני העילית הירושלמית, מסופר שבשלב מסוים פרסו וילון על פתח חדר האוכל, וזה היה הסימן שאסור למאחרים להיכנס לסעודה<sup class="footnote-marker">67</sup><i class="footnote">איכה רבה, פ"ד ב, עמ' 142; בבלי, סנהדרין כג ע"א, וראו ציטוט התוספתא להלן.  </i>. 
סדר הסעודה מפורט בתוספתא: "כיצד סדר סעודה, אורחין נכנסין ויושבין על ספסלים ועל גבי קתדראות, עד שיתכנסו. נתכנסו כולן, נתנו להם לידים, כל אחד ואחד נוטל ידו אחת. מזגו להם את הכוס, כל אחד ואחד מברך לעצמו. הביאו לפניהם פרפראות, כל אחד ואחד מברך לעצמו. עלו והסבו ונתנו להם לידים, אף על פי שנטל ידו אחת נוטל שתי ידיו. מזגו להם את הכוס, אף על פי שברך על הראשון מברך על השיני. הביאו לפניהם פרפראות, אף על פי שברך על הראשונה מברך על השניה, ואחד מברך לכולן. הבא אחר שלש פרפראות אין לו רשות ליכנס"<sup class="footnote-marker">68</sup><i class="footnote">תוס', פ"ד ה"ח; ירו', פ"ו ה"ו, י ע"ד; בבלי, מג ע"א. התוספתא מהלכת בשיטה התנאית שבירכו על כל פריט מזון; מאוחר יותר נהגו לברך על המזון העיקרי בלבד, וראו פירושנו להלן, פ"ו מ"ד.  </i>. גם במקור זה יש התייחסות ברורה לשאלת הפתיחה של הסעודה. השלבים הראשונים הם בלתי פורמליים, ובשלב מסוים הסעודה וההסבה מתחילות. 
כאמור, כל אכילה החלה בנטילת ידיים או לפחות בנטילת יד אחת, ולא נרחיב כאן בסדרי נטילת ידיים וזמנם. נעסוק בכך בהרחבת מה בפירושנו לפרק ח (בסוף משנה ב).
לפי התוספתא ומקורות נוספים עולה שהסעודה החלה בסדרת "פרפראות", כלומר מעין מתאבנים, ירקות או ממתקים כאורז מעורב בדבש המכונה "עדנים"<sup class="footnote-marker">69</sup><i class="footnote">ראו פירושנו לפ"ו מ"א. </i>. כן נזכרים אגוזים ותמרים שעמם מכניסים גם תורמוס, להוסיף מעט מרירות ולעורר את התיאבון<sup class="footnote-marker">70</sup><i class="footnote">תנחומא בובר, במדבר כז, עמ' 21; תנחומא, שם, כב. לאכילת פרפראות סתם ראו עוד בבלי, סוכה כז ע"א. </i>. הפרפראות נזכרות במקורות רבים, כך למשל במשנת שבת מדובר על רישום הפרפראות בכתב (פכ"ג מ"ב), וטבילת הירקות בסעודת פסח היא ביטוי לאכילתן של אותן פרפראות<sup class="footnote-marker">71</sup><i class="footnote">ראו פירושנו לפסחים פ"י מ"ג.  </i>. זה הרקע להלכה אחרת: "היו יושבים כל אחד ואחד מברך לעצמו הסבו אחד מברך לכלם"<sup class="footnote-marker">72</sup><i class="footnote">להלן, פ"ו מ"ו. </i>; כפי שהסברנו "יושבים" או "יושבים לאכול" הוא המינוח לישיבה שלפני ההסבה, אז כל אחד נחשב לעצמו, ומשהסבו הפכו לחבורה מלוכדת.
מקורו של המונח "פרפרת" אינו ודאִי. היו שסברו שהמילה באה מ"פריפריה" ביוונית, שמשמעה הדברים שמסביב, כמו "פרפראות (פרפריות) לחכמה"<sup class="footnote-marker">73</sup><i class="footnote">וסרשטיין, פרפראות; משנה, אבות פ"ג מי"ח; אבות דרבי נתן, נו"א כז, עמ' 84. </i>. "לפרפר" משמעו גם לרסק או לפזר חומר מרוסק על מזון אחר (תוס', שבת פי"ב הי"ד; בבלי, ביצה יז ע"ב), ואולי זו הכוונה, שהפרפראות הן כתוספת למאכל העיקרי.
גם נוהג החרוסת מתבאר מתוך הנוהג ההלניסטי. אתינאיוס מספר על "מחלוקת" האם להגיש מעדנים ממותקים (תרגמטנה) בסוף הירקות או בסוף הסעודה (אתינאיוס, סעודת הפילוסופים, ב 49; ב 59), וחכמים פסקו שהחרוסת המתוקה תבוא בסוף הירקות, ולאחר סעודת הפסח אסרו אכילת מעדנים וממתקים. 
לאחר הפרפראות הוגשו המאכלים העיקריים. בדרך כלל החלה הסעודה ביין, ובסעודות שבשבתות ובמועדים בקידוש על היין. במסגרת הסעודה הוגש לחם, אך עמו היו מאכלים רבים שמהם הוגשו כנראה מנות קטנות. על כמות המנות ניתן ללמוד מהרכב הכלים שנמצא במחסן הכלים שליד חדר האוכל הציבורי בקומראן. לא נעסוק כאן בפרטי חדר האוכל והמחסן; לענייננו נסתפק בציון הנתון שהיו שם פחות מ-20 כדים למים, אך יותר משש מאות קעריות קטנות. אפילו אם לכל שולחן, או קבוצת אוכלים, היה רק כד אחד, ובמחסן היו קעריות רזרביות רבות, הרי שמספר הקעריות הרב מעיד על מנות רבות (איור 6). 
הסעודה הסתיימה בברכת המזון עם כוס יין של ברכה, וכבר הזכרנו מרכיבים אלו.
הסעודה החגיגית הרומית והארץ-ישראלית נערכה בהסבה. הסועדים הסבו על ספות; ההסבה היא תנוחת ביניים בין שכיבה לישיבה: הסועד משעין את גבו על כרים או על אחת מידיו. בצורה הקלסית היו שלוש מיטות הסבה ועל כל אחת ישב סועד, שניים או לכל היותר שלושה סועדים. המשרתים שהגישו את האוכל (השמש שנזכר לעיל) עמדו סביב הסועדים. המיטות ניצבו בצורת האות חי"ת ובמרכז היה שולחן קטן. עליו ניצבו קערות קטנות או קערה גדולה ובה מזון מרכזי, וכל אחד מהסועדים נטל ממנו בידיו ואכל. הסעודה לא הצטיינה בניקיון: את הפירורים זרקו או ירקו, והאכילה הייתה בידיים. בחברה הרומית מקובל היה שמסביב למסובים ישבו העבדים והם קיבלו את שיירי האוכל שנזרקו. אין לכך הד במקורותינו ואולי לא היה נוהג מבזה זה קיים, או שמא רק במקרה לא נזכר במקורות חז"ל. בספרות חז"ל נזכר אמנם השמש או העבד המשתתף באכילה אך לא בסעודה ובהסבה, אך לא זריקת פירורים ושיריים. על רקע זה באות ההלכות על ניקיון חדר הסעודה<sup class="footnote-marker">74</sup><i class="footnote">ראו פירושנו להלן, פ"ח מ"ב; שבת פכ"א מ"ו. </i>. נטילת הידיים בסוף הסעודה התפתחה מתוך תחושת הצורך בניקיון הידיים, אך הפכה למעמד דתי כשלעצמו. המידע על צורת הסעודה שאוב בעיקר מציורי קיר או פסיפסים רומיים שכמה מהם הצגנו לעיל<sup class="footnote-marker">75</sup><i class="footnote">ספרות המחקר הרומית על ה"סימפוזיון" עשירה ביותר. ראו למשל סלטר, סעודה; סלטר, סעודות; פנטר, סעודה; דניס, סעודה; דונבבין, סעודה.  </i>.
מן המקורות עולה שבדרך כלל אין האישה מצויה בסעודה (איור 7), וגם אין היא משמשת כשמש, אפילו בביתה. אבל לעתים נדירות היא משתתפת בסעודות משפחתיות גדולות ובסעודות החבורה<sup class="footnote-marker">76</sup><i class="footnote">ראו גם אוצר הגאונים, סוכה נב ע"א, עמ' 69. הנוהג בתקופת הגאונים אינו מוכיח דבר על תקופת המקרא, אך מצטרף לעדויות שהעלינו. ראו בהערה הבאה.  </i>. במיוחד נזכרת השתתפותה של האישה, הבת או הכלה בסעודת הפסח. נראה, אפוא, שלא היה זה איסור הלכתי, אלא נוהג חברתי שהיה מקובל גם בחברה ההלניסטית<sup class="footnote-marker">77</sup><i class="footnote">ראו פירושנו להלן, פ"ז מ"ב. </i>. רק מאוחר יותר, בספרות המעשים לבני ארץ ישראל, עולה הלכה מפורשת בעניין: "מהו שיכנסו בני אדם לבית המשתה או לגמילות חסדים ויאכלו בסעודה האנשים עם הנשים מעורבבין? כך המעשה: אם בזמן שהנשים יושבות כאחת בפני עצמן, והאנשים בפני עצמן מותרין. על מנת שלא ימזגו אנשים לנשים ונשים לאנשים, וכן בחילוק המנות והפרפריות. אבל אסורים הן בסעודה בזמן שהן מעורבבין אלו ואלו האנשים והנשים. שאסור לו לאדם להתערבב עם הנשים בסעודה, חוץ מאחותו, ואחות אביו, ואחות אמו, ואחות אשתו, על מנת שתהא אשתו בסעודה שהיא משמרתו מן העבירה"<sup class="footnote-marker">78</sup><i class="footnote">לוין, ספר המעשים, עמ' 97; ניומן, מעשים, מעשה כ, עמ' 122-121. ספרות המעשים היא ספרות הפסק של בני ארץ ישראל בשלהי התקופה הביזנטית ובתקופה הערבית הקדומה.  </i>. 

Section 8

<b>נטילת ידיים (מים אחרונים)</b>
את הסעודה סיימו בשטיפת הידיים. "מים שלפני המזון רשות ושלאחר המזון חובה" (ירו', חלה פ"ב ה"ג, נח ע"ג; ברכות פ"ח ה"ב, יב ע"א). "רשות" כאן אינה רשות גמורה אלא נוהג טוב וראוי, בבחינת מצווה קלה<sup class="footnote-marker">79</sup><i class="footnote">ראו פירושנו לביצה פ"ה מ"ב ועוד.  </i>. עם זאת לא באה המימרה להקל בחובת נטילת ידיים אלא להדגיש שמים שלאחר המזון הם חובה גדולה הימנה. 
לסיכומו של דבר, מרכיבי הסעודה הם ההסבה, המזון והיין, וכך מסכם התנא לעניין אחר: "תני רבי חלפתא בן שאול עשה היסב בשדה טובל<sup class="footnote-marker">80</sup><i class="footnote">טובל, כלומר הפרות חייבים במעשר והם טבל עד שיעשר. סעודה רשמית נחשבת לגמר מלאכה של הפרות, בניגוד לסעודת ארעי. ראו משנה, מעשרות פ"א מ"ה. </i>, אם לא היסב אינו טובל. אין<sup class="footnote-marker">81</sup><i class="footnote">במשמעות של אישור – כן. </i>! הוא היסב שהוא טובל, כל היסב שיש בו יין" (ירו', מעשרות פ"ד ה"א, נא ע"א). היין וההיסב תלויים זה בזה, וכמובן גם המזון שהוא בבחינת "פשיטא".

Section 9

<b>ברכת המזון</b>
גם ברכת המזון היא הלכה קדומה ביותר. בעל הדידכי, שהוא חיבור לא יהודי מסוף המאה הראשונה, כבר מזכיר נוסח של ברכה על הכוס, שהיא מעין ברכת המזון המוכרת ממקורות חז"ל<sup class="footnote-marker">82</sup><i class="footnote">דידכי, פ"ט; אלון, ההלכה, עמ' 289-286. אלון מעלה רמזים נוספים לברכת המזון במקורות מימי בית שני, אלא שרובם מתייחסים לברכה שלפני האוכל, וחלקם עשוי גם להתפרש כברכה כללית ולא כברכה במובנו ההלכתי של המונח. </i>. חז"ל עצמם מייחסים את ברכת המזון לתורה<sup class="footnote-marker">83</sup><i class="footnote">תוס', פ"ו ה"א; בבלי, כא ע"א; מח ע"ב ועוד. עם זאת הם גם מודים שברכת המזון היא תקנה, אם כי תקנה קדומה מימי אבות עולם: משה, יהושע, דוד ושלמה, וכל אחד תיקן ברכה אחת מברכות המזון. ראו בבלי, מח ע"ב. מסורת אחרת היא שברכת המזון עצמה מהתורה ויתר הברכות תוקנו מאוחר יותר, ראו תנחומא בובר, מסעי ה, עמ' 164; תנחומא, מסעי ו; במדבר רבה, כג ז, ולהלן. באליהו זוטא ברכת המזון מוצגת כתקנת חכמים, או שמא רק פרטי הברכה (מספר הברכות ותוכנן) הוא תקנת חכמים, ראו תנא דבי אליהו זוטא, עמ' 172.  </i>. ברם כפי שאמרנו לא אחת, המינוח "מדאורייתא" או "דבר תורה" אינו מונח היסטורי, ולא בא להגדיר מתי נקבעה ההלכה. לא כל מה שהוא מדאורייתא נשאב ישירות מהמקרא. כל המונח לא בא אלא להגדיר את חשיבותה של המצווה ואת הביטחון שחכמים חשים בצורך לקיימה, ובהשראה של דבר ה'. זאת ועוד, הביטוי "ברכת הזימון מן התורה שנאמר..." (תוס', פ"ו ה"א), או ניסוחים קרובים, אינו בא כלל להגדיר את חלות המצווה, וכל שיש בו הוא רמז לקשר שבין תקנת חכמים לדבר תורה.
מכל מקום, כבר בית שמאי ובית הלל מכירים את ברכת המזון כנוהג מקובל, ונחלקים בשאלה מתי תיאמר הברכה במסגרת הברכות שיש לומר במוצאי שבת (להלן פ"ח מ"ה). בתוספתא למשנה זאת מובא: "אמר רבי יהודה לא נחלקו בית שמיי ובית הלל על ברכת המזון שהיא בתחלה ועל הבדלה שהיא בסוף, על מה נחלקו? על המאור ועל הבשמים, שבית שמיי אומר מאור ואחר כך בשמים, ובית הלל אומר בשמים ואחר כך מאור" (פ"ה [ו] ה"ל). אם כן, אין גם מחלוקת על מקומה של ברכת המזון במוצאי שבת שהיא נאמרת תחילה לפני ההבדלה. נראה שהמשנה מדברת על שלב שבו ברכת המזון טרם כללה אזכור לשבת, אחרת קשה להניח שהיו דוחים אותה לאחר הוצאת השבת. עם זאת, עדיין קיימת האפשרות הדחוקה שהמחלוקת משקפת מצב שבו ברכת המזון כוללת אזכור כזה (כמו בנוסחאות מימי הביניים שבידינו) ולכן שני הצדדים קובעים שיש לאמרה, לכל הדעות, לפני ההבדלה. הווה אומר, ניתן להוסיף אזכור לשבת גם במוצאי שבת, אך לפני ההבדלה. כל זאת כפי שהערנו בפירושנו למשנה.
כפי שנראה להלן, כבר בימי הבית היה מקובל לברך ברכת המזון על "כוס של ברכה", כלומר שכבר אז היה נוהג הברכה ידוע ומגובש, וכבר נקבע מינוח מיוחד לכוס זו של יין. 
בספרות הכיתתית ובספרות בית שני ברכת המזון אינה נזכרת. רמז עמום לברכת המזון מצאו חוקרים בקטע מקראי (4QDeutn) שמופיעים בו שני הפסוקים מדברים ח ח-ט, "ארץ חִטה ושעֹרה..." ו- "ארץ אשר לא במסכֵנֻת תאכל בה לחם...", וביניהם רווח של שורה. לדעת החוקרים הרווח מלמד על "שימוש ליטורגי", ומצאו בכך הד לשימושו של הקטע כברכת המזון<sup class="footnote-marker">84</sup><i class="footnote">וינפלד, ליטורגיה, עמ' 169; אשל, ליטורגיה, עמ' 123-120. </i>. קטע נוסף שניתן לראות בו נוסח של ברכת המזון, אולי בבית האבל, פרסם וינפלד<sup class="footnote-marker">85</sup><i class="footnote">וינפלד, ברכת המזון. </i>. יוספוס מתאר בהרחבה את סעודתם של בני הכת. הוא מדגיש תפילה לפני האוכל ותפילה לאחר האוכל (מלח', ח 131-130); דומה שמותר לראות בכך רמז למעמד של ברכת המזון, מעמד המכונה "תפילה". ברכת המזון, כפי שהיא מנוסחת לפנינו, היא אכן תפילה (תפילת הודאה – להלן), למרות המינוח "ברכה". על כן דומה שזו ראיה לכך שבני הכת הכירו בברכת המזון, אם כי ספק אם הקטע הנזכר הוא חלק ממנה.
לעומת זאת פילון, שגם הוא מתאר את סעודת בני הכת, אינו מזכיר מעמד של תפילה בסוף האוכל, אלא רק שירת מזמורים במקהלה<sup class="footnote-marker">86</sup><i class="footnote">פילון, על חיי העיון 88-83. אך השירה היא כנראה מעמד של תפילה כללית, ולא סיום הסעודה.  </i>.
כבר בדור יבנה מדובר על שלוש ברכות המרכיבות את ברכת המזון, כפי שיפורט להלן. יש להניח שבשלב ראשון נקבע והתפשט עצם הצורך לברך. רק בהמשך הדורות התגבש נוסח מקובל שהברכה צריכה לכלול שלושה או ארבעה מרכיבים. במקביל לתהליך זה של עיצוב הנוסח נקבעו האבחנות הבסיסיות מתי יש לברך את ברכת המזון במלואה, מתי (על אילו מזונות) יש להסתפק בברכה אחת או בברכה מעין שלוש ושאלות נוספות כיוצא באלו. כל השאלות הללו נדונו בדור יבנה (להלן פ"ו מ"ח), ודנו בהן במקומן. ניתוח זה מוביל למסקנה הפשוטה שברכת המזון נוסדה בשלהי הבית השני. עם זאת, ברכת המזון אינה נזכרת במפורש במקורות מימי בית שני, כפי שגם תפילת הקבע אינה נזכרת בהם. אין להסיק מכך שהלכות אלו לא היו מוכרות ומקובלות, אלא יש לתלות את הדבר בדלותם של המקורות מסוף ימי בית שני<sup class="footnote-marker">87</sup><i class="footnote">בזמן היווצרות התפילה עסקנו בהרחבה בנספח למסכת מגילה. שם גם דנו בשאלה המתודולוגית האם מותר ללמוד מההיעדר של אזכורים לנוהגים דתיים (הלכתיים) בספרות ימי הבית השני.  </i>. עם זאת, יש לדחות את הניסיונות לתארך את ברכת המזון לתקופה קדומה ולנסות למצוא בנוסח שבידינו רמזים למאורעות מימי המלחמות בין הסלבקים לתלמאים, ופירושים דומים. להערכתנו אין לכך בסיס במקורות, וזו פרשנות מאולצת<sup class="footnote-marker">88</sup><i class="footnote">ראו שמש, ברכת המזון. </i>.
בדור יבנה ברור שברכת המזון המלאה כוללת שלוש ברכות. על כן הברכה הקצרה מכונה "מעין שלוש", וכן עולה מדברי כל החולקים שם (להלן, פ"ו מ"ח). שלוש הברכות הללו הן: "מזון", "ארץ" ו"ירושלים". כך אומר המדרש: "ומנין שהן מברכין על המזון? שנאמר 'ואכלת ושבעת וברכת' (דברים ח י) זו ברכה ראשונה, 'על הארץ' זו ברכה שנייה, 'הטובה' זו ירושלם, שנאמר (דברים ג כה) ההר הטוב הזה והלבנון" (מכילתא דרבי ישמעאל, בא, מסכתא דפסחא טז, עמ' 60). שלוש הברכות הללו חוזרות ונזכרות במקורות רבים, וחלקם יצוטטו להלן.
במקביל מצינו במקורות התנאיים והאמוראיים ברכה נוספת, רביעית, והיא ברכת "הטוב והמיטיב". התוספתא המקבילה למדרש שצוטט שונה: " 'את ה' אלהיך' זו ברכה ראשנה, 'על הארץ' זו ברכת הארץ, 'הטובה' זו ירושלם, שנאמר 'ההר הטוב הזה והלבנון', 'אשר נתן לך ה' ' זו הטוב והמטיב" (פ"ו [ז] ה"א). ההבדל בין המדרש התנאי והתוספתא הוא ספרותי והלכתי. בתחום הספרותי התוספתא שונה בכך שהמדרש דורש את המשפט העיקרי "ואכלת ושבעת וברכת את ה' אלהיך" על פרטי הברכה (כברכה ראשונה), ואילו בתוספתא הפתיחה נדרשת לחיוב הכללי של הברכה, ופרטי הברכה נלמדים רק מהמשך הכתוב. בתחום ההלכתי, במדרש שלוש ברכות והתוספתא מוסיפה ברכה רביעית, שהיא ברכת "הטוב והמטיב".
במקבילות האמוראיות, ברכת "הטוב והמיטיב" מופיעה כברכה רגילה המצטרפת לשלוש קודמותיה: "ילמדנו רבינו עד שלא נכנסו ישראל לארץ כיצד היו מברכין על המזון? כך שנו רבותינו עד שלא נכנסו ישראל לארץ, לא היו מברכין אלא ברכה אחת הזן את הכל. משנכנסו לארץ, התקינו שיהיו מברכים על הארץ ועל המזון. משחרבה ירושלים, הוסיפו בונה ירושלים. ומשנקברו הרוגי ביתר, הוסיפו הטוב והמטיב. הטוב שלא הסריחו, והמטיב שנתנו לקבורה" (תנחומא בובר, מסעי ה, עמ' 164; תנחומא, מסעי ו; במדבר רבה, כג ז). כמו כן: "אמר רב נחמן: משה תקן לישראל ברכת הזן, בשעה שירד להם מן; יהושע תקן להם ברכת הארץ, כיון שנכנסו לארץ; דוד ושלמה תקנו בונה ירושלים: דוד תקן על ישראל עמך ועל ירושלים עירך, ושלמה תקן על הבית הגדול והקדוש<sup class="footnote-marker">89</sup><i class="footnote">יש להניח שהחלוקה בין תקנת דוד לתקנת שלמה היא מאוחרת ומשנית, ובאה לפרק את הקביעה שקדמה לה בדבר תקנה משותפת. </i>; הטוב והמטיב ביבנה תקנוה, כנגד הרוגי ביתר; דאמר רב מתנא: אותו היום שניתנו הרוגי ביתר לקבורה תקנו ביבנה הטוב והמטיב, הטוב – שלא הסריחו, והמטיב – שניתנו לקבורה. תנו רבנן, סדר ברכת המזון כך היא: ברכה ראשונה – ברכת הזן, שניה – ברכת הארץ, שלישית – בונה ירושלים, רביעית – הטוב והמטיב, ובשבת – מתחיל בנחמה ומסיים בנחמה ואומר קדושת היום באמצע; רבי אליעזר אומר: רצה לאומרה<sup class="footnote-marker">90</sup><i class="footnote">את קדושת היום. </i> בנחמה – אומרה, בברכת הארץ – אומרה, בברכה שתקנו חכמים ביבנה<sup class="footnote-marker">91</sup><i class="footnote">כלומר, אם רוצה לומר את קדושת היום בברכת הטוב והמיטיב. </i>– אומרה, וחכמים אומרים: אינו אומרה אלא בנחמה בלבד..." (בבלי, מח ע"ב). המסורת שברכת הטוב והמיטיב תוקנה בשלהי דור יבנה, לאחר כישלון מרד בר כוכבא, חוזרת גם במקורות ארץ-ישראליים<sup class="footnote-marker">92</sup><i class="footnote">ירו', פ"א ה"ה, ג ע"ד; איכה רבה, פ"ב ב, עמ' 104. </i>.
חשוב לציין שכל המקורות שהובאו מכירים בכך שקביעת הנוסח של ברכת המזון הייתה תהליך ממושך, אם כי ההבדלים בתיארוך השלבים השונים ניכרים<sup class="footnote-marker">93</sup><i class="footnote">אלבק, הברכה הרביעית. </i>. חכמים משקיפים, בדרך כלל, על תולדות ההלכה במבט כללי ואינם מדגישים את התפתחות עיצוב ההלכות. על כן דומה שבמקרה שלנו חכמים משקפים מסורת רֵאלית והגיונית של תהליך שנוספו בו ברכות שונות לברכת המזון. מעתה עלינו לבחון את הברכות השונות, ונסיים בברכת "הטוב והמיטיב", שהיא כאמור חריגה ברשימה. 
הברכה על המזון היא ללא ספק הליבה של ברכת המזון; בסופו של דבר הברכה היא הודאה על הסעודה, ואין מתאים יותר מברכה על המזון. הברכה השנייה היא ברכת הארץ. המסורות האמוראיות קושרות אותה לכניסת בני ישראל לארץ, אך כמובן אין זה זיכרון היסטורי אלא פרשנות דתית בלבד. לפי פרשנות זו הברכה היא הודאה על טוב הארץ. כפי שנראה להלן נחתמה ברכת המזון במילים "על הארץ ועל המזון", וברכת "הארץ" היא פרי הכרעה להקדיש ברכה מיוחדת לארץ. במצב זה הסיומת של הברכה הראשונה "על הארץ ועל המזון" לכאורה מיותרת, אך נוסח ברכה שכבר נחתם לא שונה. יש להניח שגם הפסוק בתורה "ואכלת ושבעת וברכת... על הארץ הטֹבה אשר נתן לך" (דברים ג ח) השפיע על הנוסח. עם זאת, הברכה היא בעלת אופי מיוחד. 
ארץ ישראל תופסת מקום מרכזי בהגות, בהלכה, בתודעה ובספרות היהודית בתקופת המשנה והתלמוד. כמעט אין פרק בספרות שאין לו זיקה, קשר או נגיעה לארץ ישראל. הערצת הארץ והדגשת קדושתה וחשיבותה הנן מאבני היסוד של המחשבה היהודית בתקופת המשנה והתלמוד. חכמים עסקו רבות בתיאור סגולותיה הפיזיות והרוחניות של הארץ, ובתיאור זכותם הגדולה של היושבים בה. בדברי חכמים ניתן למצוא ביטוי לחשיבות הישיבה בארץ ולאיסור הירידה ממנה, תוך שלילת הלגיטימיות של הישיבה בגולה, לעתים אף בצורה בוטה למדי<sup class="footnote-marker">94</sup><i class="footnote">טרם נכתב דיון היסטורי שיטתי על קדושת הארץ והיחס אליה בתקופת המשנה והתלמוד. לאוספי מקורות ראו הכהן גוטמן, ארץ ישראל; הנ"ל, מפתח התלמוד, ג ב, עמ' ט-קמט; זהבי, מדרש; וקסמן, ארץ ישראל. לספרות המחקר ראו להלן. </i>. כאמור, יש לתפיסה בדבר קדושת הארץ בסיס בעולם המחשבה של המקרא. ברם, מעיון במקורות השונים מתברר שאי אפשר לראות במחשבת חז"ל התפתחות ישירה מעולם המחשבה המקראי, וניתן אף לעקוב אחרי שלבי ההתפתחות של היחס לארץ ישראל בספרות התורה שבעל פה. כבר לפני שנים עמדו חוקרים על כך שבספרות היהודית ההלניסטית אין ביטוי חד-משמעי של הדגשת קדושת הארץ, ויש בה לגיטימציה של הישיבה בתפוצות כמציאות ואף כאידֵאל<sup class="footnote-marker">95</sup><i class="footnote">היינמן, יחס. </i>. כך עולה מבדיקת יחסם של פילון ויוספוס לארץ ישראל. לא זו בלבד שכמעט אין בחיבורים אלו התייחסות לארץ ולישיבה בה כערך דתי, אלא שיש בהם טשטוש מקומה של הארץ בנושאים ובפרקים מקראיים שייחודה וקדושתה של הארץ מיוחדים בהם. כתרים שנקשרו לארץ במקרא, ובעיקר בספרי התורה ונביאים ראשונים, הועברו לירושלים. דוגמה מובהקת לכך היא הגלות וקיבוץ הגלויות אשר במקרא נקשרו לארץ, והועתקו בספרות ימי בית שני לירושלים<sup class="footnote-marker">96</sup><i class="footnote">אמרו, יוספוס. ירושלים בספרות בית שני הפכה לעיר מקדש במובן החברתי והדתי של מושג זה, תופעה שהייתה מוכרת בעולם כולו. </i>.
צעד נוסף צעד דיוויס בקבעו שעד למרד החורבן נתפסה ארץ ישראל כמושג מופשט וערטילאי ולא כטריטוריה רֵאלית, ומכאן מובן מקומה של הארץ בנצרות הפאולינית כאידֵאל רוחני בניגוד ליחס הפשוט, הכמעט חומרי, לארץ ישראל בספרות חז"ל המאוחרת יותר<sup class="footnote-marker">97</sup><i class="footnote">דיוויס, הארץ. </i>. בגישה זו קשיים לא מעטים, וחלק מהם יובררו ויידונו להלן.
תרומה מכרעת להבנת מקומה של הארץ במחשבת חז"ל תרם גפני בשני מחקרים חשובים<sup class="footnote-marker">98</sup><i class="footnote">גפני, ארץ ישראל; גפני, מתים, עמ' 120-113. </i>. במחקרים אלו הוא מראה שכל דברי חז"ל בשבח הארץ נאמרו רק לאחר מרד בר כוכבא, ואילו התנאים מדור יבנה ומימי הבית לא עסקו כלל בנושאים אלו. הווה אומר, דברי העיון והפולמוס בשבח הארץ, החיים והקבורה בה, והגינוי לישיבת חוץ לארץ, נתייסדו והתפתחו על רקע היחלשות היישוב היהודי בארץ. גפני מסכם את דבריו: "תודעת ארץ ישראל גוברת דווקא בשעה שזו נשמטת מידי האומה". מקורות אחדים, קדומים לדור אושא, אוזכרו בקצרה אצל גפני, ונערך שם דיון בזמנם של המקורות; חלק מאזכורים אלו מופיעים גם בפי חכמים מאוחרים, ולפיכך יש מקום לחשוד בקדמותם. שיטת היסק זו מעוררת קשיים מתודיים, שהרי ייתכן שעמדה מסוימת תיאמר על ידי תנאים מדורות שונים, ברם גפני צודק במסקנתו שאין להתבסס על אזכורים מעין אלו, בעיקר נוכח דלותם ומספרם המועט.
במקום אחר הוכח שתיאורו זה של גפני מופרז<sup class="footnote-marker">99</sup><i class="footnote">ספראי וספראי, קדושת ארץ ישראל. </i>. אמנם המקורות היהודיים ממעטים לדבר על קדושת הארץ, אבל הדבר נובע מכך שהרעיון היה מקובל על הכול. איש לא חלק עליו, ואיש לא נדרש להגן עליו. לאחר שהתערערה האחיזה בארץ נחלצו חכמים להסביר את חשיבות הארץ, אך האמונה בכך לא הוטלה מעולם בספק. כך, למשל, פילון מתאר את ימניאה (יבנה) כעיר הנמצאת בארץ הקודש, ועל אשקלון שהיא מחוץ ליהודה אך יש לה גבול משותף עם ארץ הקודש<sup class="footnote-marker">100</sup><i class="footnote">המשלחת לגאיוס, 202; 205; 311; השוו שם, 330, שבו מדובר אולי על ירושלים בלבד. כן הוא אומר ב-על החוקים, ד 215, ששביעית חלה רק על "אדמת הקודש". </i>. הביטוי "ארץ הקודש" מתייחס, אפוא, במפורש לארץ ולא רק לירושלים. 
הקדשת ברכה לארץ, ברכה שיש בה הודאה על טובו של בורא עולם, מעידה גם היא על אמונה תמימה בקדושת הארץ וחביבותה, וגם על שאיפה להדגיש מרכיב זה. 
אין ספק שהכללת ברכת הארץ בברכת המזון קדמה לדור יבנה, והיא מוכיחה שמרד בר כוכבא לא גרם לשינוי באמונה בקדושת הארץ. מאידך גיסא, חשוב לציין שחכמים מצאו לנכון להקדיש ברכה לארץ ולהדגיש בכך את חשיבותה לכל יהודי באשר הוא. 
בתנאים אלו קשה לקבוע מתי נוסחה ברכת הארץ: לפני חורבן בית שני או רק לאחריו. מכל מקום בעל הדידכי, שכבר הזכרנו לעיל, מזכיר את מרכיב ה"ארץ" בברכת המזון, אלא שקשה להכריע האם בעל הדידכי מרמז לנוהג יהודי להקדיש ל"ארץ" ברכה בפני עצמה או שמא הוא רומז לנוסח "על הארץ ועל המזון", כנוסח לברכה הראשונה שבברכת המזון. 
הברכה השלישית היא ברכת ירושלים. לפי הנוסח הנרמז במקורות זו ברכה, או נכון יותר  תפילה, לקימום ירושלים. בנוסח בבל פתיחת הברכה הייתה "רחם על ירושלים" וחתימתה הייתה "בונה ירושלים" (בבלי, מט ע"א)<sup class="footnote-marker">101</sup><i class="footnote">הבבלי דן באפשרות לתוספת חתימה "מושיע ישראל", ואולי אף הייתה זו החתימה היחידה. בסוגיה שם מובעת אף התנגדות לחתימה זו. </i>, וכן במדרש: "למה בירכו ג' ברכות? להזכיר זכות האבות. ואלו הן: הזן את הכל, על הארץ ועל המזון, בונה ירושלים. 'הזן את הכל' להזכיר זכות אברהם. כיצד? היה מכניס עוברי דרכים לביתו לפרנסו ולכלכלו, למי שאינו צריך לאכילה לא כל שכן? הקב"ה בירכו בכל שנאמר ואברהם זקן בא וגו'. 'על המזון' להזכיר זכות יצחק שזרע בארץ ומצא מזונו מאה שערים, דכתיב 'על הארץ על המזון'<sup class="footnote-marker">102</sup><i class="footnote">זה היה נוסח ברכת הארץ: "על הארץ ועל המזון". </i> שבירכתו יצחק בארץ ובמזון. ה'בונה ברחמיו' להזכיר זכות יעקב שעמד בבית אל" (אבות דרבי נתן, הוספה ב לנוסח א, פ"ז, עמ' פא).
בנוסח ארץ ישראל הסתיימה הברכה במילים "מנחם ציון ובונה ירושלים". אף המדרש אומר כן: "בברכת המזון אומר מנחם ציון ובונה ירושלים" (מדרש תהילים, קכא ג, עמ' 506). הבדל זה שבין נוסח ארץ ישראל ונוסח בבל חוזר גם בתפילה והד לו בנוסחאות הגניזה, ולא כאן המקום להרחיב בכך. מכל מקום, גם מדרשי ארץ ישראל שציטטנו לעיל מכנים את הברכה "בונה ירושלים". 
לפי הבבלי ברכת ירושלים היא ברכת הודאה שתוקנה כאשר נבנתה ירושלים. לעומת זאת לפי הירושלמי זו בקשה לבניית העיר, והיא תוקנה לאחר החורבן. הנוסח שהכירו חכמים הוא בוודאי נוסח של בקשה, "בונה ברחמיו" או "מנחם ציון". ייתכן שהבבלי משקף את הנוסח הקדום של הברכה. כאמור יש להטיל ספק בייחוס הברכה לדוד ושלמה, אך ייתכן שהבבלי הכיר נוסח קדום בסגנון "הבוחר בירושלים" או נוסח דומה. 
מכל מקום, לפי הירושלמי תוקנה ברכת ירושלים לאחר החורבן, ולפי הבבלי ייתכן שזו ברכה מימי הבית שסגנונה שוּנה כך שיתאים לימים הקשים שלאחר החורבן. חכמי דור יבנה כבר הכירו אותה, כפי שעולה מהמשנה (פ"ו מ"ח). ברכת המזון היא ברכת הודאה על הסעודה, לכן מתאים לה יותר שתכלול ברכת הודאה על ירושלים ובחירתה, והגיוני שנוסח הברכה שונה לאחר החורבן, לעומת זאת הכללת תפילת בקשה בברכת המזון נראית קשה. על כן יש עדיפות להצעה שבתלמוד הבבלי, אך כמובן אין בכך ראיה מכרעת.
ברכת "הטוב והמיטיב" היא מעין תוספת. כפי שראינו, חלק מהמקורות שציטטנו מזכירים רק שלוש ברכות (משנה, פ"ו מ"ג, מכילתא דרבי ישמעאל, אליהו זוטא ועוד). המסורות מתארות במפורש כיצד נוספה ברכה זו: "ומשנקברו הרוגי ביתר, הוסיפו הטוב והמטיב. הטוב שלא הסריחו, והמטיב שנתנו לקבורה"<sup class="footnote-marker">103</sup><i class="footnote">תנחומא בובר, מסעי ה, עמ' 164; תנחומא, מסעי ו; במדבר רבה, כג ז; בבלי, מח ע"ב; תענית לא ע"א; בבא קמא קכא ע"ב ועוד. </i>. הסבר זה חוזר במסורות ארץ ישראל ובבל, אך יש בו קושי: האומנם קבורת המתים הרבים ראויה לברכת "הטוב והמיטיב"? האין בכך הפרזת מה? זאת ועוד; במקום אחר שנינו: "המברך בבית האבל אינו מברך רביעית, דברי רבי יוסי הגלילי, ורבי עקיבא אומר הטוב והמטיב, וחכמים אומרים ברוך דיין האמת" (שמחות, יד טו, עמ' 210). המימרה צריכה הסבר, ונראה שמדובר בה על ברכת המזון מיוחדת שהייתה נאמרת בבית האבל. רבי יוסי הגלילי היה אומרה שלוש ברכות בלבד, רבי עקיבא היה אומר ארבע ברכות, כולל "הטוב והמיטיב", וחכמים מסכימים עמו במניין הברכות אך מעדיפים את ברכת "ברוך דיין האמת", שהיא הברכה על בשורות מוות<sup class="footnote-marker">104</sup><i class="footnote">פירוש זה הסיק ליברמן כפי שיוצא מהתוספתא, פ"ג הכ"ד; ראו תוספתא כפשוטה, עמ' 51-50. </i>.
מכל מקום, המימרה היא מלפני מרד בר כוכבא, וברכת "הטוב והמיטיב" כבר נזכרת בה. יתר על כן, מתברר שבבית אבל אין אומרים אותה משום שבבית אבל קשה לברך על הטובה, ואל לו לאדם לעשות שקר בנפשו. אם כן כיצד יש להבין שהברכה נוספה רק לאחר מרד בר כוכבא<sup class="footnote-marker">105</sup><i class="footnote">אלבק, הברכה הרביעית; ביכלר, הטוב והמיטיב. אנו מפרשים את העדויות בדרך שונה במידת מה.  </i>? ניתן כמובן לטעון שזו מסורת מאוחרת שיוחסה לחכמי יבנה, אך המסורות שנביא להלן מאפשרות פירוש סביר יותר.
במקום אחר שנינו: "רבי על כל חבית וחבית שהיה פותח היה מברך עליה. ומה היה אומר? רבי יצחק רובה בשם רבי 'ברוך הטוב והמטיב'. מעשה ברבי עקיבה שעשה משתה לשמעון בנו, על כל חבית וחבית שהיה פותח, היה מברך עליה ואומר: 'חמרא טבא לחיי רבנן ולתלמידיהון' " (יין טוב לחיי חכמים ותלמידיהם – ירו', פ"ו ה"ח, י ע"ד). עושה רושם שבפי רבי הברכה משמשת להודאה כללית, ללא קשר לברכת המזון. להלן (פ"ט מ"ב) שנינו שעל כל בשורות טובות מברך "הטוב והמיטיב".
על כן סביר להניח שברכת "הטוב והמיטיב" הייתה ברכה כללית, וכך הצטרפה לברכת המזון שהיא ברכת הודאה. ייתכן שלאחר מרד בר כוכבא השעו את אמירת הברכה כדברי רבי יוסי הגלילי, ולאחר קבורת המתים השיבוה. או אולי מותר אף לשער שברכת הטוב והמיטיב הייתה תוספת מיוחדת לבית אבל, מתאימה לניחום אבלים, ומקבילה חילופית לברכת "ברוך דיין האמת". זאת שיטת רבי עקיבא במסכת שמחות. לאחר ההרג הרב שבעקבות המרד הוסיפו את ברכת "הטוב והמיטיב", כדברי רבי עקיבא; תוספת זו נקבעה לא מיד לאחר ההרג, אלא לאחר זמן (משנִתנו ההרוגים לקבורה). אין היא, אפוא, ברכת הודאה על הקבורה, אלא ברכה שאומרים בבית האבל, וכל בית ישראל בחזקת אבלים הם. 
מכל מקום, לאחר דור יבנה אנו מוצאים את שני המנהגים במקביל: האחד לברך שלוש ברכות והאחר לברך ארבע ברכות. כך, למשל, נקבע שבבית האבל שותים עשר כוסות. הבבלי אומר שארבע מתוכן הן כנגד ברכות ברכת המזון, ואילו הירושלמי אומר ששלוש הן כנגד ברכות המזון<sup class="footnote-marker">106</sup><i class="footnote">בבלי, ח ע"ב; ירו', פ"ג ה"א, ו ע"א; שמחות, פי"ד הט"ו, עמ' 209; ליברמן, תוספתא כפשוטה, עמ' 51-50. </i>. אמנם ברכות המזון כאן אינן הברכות הרגילות, אלא שלוש הברכות הנאמרות בברכת המזון בבית האבל (שמחות, פי"ד הט"ו, עמ' 209)<sup class="footnote-marker">107</sup><i class="footnote">לדעתו של שמש, ברכת המזון, אין המונח "ארבע ברכות" כולל את ברכת "הטוב והמיטיב" אלא את ברכת הפתיחה, "ברכת הזימון", שחלק מהמקורות ראו בה ברכה בפני עצמה. מכל מקום, מאוחר יותר התלמודים מפרשים שהברכה הרביעית היא ברכת "הטוב והמיטיב". גם אנו מפרשים לעתים משניות נגד התלמודים, אך תמיד עושים זאת רק בעקבות ראיות של ממש, ובמקרה הזה ההצעה החריפה היא השערה בלבד. </i>. 
במקום אחר ברכת המזון מוצגת כתפילה מיסודם של חכמים שיש בה שלוש או ארבע ברכות, וכאילו אין הדבר קבוע: "וברכת המזון, שלש, והטוב ומטיב ארבע. אמרתי לו, בני, וכי יש לנו אילו מהר סיני, והלא אינן אלא מתוך משנת חכמים" (אליהו זוטא, פ"ב, עמ' 172).
באופן כללי ניתן לקבוע שברכת "הטוב והמיטיב" מופיעה יותר במקורות הבבליים ואילו במקורות הארץ-ישראליים הופעתה תדירה פחות, והתלמוד מהסס האם לראות בה מרכיב קבוע בברכה (כגון ירו', פ"ז ה"א, ו ע"ד), אבל אין זה כלל קבוע, ולעיל ציטטנו מקורות ארץ-ישראליים אחדים המזכירים את ברכת "הטוב והמיטיב". המקורות התנאיים המזכירים רק שלוש ברכות (כגון משנה, פ"ו מ"ח, המכילתא ומקורות אחרים) אינם בהכרח לפני מרד בר כוכבא, אלא שהם מהלכים לפי הכלל שבברכת המזון שלוש ברכות בלבד, וכאמור זה היה הנוהג הקדום שלא נעקר מהחברה וההלכה היהודית גם לאחר מרד בר כוכבא. גם נוסח "הברכה האחרונה" הוא מעין שלוש, שכן יש בו רמיזות רק לשלוש ברכות.
בספרות ההלכה לדורותיה נקבעו ארבע ברכות התפילה, אבל בנוסחאות מן הגניזה אנו מוצאים את שני המנהגים, וניתן לקבוע שבאופן כללי מסורות התפילה הארץ-ישראליות נוטות יותר לנוהג שלוש הברכות<sup class="footnote-marker">108</sup><i class="footnote">מחקר ברכת המזון בספרות הגניזה מחכה עדיין לגואל. ראו הברמן, ברכות; ספראי וספראי, הגדת חז"ל, עמ' 289, שם מובא כתב יד ארץ-ישראלי ובו ברכת "הטוב והמיטיב". </i>, אך יש נוסחאות ארץ ישראל שמופיעה בהם הברכה הרביעית. 
כפי שראינו, כל המדרשים מאוחדים בדעה שברכת המזון עוצבה בתהליך ממושך שנוספו בו הברכות, אם כי המקורות חלוקים בתיארוך שלבי התהליך, ואנו הצענו הצעה כרונולוגית שונה. גם במקורות התנאיים, שבהם ברור שבברכת במזון שלוש או ארבע ברכות, ניכר שהברכה הראשונה חשובה מכולן, השנייה משנית בחשיבותה והשלישית חשיבותה פחותה עוד יותר. כך, למשל, נקבע שבמקרי צורך ודחק מברכים רק שתי ברכות (בבלי, מו ע"א ועוד).
על עדיפותה של הברכה הראשונה אנו שומעים ממקורות מספר: "ואין לך חביב מכולן יותר מברכת על הארץ ועל המזון. שכך אמרו חז"ל כל מי שלא הזכיר בברכת המזון: על הארץ ועל המזון ארץ חמדה ברית ותורה חיים ומזון לא יצא ידי חובתו" (תנחומא בובר, מסעי ה, עמ' 164; תנחומא, מסעי ו; במדבר רבה, כג ז). המשך המשפט, "שכך אמרו", קובע את תוכנן הפנימי של כל ברכות המזון ואינו הנמקה למשפט שברישא, אלא עומד בפני עצמו. כלומר, הברכה הראשונה היא החשובה מכולן. כל הנושאים האחרים נזכרים גם במקורות מקבילים והם שייכים לרשימת נושאי המשנֶה של הברכה, ובהם לא נרחיב<sup class="footnote-marker">109</sup><i class="footnote">נושאי המשנה נידונים במפורט בירו', פ"א ה"ה, ג ע"ד; בבלי, מט ע"א ועוד.  </i>. 

Section 10

<b>כוס של ברכה</b>
ברכת המזון הציבורית לוותה בכוס של ברכה. הרחבנו בכך בפירושנו למשנה ה בפרק ז, וראינו כי הנוהג היה קדום, כבר מימי הבית, וראו בו מרכיב מרכזי בברכה ובארוחה, והמונח "כוס של ברכה" כבר היה מקובל. 

Section 11

<b>הזימון</b>
בסעודה רבת משתתפים נאמרה ברכת המזון בזימון. פרק ז דן במצוות הזימון; בניסוחה נחלקים חכמי דור יבנה, בני החלק השני של הדור. קשה לקבוע מתי נקבעה חובת הזימון. הדעת נותנת שהיא נקבעה רק לאחר שעוצבה חובת ברכת המזון, אך ייתכן גם שמלכתחילה החלה ברכת המזון כברכה בציבור, ורק בשלב שני הועברה גם למסגרת היחיד. יש להניח שגם כוס של ברכה שהזכרנו הייתה חלק מהזימון והברכה הציבורית, וספק אם נהגה ביחיד. 

Section 12

<b>הגימור </b>
בסוף הסעודה הובא ה"גימור", שהוא בשמים שהונחו על גחלים לוחשות. כלי מיוחד הותקן לשם כך ("מוגמר"); הוא עוצב בצורה נאה במיוחד, והוא מוכר גם בחברה הלא יהודית (איור 8). בפירושנו להלן (פ"ו מ"ו) נראה שחכמים ראו בגימור לא רק מרכיב בסעודה אלא גם מרכיב בעבודת ה'. הסעודה כולה היא מעמד דתי, והגימור הוא שיאו של האירוע. בשבת לא היה אפשר, כמובן, לגמר; ניסו אמנם להתקין גימור שבו ניתן יהיה להשתמש בסעודת ליל שבת (תוס', שבת פ"א הכ"ג), אך ודאי שלא היה אפשר לגמר בסעודת היום.

Section 13

<b>ברכות</b>
מסכת ברכות עוסקת רבות בברכות על המצוות. 
אנו מכירים סוגים שונים של ברכות, והם:
• תפילות רגילות שבתקופה הקדומה כונו "ברכות". ברכת המזון היא למעשה תפילה שעיקרה תפילת הודאה על המזון ועל מרכיבים נוספים.
• ברכות על מצוות המקדש, ומאוחר יותר ברכות על עשיית מצוות. בימי הבית לא מצינו ברכות על המצוות אלא בבית המקדש. על הקרבנות בירכו, כמובן, וגם על אכילת הפסח. רק מאוחר יותר אנו שומעים על ברכת המצוות כהליך שגרתי. כל העדויות הן מהתוספתא, לכל המוקדם, לפיכך מותר לראות בהן חידוש של שלהי תקופת התנאים, או שלפחות התגבשו והתפשטו רק אז<sup class="footnote-marker">110</sup><i class="footnote">כגון תוס', פ"ו ה"ט-הט"ו; סוטה פ"ז ה"ז, ושם בכתב יד וינה "ברכות" ובכתב יד ערפורט "ברכת הלל", וראו משנת פסחים פ"י מ"ט ופירושנו לה. שם מופיעות הברכות על המצוות במקדש, אם כי המונח "ברכה על המצווה" איננו נזכר וספק אם הוא קדום. דומה, אפוא, שבמקדש נהגו לברך על הקרבת הקרבן, אבל ספק אם ניסחו זאת במינוח המשפטי הכללי. בספרות קומרן נמצאות ברכות על טבילת נידה, אם כי אין הן בטופס הברכות של חז"ל.  </i>. גם מאוחר יותר טרם חדרה תודעת הברכה על המצוות. כך, למשל, הירושלמי קובע שכולם יודעים לתקוע אך לא כולם יודעים לברך<sup class="footnote-marker">111</sup><i class="footnote">ירו', ראש השנה פ"ד ה"ח, נט ע"ד. ההערה מובנת על רקע הנוהג לתקוע כל אחד לעצמו בנוסף לתקיעת היחיד, ועל רקע הנוהג הארץ-ישראלי לגוון בברכות וליצור לכל מצווה ברכה ספציפית ככל האפשר. נוהג זה מאפיין את טופסי הברכות הארץ-ישראליות גם בתקופת הגאונים. ראו, למשל, ספראי וספראי, הגדת חז"ל, עמ' 59; 62-61; 107. </i>, והרי זו הלכה אופיינית לתקופה שטרם השתרשה בה תודעת הברכות, והן טרם היו מוכרות לכול. כיום, למשל, היה הפוסק מנסח להפך ואומר שכולם יודעים לברך, אך רק בודדים יודעים לתקוע.
• ברכות על הנאה מהעולם (צריכה ישירה ועקיפה), ובראש ובראשונה הברכות על המזון הנאמרות לפני האכילה.
סוג זה של ברכות מתחלק לשניים: ברכות על אוכל וברכות על טובות הנאה כלליות יותר. לברכות טופס קבוע: "ברוך אתה ה' אלוקינו מלך העולם... בורא פרי הגפן" או "עושה מעשה בראשית". גוף הברכה, המשתנה בהתאם לתוכן הברכה, קצר ביותר, ומנוסח בקפידה. היו חוקרים, כאלבק, שסברו שברכות הנהנים נרמזות בספר בן סירא: "ראה קשת וברך"<sup class="footnote-marker">112</sup><i class="footnote">בן סירא, מג יא, וראו אלבק, מחקרים בברייתא, עמ' 150. </i>. ברם, לפי פשוטה אין זו ברכה פורמלית אלא ביטוי כללי ליראת שמים. הברכה הנזכרת אינה בהכרח בסגנון טופס הברכה במובנו הפורמלי של המונח. 
קשה לקבוע מתי נוצרה ברכת הנהנים. בתלמוד הבבלי נאמר בפשטות שאנשי הכנסת הגדולה חידשו את חובת הברכות (לג ע"א). קשה לקבל מסורת זו כפשוטה, אך היא מוכיחה שעבור תנאים היה מוסד הברכות מקובל כקדום ועוטה הוד קדומים, אך גם הם ידעו שאין לו רמז במקרא. מן התוספתא מוכח שכבר רבי אליעזר וחכמים הכירו את טופסי הברכות ואת הנוסח "בורא פרי הגפן", וחלקו רק על פרט טכני כלשהו<sup class="footnote-marker">113</sup><i class="footnote">ראו פירושנו לפ"ו מ"א.  </i>, מכאן שעצם החידוש ההלכתי של קביעת חובת הברכה קדם להם בהרבה. זאת ועוד. בדיוננו על ההבדלה<sup class="footnote-marker">114</sup><i class="footnote">לעיל, פ"ה מ"א.  </i> ראינו כי ברכת ההבדלה כללה "ברכה על היין", ועל סדר הברכות חלקו בית שמאי ובית הלל. אם כן עצם ברכת היין, וכנראה גם נוסחתה, היו מוכרות בזמנם של שני הבתים, כלומר בסוף ימי בית שני<sup class="footnote-marker">115</sup><i class="footnote">בירושלמי רבי עקיבא מוצג כמי שקובע את חובת הברכות (ט ע"ד), אך דבריו אינם אלא ניסוח מאוחר, או שהוא חידש את אחת הדרשות. </i>. אין בידינו מקורות קדומים יותר המשקפים את אורח החיים הדתי, ולפיכך קשה לקבוע מתי החל נוהג של ברכות. 

Section 14

<b>זמנה של המסכת</b>
פרק ח אובחן כעריכה קדומה בסגנון שונה מעריכת המשנה בדרך כלל. יחידה זו שולבה במסכת שלנו. המסכת כולה נערכה בשלהי ימי התנאים, ומשולבים בה תנאים מכל התקופות, קדומים ומאוחרים. 

Section 15

<b>מבנה המשנה </b>
המסכת כולה עוסקת במצוות היום-יום של יהודי, ועוקבת אחר סדר היום הרגיל. היום היהודי מתחיל בערב, ומסתיים למחרת לפנות ערב. בערב לפני השינה האדם חייב בקריאת שמע. המשנה מניחה שסעודת הערב שייכת ליום הקודם, ועל כל פנים אינה מרחיבה בדיון בה, זאת אף שזמן קריאת שמע הוא לפני סעודת הערב, כפי שהמשנה הראשונה מעידה במפורש. המשנה גם מניחה בפשטות שחובת קריאת שמע ידועה ואינה צריכה הסבר; היא פותחת מיד בשאלות המשנֶה ממתי קוראים קריאת שמע בערב, וממתי זמן קריאת שמע של הבוקר, ואחר כך פרטים מספר מגוף קריאת שמע, הברכות שלפניה וכו'. בכל המשניות הללו המשנה דנה בקריאת ערבית של הלילה ושל הבוקר כאחת (פ"א מ"א - סוף פ"ב). בתוך חטיבה זו כלולה יחידת משנה המספרת במעשי רבן גמליאל (פ"ב מ"ה-מ"ז); כרגיל במקרים אלו המעשה הראשון קשור לקריאת שמע, והאחרים מנותקים מההקשר של הפרק. פרקים ד-ה עוסקים בתפילה, ופרק ג הוא חוליית קישור הדנה בפרטים הנוגעים לקריאת שמע ולתפילה כאחת. גם בחטיבת התפילה כלולה יחידה נספחת העוסקת במעשי החסיד חנינא בן דוסא (פ"ה מ"ה), וכרגיל ההקשר הוא אסוציאטיבי אגב אזכור הצירוף "סימן רע לו". פרק ו מוקדש לברכות האוכל ופרק ז לזימון. פרק ח הוא חטיבה מיוחדת הסודרת את מחלוקות בית שמאי ובית הלל בסעודה. הפרק אינו המשך של קודמו אלא שריד לשיטת עריכה אחרת של המשניות, לפי מכנה משותף חיצוני. פרק ט עוסק בדיני ברכות שונות על מעשי נסים, על כניסה לכרך, על בית חדש וכיוצא באלו. 
סדר הדיונים הוא סדר היום מהבוקר: קריאת שמע, תפילה, ברכות שלפני הסעודה, ברכות המזון, דיני סעודה כלליים וברכות שונות. זהו כמעט סדר היום, אלא שהוא מופרע במקצת בגלל בעיות ענייניות שניצב בפניהן העורך. היום היהודי מתחיל בערב, על כן החל העורך בקריאת שמע של ערב ומיד אחריה בקריאת שמע של בוקר, וכלל דיני קריאת שמע, שהיא התחלת סדר היום היהודי. העורך רצה לשנות את כל דיני קריאת שמע יחד ולכן בחר לעקוב אחר סדר היום מהבוקר, אבל להתחיל בקריאת שמע של ערב.
אין במסכת ביטוי לדיני קריאת התורה, שכן אלו אינם מתבצעים בכל יום ויום. כמו כן לא נידונו ימי תפילה מיוחדים (שבת, ראשי חודשים או מועדים וכיוצא באלו). 
בסך הכול, מסכת ברכות ערוכה בצורה מגובשת. חלוקת הפרקים מובנית והגיונית; בכל המסכת רק שתי יחידות שלוקטו ממשניות קדומות אחרות ושולבו במסכת, ושילובן הולם ומתאים לתוכן הדברים. בסך הכולל עושה רושם שמסכת זו נערכה בקפדנות יחסית, והיא מגובשת יותר ממסכתות אחרות. 

Section 16

<b>עדי הנוסח למסכת ברכות</b>
בכל סדר זרעים עומדת לרשותנו מהדורה עם חילופי נוסחאות מבית מדרשו של מכון "התלמוד הישראלי השלם". המהדורה כוללת חילופי נוסח מדפוסים, כתבי יד וקטעי גניזה. אמנם מצויים מעט קטעים נוספים, אך די במה שיש כדי להציג את המצוי כיום בידינו. העורך זיכנו בתוספת הערות מראשונים נבחרים, אם כי חלק זה מלא פחות מהחלק הקודם.

Section 17

<b>רשימת קיצורי הדפוסים וכתבי היד</b>
א – אוקספורד 366 
ב – משנה זרעים עם פירוש הרמב"ם, כתב יד ברלין 93
ג – קטעי גניזה, רשימה מצויה במהדורת מכון הש"ס השלם<sup class="footnote-marker">116</sup><i class="footnote">זק"ש, משנה. </i>
ו – דפוס ונציה רפ"א
ז – כתב יד קמברידג' 470.1 (לאו)
ט – דפוס קושטא
י – קטעי ירושלמי מגניזת קהיר
כ – משנה זרעים עם פירוש הרמב"ם, כתב יד פריז 329
ל – כתב יד ליידן לירושלמי
מ – מינכן 95
נ – דפוס נפולי
ס – פירוש ר"ש סירליאו, כתב יד המוזאון הבריטי 403
ע – משנה זרעים עם פירוש הרמב"ם, כתב יד ענלאו 270
פ – פרמא 138קול – קולומביה T141 – X893
פ1 – דפוס פארו
צ – כתב יד פלורנץ
ק – כתב יד קופמן המשמש כבסיס לדיוננו, מובא בגוף הטקסט
ר – כתב יד רומי של הירושלמי (וטיקן 133) 
ש – כתב יד ששון 531
ת – כתב יד תימני (קפאח) למשנה 
ת2 – כתב יד תימני של הרב מימון
ת3 – כתב יד תימני סמינר ניו יורק 30/31





Chapter 1



Mishnah 1

מסכת ברכות פותחת בדיני קריאת שמע. אין היא מסבירה את חובת קריאת שמע, ואף לא את הרכבה של הקריאה, אלא מתחילה בשאלת העיתוי: מתי קוראים את שמע בערב ומתי בבוקר. הבבלי חש בכך שהמשפט כאילו קטוע: אין שואלים על העיתוי, "מאימתי", אלא אם כן יודעים כבר מהי "קריאת שמע" וכבר עסקו בה! על כן הבבלי שואל: "תנא היכא קאי דקתני מאימתי?" (ב ע"א), ומציע פרשנות אשר לפיה השאלה שבמשנתנו תהיה מוסבת על קביעה קודמת<sup class="footnote-marker">1</sup><i class="footnote">ראו הסברו המעמיק של ליברמן על השאלה "תנא היכא קאי" (תוספתא כפשוטה, ברכות, עמ' 2).  </i>. ברם אין לבבלי מסורת על צורת הלימוד, ולפנינו מעין שחזור היסטורי. יש לזכור שהמשנה לא נערכה כקובץ שלם עצמאי הכולל את כל ההלכות, אלא נלקטה ממשניות קדומות שונות. אף בנושא משנתנו ייתכן שהיה קובץ מקורי קדום אשר בו משנתנו היא המשך של קביעה קודמת. אך גם אם לא נאמץ הסבר זה, אפשר להסביר בפשטות כי כך היא דרכה של המשנה שלא לדבר על הידוע לכול, אלא לפתוח בנושא משני כלשהו מבלי להציג בצורה מוסדרת את כל ההלכות בנושא<sup class="footnote-marker">2</sup><i class="footnote">ראו על כך במבוא לפירושנו למשנה. </i>. 
<b>מאמתי קורין את שמע בערבים –</b> בכתבי היד <b>פ, ת</b> ובכתב יד קופמן "בערבים", בסדרת עדי נוסח "בערבין"<sup class="footnote-marker">3</sup><i class="footnote">ג11, ג15, ג21, ג83, ל, נ, ן, ס, ף, צ, ר. </i> וביתר עדי הנוסח "בערבית" או "בערבי' ", ובהמשך "בשחרים", כלומר בשעות הערב ובשעות השחר, וזו צורה עברית יפה ומסוגננת; גם בעל "מלאכת שלמה" מקבלה. הצורה "בערבית" מניחה כבר שיש תפילת ערבית וקריאת שמע בתוכה, ברם ברור שחובת קריאת שמע קדמה לקביעת התפילה ועיצובה. בסוף ימי בית שני רק החלה להיקבע תפילת הציבור, ועדיין תפילת ערבית הייתה, לפי חלק מהדעות, תפילת רשות, אך קריאת שמע הייתה כבר נהוגה ורווחת<sup class="footnote-marker">4</sup><i class="footnote">ראו במבוא על זמן עיצוב התפילה, וראו בנספח למסכת מגילה.  </i>.
בעל ספרי זוטא לדברים מוסיף על שאלת המשנה "ויצא בה ידי חובתו" (ספרי זוטא, מהדורת כהנא עמ' 160). זו תוספת למדנית למשנה, אך אין היא מוסיפה דבר. אופייני למדרש זה, שנלקט מדברי פרשן קראי (ישועה בן יהודה), להוסיף למקורותיו הערות והשלמות. ייתכן שההשלמות היו כבר במקור שממנו העתיק ישועה את דבריו.
<b>משעה שהכהנים נכנסים לאכל בתרומתן – </b>במקורות המקבילים סדרת קביעות שעליהן אמרו בירושלמי: "תני עלה, קרובים דבריהן להיות שוין" (ב ע"א). לעתים קרובות קיימות בדברי תנאים מחלוקות על מידות, על שיעורים או על זמנים. כל תנא הגדיר את הזמן מעט אחרת, אך ההגדרות קרובות זו לזו. ההגדרות השונות נובעות מגישות שונות של ניסוח, כל אחד במקומו ניסח את הדברים מעט אחרת, אך כל התנאים מסכימים על אותו עיקרון<sup class="footnote-marker">5</sup><i class="footnote">ראו למשל פירושנו לשביעית פ"ג מ"א; תוס', בכורות פ"ד ה"א (עמ' 538) ועוד. </i>. כל הקביעות מתכוונות לתחילת הערב, ולכך ניתנו הגדרות שונות. כל ההגדרות מתייחסות לתחום חיי החברה, כלומר לשעה שאנשים עסוקים בה בעשיית פעולה זו או אחרת. על כן עלינו להבין מה טיבן של הקביעות השונות, ומדוע נבחרו דווקא אלו ולא נקבעה הקביעה הפשוטה "משעה שמחשיך" או "משעה שלא ניתן להבחין בין הצבעים", כמו שנקבע להלן לגבי קריאת שמע של שחרית, או כדי שילך מרחק מסוים לפני חשכה. אלו הן הרי דרכי הגדרת זמן הרגילות במשנה, ויש להבין מדוע נבחרה כאן דרך הגדרת זמן החורגת מזו הרגילה בספרות חז"ל. 
<b>משעה שהכהנים נכנסים לאכל בתרומתן – </b>עוד בטרם בירור מדויק, נצא מתוך ההנחה שמטרת המשנה לא רק להגדיר את זמן קריאת שמע של ערבית אלא גם לקשור את מוסד קריאת שמע לתמונת מצב חברתית.
הגדרות הזמן המופיעות במקורות השונים הן:
משנה –	1. "משעה שהכהנים נכנסים לאכל בתרומתן". הכוהנים טובלים עם ערב, וחוזרים לביתם לסעודת הערב לאחר הטבילה.
תוספתא – 2. רבי מאיר: "משעה שבני אדן (אדם<sup class="footnote-marker">6</sup><i class="footnote">בכתיב הארץ-ישראלי "אדן", משום שבכתיב זה הסיומת הרגילה היא בנו"ן סופית, סיומת המבטאת מסורת הגייה שונה בארץ ישראל. </i>) נכנסין לוכל פיתן בלילי שבתות".
1א. חכמים: "משעה שהכהנים זכאין לוכל תרומתן" (פ"א ה"א).
ניסוח זה קרוב להגדרת זמן תחילת קריאת שמע שבמשנה, אלא שהוא מדגיש את הזכאות לאכול, ולא את התחלת האכילה בפועל. המשנה מתארת את המצב בחברה בפועל, ואילו התוספתא את הפן ההלכתי העקרוני. ברור שהיו מקרים שכוהנים איחרו בהם את סעודת הערב, ועל כן הזכאות לכך חשובה, ולא הסעודה בפועל.
ירושלמי – כדעת רבי מאיר בתוספתא (2), אלא שהירושלמי מביא אותה בשם רבי חייא: "משעה שדרך בני אדם נכנסין לאכול פיתן בלילי שבת" (ב ע"א).
בבלי – 3. דעה סתמית בברייתא: "משהעני נכנס לאכול פתו במלח".
4. רבי אליעזר: "משעה שקדש היום בערבי שבתות".
1א. רבי יהושע: "משעה שהכהנים מטוהרים לאכול בתרומתן". זוהי הגדרת זמן הזהה להגדרת הזמן של חכמים בתוספתא, בניסוח שונה במקצת.
1ב. רבי מאיר: "משעה שהכהנים טובלין לאכול בתרומתן", כלומר בשעת התחלת הטבילה, לפני האוכל, ולא בסופה כדעת רבי יהושע.
3. רבי חנינא: "משעה שעני נכנס לאכול פתו במלח", כדברי הדעה הסתמית שבברייתא לעיל. 
5. רב אחאי (או רב אחא): "משעה שרוב בני אדם נכנסין להסב" (ב ע"ב). הכוונה היא לסעודת הקבע שנערכה בהסבה, כלומר שהסועדים מטים את גופם על מיטות, תוך הישענות על יד שמאל. זוהי הגדרת זמן השונה מההגדרה "העני נכנס...".
לסיכום: לפנינו חמש הגדרות ומחלוקת משנית על אחת מהן (הטבילה או האוכל עצמו). רבי אליעזר הוא היחיד שנוקט בהגדרת זמן "רגילה" המתייחסת לזמן טבעי ולא למועד שבו מתקיים נוהג חברתי זה או אחר. שתי ההגדרות האחרות קושרות את קריאת שמע לסעודת הכוהנים או לסעודת בני אדם רגילים בשבת או ביום חול.
נדון עתה בהגדרות השונות שניתנו ובסדרן, איזו מוקדמת יותר ואיזו מאוחרת יותר. נפתח בסעודת הכוהנים. הירושלמי מגדיר שסעודת הכוהנים היא מיד בסוף היום, כשיש כבר כוכבים, וסעודת ליל שבת היא ממש בלילה. אך הברייתא של רבי חייא מתכוונת לסעודת ליל שבת של אלו הגרים בכפרים הקטנים וסועדים מעט קודם. הכפרים הקטנים הם "כפרי בת" לעיר גדולה – מבנה אחד או שניים בשדה, שתנאי הביטחון בהם היו בעייתיים והתושבים הקדימו לאכול כדי לא להשאיר בבתיהם אור בלילה. אם כן, הזמן שבהגדרה 2 מעט מאוחר לזמן שבהגדרה 1. מכל מקום, שני התלמודים הבינו שהדעות וההגדרות השונות הן מחלוקת בהלכה, אם כי הירושלמי מסתייג ואומר שדבריהם קרובים להיות שווים, והמחלוקת מעטה בלבד (נחזור לכך להלן).
הבבלי תמה על הגדרת הזמן המיוחדת הנזכרת במשנה וסבר שהיא באה ללמד, לימוד משני, את זמני הטבילה. אלא שקשה להניח שאגב עיסוק בקריאת שמע המשנה מתכוונת ללמד הלכות בנושאים אחרים, מה עוד שהלכות אלו ידועות ולא כאן המקום לחדשן. אנו נציע להלן הרחבה לפירוש התלמוד. 
היו גם שסברו שלכפריים לא היו אמצעים להערכה מדויקת של השעה, על כן נאלצו לקבוע את סדר יומם לפי נוהגיה הציבוריים של שכבת העילית – הכהונה. לפי הסבר זה חייבים לצאת מתוך הנחה כי לכוהנים לא היו מקוואות בבתים והם טבלו במקוואות ציבוריים, והליכתם לטבילה ושיבתם ממנה עוררו רושם רב. כל פרטי ההסבר קשים. בעיירות ישראל היו אמנם מקוואות ציבוריים, אך לטובלים הקבועים היו מקוואות בנויים בחצרותיהם. כך היה הדבר בסוסיא, בציפורי ובעיירות נוספות (איור 9). כך היה גם בירושלים של ימי בית שני. על כן יש להניח שהטבילה הייתה בדרך כלל פרטית, כל אחד בביתו, וממילא לא עוררה טבילתם של הכוהנים הד ציבורי. אף מבלעדי זאת אין ההסבר נראה; לא צריך להיות תלמיד חכם כדי לזהות את שקיעת השמש. כל יהודי ידע מתי השבת נכנסת, ולא היה צורך ללמוד זאת מהתנהגותם של הכוהנים.
על כן נראה שתליית זמן קריאת שמע בזמן אכילת תרומה נועדה לבטא מסר רעיוני. הכוהנים טובלים כדי לאכול את סעודת הקודש של התרומה; הגדרת הזמן במשנה מבטאת תפיסה רעיונית שקריאת שמע היא כעבודת ה' של הכוהנים באכילת התרומה. אם אכן הפירוש נכון, הרי שזה מקרה מיוחד שהמשנה מתנסחת בו לפי קוד רעיוני סמוי. עריכת המשנה, והגדרות ההלכה שבה, מבטאות מסר רעיוני, ונועדו ליצור אצל הלומד תחושה בלתי מודעת של קרבה בין מצוות המיוחדות לכוהנים לבין עבודת ה' הפרטית של כל אדם. עם זאת, לחכמים היה כנראה קשה לקבל את הגדרת הזמן במשנה. ההגדרה מציגה את הכוהנים כעילית הדתית שלפיה נקבעים אורחות החיים של אדם מישראל. אכן, כך היה המצב בימי בית שני, ברם בסוף ימי בית שני, ובמיוחד בדור יבנה, פעלו חכמים להבלטת מגמות השוויון ולביטול זכויות היתר של הכוהנים. עסקנו בכך בהרחבה במקום אחר<sup class="footnote-marker">7</sup><i class="footnote">ראו הנספח למסכת שקלים. </i>. על כן באו הדעות המגדירות בערך אותו זמן בצורה "שוויונית" יותר, לפי אורח החיים של אדם מישראל ולא זה של הכוהנים. הסבר זה מסביר את כל ההגדרות שבמשנה ובמקבילותיה. 
אפשרות אחרת שיש להביאה בחשבון היא שלפנינו משנה מעין כוהנית. בסדרת משניות<sup class="footnote-marker">8</sup><i class="footnote">ראו למשל משנה, יבמות פ"ז מ"ד. </i> מצינו ניסוחים דומים שבהם השאלה המרכזית היא דין אכילת תרומה. כך, למשל, לאישה נשואה דינים מיוחדים המפרידים בינה לבין אישה שאינה נשואה. משניות רבות מדגימות את הנישואין על ידי הלכות כאלה (חייבת בייבום, בעלה מפר נדריה וכיוצא באלו). ברם, משניות אחדות מדגישות דווקא את עניין אכילת התרומה. אנו מכנים משניות אלו "משניות כוהניות" או "משניות מעריכה כוהנית" במובן זה שנגד עיניהם של שוני המשניות האלו עומד בעיקר הכוהן ולא אדם רגיל מישראל. ברבות מההלכות אין מדובר כלל על דין אכילת תרומה. לא כל שוני המשניות התעניינו בפן זה של נישואים מסובכים, ונראה שהעניין הוא נחלתה של קבוצת שוני משניות מוגדרת. איננו מתכוונים שזו הלכה של כוהנים שלא הייתה נחלת כלל החכמים, אלא שיש כאן ביטוי ספרותי לעניין מיוחד בכוהנים ובבעיות הקשורות אליהם. כאמור, לחלק מהלכות אלו פן מחמיר במיוחד המשקף את האינטרס הכוהני להקפדה על הייחוס<sup class="footnote-marker">9</sup><i class="footnote">ראו להלן, פ"ח מ"ב ומ"ו; פ"ט מ"א, שם מקלים באכילת תרומה, וראו ירו', פ"ז ה"ה, ח ע"ב; סוטה פ"ה מ"ב (לפי פירושנו לה).  </i>. 
בנספח למסכת שקלים נעסוק במעמדם של הכוהנים בספרות חז"ל. בימי בית שני הנהיגו הכוהנים את העם היהודי. המהפכה הפרושית באה "לנשל" את הכוהנים ממעמד היתר שלהם, והיא הייתה פן משלים במאבק הצדוקים והפרושים. לאחר החורבן ספרות חז"ל מטשטשת את שאלת ייחודם של הכוהנים. לאלו נותר כאילו רק מקום שולי בתפילה ובחברה, קבלת תרומות ומעט נושאים נוספים. ברם, עיון "בין השורות" מלמד שהכוהנים נותרו קבוצה חברתית מובחנת. הכוהנים של ימי המשנה והתלמוד לא היוו אופוזיציה פעילה לבית המדרש, אבל היו להם תביעות להנהגה חברתית מחד גיסא, ונוהגים מיוחדים של קדושה וטהרה מאידך גיסא. הם נתפסים כמי שמקפידים על סדרת הלכות בדיני טהרה ובדינים נוספים. מעבר לכך הם הקפידו הקפדת יתר על יוחסין בכלל (ועל יוחסין שלהם בפרט), והתנגדו להקלות של חכמים בנושא. המשניות העוסקות באכילת תרומה (כגון יבמות פ"ז מ"ד) מבטאות פן זה. יש בהן החמרה רבה בדיני טהרה, והחמרה ביוחסין. במקרה זה אין מדובר על אופוזיציה לחכמים, אלא על מרכיב שגם חכמים (המשנה) מקבלים אותו. אחת ההחמרות המבטאות שני פנים אלו היא ההלכה שעובר פוסל ואינו מאכיל. הכלל הוא שאלמנת כוהן (בת ישראל) שאין לה ילדים חוזרת לביתה ואינה אוכלת בתרומה, ואם יש לה ילדים היא נשארת בבית בעלה ואוכלת בתרומה (וההפך בבת ישראל הנשואה לכוהן). בת ישראל הנשואה לכוהן שיש לה עובר (היא בהיריון) אינה אוכלת בזכותו תרומה (שמא אינו בר קיימא, או שמא הוא בת), ואילו בת כוהן הנשואה לישראל העובר פוסלה מלאכול תרומה כאילו היה ילד של קיימא. זו החמרה רבה. במשנה הקודמת ביבמות שם (פ"ז מ"ג) נרמז שאולי יש מי שחולק על ההנחה שעובר פוסל ואינו מאכיל (הדבר תלוי בפירוש המשנה), ומן הסתם גם מי שסבור שנישואי חרש תקפים לחלוטין סבור שהוא מאכיל בתרומה בניגוד לנאמר במשנה שם (פ"ז מ"ד). אך הזרם המרכזי של ספרות חז"ל קיבל את ההחמרות. עם זאת אנו מציעים לשער שאלו משניות המשקפות את הגישה הכוהנית לשאלות נישואים ותרומה, ובעיקר את העניין המיוחד של הכוהנים בשאלות אלו. 
הלכה מחמירה עוד יותר, ובלתי משפטית בצורה קיצונית, יש בתוספתא שם: "...הניח לה בנים, אילו ואילו<sup class="footnote-marker">10</sup><i class="footnote">עבדי מלוג ועבדי צאן ברזל, ולא כאן המקום לפרש סוגיה זו במלואה.  </i> אוכלין; הניחה מעוברת, אילו ואילו אין אוכלין; הניח לה בנים והניחה מעוברת, עבדי מלוג אוכלין כדרך שהיא אוכלת" (יבמות פ"ט ה"א). אם יש לה בנים היא נשארת בבית בעלה ואוכלת בתרומה, ואם אין לה בנים והיא מעוברת אין העובר מהווה עילה לאכילת תרומה. אך אם יש לה בנים והיא בהיריון – העובר נתפס כפוסל. זו הרחבה ניכרת ופורמליסטית של הכלל "עובר פוסל ואינו מאכיל"; וכי למה יפסול, הרי יש לה בנים שבזכותם היא אמורה לאכול בתרומה? זאת גם אם ימות או יתברר כבת. 
בירושלמי מובא סיפור: "אתא עובדא קומי רבי יהושע בן לוי אמר צא וראה היאך הציבור נוהג. רבי אבון בשם רבי יהושע בן לוי ולא דבר הלכה זו? אלא כל הלכה שהיא רופפת בבית דין ואין את יודע מה טיבה צא וראה היאך הציבור נוהג ונהוג. ואנן חמיי ציבורא דלא מיכלון" (יבמות פ"ז ה"ב, ח ע"א). אם כן, למרות המשנה הברורה כביכול, רבי יהושע בן לוי מתקשה לפסוק ופונה לבחון כיצד נוהגים. על כך רבי אבון שואל והרי זאת הלכה קבועה, ומה תפקיד הציבור כאן, ורבי יהושע (או העורך) עונה שההלכה רופפת. לפי פשוטם של דברים רבי יהושע בן לוי סבור שאין כאן הלכה קבועה והציבור החמיר על עצמו (כרבי יוסי). ה"ציבור" כאן הם הכוהנים שמנעו מאלמנה את התרומה, והרי לנו דוגמה נוספת של החמרה של כוהנים. רבי בון מניח שזאת גם ההלכה. נראה שרבי יהושע סבר שחכמים חולקים על רבי יוסי וסבורים שבת ישראל לכוהן והניחה מעוברת היא ועבדיה אוכלים בתרומה, והעובר אינו מאכיל ואינו פוסל. 
במקרה זה של עובר פוסל ומאכיל, הרחבת הדין "עובר פוסל" למקרה שיש לה בנים אחרים היא החמרה כזאת שאיננה מתאימה לתורתם של חכמים. גם התנהגותו החריגה של רבי יהושע בן לוי מתאימה למקרה כזה של נוהג הלכתי מחמיר שלא נבע מעולמו של בית המדרש, אלא מנוהגם המחמיר של כוהנים, שלא ברצון חכמים<sup class="footnote-marker">11</sup><i class="footnote">ראו הנספח למסכת שקלים. </i>. את המגמה הזאת רבי שמעון מכנה "מידת הדין". שתי תכונות מאפיינות את המשניות ה"כוהניות": האחת הגישה המחמירה שאיננה תמיד לכידה, כלומר אינה "הלכתית", והאחרת העיסוק הבלעדי בשאלות אכילת תרומה או יוחסין, תוך התעלמות משאלות אחרות הקשורות למעמד האישה (כגון היכן היא גרה). על האווירה בחברה היהודית הגמרא מספרת סיפור מלא חן: "מעשה באדם אחד שהיה מסיח לפי תומו, ואמר: זכורני כשאני תינוק ומורכב על כתיפו של אבא, והוציאוני מבית הספר, והפשיטוני את כותנתי והטבילוני לאכול בתרומה לערב, ורבי חייא מסיים בה: 'וחבירי בדילין ממני, והיו קורין אותי יוחנן אוכל חלות', והעלהו רבי לכהונה על פיו" (בבלי, כתובות כו ע"א; בבא קמא קיד ע"ב). הטבילה לפני ארוחת התרומה היא אפוא אירוע חברתי. 
כאמור, התלמודים דנים בשאלה אם קיימת מחלוקת הלכתית בין הדעות; אכן, התלמוד הירושלמי יוצא מנקודת ההנחה כי "קרובים דבריהן להיות שוין", כלומר שהמחלוקת מצומצמת ועיקרה רעיוני וסגנוני. כאמור, הירושלמי סבור שקיים הבדל בין זמן אכילה רגיל בלילות שבת וזמן אכילת תרומה לאחר טבילה, ורק בכפרים הזמנים השונים קרובים להיות שווים. לא מן הנמנע שהירושלמי כבר מכיר מצב שמתפללים בו ערבית בציבור, ועל כן הסעודה מתעכבת. ברם, בימי התנאים טרם השתרש הנוהג של תפילת ערבית בכל יום, וודאי שלא הייתה תפילה ציבורית<sup class="footnote-marker">12</sup><i class="footnote">ראו המבוא למסכת שבת. </i>; בתנאים אלו סעודתם של האנשים הרגילים הייתה לפנות ערב. עשירים הסבו לסעודות בשעה התשיעית – יש לכך ביטויים רבים בספרות – אך לא על אלו משנתנו מדברת<sup class="footnote-marker">13</sup><i class="footnote">ראו פירושנו לפסחים פ"י מ"א. </i>. 
אשר לטבילת הכוהנים, ברור שכוהן שנטמא טבל, ברם נראה שכאן אין מדובר רק בטבילת כוהנים טמאים. נהוג היה שכוהנים (גברים ונשים) טבלו בכל יום לפנות ערב, בין אם נטמאו בין אם לאו. על נוהג זה נאמר: "כוהנת שהיא טובלת בכל יום אינה חופפת ואינה סורקת" (ירו', פסחים פ"א ה"א, כז ע"ב; פ"ב ה"ז, כט ע"ג), ונראה שבטבילה זו מדובר אף במשנתנו<sup class="footnote-marker">14</sup><i class="footnote">עמדו על כך אפשטיין, מבוא, עמ' 1013; אלבק, בפירושו למשנתנו; ליברמן, ירושלמי, עמ' 372, וגינצבורג,              שרידי ירושלמי ח"א, עמ' 12-3.  </i>. כמו כן: "היה משתמש מן החבית בחזקת של חולין, ואחר כך נמצאת של תרומה, הרי זו טהורה ואסורה באכילה, מפני שספק טבול יום" (תוס', חולין פ"ח הי"ד, עמ' 669). ברור שהאיש הוא טהור, אחרת היה מטמא את חבית התרומה, אבל לפני אכילת תרומה עליו לטבול פעם נוספת, ועד אז הוא בחזקת "טבול יום". מבחינה הלכתית הטבילה נועדה לטהר מספק טומאה שאולי נטמא בה הכוהן. ברם, מעבר להיטהרות מספק טומאה לטבילה כשלעצמה יש משמעות, שכן היא מעניקה לטובל תחושה של קדושה בעת אכילת התרומה או הקרבן. כך גם כוהן הנכנס לעבודה במקדש מטהר את עצמו, אף אם הוא בוודאי טהור<sup class="footnote-marker">15</sup><i class="footnote">ראו על כך במבוא למסכת יומא.  </i>. מבין השיטין מבצבצת התביעה לראות בסעודת התרומה סעודת קודש, נושא שנעמוד עליו במבואנו למסכת תרומות. 
כל ההגדרות שבמשנתנו ובברייתות הן לשיטת בית שמאי בלבד, שכן שנינו בספרי זוטא לדברים: "משיטהרו הכהנים לאכול בתרומתן כדברי בית שמאי ובית הלל אומרים משתחשך" (יא יט, עמ' 160). כפי שכבר הערנו לא פעם, משניות רבות נסתמו כבית שמאי. לעתים התלמודים מתקשים בכך ולעתים אינם רואים בכך קושי, אף שבדרך כלל ההלכה כבית הלל<sup class="footnote-marker">16</sup><i class="footnote">לרשימה חלקית ראו ספראי, הכרעה כבית הלל. </i>. במקרה שלפנינו אין בתלמודים וביתר המקורות עדות לכך שהכירו את הברייתא מספרי זוטא.
<b>עד סוף האשמורת הראשונה דברי אליעזר – </b>הלילה מתחלק לשלוש או לארבע אשמורות<sup class="footnote-marker">17</sup><i class="footnote">בתוספתא (פ"א ה"א; איכה רבה, פ"ב יז, עמ' 120; התלמודים למקום) זו מחלוקת תנאים (רבי ורבי נתן). סביר להניח שדבריהם משקפים מציאות חברתית ולא מחלוקת בהלכה. ראו גינצבורג, פירושים, ח"א, עמ' 57. הביטוי "אשמורת תיכונה" (ירו', ב ע"ד ועוד) משקף את השיטה שהלילה מתחלק לשלוש אשמורות, שכן לארבע אשמורות אין אשמורת אמצעית.  </i>. את היום חילקו לשתים עשרה שעות, ומדדו אותן באמצעות שעון שמש. שעון השמש הוא מתקן פשוט שעיקרו לוח ועליו שנתות המחלקות אותו לשנים עשר חלקים. במרכזו ניצב מוט, והמתקן כולו מכוון לשמש כך שבשעה הראשונה ייפול צלו של המוט על קו השעה הראשונה. מי שרצה לדייק היה צריך לסובב את לוח השעון פעמים מספר בשנה כך שיהיה מכוון תמיד למקום הזריחה (איור 10 שעון שמש). לאדם רגיל לא היה שעון שמש, אך שעונים נמצאו באתרים כפריים, והם היו מוכרים גם לפשוטי עם. אמצעי אחר, פשוט יותר אך מדויק פחות, היה התבוננות במסלול השמש. המסלול היה מוכר, ובקלות ניתן לחלק את המסלול לשנים עשר חלקים דמיוניים, שכל אחד מהם הוא שעה. על כן חלוקת היום הייתה פשוטה, וחכמים נקבו בשעות: עד ארבע שעות, עד שלוש שעות, השעה התשיעית וכיוצא באלו.
לעומת זאת הלילה קשה יותר לחלוקה. מסלולי הכוכבים משתנים, וכדי להכירם נדרשת בקיאות מה. יתר על כן, בלילה שהו אנשים בביתם ולא יצאו ממנו להתבונן בכוכבים. על כן העדויות על מסלולי כוכבים מעטות, ונראה שהכרתם הייתה רופפת. בלילה אדם ישן, ועל כן תחושת הזמן עמומה הרבה יותר. מעבר לכך, לחלוקת הזמן של הלילה לא הייתה חשיבות מרובה, ואף לא משמעות הלכתית. על כן הסתפקו קדמונים בחלוקת זמן גסה יותר לאשמורות. כן נעשה שימוש במונח "חצות", כלומר חלוקת הלילה לשניים. למעשה לא הייתה דרך למדוד את אשמורת הלילה. אמנם היו להם גם שעוני חול ושעוני מים, אך אלו היו כלי אומן נדירים, והשימוש בהם היה מועט. עם כל זאת, במקורות אחדים השתמשו חכמים במונח "שעות" גם לגבי הלילה<sup class="footnote-marker">18</sup><i class="footnote">כגון שמחות פ"ח ה"י, עמ' 156; בראשית רבה, כט ד, עמ' 270 ועוד. </i>.
בדרך כלל הלך אדם לישון לאחר סעודת הערב, כשעה או שעתיים לאחר השקיעה. יש להניח שבחורף איחר מעט לישון, ובקיץ אולי הקדים מעט. אבל לעתים נותר ער גם בלילה בשל מסיבה או לימוד. רבי אליעזר תובע שקריאת שמע תסתיים עד סוף האשמורת הראשונה, וכאמור זו הגדרת זמן גמישה, אך משמעה שיש לסיים את המצווה בשלב הראשון של הלילה.
<b>וחכמים אומרים עד חצות – </b>נראה שדעת חכמים כדעת רבי<sup class="footnote-marker">19</sup><i class="footnote">תוס', פ"א ה"א, והמקבילות שהבאנו לעיל. </i> שהלילה נחלק לארבע אשמורות, ולפי זה עד חצות הוא עד סוף האשמורה השנייה. קביעת זמן דומה ננקטת לגבי אכילת קרבן פסח<sup class="footnote-marker">20</sup><i class="footnote">ראו פירושנו לפסחים פ"י מ"ט. </i>. זמן אכילת קרבן פסח הוא עד חצות; אמנם מהתורה מותר לאכלו עד בוקר, אך גזרו חכמים לאכלו עד חצות כסייג, שמא ישכחו ולא יקיימו את המצווה במועדה. חשוב להבין שאף שזו גזרה בלבד, לאחר חצות חלות כל הלכות נותר שבתורה (ראו להלן). במקורות שבידינו עמדה זו קשורה בעיקר לרבי אליעזר בן הורקנוס<sup class="footnote-marker">21</sup><i class="footnote">ראו ההערה הקודמת, וכן מכילתא, בא ו, עמ' 19; יח, עמ' 74; ספרי דברים, קלג, עמ' 190; ירו', ג ע"א; ספרי זוטא לדברים, יא יט, עמ' 160; ספראי וספראי, הגדת חז"ל, עמ' 45. </i> שפסק שאוכלים עד חצות, ובתלמוד הבבלי הכרעה זו מיוחסת לרבי אלעזר בן עזריה (בבלי, פסחים קכ ע"ב; קכא ע"א; ברכות ט ע"א). ברם, במשנתנו רבי אליעזר חולק וקובע שקריאת שמע היא עד אשמורת ראשונה. אמנם אין להסיק שהוא חולק גם על זמן אכילת קרבן פסח, אך להלן נראה שהמשנה עצמה מקשרת את שתי ההלכות, ולדעתה רבי אליעזר סבור שאכילת פסח עד חצות, ונשוב לדון בכך להלן.
<b>רבן גמליאל אומר עד שיעלה עמוד השחר –</b> כשם שזמן אכילת קרבן פסח הוא בעצם עד הבוקר. כפי שנראה להלן ספק אם לפנינו מחלוקת ממשית בהלכה. בספרי זוטא לדברים נוספה עמדתו של רבי טרפון: "עד קרות הגבר" (יא יט, עמ' 160).
<b>מעשה שבאו בניו –</b> של רבן גמליאל. בספרות חז"ל מעשים רבים המיוחסים לתנאים ולאמוראים. המעשים על רבן גמליאל מרובים במיוחד; אין עוד חכם שעליו סיפרו במשנה מעשים כה רבים. סדרת המעשים של רבן גמליאל בסוף הפרק הבא היא דוגמה לכך. נראה שמעמדו של רבן גמליאל כראש החכמים בדור יבנה, שהיה הדור המייסד של שכבת החכמים, השפיע על מקומו במסורות המעשים. חלק מהמעשים נוסחו במקבילות כהלכות לכל דבר<sup class="footnote-marker">22</sup><i class="footnote">ראו פירושנו לביצה פ"ב מ"ו-מ"ז, וראו תוס', אהלות פט"ז הי"א והי"ב, עמ' 614.  </i>, כלומר שנשמרה ונמסרה המסקנה ההלכתית, אבל נשכח זכרו של הסיפור שממנו נלמדה ההלכה. המעשה היה מרכיב מרכזי במסורת ההלכה. לא כל ההלכות נמסרו כחוק מופשט – חלקן נמסרו כמעשים. התלמידים היו רגילים ללון בבתי רבותיהם ולשמשם, והדוגמה האישית שקיבלו מהם הייתה מרכיב מרכזי בתהליך הלימוד בחבורה; התלמיד שזכה לראות את התנהגות רבו סיפר לחבריו, ויחדיו דנו בנושא והסיקו ממנו את הראוי ללימוד. מעבר לכך, בית הנשיא אירח רבים מהחכמים, ובאופן טבעי זכו מעשיו של רבן גמליאל, שהיה ראש לחכמים (גם אם לא נשא את התואר "נשיא"), לתשומת לב, וכך עברו פרטי המעשים מפה לפה, עד שהפכו לחלק משושלת המסירה של תורה שבעל פה<sup class="footnote-marker">23</sup><i class="footnote">ראו דה פריס, מעשה. כהן אסף את כל המעשים בספרות חז"ל המתארים מעשים.  </i>.
ש' כהן אסף את כל המעשים שבספרות חז"ל<sup class="footnote-marker">24</sup><i class="footnote">כהן, מעשים. </i>, ולדעתו רק אלו משקפים את תחומי פעילותם הרֵאלית של חכמים, ואילו ההלכות העקרוניות שנמסרו בשמם אינם אלא לימוד תֵאורטי ומאוחר. יחד עם זאת הוא מודה כי אין הוא יודע מהי אמת המידה אשר לפיה החליטו עורכי החיבורים איזה סיפור ראוי לכלול בחיבוריהם. נראה שחלוקה זו בין הלכות ומעשים היא בעייתית, ותובעת מחקר. בספרות מופיע לעתים מעשה ספציפי והלכה עקרונית המתייחסת אליו. כך, למשל, התוספתא קובעת שבעל רשאי להתנות שאשתו "תהא זנתו ומפרנסתו ומלמדתו תורה", ומיד אחר כך מתואר מעשה מעין זה שאירע ליהושע בנו של רבי עקיבא<sup class="footnote-marker">25</sup><i class="footnote">תוס', כתובות פ"ד ה"ז, וראו פלוסר וספראי, הלל הזקן. </i>. יש להניח שההלכה נוסחה בעקבות המקרה, או להפך, שהמעשה לפרטיו נוסח בעקבות ההלכה, אך קשה להאמין ש"במקרה" נוסחה הלכה ואירע סיפור נדיר הזהה לה. רבות הן הדוגמאות מעין אלו במקורותינו. יתר על כן, סביר שחלק מההלכות שבידינו הן פסקי דין במעשים שהובאו לפני חכמים, ופסקים אלו נוסחו כהלכה עקרונית<sup class="footnote-marker">26</sup><i class="footnote">כאמור במבוא הכללי לפירוש המשניות אנו מסיקים שהלכות קדומות רבות הן תוצאה של מעשה שבא להכרעה בפני חכמים, או שכך נהגו בציבור.  </i>. אי לכך, ההבחנה בין סיפורים ובין הלכות היא במידה רבה ספרותית ולא היסטורית. דוגמה נוספת לכך תובא להלן<sup class="footnote-marker">27</sup><i class="footnote">להלן, סוף פרק ב; פ"ו מ"ח; פ"ח מ"ג; פ"ט מ"ג; פאה פ"ב מ"ה ומ"ו; שבת פכ"ד מ"ה; פירושנו לגיטין פ"ו מ"ה (אחד מהפירושים האפשריים, כפי שנראה אם יזכנו החונן לאדם דעת); עדיות פ"ז מ"ז; יבמות פ"ו מ"ד; פט"ו מ"א; פט"ז מ"ג (השוואת המשנה לתוספתא); אהלות פט"ז מ"א; נדרים פ"ו מ"ו; פ"ט מ"י; נזיר פ"ב מ"ג; יבמות פ"ו מ"ד; עירובין פ"ו מ"ב; נידה פ"ח מ"ב ומ"ג ועוד. </i>. הווה אומר, גם המעשים וגם ההלכות, המוצגות כתֵאורטיות, משקפים באותה מידה את פעילותם המעשית של חכמים בציבור. 
בסוף ימי בית שני היה רבן גמליאל עדיין צעיר למדי, והוא התחיל לפעול בהמשך דור יבנה<sup class="footnote-marker">28</sup><i class="footnote">מקובל להניח שבשנת 98, כאשר מת הקיסר דומיטינוס, האחרון לבית פלוויוס, הופשרו היחסים עם האימפריה. זו הייתה ההזדמנות להחזיר ל"שלטון" את בנו של רבן שמעון בן גמליאל, שהיה ממנהיגי הפרושים וממנהיגי המרד הגדול בסוף ימי בית שני. על כל פנים, אז כבר עמד רבן גמליאל בנו בראש בית המדרש ביבנה. </i>. במשנה ו בפרק הבא מסופר כיצד מתה אשתו ובמשנה ה באותו פרק מסופר על נישואיו, ונראה שאלו נישואיו השניים. שני בניו הגדולים היו הלל ויהודה והם מופיעים בסדרת מעשים מרשימה, ובמיוחד מסופר על מסע (או מסעות) שערכו בגליל<sup class="footnote-marker">29</sup><i class="footnote">לסיכום ראו ספראי וספראי, בית ענת. </i>. שני בנים אלו היו תלמידי חכמים בזכות עצמם אך כנראה נפטרו צעירים, שכן אין הם מופיעים במקורות תנאיים בהמשך דור יבנה, ותורתם אבדה.
<b>מבית המשתה –</b> בית משתה הוא בדרך כלל מונח לחתונה (כגון תוס', בבא מציעא פ"ח הכ"ח); לא נאמר של מי הייתה החתונה.
<b>אמרו לו לא קרינו את שמע אמר להם אם לא עלה עמוד השחר מותרין אתם לקרות –</b> מפשט המשנה משמע שרבן גמליאל אינו חולק על חכמים והמשך המשנה מייצג את דעתו, ואולי אף נאמר על ידו. בחלק מעדי הנוסח המאוחרים הנוסח הוא "חייבים אתם לקרות", אך הנוסח "מותרין" או "מותרים" נמצא בעדי נוסח נוספים<sup class="footnote-marker">30</sup><i class="footnote">א, ב, ג1, ג15, ג16, ג21, ג38, ן, פ, ע, ף, ר (מותר). </i>. הנוסח "חייבים" הוא הלכתי יותר, אך הנוסח "מותרין" מתאים למעשה: הרי הבנים רוצים לקרוא ושואלים אם מותר להם לעשות זאת. בשאלה זו של הנוסח עסק גם בעל מלאכת שלמה. ראשונים<sup class="footnote-marker">31</sup><i class="footnote">רש"י לברכות ט ע"א; הרא"ש. ראו בעל מלאכת שלמה השולל גרסה זו. </i> העדיפו את הנוסח "חייבין" משום שהם ודאי רשאים לקרוא קריאת שמע כקורא בתורה, כפי שעולה להלן<sup class="footnote-marker">32</sup><i class="footnote">להלן, מ"ב. </i>. ברם, זו העמדה "תמימה" במקצת: ראשית, הקורא בתורה אינו אומר את ברכות קריאת שמע, כך שיש פער רב בין "מותרין" ל"חייבין" (כך כותב בעל מלאכת שלמה). מעבר לכך, הרי המשנה עוסקת בשאלה עד מתי מותר לקרוא קריאת שמע, ולכן הנוסח "מותרין" מתאים יותר. 
גם מבחינה טקסטואלית הנוסח עדיף, ועדי הנוסח לנוסח זה טובים יותר. היו ראשונים שתמכו או התנגדו למינוח "מותרין" מתוך שראו בו התייחסות שיפוטית לבני רבן גמליאל. מי שגרס "מותרין" ראה בבני רבן גמליאל "עבריינים" שלא ביצעו את ההלכה כראוי ורשאים להשלים את החיסרון, לתקן את המעוות ולקרוא. מי שהעדיף את הנוסח "חייבין" ראה בכך עדות שבני רבן גמליאל לא פשעו אלא היו פטורים מקריאת שמע מתוך "אונס", שהיו עסוקים במצווה<sup class="footnote-marker">33</sup><i class="footnote">ראו למשל המאירי, בעל מלאכת שלמה ועוד.  </i>.
<b>ולא זו בלבד –</b> כאמור לא ברור האם אלו דברי רבן גמליאל או דברי עורך המשנה. בעדי נוסח משניים מועטים נוסף "אמרו"<sup class="footnote-marker">34</sup><i class="footnote">ש, וכן ר' נתן אב הישיבה, וראו מלאכת שלמה.  </i>, ובתלמודו של רבי בצלאל אשכנזי נמחקה כל פסקת התלמוד שעל מילה זו<sup class="footnote-marker">35</sup><i class="footnote">ראו מלאכת שלמה. </i>. מי שהוסיף מילה זו בא להסביר שהמשפט אינו רק לדעת רבן גמליאל, אך מסוגיית הגמרא בדף ט ע"א מוכח כי נוסח המשנה שהיה לפני אמוראי בבל כלל את המילה "אמרו".
<b>אלא כל שאמרו חכמים עד חצות מצותן עד שיעלה עמוד השחר –</b> אם כן, לפי ההלכה מותר לבצע את פעולות הלילה עד עלות השחר, אך חכמים הטילו סייג וקבעו שיש לסיימן עד חצות כדי להרחיק את האדם מן העברה. לא ברור האם גם רבי אליעזר בן הורקנוס, שאמר שמותר לקרוא עד סוף אשמורת ראשונה, יסכים שמעיקר הדין המצווה היא עד עלות השחר, ולדעתו יש להטיל סייג חריף יותר, או שהוא חולק על המשפט במשנה וסובר שאכן קריאת שמע היא רק עד סוף האשמורת הראשונה. כמו כן לא ברור האם לפנינו מחלוקת בין רבן גמליאל וחכמים, או שרבן גמליאל אמר את ההלכה וחכמים ניסחו את הסייג המקובל על הכול. יש לזכור שרק העורך העמיד את הדברים זה מול זה, וייתכן שבמקורו של דבר אלו ניסוחים שונים שנאמרו כל אחד בהקשר עצמאי אחר. לפי פשוטם של דברים אין כאן מחלוקת, וכך הבין אף התלמוד הבבלי (ט ע"א)<sup class="footnote-marker">36</sup><i class="footnote">הבבלי הכיר את קושיית הירושלמי שנביא להלן, ואף הקשה כיצד לא ידעו בני רבן גמליאל את דברי אביהם. על כן תירץ שהם שאלו האם חכמים חולקים על אביהם ואז הלכה כחכמים, או שהם מסכימים עמו. כל ההעמדה היא תאורטית ולמדנית בלבד. היא עמוסה הנחות יסוד (יחיד ורבים הלכה כרבים) וכמובן אף מניחה שהבנים היו למדנים (מופלגים) והכירו את כל הדעות שבמשנה. הנחות אלו אינן היסטוריות, כפי שנראה להלן. </i>. 
ברם הירושלמי הבין שרבן גמליאל חולק על חכמים. הם אומרים "עד חצות", והוא אומר "עד שיעלה עמוד השחר". הירושלמי מקשה כיצד רבן גמליאל פוסק בניגוד לחכמים, ומתרץ שיש לו נימוק מיוחד: "שנייא הכא שהיא לשינון" (ג ע"א). כלומר מצוות קריאת שמע היא לשינון, שנאמר "ושננתם לבניך", לכן אין זה נורא אם יקראו קריאת שמע גם לאחר הזמן שקבעו חכמים לקריאתה. הסבר הירושלמי למשנה אפשרי, אך לא הכרחי. אבל שאלת הירושלמי על רבן גמליאל אינה היסטורית, וכל מהלך הדיון נועד רק לשינון התלמידים. רבן גמליאל, כמו כל חכם אחר, העז לחלוק על חבריו ואף לנהוג כדעתו בניגוד לדעתם. בכלל, העמדה כאילו זו דעת כלל החכמים נובעת רק מדרך ההעמדה של העורך. לאמִתו של דבר "חכמים" הם חכם אחד או חכמים אחדים, כשם שהיו חכמים נוספים שתמכו בדעות האחרות. הירושלמי מקיים כאן דיון "חינוכי" המיועד לדורות הלומדים; הדיון אינו תואם, אפוא, את המציאות ההיסטורית של זמנו של רבן גמליאל. השאלה היא כיצד חכם נוהג כדעתו בניגוד ל"הלכה", ומשתמע ממנה המסר לדורות שעל החכם הבודד לכפוף את עצמאותו ולבטל את דעתו מפני דעת ה"הלכה". ברם קביעת ה"הלכה" היא מושג מאוחר יותר, שהרי בדורות התנאים עדיין חלקו על ההלכה. הסיפור להלן במשנה ג מדגים את קביעתנו, ונבררה שם. מכל מקום, רבן גמליאל היה תקיף מחבריו ולא היסס לנהוג כדעתו, ולא זו בלבד אלא אף דרש שחבריו יכפפו עצמם לדעתו. דנו בנושא בהרחבה במסכת ראש השנה, ונסיים את דברינו כאן בציטוט משם: "בשני מקומות שונים מסופר על רבי עקיבא ש'קפץ' ועשה מעשה; רבן גמליאל זועם על כך וטוען: 'למה אתה מכניס ראשך בין המחלקות'; רבי עקיבא טוען לעומתו: 'אמר לו למדתנו אחרי רבים להטות', הווה אומר שהייתה הכרעת רוב, אך רבן גמליאל סבור שאין להכרעה זו תוקף כלשהו ולדידו המחלוקת עדיין עומדת<sup class="footnote-marker">37</sup><i class="footnote">תוס', ברכות פ"ד הט"ו; ביצה פ"ב הי"ב; השוו דמאי פ"ה הכ"ד. </i>. לא מן הנמנע שרבן גמליאל תבע שהלכה תהיה כמותו והתעלם מדעת רוב החכמים בזכות מעמדו כנשיא, ברם לפחות מוסרי הסיפור לא הדגישו את נשיאותו של רבן גמליאל. ככל הנראה הם לא ראו ב'הלכה', כפי שנקבעה על ידי הרוב, את חיסולה וסיומה של המחלוקת".
אם כן, מבחינת פרשנותה של המשנה ניתן להבינה כמחלוקת והמשפט "כל שאמרו חכמים" הוא רק לדעת אחד הצדדים, ואפשר שזה משפט מסכם לדעת הכול. באבות דרבי נתן מציגים את משנתנו כדוגמה לסייג: "איזהו סייג שעשו חכמים..." (אבות דרבי נתן, נו"א פ"ב, עמ' 14), וזאת בהתאם לתביעתם של אנשי הכנסת הגדולה "ועשו סייג לתורה" (משנה, אבות פ"א מ"א)<sup class="footnote-marker">38</sup><i class="footnote">אם יזכנו בורא עולם, לכשנגיע לפרש משנה זו נראה כי ניתן לפרשה גם כהוראה לעשות את התורה כסייג לאדם, כלומר התורה תנחה את האדם ותגדור דרכיו. ברם לפחות בעל אבות דרבי נתן, בשתי הנוסחאות, הבין את המשפט כהנחיה אופרטיבית לחכמים לעשות סייגים למצוות, מעין זה שבמשנתנו. </i>. נראה שבעל אבות דרבי נתן אינו סבור כי יש במשנה מחלוקת בין חכמים לרבן גמליאל, אלא פירש את כולה בהתאם לסיפא, כפי שפירש הבבלי, ונראה שזה פשוטה של משנה.
הצורה "שאמרו" רומזת למשנה קדומה שהמחבר של משנתנו הכיר אותה<sup class="footnote-marker">39</sup><i class="footnote">ראו פירושנו לפסחים פ"א מ"א.  </i>. משנתנו היא אפוא עריכה מאוחרת יחסית שלפני העורך שלה (ולפניה) כבר עמדה משנת זבחים שנזכיר להלן.
במשניות רבות מובא מעשה הסותר הלכה עקרונית שלפניו<sup class="footnote-marker">40</sup><i class="footnote">משנה, להלן פ"ב מ"ה; תרומות פ"ד מ"ג; מעשרות פ"ב מ"ה; עירובין פ"ד מ"ד; נדרים פ"ה מ"ו; פ"ט מ"י ועוד. לעתים המעשה מאשש את ההלכה העקרונית, כגון כלאים פ"ז מ"ה; פ"ד מ"ט; מעשר שני פ"ה מ"ט; שבת פט"ז מ"ז-מ"ח; עירובין פ"ד מ"א ועוד.  </i>. הבבלי שואל על כך לעתים "מעשה לסתור?". לעתים הוא מתרץ שאכן המעשה משקף דעה אחרת, ולעתים מוצא פתרון דחוק אחר<sup class="footnote-marker">41</sup><i class="footnote">כגון בבלי, טז ע"ב; פסחים עה ע"ב; לעיל מח ע"א (פירושנו לפ"ה מ"ו); סוכה כח ע"ב; פירושנו לנדרים פ"ב מ"ג; גיטין פ"ד מ"ז ועוד. </i>. בחלק מהמקרים הוא נעזר בשיטת "חיסורי מחסרא" ומנסח דעה חולקת. בכל המקרים הללו הירושלמי מקבל בפשטות שהמעשה משקף דעה שונה, במעט או ברב. אכן נראה שלעתים קרובות אין המעשה הולם במלואו את ההלכה העקרונית, וזו דרכה של המשנה להצביע על המורכבות של ההלכה, ועל התאמות שנעשו בתנאי המעשה. עם זאת, במקרה של משנתנו איננו רואים בכך סתירה או דעה אחרת, אלא יש להבין את הניסוח של המשנה "והתירו" במובן פורמלי פחות.
<b>הקטר חלבים ואברים – </b>של כל קרבן וקרבן, מצוותו עד הבוקר, אך מתוך סייג הקפידו לסיים זאת עד חצות. ההלכה עצמה ידועה מסדרת מקורות, ואין בה חדש.
<b>ואכילת פסחים – </b>בכל הנוסחאות חוץ מכתב יד <b>קופמן, לאו</b> ו- <b>מ</b> צמד מילים אלו חסר<sup class="footnote-marker">42</sup><i class="footnote">וכן אצל ראשונים רבים כגון רש"י, המאירי ואחרים, וראו מלאכת שלמה.  </i>. בירושלמי מוצגות שתי הצעות בלשון "אנן תנינן אכילת פסחים", "אית דלא תני אכילת פסחים" (ג ע"א); לדעת אפשטיין היו אלו שתי ברייתות סותרות<sup class="footnote-marker">43</sup><i class="footnote">אפשטיין, מבוא, עמ' 76, וראו גם עמ' 430. </i>, אם כי ביטויים אלה – "אנן תנינן (אית דתני)... אית דלא תני..." – עשויים לשקף גם שתי נוסחאות למשנה. הבבלי התנגד לנוסח אכילת פסחים, שכן באכילת הפסח האיסור לאכול אחרי חצות חמור יותר, ומתוך הסייג נגזרה טומאה על פסח לאחר חצות<sup class="footnote-marker">44</sup><i class="footnote">ראו פירושנו לפסחים פ"י מ"ט.  </i>. הבבלי אומר שמשנתנו היא כשיטת רבי אלעזר בן עזריה הסבור שמצד עיקר הדין, ולא מצד סייג, הפסח נאכל רק עד חצות, מכאן שהבבלי לא גרס משפט זה במשנתנו. על כן נוסחאות בבל של המשנה אינן מזכירות אכילת פסחים, ונוסחאות ארץ ישראל כוללות אכילת פסחים במשנה. עד כאן דברי אפשטיין.
בעיית הנוסח קדומה לדיון התלמודים. במכילתא דרבי ישמעאל הובאה או צוטטה המשנה לעניין דיני קרבן פסח; שם מופיע הצירוף "אכילת פסחים", והרשימה היא "אכילת פסחים ואכילת זבחים והקטר חלבים ואיברים" (בא ו, עמ' 19). ברור שהמילים נכללו בנוסח שעמד לפני המכילתא, שכן שם מדובר באכילת הפסח ובלי המילים הללו אין משמעות להבאת המשנה. במכילתא דרבי שמעון בן יוחאי ובספרא המשנה מצוטטת ללא צמד המילים, וכן מובא הדין בתוספתא ללא אזכור של אכילת פסחים<sup class="footnote-marker">45</sup><i class="footnote">מכילתא דרבי שמעון בר יוחאי, כג יח, עמ' 219, וכן ספרי, חובה פרק יט ה"ג (פינקלשטיין, עמ' 192); תוס', ערכין פ"ב הי"ט.  </i>. בספרא ובתוספתא מדובר על הקטר חלבים במוצאי שבת, ואזכור הפסח אינו מתאים שם שכן אין מדובר שם אלא בבעיות שיש במוצאי שבת, ואכילת פסחים אינה בעיה המיוחדת למוצאי שבת. על כן אין היעדר האזכור ל"אכילת פסחים" מעיד על עמדת הספרא והתוספתא בשאלה הלכתית זו. שונה המצב במכילתא דרבי שמעון בר יוחאי, שבה שנוי: "לא ילין חלב חגי עד בקר. מכאן אמרו הקטר חלבים כל הלילה. לא ילין חלב חגי עד בקר – לפי שמצינו בקודשי קדשים שבזמן אכילתם הקטרתן, יכול אף קדשים קלים כן? תלמוד לומר לא ילין חלב חגי עד בקר. אין לי אלא חלבי חגיגה, חלבי פסח מנין? תלמוד לומר ולא ילין לבקר זבח חג הפסח" (שם). אם כן, ההלכה היא שמותר להקריב חלבי פסח עד בוקר, אך אכילת פסחים אינה נזכרת והמדרש אינו דן בכך. לכאורה זו בעיית נוסח בלבד, הווה אומר שניתן היה להוסיף את המילים "אכילת פסחים" לטקסט והתוכן לא היה נפגע. ברם, אין זה כך. כל הטיעון במדרש הוא שיש פער בין "זמן אכילתן" ל"זמן הקרבתן", ואם מותר לאכול את קרבן הפסח עד הבוקר ודאי שמותר להקטיר את החלבים עד הבוקר, ואין צורך בדרשה. אם כן, ברור שבעל המכילתא דרבי שמעון בר יוחאי הכיר את משנתנו ללא המשפט "אכילת פסחים", והוא סבור שמצד עיקר הדין אכילת פסחים היא עד חצות בלבד<sup class="footnote-marker">46</sup><i class="footnote">גם המכילתא דרבי ישמעאל וגם המכילתא דרבי שמעון בר יוחאי הכירו את המשנה ומצטטים אותה, בדרך כלל בלשון "שאמרו". על כן אנו מניחים שגם כאן הכירו את המשנה והביאוה בנוסח שהכירו. </i>.
מעתה נחזור להלכה של אכילת פסחים. במשנת פסחים ההלכה פשוטה: "הפסח נאכל עד חצות". התלמודים קושרים זאת עם מחלוקת התנאים האם הפסח נאכל עד חצות, כדעת רבי אליעזר (בבבלי: רבי אלעזר בן עזריה) ורבי עקיבא. המחלוקת שנויה במפורש בספרי דברים (קלג, עמ' 190), ונרמזת במקורות נוספים. הבבלי מצטט ברייתא ומסביר שהתנא של משנתנו סבור כרבי אלעזר בן עזריה, ואף הירושלמי, לדעה אחת, מכיר בכך<sup class="footnote-marker">47</sup><i class="footnote">מכילתא, בא ו, עמ' 19; יח, עמ' 74; ספרי דברים, קלג, עמ' 190; ירו', ג ע"א; בבלי, ט ע"א; פסחים קכ ע"ב; קכא ע"א, וראו ספראי וספראי, הגדת חז"ל, עמ' 45. </i>.
בסוגיית הבבלי למשנת ברכות (ט ע"א) נזכרת ברייתא שעולה ממנה לכאורה שאכילת פסחים יכולה מצד עיקר הדין להיעשות כל הלילה, אך זמנה הוגבל עד חצות כדי להרחיק אדם מן העברה, והתלמוד מסביר כי זו דעת רבי עקיבא. לפיכך ניתן אף לפרש שמשנת פסחים האומרת "הפסח נאכל עד חצות" היא לדעת הכול, ונאמרה כבר לפי הסייג של חכמים שגם רבי עקיבא מסכים לו. בירושלמי למשנת ברכות יש כאמור שתי נוסחאות, האחת כוללת אכילת פסחים והאחרת לא, אך יש בו שלוש דעות של אמוראים:
א. מי ששונה במשנה "אכילת פסחים" הוא כרבנן (רבי עקיבא). כלומר, רבי עקיבא מקבל את הסייג.
ב. מי שאינו שונה "אכילת פסחים" הוא כרבי אליעזר (או אלעזר בן עזריה), שסובר שאכילת פסח מצד עיקר הדין רק עד חצות.
ג. אין לשנות אכילת פסחים במשנה, וזו דעת הכול, שכן נקבע במשנת פסחים שפסח אחר חצות מטמא את הידיים. אם כן, כבר אין זה רק סייג אלא הלכה לכל דבר. רבי עקיבא (רבנן) סבור שבאופן עקרוני מותר לאכול פסח עד הבוקר, אך כדי להרחיק אדם מעברה נקבע שיש לסיים את האכילה עד חצות. סייג זה הפך להלכה לכל דבר, שהרי נקבע שהאוכל אחר חצות נטמא, וממילא אי אפשר לאכול את קרבן הפסח כיוון שיש לאכלו בטהרה. 
מכל מקום, יהא נוסח המשנה אשר יהא, ראינו שיש ברייתות הכוללות אכילת פסחים בטהרה ויש שאינן כוללות הלכה זו, וזו מחלוקת בין המכילתא דרבי ישמעאל והמכילתא דרבי שמעון בר יוחאי. אי אפשר לקבוע מה הכרונולוגיה של ההלכות השונות. מבחינה הגיונית נראה שגם לגבי קריאת שמע וגם לגבי אכילת הפסח היו מלכתחילה שתי דעות. בשלב שני הן אוחדו לדעה אחת ונקבע שמותר לעשות את המצווה עד הבוקר, אך רצוי לסיימה עד חצות, וזו דעה מפשרת בין שתי הדעות הקיצוניות. אלא שבפסח נדחתה ה"פשרה" ונקבעה ההלכה המחמירה לגבי קרבן פסח, אולי משום שהבעיה כבר לא הייתה מעשית וניתן היה להחמיר בה. קריאת שמע הייתה שאלה יום-יומית, והחמרת יתר (איסור קריאה אחר חצות) הייתה מונעת את קיום המצווה. לעומת זאת לאחר החורבן כבר לא הייתה אכילת פסחים מעשית, וניתן היה להחמיר בה מבלי שההחמרה תגרום לנזק כלשהו. 
לגופה של הלכה – בספר היובלים נקבע שאכילת הפסח היא עד "שלישית הלילה", שהיא סוף האשמורת הראשונה מתוך שלוש האשמורות<sup class="footnote-marker">48</sup><i class="footnote">ספר היובלים, מט י. לחלוקת הלילה לשלוש אשמורות ראו פירושנו להלן, פ"ב מ"א.  </i>. לדעה זו אין מקבילה בספרות חז"ל, אם כי כאמור הנושא נדון במשנתנו. כפי שנראה להלן ייתכן שזמן קרבן פסח מתקשר בהמשך המשנה לזמן קריאת שמע. במגילת המקדש נקבע בפשטות שזמן אכילת קרבן פסח הוא עד הבוקר<sup class="footnote-marker">49</sup><i class="footnote">מגילת המקדש, עמ' יז; ידין, מגילת המקדש, עמ' 80-79. </i>. אם כן, בהלכה זו ספר היובלים נוקט עמדה שונה ממגילת המקדש, זאת על אף קרבתם הרבה של שני החיבורים שמשקפים את עולמן של כתות מדבר יהודה. ייתכן שגם אצל בני הכת הייתה אבחנה בין דין תורה ("עד בוקר") והסייג שגדרו, אך לא עד חצות אלא עד שלישית הלילה. ייתכן גם שבהלכה של הכת הפרידו בין זמן אכילת פסח לזמן קריאת שמע.
<b>מצוותן עד שיעלה עמוד השחר –</b> וכן: <b>כל</b><sup class="footnote-marker">50</sup><i class="footnote">ברוב עדי הנוסח ללא וי"ו החיבור. </i><b> הנאכלים ליום אחד מצוותן עד שיעלה עמוד השחר אם כן למה אמרו חכמים עד חצות אלא להרחיק את האדם מן העבירה –</b> אם כן, משנתנו מלמדת כלל חשוב. מתברר שלעתים אמרו חכמים לא את ההלכה עצמה אלא את הסייג לה. עיקרון זה של עשיית סייגים הוא מאבות ההלכה התנאית והאמוראית. הנימוק "גזירה שמא..." מופיע לעתים קרובות. הבבלי מרבה להשתמש בו לנימוק הלכות רבות; בירושלמי השימוש בנימוק מצומצם יותר, אך קיים<sup class="footnote-marker">51</sup><i class="footnote">ראו פירושנו לשבת פ"א.  </i>, כמו גם במקורות התנאיים. אף על פי ששיטת הסייגים והגזרות מקובלת במחשבת חכמים, הביטוי המפורש "להרחיק את האדם מן העבירה" מופיע רק במשנתנו ובתלמודים סביבה. מצב עניינים זה קורא לבדיקה מחודשת האם באמת המניע להלכות רבות הוא סייג וגדר, או שמא מה שמוצג במקורות או בחלק מהם כסייג הוא החמרה בפני עצמה, וההסבר בדבר סייג הוא משני ונובע מהרצון להגיע לאחידות משפטית. ייתכן גם שרצון ההחמרה נובע מחסידות לשמה, ולא רק מתכנית מסודרת של בניית מערכת סייגים.
כל ההלכות במשנה יוצאות מההנחה שאדם קורא את שמע בזמן שלבו חפץ. כפי שנפרש במשנה ג להלן, לדעת בית שמאי יש לקרוא את שמע בעת ההליכה לישון. באופן פורמלי ייתכן שהמחלוקת במשנה תהיה גם לדעת בית שמאי. באופן מעשי אדם הולך לישון לאחר ארוחת הערב, ואי אפשר שיקרא את שמע בזמן שבני אדם מתחילים לסעוד. אם כן, לפחות הרישא מניחה שהלכה כבית הלל, ועוד נחזור לכך בפירושנו למשנה ג<sup class="footnote-marker">52</sup><i class="footnote">משנה, זבחים פ"ה מ"ח; תוס', ערכין פ"ב הי"ט; מנחות פ"ו ה"ה ועוד.  </i>.

Mishnah 2

<b>מאמתי קורין את שמע בשחרים –</b> כאמור בפירושנו למשנה הקודמת, בעדי נוסח אחרים: בשחרית. נוסח זה מושפע אולי מקיומה של תפילת שחרית. אלא שקריאת שמע אינה קשורה, מבחינה הלכתית, לתפילת שחרית, ולנוסח "בשחרים" עדיפות ברורה. גם בתוספתא הנוסח הוא "בשחרים". עם זאת, הנוסח "בשחרית" משקף את המציאות היהודית בתקופה שלאחר המשנה. בפועל נהגה תפילת ציבור, וקריאת שמע הפכה בפועל לחלק ממעמד התפילה. 
<b>משיכירו בין תכלת ללבן רבי אליעזר אומר בין תכלת לכרתן –</b> תכלת הוא כחול בהיר, כצבע השמים (ירו', ג ע"ב ועוד), וכרתן הוא ירוק בהיר<sup class="footnote-marker">53</sup><i class="footnote">בירושלמי מובאת מחלוקת תנאים האם אתרוג הירוק ככרתן כשר (סוכה פ"ג ה"ז, נג ע"ב), ונראה שהכוונה לירוק בהיר, צבע המעיד על פרי שטרם הבשיל במלואו, שאם לא כן אין למחלוקת משמעות. </i>; מדובר אפוא באור ראשון. התלמוד הירושלמי מוסיף שמדובר בהבדל שבין התכלת שבציצית ללבן שבה, ומבסס את דעות התנאים על פסוקים מן המקרא. גם הבבלי מקבל הסבר זה. בהמשך מדובר על דעה נוספת: משיבחין בין חמור לערוד, או בין כלב לזאב, מכאן שמדובר בהבחנה בין דברים דומים ללא קשר לציצית. נראה שהסבר הירושלמי הוא רעיוני, ומטרתו לקשר את ההלכה הטכנית בדבר זמן הקריאה לרעיונות שבפרשת ציצית. אכן בציצית היה שזור חוט תכלת, אך נראה שכשם שה"כרתן", המוזכר במשנתנו בדברי רבי אליעזר, אינו מתייחס לציצית – כך גם התכלת. זאת ועוד, אם אכן הכוונה לתכלת שבציצית הרי שזו עדות לכך שבפועל היה בתקופת המשנה בציצית חוט תכלת שיכול היה לשמש סימן בחיי היום-יום. אלא שנראה שבתקופת התנאים המאוחרים כבר הייתה התכלת נדירה ביותר. גם אם ניתן הסימן בדור יבנה, הרי שעורכי המשנה עדיין ראו בו סימן יעיל ותקף. 
כידוע, לפי המקרא צריך להיות חוט התכלת שזור בציצית, אך בשלב מסוים נעלמה התכלת. נראה שהתכלת הופקה מסוג מסוים של חלזונות, ואלו פשוט הלכו ופחתו והפכו יקרי מציאות. השאלה היא מתי נעלם הצבע. בחלק מהמקורות, בדיונים הלכתיים שונים, מדובר על הצבע כחלק מהווי החיים. ברם, בהחלט ייתכן שהדיון בו כבר תאורטי (כמו במשנתנו). בספרות התנאית והאמוראית יש דיונים רבים על קרבנות, אף שבימי הדוברים אין הקרבנות נוהגים כבר. דוגמה לכך היא המשנה הקודמת. על כן אין אזכור התכלת מוכיח על תפוצתה בפועל. אבל השימוש בה כסימן עזר האמור לסייע בשמירת המצווה מעיד על מצב שהתכלת מצויה בו בפועל, בציצית המוטלת בטליתו של כל יהודי. ממקורות מספר משמע שהתכלת כבר הייתה נדירה ביותר או שאבדה מהשוק. כך, למשל, רבי יוסי מספר על החילזון העולה ממעמקי הים פעם בשבעים שנה (ספרי דברים, שנד, עמ' 417), וכן: "...אלא מצוה להביא לבן ותכלת ויעשה. אימתי כשהוא תכלת? ועכשיו אין לנו אלא לבן, שהתכלת נגנז" (תנח' בובר, שלח כט, עמ' 74; במדבר רבה, יז ה)<sup class="footnote-marker">54</sup><i class="footnote">לעתים "תכלת" הוא פשוט תחליף למילה "ציצית", כמו בבבלי, יח ע"א. אין בכך עדות לקיומה בפועל, אלא להשפעת המורשת המקראית ושפת המקרא בלבד. לסיפור אמוראי בבלי על בדיקת תכלת הלכה למעשה ראו בבלי, מנחות מג ע"א, וספק אם זו בדיקה רֵאלית או מסורת שחוטי אגדה שזורים בה. </i>.
האיסור האמוראי (השנוי במחלוקת) לקנות תכלת שלא מן המומחה (ירו', עבודה זרה פ"ב ה"ט, מב ע"א) מעיד גם הוא על נדירותה ועל החשש לזיופים. איסור זה שנוי בירושלמי כמחלוקת, ובבבלי (מנחות מג ע"א) ובמסכת ציצית (פ"א הי"א) כאיסור מוחלט. עם זאת, בדור יבנה אנו מוצאים עדיין דיונים על השגחה ומכירה של תכלת המיובאת מרחוק, כגון "אבא שאול בן בטנית היה אומר לבניו, קברו אותי תחת מרגלותיו של אבא, והתירו תכלת מטליתי" (שמחות יב יא, עמ' 198), ויש אף עדויות ארכאולוגיות לשימוש בתכלת<sup class="footnote-marker">55</sup><i class="footnote">ידין, מערת האיגרות, עמ' 292-289.  </i>.
מכל מקום, אין ודאות שבימי התנאים עוד נהגה התכלת הלכה למעשה, ובכל אופן אין המשנה מדברת על תכלת דווקא בציצית, וזה פירוש שכוונתו להביא לידי ביטוי רעיון חשוב, ולא פרשנות רֵאלית.
בספרות חז"ל מצויה עוד הגדרת זמן – "איילת השחר" (ירו', פ"א ה"א, ב ע"ג; בבלי, יומא כט ע"א ועוד). איילת השחר היא כנראה הנצנוץ הראשון של האור.
הדעות הנזכרות מאפשרות לקרוא קריאת שמע מעט מאוחר יותר. יש להניח שהבעיה המרכזית שרצו חכמים לפתור היא כיצד לאפשר לפועלים לקרוא קריאת שמע לפני תחילת העבודה. אנשים החלו לעבוד עם הנץ החמה. הנוהג המקובל היה שהפועל חייב להשכים, ואם איחר היה האיחור על חשבונו (ירו', בבא מציעא פ"ז ה"א, יא ע"ב). על כן צריך היה לאפשר לאנשים לקרוא קריאת שמע מוקדם כך שיסיימו אותה ויגיעו לעבודתם בזמן. כמובן לא כולם היו פועלים שכירים, אך צריך היה להתחשב גם בהם. יתר על כן, בעל הבית ניצב בעצמו בפני אותה בעיה של ניצול היום, בין אם היה עצמאי ובין אם שכר פועלים וצריך היה להמתין להם בשדה ולהנחותם בעבודה. 
בתוספתא מובאות הגדרות זמן שונות: "אחרים אומרים כדי שיהא חבירו רחוק ממנו ארבע אמות ומכירו" (פ"א ה"ב)<sup class="footnote-marker">56</sup><i class="footnote">לפי מסורת התלמוד בבבלי, הוריות יג ע"ב, "אחרים" הם רבי מאיר ורבי נתן, ברם קביעה זו נכונה אולי בחלק מהמקרים ואינה קביעה גורפת. בדרך כלל "אחרים" הם חכמים אחרים, אנונימיים. מכל מקום, בבבלי ט ע"ב יש לרבי מאיר דעה שלישית: "משיכיר בין זאב לכלב...". מן הראוי להעיר שלדעתו של גודבלאט המעשה המסופר בבבלי הוריות משלב בתוכו מרכיבים נוספים שהרקע ההיסטורי הרֵאלי שלהם מוקשה ותמוה, וראו על כך גודבלאט, מרד. </i>. התוספתא מוסיפה: "מצותה עם הנץ החמה כדי שיהא סומך גאולה לתפילה"<sup class="footnote-marker">57</sup><i class="footnote">כך לפי כתב יד ערפורט. </i>. גאולה היא ברכת גאולה (גואל ישראל), וזו חתימת הברכה האחרונה של קריאת שמע; נדון בה בפרק ב. נראה שהמשפט בתוספתא מחובר משני משפטים. הראשון הוא העדיפות לקריאת שמע עם הנץ החמה, וההמשך הוא נימוק מאוחר. מי שאמר את הנימוק כבר הכיר את התפילה כנוהג יום יומי, ושאף לחבר את שני המעמדות לאחד. כפי שהראינו במבוא אין ספק שזו תפיסה מאוחרת, משלהי ימי התנאים. בהמשך התוספתא (שם) רבי יהודה מספר על רבותיו: "פעם אחת הייתי מהלך אחר רבי עקיבא ואחר רבי אלעזר בן עזריה והגיע זמן קרית שמע, כמדומה אני שנתיאשו מלקרות, אלא שהיו עסוקין בצרכי צבור. קריתי ושניתי ואחר כך התחילו הן וכבר נראת חמה על ראשי ההרים". המעשה אירע מן הסתם במישור לוד-יבנה, והחמה בראשי ההרים מציצה כחצי שעה לאחר שעת "הנץ החמה"<sup class="footnote-marker">58</sup><i class="footnote">המעשה מופיע בבבלי, ט ע"ב ובירושלמי, פ"א ה"ב, ג ע"ב. בירושלמי המעשה הופך להגדרת זמן, "שתהא החמה מטפטפת על ראשי ההרים", כלומר ראשית זריחתה מעל ההרים, וראו גם ג ע"ד. </i>. ברור שרבי יהודה סבור כי השעה הרצויה לקריאת שמע היא הנץ החמה, כדעת תנא קמא במשנה. רבי עקיבא ורבי אלעזר התירו לעצמם לאחר כדעת רבי יהושע, משום שהם סבורים שהעיסוק בצורכי ציבור עדיף על פני קריאת שמע בזמנה<sup class="footnote-marker">59</sup><i class="footnote">כך בתוספתא שם ה"ג. </i>. מכל מקום, גם לדעתם הנץ החמה הוא המועד הרצוי. 
כך יוצא גם מהסיפור בהגדה של פסח על חבורת חכמים שעסקו במדרשי יציאת מצרים "עד שבאו תלמידיהם ואמרו להם: 'רבותינו, הגיע זמן קריאת שמע של שחרית' "<sup class="footnote-marker">60</sup><i class="footnote">למעשה אין מקבילות בספרות התנאית. </i>. מהדברים עולה כי יש להקדים את קריאת שמע<sup class="footnote-marker">61</sup><i class="footnote">במעשה מקביל על רבן גמליאל וזקנים נאמר שעם קריאת הגבר הלכו לבית המדרש (תוס', פסחים פ"י הי"ב), וקריאת שמע אינה נזכרת כלל.  </i>. 
מעבר לפן ההלכתי, הדיון חושף את סדר יומם של קדמונים. מן המסופר על רבי עקיבא ורבי אלעזר בן עזריה עולה תמונה של אנשים הקמים עם הנץ החמה, ועבורם זריחת השמש היא כבר אמצע יום עבודה. נהוג היה ללכת לישון מיד עם לילה, וכך נוצלו כל שעות היום בצורה אינטנסיבית ביותר. המדובר כמובן בחכמים, אנשי ציבור, שחסים על זמנם. ברם, עדויות אחרות מספרות על סדר יום דומה גם אצל פשוטי עם. כפי שנראה להלן, שינה עד השעה השלישית נחשבה כבר למותרות ולחריגה מהמקובל. עם זאת, בחברה ההלניסטית בהחלט מקובל היה להאריך בבילוי הלילה עד שעה מאוחרת, ואלו גם קמו מאוחר יותר.
<b>עד הנץ החמה –</b> קריאת שמע זמנה בבוקר וודאי שחכמים חשבו שראוי לא לאחר אותה. ושוב, רוב האנשים קמו בשעה מוקדמת וחכמים ציפו שאלה יקראו קריאת שמע סמוך לקומם. ברקע עומדת תביעתם של חכמי בית שמאי לקרוא קריאת שמע ברגע הקימה. 
נוסח כתב יד קופמן הוא, כאמור, "עד הנץ החמה", וכן הוא בעדי נוסח רבים<sup class="footnote-marker">62</sup><i class="footnote">א, ב, ס, ג14, ג16, ג19, ג35, ז, ט, י, ל, מ, ן, ס, ע, פ, צ, ר. </i>. אבל בקבוצת עדי נוסח – אחדים מהם טובים<sup class="footnote-marker">63</sup><i class="footnote">כך תוקן בגיליון כתב יד פרמא (פ), ובין עדי הנוסח הללו גם דפוס נפולי (נ). </i>– הנוסח הוא "וגומרה עד הנץ החמה". בעל מלאכת שלמה מפרש כי "וגומרה" הוא כמו "ואומרה", כמו "לגמור את ההלל" שמשמעו לומר הלל. 
<b>רבי יהושע אומר עד שלש שעות שכן דרך בני מלכין לעמוד בשלוש שעות –</b> רבי יהושע מאפשר לאחר בקריאת שמע. הנימוק הפורמלי הוא שיש כאלה הקמים מאוחר ("בני מלכים"). כלומר, עד שלוש שעות זו עדיין קימת בוקר. זהו נימוק פורמלי, ובפועל הוא מאפשר לדחות את קריאת שמע להמשך היום.
דברי התנאים משקפים, ללא ספק, את ההמון העובד. בני מלכים ועשירים קמו מאוחר יותר משלוש שעות, אך בכפר הארץ-ישראלי נראתה אפשרות מעין זו רחוקה. ארבע שעות הוא (גם) המועד המאוחר להקרבת התמיד<sup class="footnote-marker">64</sup><i class="footnote">משנה, עדיות פ"ו מ"א; ספרי זוטא, כח ד, עמ' 324; כח ז, עמ' 324. </i>. סביר להניח שמועד זה השפיע על קביעת המועד האחרון של קריאת שמע. גם במקדש קראו קריאת שמע מאוחר במקצת. העבודה החלה עם הזריחה, אך לקריאת שמע הגיעו רק לאחר הקרבת התמיד (משנה, תמיד פ"ה מ"א). זה היה לפני השעה השלישית, אך לא עם הנץ החמה.
יש להניח שדעתו של רבי יהושע הושפעה מעיקרון חשוב הבא לידי ביטוי כמה וכמה פעמים בספרות חז"ל בדבר השוויון בין בני אדם, בבחינת "כל ישראל בני מלכים הם" (משנה, שבת פי"ד מ"ד). הלכה זו מצטרפת בכך לשורה של הלכות המדגישות את "שויונו של כל יחיד בעם בהלכה ובחברה"<sup class="footnote-marker">65</sup><i class="footnote">כלשונו של אלון, מחקרים, ח"א עמ' 329. </i>.
בתלמוד הבבלי אביי מסכם: "רבן שמעון בן גמליאל ורבי שמעון ורבי ישמעאל ורבי עקיבא כולהו סבירא להו כל ישראל בני מלכים הן" (בבא מציעא קיג ע"ב; שבת קכח ע"א). רעיון זה בהלכה חוזר בהלכותיהם של החכמים שמנה אביי, אך מטבע לשון זה אמור במפורש רק בדברי רבי שמעון במסכת שבת (שם)<sup class="footnote-marker">66</sup><i class="footnote">דוגמאות נוספות בהלכה שרעיון זה בא בהן לידי ביטוי ראו אצל אלון, שם. </i>. עם זאת, אין זו הדעה היחידה בספרות חז"ל ומצינו גם נימות אחרות; בכל אחת מההלכות שנזכרו נמצא גם מי שחולק, וכן יוצא גם מהלכות אחרות<sup class="footnote-marker">67</sup><i class="footnote">ראו למשל פירושנו לשבת פ"ב מ"ו. </i>.
אין ספק שחכמים ראו בהנץ החמה את הזמן הראוי לקריאת שמע. להלן נראה כי ממשניות מספר יוצא שזה היה הזמן האופטימלי, ואנשים השתדלו לקרוא שמע בבוקר בראשית היום. כמה מהן הבאנו לעיל, וכן מוכח להלן<sup class="footnote-marker">68</sup><i class="footnote">להלן, פירושנו לפ"ג מ"ה, תמיד פ"ה מ"א ועוד. </i>. בתוספתא מוצגת ההלכה: "כשם שנתנה תורה קבע לקרית שמע כך נתנו חכמים לתפילה" (פ"ג ה"א), ובהמשך מדובר על תפילה עד חצות היום<sup class="footnote-marker">69</sup><i class="footnote">ראו פירושנו לפ"ד מ"א. </i>. ניתן להבין זאת כי מלכתחילה זמן תפילה אינו הנץ החמה, וזמן זה הוא "מדברי חכמים", כלומר תקנה או הסדר מאוחר.
<b>הקורא מכן ואילך לא הפסיד כאדם שהוא קורא בתורה – </b>חכמים מצפים ממי שאיחר לקרוא את קריאת שמע לקרוא אותה לאחר הזמן. הוא אמנם הפסיד קריאת שמע, אך לפחות "הרוויח" כאילו קרא בתורה. בין השורות שוררת מגמה לחייב קריאת שמע מאוחר יותר, מבלי לפגוע בחשיבות קריאת שמע בזמנה.

Mishnah 3

<b>בית שמי אומרים בערב </b><b>[</b><b>כל אדם</b><b>]</b> <b>ייטו</b><b> ויקרו ובבוקר יעמדו שנאמר בשכבך ובקומך בית הלל אומרין כל אדם קורין כדרכן שנאמר ובלכתך בדרך –</b> המחלוקת במשנתנו היא עקרונית, וראויה להיות הבסיס לכל לימוד של תולדות קריאת שמע. בהבנה הפשוטה בית שמאי סבורים שאת קריאת שמע יש לקרוא בעת השכיבה והקימה. אמנם ניתן להבין כאילו בית שמאי סוברים שדי בשכיבה ובקימה סמליות, אך נראה שלא זו כוונת בית שמאי, כפי שנראה להלן. בית הלל מאפשרים לקרוא קריאת שמע בשעת קימה, כלומר בבוקר, ובשעת השכיבה, כלומר בערב. משנה זו קודמת מבחינה עניינית למשניות הקודמות. המשניות הקודמות הגדירו את זמן השכיבה והקימה, והעיקרון מוצג רק עתה. המשנה מעמידה את הדיון על צדו הפרשני-מדרשי. בית שמאי לומדים את פשט הכתוב "בשכבך ובקומך", ובית הלל מדגישים חלק אחר של הפסוק: "ובלכתך בדרך".
<b>אם כן למה נאמר בשכבך ובקומך – </b>כיצד יסבירו בית הלל את הפסוק המהווה בסיס לדרשתם של בית שמאי? <b>אלא בשעה שדרך שבני אדם שוכבים ובשעה שדרך שבני אדם עומדין –</b> בית הלל מפרשים את הפסוק לפי משמעותו העקרונית. באופן כללי, אחד הקווים העיקריים המפרידים בין בית שמאי לבית הלל הוא התחכום ההלכתי. בית שמאי מצטיינים בהגדרות פשוטות ומעשיות, ובית הלל מעמידים במרכז את האבחנות המשפטיות הדקות. גם כאן בית שמאי אוחזים בדרך הפשט, ובית הלל מחפשים את המרכיב העקרוני-משפטי, מהו הזמן של המצווה. 
מעבר למחלוקת על פרשנות הפסוקים מסתתרת כאן מחלוקת עקרונית על מהותה של קריאת שמע. בית שמאי רואים בה מצוות יחיד שכל אדם יכול לקיימה אף בביתו. אם צריך לשכב ממש, אי אפשר לעשות זאת בציבור. בית הלל מדברים על מעמד חופשי יותר, שניתן לקיימו בבית או בציבור. כידוע קראו קריאת שמע בבית המקדש, כמרכיב בסדר העבודה (משנה, תמיד פ"ה מ"א), וברור שהדבר אפשרי רק לשיטת בית הלל. אין לדעת האם בית הלל שאפו שקריאת שמע תהיה ציבורית, אך ברור שרק שיטתם ההלכתית היא שאפשרה זאת.
<b>אמר רבי טרפון</b> <b>אני הייתי בא בדרך והטיתי לקרות כדברי בית שמי וסכנתי בעצמי מפני הלסטים אמרו לו כדיי היית לחוב בעצמך שעברתה על דברי בית הילל </b>– מעשה זה חשוב להבנתה של דרך התפתחות ההלכה ופסיקתה. עורך המשנה הבין שההלכה היא כבית הלל, על כן רבי טרפון, שהחמיר על עצמו, עשה כהלכה מבחינה פורמלית ונהג כדעת שני הבתים, ברם הוא פשע בכך שעשה זאת כדי לצאת ידי חובת בית שמאי. לא ברור מה סבר רבי טרפון בסופו של דבר. ברור שמלכתחילה סבר שיש לנהוג כדעת בית שמאי, ברם מסגנון הסיפור ניתן להבין גם כי לדעתו שגה או הפריז. בסופו של דבר הוא מקבל את דעת בית הלל, וסבור שראוי היה להיענש על שדבק בדעה החולקת של בית הלל. ברם, ניתן לראות בדברי רבי טרפון גם שבח עצמי של מי שסיכן את עצמו למען שמירת ההלכה, ולא ניזוק. מבחינת הכתוב במשנה אין כל צורך לראות בה הסכמה של רבי טרפון לבית הלל, וניתן להבינה גם כהנצחת המחלוקת. מכל מקום, רבי טרפון הבין שלדעת בית שמאי עליו לשכב לישון ממש. אילו הייתה זו הטיה סמלית וקצרה בלבד, לא היה הדבר כרוך בסכנה של ממש.
מסורת מפורטת בספרות חז"ל מספרת, כידוע, כיצד נפסקה הלכה כדעת בית הלל: בת קול יצאה מהשמים וקבעה שהלכה כבית הלל. הברייתא המספרת על קביעת ההלכה כבית הלל מאפשרת לנהוג גם כבית שמאי, אך לא לברור את הדעה המחמירה או את הדעה המקלה<sup class="footnote-marker">70</sup><i class="footnote">חלק מהמקורות רוכזו אצל ספראי, הכרעה כבית הלל; ביכלר, בית הלל. ראו תוס', סוכה פ"ב ה"ג; עדיות פ"ב ה"ג; יבמות פ"א הי"ג ועוד מקורות רבים. המימרה על בת הקול מיוחסת בבבלי (עירובין יג ע"ב) לשמואל בשם רבי אבא. ראוי לציין שאין עדויות בספרות התנאית עצמה על בת הקול אלא על עצם קביעת ההלכה, וראו הדיון אצל ספראי, שם.  </i>. אם כן, לפי מסורת זו נהג רבי טרפון לכאורה בצורה לגיטימית, ועמדתם התקיפה של חכמים "כדיי היית לחוב..." אינה מובנת. הבבלי (יא ע"א) תירץ לעצמו שמשנתנו מהלכת כדעה אחרת הקובעת שמי שנוהג כדברי בית שמאי לא יצא ידי חובה, ורב יצחק לומד ממשנתנו שהעושה כבית שמאי חייב מיתה. שתי המסקנות האחרונות הן התפתחות והחרפה של המאבק בין הבתים. בירושלמי חלוקה אחרת. ההלכה שאדם רשאי להחליט בעצמו האם לנהוג כבית שמאי או כבית הלל היא לפני שיצאה בת קול, אבל לאחר שיצאה בת הקול העושה כבית שמאי חייב מיתה (ג ע"ב). גם מסקנה זו מבטאת אותה מגמת החרפה אשר עמדנו עליה.
לא כאן המקום לבירור מלא של הפרשה; נסתפק בהעלאת שני מעשים נוספים ובמסקנה הכוללת העולה מכלל העדויות.
בתוספתא מובא: "מעשה ברבי ישמעאל ורבי אלעזר בן עזריה שהיו שרויין במקום אחד, והיה רבי ישמעאל מוטה ורבי אלעזר בן עזריה זקוף; הגיע זמן קרית שמע, נזקף רבי ישמעאל והטה רבי אלעזר בן עזריה; אמר לו רבי ישמעאל: מה זה אלעזר? אמר לו [רבי אלעזר]: ישמעאל אחי, לאחד, אומר לו מפני מה זקנך מגודל? והוא אומר להם יהיה כנגד המשחיתים! אני שהייתי זקוף הטיתי, ואת שהייתה מוטה נזקפתה. אמר לו אתה הטיתה לקיים דברי בית שמאי, ואני נזקפתי לקיים דברי בית הלל"<sup class="footnote-marker">71</sup><i class="footnote">תוס', פ"א ה"ד; ספרי דברים, לד, 62; ירו', ג ע"ב; בבלי, יא ע"א.  </i>. פרטי הדברים מעורפלים במקצת, אך המסקנה ברורה. נפתח בפרטים. המעשה היה בקריאת שמע של ערב<sup class="footnote-marker">72</sup><i class="footnote">כפי שהעיר ליברמן, לפי התוספתא, הספרי והבבלי אירע המעשה בקריאת שמע של ערב. לפי הירושלמי, שגרסתו למעשה שונה, אירע המעשה בקריאת שמע של בוקר. </i>, רבי ישמעאל היסב והיה מוטה ורבי אלעזר ישב זקוף. מן הסתם שניהם אכלו או שוחחו. כשהגיע זמן קריאת שמע הזדקף רבי ישמעאל כדי שלא ייחשב כמי שנוהג כדעת בית שמאי. לפי בית שמאי יש לשכב, ולכן הזדקף. רבי אלעזר בן עזריה, לעומת זאת, היטה את עצמו כדי לקיים את דברי בית שמאי. רבי ישמעאל מתפלא על חברו הנוהג כבית שמאי; על כך אין רבי אלעזר עונה אלא מגיב בשאלה לרבי ישמעאל: הרי רבי ישמעאל יכול היה להמשיך ולהטות את עצמו, וכך היה נוהג כדברי בית שמאי ובית הלל כאחד; בניסוחו של רבי אלעזר, משל לאחד המגדל את זקנו במידה רבה מהמקובל, והוא מנמק זאת בכך שזו פעולה שנועדה להבליט את אורך הזקן כנגד אלו המשחיתים את הזקן. כידוע נאמר בתורה "לא תשחית את פאת זקנך" (ויקרא יט כז); למרות האיסור יש המשחיתים את הזקן, וכנגדם יש מי שמאריך בשערו. זהו כנראה משל עממי שרבי אלעזר מביאו בתמיהה. רבי אלעזר טוען: הרי אין זה הגיוני להאריך את הזקן מעבר למקובל, ומי שעושה זאת כדי להבליט את התנגדותו לעוברי עברה הוא תמהוני, המגזים בהתנהגותו; כך גם אתה לא היה עליך לזקוף כדי להבליט את התנגדותך לבית שמאי. פירשנו את המעשה כפי שפירשו ליברמן, אם כי את שני המשפטים האחרונים ניתן לפסק ולהבין גם באופן שונה<sup class="footnote-marker">73</sup><i class="footnote">לפירוש אחר ראו: נאה, כנגד המשחיתים. הפירושים השונים אינם משנים את המסקנה שחכם אחד נהג דווקא כבית שמאי והשני דווקא כבית הלל.  </i>. מכל מקום, ברור שרבי אלעזר בן עזריה נהג כבית שמאי ורבי ישמעאל הפגין את דבקותו בשיטת בית הלל<sup class="footnote-marker">74</sup><i class="footnote">מהמעשה יוצא שיהודי רגיל גידל את זקנו, אך הזקן לא היה ארוך. על כך מצויות עדויות רבות נוספות, כגון הבבלי בכריתות ו ע"ב. מקובל היה לטפל בזקן פעם בשבוע, וזו התגלחת הנזכרת במקורות. מצד שני היו כאלה שלא הקפידו על האיסור והיו "משחיתים" (מגלחים) את זקנם. לא מן הנמנע שהיו גם כאלה שהאריכו את זקנם כדי להפגין את התנגדותם למשחיתים. ברם, נוכח מגמתו של רבי אלעזר בן עזריה לטעון לאבסורד שבהזדקפותו של רבי ישמעאל נראה יותר שכוונתו לומר שאין זה רגיל שאדם מאריך את זקנו כאות מחאה. מן הראוי להעיר שבחלק גדול מציורי הפסיפס היהודיים הגברים מגולחי זקן, כפי שהיה מקובל בחברה ההלניסטית. </i> (איור 11). 
בתלמוד הירושלמי למסכת שביעית מובא מעשה הדומה למעשה שבמשנתנו. שם רבי טרפון מסרב לקבל את הסדר מכירת הפרות בשביעית שהציעו בית הלל. הציבור (הקהילה המקומית) כפתה את שיטת בית הלל; רבי טרפון פעל נגד ההסדר, קטף בעצמו את הפרות בשדהו וסיכן את עצמו<sup class="footnote-marker">75</sup><i class="footnote">ירו', שביעית פ"ד ה"ב, לה ע"ב ומקבילות. לבבלי מסורת אחרת, ולא נרחיב בכך. </i>.
התלמודים מתקשים בכל המעשים הללו משום שהושפעו מהתפיסה הכללית שההלכה נפסקה כבית הלל. ברם, תיאור זה של הברייתא נכון רק בהסתכלות רטרוספקטיבית של הדברים. בימי בית שני נפסקו הלכות רבות כבית שמאי, ואולי אף מותר לקבוע שבמרבית המחלוקות שהיה בהן "פסק הלכה" או נוהג ציבורי התקבלה דעתם של בית שמאי. בדור יבנה נפסקו הלכות כבית הלל. לא הייתה פסיקה אחת כוללת, אלא סדרת הכרעות שברובה נפסקה הלכה כבית הלל. הכלל שהלכה כבית הלל לא יצר את הפסיקה, אלא הוא סיכומו של תהליך ממושך. יתר על כן, בהלכות רבות נהגו כבית שמאי; זאת ועוד, היו חכמים שנהגו כבית שמאי. הבולט שבהם הוא רבן גמליאל, וחובר אליו רבי טרפון כפי שעולה ממשנתנו ומהמעשה בשביעית<sup class="footnote-marker">76</sup><i class="footnote">ראו בהרחבה ספראי, הכרעה כבית הלל. </i>. כל זאת בנוסף לחכם כרבי אליעזר המכונה "שמותי",<sup class="footnote-marker">77</sup><i class="footnote">ירו', תרומות פ"ה ה"ב, מג ע"ב; שביעית פ"ט ה"ו, לט ע"א; בבלי, נידה ז ע"ב; שבת קל ע"ב. קשריו של רבי אליעזר עם בית שמאי עולים מהלכות רבות, ראו גילת, משנת רבי אליעזר. </i> שהיה מתלמידי בית שמאי, אם כי היה גם תלמיד בית הלל (תלמידו של רבן יוחנן בן זכאי).
ספרות חז"ל מציגה תדמית חיצונית כאילו המחלוקת לגיטימית, אך בסופה הועמדה השאלה להצבעה ונקבעה "הלכה". אכן בספרותנו פסקי הלכות רבים, אך מתברר שאלו הכרעות של חכם או של קבוצת חכמים. הכרעה מעין זו לא נתפסה כמחייבת את כלל החכמים<sup class="footnote-marker">78</sup><i class="footnote">ראו לעיל בפירושנו למשנה א, ובנספח למסכת ביצה.  </i>. 
מכל מקום, העלינו שלושה מקרים שחכמים נהגו בהם כבית שמאי. ניכר במשנה כי הנושא "טעון" ורגיש, אך אין בו פסיקת הלכה אחידה. מאוחר יותר, מדור אושא ואילך, כבר השתרשה מסורת הפסיקה כבית הלל, וממילא תוקנו (עודכנו) המסורות הקדומות כך שתתאמנה למסורת הפסיקה המתגבשת<sup class="footnote-marker">79</sup><i class="footnote">הרחיב בכך ספראי, הכרעה כבית הלל, וראו פירושנו בנספח למסכת ראש השנה.  </i>. 

Mishnah 4

<b>בשחר מברך שתים לפניה ואחת לאחריה – </b>כיום נהוגות שלוש ברכות, שתיים לפני קריאת שמע – ברכת "יוצר המאורות" ו"אהבה רבה", שיש בה גם אזכור של לימוד התורה, ואחת לאחר קריאת שמע – ברכת הגאולה המסתיימת בנוסח בבל בחתימה "ברוך אתה ה' גואל ישראל", ובנוסח ארץ ישראל בחתימה "ברוך אתה ה' צור ישראל וגואלו". התלמוד הבבלי דן בפרטי הנוסח של הברכה (-תפילה), האם צריך לומר "יוצר אור ובורא חושך" או נוסח דומה, וברור שהבבלי הכיר את הנוסח הראשון, הנהוג גם כיום. קיימת מחלוקת תנאים באשר לפתיחת הברכה השנייה. לדעה אחת – "אהבת עולם", לדעה אחרת – "אהבה רבה". זו מחלוקת תנאים, וכיום נהוג לחלק ולומר "אהבה רבה" בבוקר ו"אהבת עולם" בערב<sup class="footnote-marker">80</sup><i class="footnote">מדרש תהילים, פ"ו א, עמ' כט; מאן, קטעי גניזה, עמ' 291. </i>. הנוסח הנקוט בידינו הוא אפוא פשרה בין שתי הנוסחאות הקדומות.
המינוח שהמשנה משתמשת בו הוא "ברכה" משום שהקטע פותח במילים "ברוך אתה ה' " ומסתיים בחתימה "ברוך אתה ה' " (להלן). ברם מבחינת התוכן אלו בעצם תפילות קצרות. המינוח "ברכה" מופיע גם בתיאור תפילת הכוהנים שנדון בה להלן, ואף הכוהן הגדול הקורא בתורה חותם בשמונה ברכות<sup class="footnote-marker">81</sup><i class="footnote">ראו פירושנו ליומא פ"ז מ"א; סוטה פ"ז מ"ז. </i>. עם זאת כל אלו הן למעשה תפילות, ומהן התפתחה תפילת שמונה עשרה. המינוח "ברכה" הוביל לטשטוש בין ברכות-תפילות אלו לבין ברכת המצוות. ברכת המצוות נאמרה לפני עשיית המצווה; ברכות על מצוות מוכרות כבר בסוף ימי בית שני במקדש, אך לא מחוצה לו<sup class="footnote-marker">82</sup><i class="footnote">ראו פירושנו לסוף פסחים. </i>. כך, למשל, איננו מכירים ברכה לפני קריאת התורה בימי הבית, אלא רק את הברכה שאחרי הקריאה. התלמודים שהכירו את הברכה לפני קריאת התורה ניסו למצוא אותה במשנה המונה את ברכות הכוהן הגדול, לפני קריאת התורה ביום הכיפורים ובמעמד הקהל (משנה, יומא פ"ז מ"א; סוטה פ"ז מ"ז), אלא שזו השלכה ממציאות מאוחרת<sup class="footnote-marker">83</sup><i class="footnote">ראו פירושנו ליומא פ"ז מ"א. </i>. ברוח זו נברר את משמעותן של ברכות קריאת שמע.
את העיון יש להתחיל במשנת תמיד: "אמר להם הממונה ברכו ברכה אחת והן ברכו קראו עשרת הדברים שמע והיה אם שמוע ויאמר. ברכו את העם שלש ברכות, אמת ויציב, ועבודה וברכות כהנים" (פ"ה מ"א). לפנינו סדרו של מעמד ציבורי קדום שעיצובו קדם לעיצובה של התפילה. שלוש הברכות האחרונות הן ראשיתה של תפילת הציבור שהכוהנים מתפללים עם העם ("את העם" במובן עם העם). לפני התפילה הם קוראים את קריאת שמע הכוללת את עשרת הדיברות. כידוע נכללו עשרת הדיברות בקריאת שמע הקדומה, והוצאו בגלל "טענת המינים"<sup class="footnote-marker">84</sup><i class="footnote">ראו על כך במפורט במבוא. </i>. לענייננו חשובה הברכה שלפני קריאת שמע. התלמודים כבר שואלים מהי אותה ברכה אחת, ומדוע אין הכוהנים מברכים שתי ברכות. בירושלמי מובאים דברי רב מתנה בשם שמואל המפרש שבירכו ברכת התורה. על כך הגמרא שואלת מדוע לא בירכו "יוצר המאורות" ועונה "עדיין לא יצאו מאורות" (ג ע"ג). ההסבר האחרון קשה, שהרי קריאת שמע נערכה לאחר הקרבת תמיד של שחר ולאחר סדרת עבודות שהחלה לאחר הקרבת התמיד עם הנץ החמה (משנה, תמיד פ"ג מ"ב), וודאי שהמאורות כבר יצאו. יתר על כן, לפי ההלכה, מחוץ למקדש קוראים שמע עם הנץ החמה<sup class="footnote-marker">85</sup><i class="footnote">ראו לעיל, משנה ב.  </i>, ובשעה זו לא יצאו עדיין מאורות! אולי ניתן היה להבין תירוץ הפוך, שאת ברכת "יוצר אור" אמרו עם הנץ החמה, אך אם כך קשה מדוע לא נזכרה זו במפורש. 
בתלמוד הבבלי יש שתי הצעות הבאות לבאר למה המשנה מתכוונת ב"ברכה אחת", האחת בשם שמואל, והיא "אהבה רבה", והאחרת בשמו של רב זריקא בשם ריש לקיש, "יוצר המאורות" (יא ע"ב)<sup class="footnote-marker">86</sup><i class="footnote">חילופי השמות בין הירושלמי והבבלי מעניינים. בירושלמי הדובר הוא רב מתנה בשם שמואל הבבלי, ובתלמוד הבבלי רב מתנה אינו יודע לענות, ורב יהודה עונה בשמו של שמואל. </i>. חשוב להעיר שהתלמוד מעיד על אמוראים ש"לא היה בידיהם", כלומר שלא ידעו לענות. על התשובה של ריש לקיש התלמוד מספר "לאו בפירוש אתמר אלא מכללא אתמר", כלומר הדעה לא נאמרה במפורש אלא הגמרא הסיקה אותה ממסורת אחרת שהובאה משמו של רב זריקא בשם ריש לקיש.
מכל מקום בידינו שלוש הצעות, ונותר לנו לשקול את הנתונים. יש מהמפרשים שניסו לתאם בין התלמודים ולהציע שברכת "אהבה רבה" היא ברכת התורה. ברוח זו נכללו בתפילה כבר בימי הביניים משפטים מספר העוסקים בלימוד תורה. ברם, עיון בנוסח התפילה מביא לשחזור היסטורי שונה. הברכה-תפילה המתאימה לקריאת שמע היא ברכת "אהבה רבה" (או "אהבת עולם") המסתיימת ב"אוהב עמו ישראל", זאת מכיוון שקריאת שמע עוסקת באהבה וממשיכה במצוות האהבה – "ואהבת את ה' אלוקיך". רבי עקיבא פיתח את תורת האהבה לבורא עולם אך הרעיון קדם לו בהרבה, ונראה שהמשנה המתארת את ימי הבית הכירה אותו. 
במקדש לא בירכו ברכת "יוצר מאורות" בפשטות משום שזו טרם התגבשה, או שהייתה תפילה חדשה שטרם שולבה בעבודת בית המקדש, שהרי בית המקדש נוטה מטבעו לשמרנות. ברכה על לימוד התורה נוצרה רק מאוחר יותר, או שעל כל פנים לא נאמרה במקדש. כפי שאמרנו גם הרשימה של ברכות הכוהן הגדול אחרי קריאת התורה (במעמד הקהל וביום הכיפורים) מוכיחה כי לא נאמרה ברכה על לימוד תורה לא לפני הקריאה ולא בכל יום. זאת ועוד, בתקופה זו טרם השתרשה התפיסה הכללית שיש לברך על המצוות לפני עשייתן, מחוץ למקדש עצמו.
מאוחר יותר, בימי התנאים, עלה מאוד ערכו של לימוד התורה, ולחכמים חשוב היה עד מאוד לשלב את ברכת התורה בכל מעמד שהוא. על כן באו ההצעות כאילו הברכה שלפני קריאת שמע היא ברכת התורה. נטייה זו של חכמים להדגיש את לימוד התורה בכל הזדמנות בולטת בהזדמנויות רבות. כך, למשל, הם רואים בקריאת שמע מימוש של מצוות לימוד תורה<sup class="footnote-marker">87</sup><i class="footnote">כגון ספרי דברים, לד, עמ' 61-60; בבלי, קידושין ל ע"א, ועוד.  </i>. ברם, קריאת שמע עומדת בפני עצמה וכמעמד בפני עצמו, כהצהרה ציבורית לאהבת ה' ולמחויבות לו ולמצוותיו. מבחינה מהותית אין היא חלק מלימוד התורה, אף שתוכנה הוא כמובן פרקי מקרא. דוגמה אחרת היא ההתפתחות ההיסטורית של ברכת התורה. המשנה מדברת על ברכה על לימוד התורה, הירושלמי מוסיף ברכה על לימוד מדרש, והתלמוד הבבלי אף על לימוד המשנה<sup class="footnote-marker">88</sup><i class="footnote">ירו', ג ע"ג; בבלי, יא ע"ב. לסוגיה בבלית זו שתי נוסחאות עיקריות.  </i>. 
<b>ובערב מברך שתים לפניה ושתים לאחריה –</b> הברכה הנוספת היא ברכת "השכיבנו", המתאימה למעמד שלפני השינה. במדרשים מובאת אסמכתא למניין הברכות מהפסוק "שבע ביום הללתיך" (תהילים קיט קסד), מכאן שצריכות להיות שבע ברכות (שלוש בבוקר וארבע בערב – ירו', ג ע"ג; מדרש תהילים, פ"ו א, עמ' כט ועוד).
<b>אחת ארוכה ואחת קצרה –</b> מבחינת מבנה המשפט הוא עשוי להתייחס לשתי ברכות השחר שלפני קריאת שמע, לשתי ברכות הערב שלפני הקריאה או לאחריה, או לכולן<sup class="footnote-marker">89</sup><i class="footnote">פירושי הראשונים מציעים את כל האפשרויות. המאירי, למשל, מפרש בשם "גדולי הרבנים" (רש"י) שמדובר בשתיים אחריה של ערבית. בשם "יש מפרשים" המאירי כותב שמדובר בברכות על קריאת שמע של שחרית (וכן הרמב"ם, ר"ש סירליאו, הרע"ב ועוד), ואת הפירוש שנביא להלן הוא כותב בשם "אחרוני הרבנים". </i>. התוספתא מסבירה מהי ברכה ארוכה, כגון ברכת תעניות (פ"א ה"ו). אנו מכירים היטב את תפילות התענית, והתוספת היא בסדרת מעשים ופסוקים<sup class="footnote-marker">90</sup><i class="footnote">ראו פירושנו לתענית פ"ב מ"ד. </i>. לכאורה משנתנו אומרת שאחת הברכות צריכה להיות ארוכה והאחרת קצרה, ברם רבנו תם מפרש "בין אם יאריך בה בין אם יקצר בה" (תוספות לדף יא ע"א ד"ה "אחת"), וכן פירש המאירי בשם "אחרוני הרבנים". פירוש זה סביר יותר מבחינה לשונית, ואף ליברמן קיבלו<sup class="footnote-marker">91</sup><i class="footnote">ליברמן, תוספתא, עמ' 5, וראו במיוחד הערה 23 שם; גם בעל מלאכת שלמה מקבל את הפירוש. </i>. כלומר, המברך רשאי לקצר או להאריך, בניגוד לברכות הנרמזות בהמשך המשנה אשר בהן אינו רשאי לסטות מהנוסח הקיים והמקובל.
<b>מקום שאמרו</b><b> להאריך אינו רשיי לקצר לקצר אינו רשיי להאריך לחתום אינו רשיי שלא לחתום שלא לחתום אינו רשיי לחתום –</b> "לחתום" משמעו לסיים ב"חתימה", כלומר במשפט "ברוך אתה ה'...". כך פירש רש"י, וזה השימוש הרגיל של המילה. אך יש שפירשו "שיפסיק במקום שאינו רשאי להפסיק" (רמב"ם, מלאכת שלמה), אולי משום שלא יכלו להעלות על דעתם שיהיה צורך לומר שחייבים לחתום על ברכה כמקובל. מכל מקום המשנה תובעת צייתנות לכללי הברכות, זאת על רקע חופש רב יחסית בעיצוב המשפטים וסדרת הפסוקים. 
המשנה מנוסחת באריכות. ראשונים שדייקו בכל מילה ומילה במשנה חיפשו ומצאו משמעות לכפל הלשון. ברם, לפי דרכנו כפל הלשון הוא סגנון הרווח במשנה במקומות לא מעטים. 

Mishnah 5

<b>מזכירין [יציאת] יציאת מצרים בלילות –</b> משנה זו מפורסמת משום ששובצה בהגדה של פסח. בהגדה היא מופיעה רק בחלק מכתבי היד. בהגדה של פסח, לאחר הסיפור שבמשנתנו, מופיע המעשה ברבי אלעזר בן עזריה וחבריו שהסבו בבני ברק. בכתבי היד של ההגדה שחסרה בהם משנתנו גם המעשה חסר, ובכתבי היד שהמעשה מופיע בהם גם משנתנו מופיעה. נראה, אפוא, שהיה מקור כלשהו שבו שני הקטעים היו זה ליד זה, אולי בברייתא או במדרש הקשור ליציאת מצרים, משם ליקטו אותם וצירפו אותם להגדה<sup class="footnote-marker">92</sup><i class="footnote">ספראי וספראי, הגדת חז"ל, עמ' 118-117. </i>. 
<b>אמר –</b> בכתב יד <b>ל</b> נוסף "להן", וכן בכתבי יד אחדים של ההגדה (כך בהגדה של רב נטרונאי, בקטעי גניזה, בסדר פסח של הרמב"ם ובכל הגדות תימן)<sup class="footnote-marker">93</sup><i class="footnote">שם, עמ' 117. </i>. נוסח זה מופיע אף בסדר הגדה שבספר שבלי הלקט ובמחזורי רומא ורומניא, וכאמור גם בעד נוסח אחד של המשנה<sup class="footnote-marker">94</sup><i class="footnote">שם. </i>. מקריאתה של הפִסקה בהגדה של פסח לאחר מעשה התכנסות החכמים בבני ברק, וביניהם רבי אלעזר בן עזריה, משתמע שדברי רבי אלעזר בן עזריה הם המשך למעשה הקודם – יש כאן דרשה ומימרה שנאמרה באותו מעמד של התכנסות החכמים בליל פסח. 
דברי רבי אלעזר בן עזריה, המוסרים את דרשת בן זומא על חובת הזכרת יציאת מצרים בלילות, אינם עוסקים במעשה של סיפור יציאת מצרים שעליו מסופר לפני כן בהגדה, ואין כל קשר בין שתי המסורות. בימי התלמוד, או שמא רק בימי הגאונים, צירפו כפי הנראה את דברי המשנה לסיפור שמסופר עליו לפני כן בגלל קרבת העניין והלשון ושמו של אותו חכם הנזכר בשתי המסורות. על כן נראה שהנוסח "אמר <b>להם</b> רבי אלעזר בן עזריה" נוצר כדי לקשר את שתי המסורות. יש להניח כי נוסח זה חדר לנוסח כ"י <b>ל</b> במשנה מתוך הנוסח שבהגדה, כשם שנוסח הגדת פסח השפיע כמה וכמה פעמים על נוסח משנת פסחים פרק י. כתב יד <b>ל</b> הוא כתב יד ליידן של הירושלמי, המשקף מסורת ארץ-ישראלית אותנטית. משנתנו אינה כלולה במסורות ההגדה (ההגדות) הארץ-ישראליות, על כן לכאורה אין מקום להשערה שנוסח המשנה שבכתב יד ליידן, הכולל את המילה "להן", הושפע מההגדה. מצד שני, נוסח ההגדה הבבלי התפשט בכל קהילות ישראל. הוא חדר בהדרגה גם לקהילות שהתפללו לפי נוסח ארץ ישראל, על כן סביר שסופר כתב יד ליידן, ר' יחיאל ב"ר יקותיאל איש רומי, הכיר אותו והושפע ממנו<sup class="footnote-marker">95</sup><i class="footnote">ראו דברי ליברמן, תוספתא, עמ' 12. הוא מגיע למסקנה זהה מטעמים אשר אנו שוללים בהמשך דיוננו בהגדה שם. </i>.
<b>רבי אלעזר</b> <b>בן עזריה הרי אני כבן שבעים שנה ולא זכיתי שתאמר יציאת מצרים בלילות עד שדרשה בן זומה שנאמר למען תזכור את יום צאתך מארץ מצרים כל ימי חייך (דברים טז ג) ימי חייך הימים כל ימי חייך הלילות וחכמים אומרים ימי חייך בעולם הזה כל ימי חייך להביא את ימות המשיח [העולם הבא] –</b> בתוספתא, במדרשי ההלכה ובשני התלמודים<sup class="footnote-marker">96</sup><i class="footnote">תוס', פ"א ה"י; מכילתא דרבי ישמעאל, בא פט"ז, עמ' 60; ספרי, ראה קל, עמ' 188; ירו', ד ע"א; בבלי, יב ע"ב. </i> מצויות הרחבות למסורת זו ועיקרן ויכוח בין בן זומא וחכמים, ובו בן זומא מבקש להוכיח מכתובים שונים שלימות המשיח לא יזכירו עוד את יציאת מצרים, והכתוב "כל ימי חייך" אין כוונתו אלא לרמוז שיש להזכיר את יציאת מצרים אף בלילות. לעומתו החכמים מבקשים להוכיח שהכתוב "כל ימי חייך" מלמדנו שלימות המשיח יזכירו את יציאת מצרים, אמנם כטפלה לגאולה מן המלכויות. הוויכוח אינו מתנהל על הזכרת יציאת מצרים בליל פסח, אלא על הזכרת יציאת מצרים בכל לילות השנה: "מזכירין יציאת מצרים בלילות". בליל פסח מזכירים את יציאת מצרים בקידוש ובסיפור יציאת מצרים, ופשוט שחכמים אינם חולקים על כך.
רש"י והרמב"ם, ובעקבותיהם מפרשים מאוחרים יותר, מפרשים שהמחלוקת בין בן זומא לחכמים נסובה על השאלה אם יש לקרוא בקריאת שמע בערב אף את פרשת ציצית המסתיימת בפסוק: "אני ה' אלהיכם אשר הוצאתי אתכם מארץ מצרים להיות לכם לאלהים אני ה' אלהיכם" (במדבר טו מא), אלא שבספרות התנאית מקובלת ההנחה שאין קוראים את פרשת ציצית בערב (ספרי במדבר, פיס' קטו עמ' 126; משנה, פ"ב מ"ב), ואף בימי האמוראים לא קראו בארץ ישראל בערב את פרשת ציצית, שאין לילה זמן ציצית<sup class="footnote-marker">97</sup><i class="footnote">ירו', ג ע"ד; בבלי, יד ע"ב; מדרש תהלים, מזמור ו כט ע"א. </i>; משום כך פירשו שני גדולי תורה מן האחרונים<sup class="footnote-marker">98</sup><i class="footnote">הגר"א, שנות אליהו לפ"א מ"ה ולפ"ב מ"ב; שאגת אריה, הל' קריאת שמע סי' ט. הקדימם בפירוש זה רבי ישעיהו דיטרני בפסקי הרי"ד לברכות יא ע"ב, וכפי שמובא בספר שבלי הלקט צט ע"א בשמו, והדברים מובאים בשמו אף בספר תניא רבתי, עמ' 96. הרי"ד מעיר שגם רש"י חזר ופירש כך את דברי רבי אלעזר בן עזריה בסוגיה בברכות יד ע"ב ד"ה "והא בעי". </i>, והסכימו עמם חוקרים בימינו<sup class="footnote-marker">99</sup><i class="footnote">גינצבורג, פירושים, ח"א עמ' 208-202; אלבק בהערותיו למשנה, עמ' 327, ובמבואו למשנה, עמ' 9; ליברמן, תוספתא כפשוטה, ח"א עמ' 14. </i>, כי הכוונה להזכרת יציאת מצרים בברכה שלאחר קריאת שמע אשר בה משולבים דברים על יציאת מצרים. אילו התכוונה המשנה למסור לנו דברי מחלוקת על קריאת פרשת ציצית הייתה אומרת "קורין פרשת ציצית בלילה" או "קורין פרשת ויאמר בלילה" או בדומה לכך, כשם שאמור להלן במשנה פ"ב מ"ב: "ויאמר אינו נוהג אלא ביום". זאת ועוד; במשנה ד בפרקנו המשנה דנה בברכות שנאמרות בקריאת שמע "לפניה" ו"לאחריה"; במשנה ה, היא המשנה שאנו דנים בה, נאמר "מזכירין יציאת מצרים בלילות", ויש להניח שהיא ממשיכה לדון בברכות שלפניה ושלאחריה ולא בקריאת שמע גופה<sup class="footnote-marker">100</sup><i class="footnote">גם התוספתא שונה כך (פ"ב ה"א): "הקורא את שמע צריך להזכיר יציאת מצרים באמת ויציב". </i>.
יש להניח כי רבי אלעזר בן עזריה היה מזכיר את יציאת מצרים בברכה שלאחר קריאת שמע כל ימי חייו ולא המתין עד שהתקרב לגיל שבעים שנה<sup class="footnote-marker">101</sup><i class="footnote">בתלמוד הבבלי (כח ע"א), בתיאור מעשה הורדת רבן גמליאל מנשיאותו ומינויו של רבי אלעזר בן עזריה במקומו, נאמר שרבי אלעזר בן עזריה אמר "הרי אני כבן שבעים שנה" ביום שמינו אותו לנשיא, אולם לאמִתו של דבר לא היה אז אלא בן שמונה עשרה, וכשמינוהו לנשיא נעשה לו נס, שערות זקנו צמחו וגדלו והפכו לבנות, ונראה היה כבן שבעים. מעשה זה מובא גם במקבילה בתלמוד הירושלמי (פ"ד ה"א, ז ע"ד), ולא עוד אלא שנאמר שלא היה אלא בן שש עשרה כשמינוהו לנשיא, אך אין קושרים שם את דברי רבי אלעזר בן עזריה "הרי אני כבן שבעים שנה" לסיפור הנס שאירע לו ביום התמנותו. יתר על כן, מהסוגיה בירושלמי למשנתנו (ג ע"ד) עולה כי הבינה את הדברים כפשוטם, שרבי אלעזר בן עזריה היה בן קרוב לשבעים שנה, שכן היא מעירה על משנתנו ש"אף על פי שנכנס לגדולה האריך ימים" (אף שהרבנות מקברת את בעליה, זכה רבי אלעזר בן עזריה לזקנה). ממקורות תלמודיים שונים משתמע שרבי אלעזר בן עזריה היה כבר בוגר בימי הבית, כך שבימי הורדת רבן גמליאל מנשיאותו היה כבר במיטב שנותיו. בבבלי, מגילה כו ע"א, מסופר שרבי אלעזר בן עזריה (כך בכל כתבי היד ובנוסחי הראשונים, ובנוסח הדפוס ר' אליעזר) קנה בית כנסת של טרסיים בירושלים ועשה בה כל צרכיו, ונראה שהמעשה אירע לפני החורבן. בשבת נד ע"ב מסופר על נוהגו בהפרשת מעשר בהמה, ואין מעשר בהמה נוהג אלא בפני הבית, אם כי גם בנושא זה מצינו מחלוקת. ראו עוד פירושנו להלן, פ"ד מ"א. מכל מקום, האות כ"ף בתחילת המילה באה להדגשה, ורגיל במשנה "כדברי רבי פלוני" או "כדברי חכמים", כגון שקלים פ"ד מ"ז; יבמות פ"ד מי"ג; אהלות פ"ט מי"ד ועוד. </i>, עד לאותה שעה שאחד מצעירי חכמי יבנה, בן זומא, ידרוש במקרא ויחדש שיש להזכיר את יציאת מצרים בלילות. במונח "זכיתי" התחבטו פרשנים וחוקרים. היו שראו בכך ראיה לחשיבות המדרש כיוצר ומחדש את ההלכה, והיו שהדגישו את ההפסד והצער שנגרם לחכם שלא עמד עד עתה על ההלכה. יש מפרשים שעד שדרשה בן זומא לא התקבלה הדעה להלכה, ויש מפרשים שהדעה כי חובת הזכרת יציאת מצרים היא מן התורה לא התקבלה<sup class="footnote-marker">102</sup><i class="footnote">ראו את התחבטותו של המאירי למקום בעניין זה. </i>. אנו מעדיפים את הפירוש הראשון מכיוון שגם לאחר הדרשה אין כאן "דבר תורה", ואין זו דרשה היוצרת הלכה אלא דרשה הבאה לקיים הלכה ידועה. עם זאת, המשנה מלמדת מה רב היה משקלה של הדרשה. אמנם היא לא יצרה דעות הלכתיות, אך היה לה משקל רב בהתפשטות ההלכה ובקביעתה. המשנה מעמידה את הוויכוח ההלכתי כאילו הוא תלוי בפסוקים, אבל זו העמדה ספרותית בלבד. הוויכוח הוא הלכתי ורעיוני, והבאת הפסוקים טפלה לו.
המחקר בן זמננו נוקט באבחנות בין דרשה היוצרת הלכה לבין דרשה המקיימת הלכה, שהיא בבחינת אסמכתא בלבד. חלוקה זו שרירותית וסכמטית, והדיון לפנינו יוכיח מה חשיבותה של דרשה, אף שהיא מהסוג השני בלבד.
אשר למונח עצמו, "לא זכיתי", הוא מופיע בספרות חז"ל בשתי משמעויות. האחת, הפשוטה, היא הפסד אישי: "הריני כבן שבעים שנה ולא זכיתי לדבר הזה בלתי היום" (מכילתא דרבי ישמעאל, מסכתא דפסחא בא, טז, עמ' 59), וכן: "...איני מברך שלא זכיתי לבן" (בבלי, פסחים קיט ע"ב). אבל במדרשי ההלכה המונח מופיע פעמים רבות במשמעות נוספת, "לא למדתי מהכתוב", ועל כן יש צורך בדרשה אחרת או בקל וחומר, כגון " 'והעברת כל פטר רחם', אין העברה אלא הפרשה, וכן הוא אומר... לא זכיתי מן הדין: נאמר כאן עברה, ונאמר להלן עברה, מה עברה האמורה כאן אין קדושה חלה עליו אלא בחיי אמו, אף עברה האמורה להלן דין הוא שלא תהא קדושה חלה עליו אלא בחיי אמו" (מכילתא דרבי ישמעאל, מסכתא דפסחא בא, עמ' 70). אם הלימוד הראשון מקל וחומר אינו תקף, ניתן להביא קל וחומר אחר. המונח "לא זכיתי" מסמן את ההכרה בחולשתו של הלימוד הראשון ותו לא, וכן במקורות נוספים<sup class="footnote-marker">103</sup><i class="footnote">כגון ספרי במדבר, כט, עמ' 35; קנג, עמ' 202; ירו', פסחים פ"ג ה"ה, כח ע"א; יומא פ"ג ה"ה, מ ע"ג. כל זאת כנגד בכר, מדרשי תנאים, עמ' 36-35. </i>. על כן גם כאן אפשר לפרש בפשטות: "לא זכיתי" להוכיח זאת כך, אוכיח זאת אחרת. אין לתלות במונח משמעויות נוספות. 

Chapter 2



Mishnah 1

<b>היה קורא בתורה – </b>אדם הלומד בתורה ובמקרה הגיע לאחת הפרשיות של קריאת שמע. המקרה המתואר במשנה הנו תאורטי, שהרי שלוש הפרשות הכלולות בקריאת שמע אינן מצויות בכתובים ברצף, אבל התנא רוצה להביא לידי ביטוי את העיקרון ההלכתי.
<b>והגיע זמן המקרא –</b> זמן קריאת שמע, כפי שנדון בפרק הקודם. אזכור זמן הקריאה משרשר את משנתנו לפרק הקודם.
<b>אם כיוון את לבו יצא ואם לאו לא יצא – </b>בשפתם של תנאים "כוונה" היא ביצוע המעשה לשם מצווה. מאוחר יותר, בספרות הבתר תלמודית, ואולי כבר בבבלי, נתלו במונח זה משמעויות של הבנה עמוקה וירידה לשורשי הרעיון של המצווה. באופן כללי, המבצע מצווה צריך לעשותה לשם המצווה. בעשייה סתמית אנו יוצאים מתוך הנחה שהייתה כאן עשייה לשם מצווה, אך מי שהיה שקוע בעשייה אחרת – צריך לכוון דעתו באופן מיוחד לשם המצווה. כך, למשל, מי ששמע קריאת מגילה באקראי בזמן שהיה שקוע בלימודו ולא כיוון לבו למצווה – לא יצא ידי חובת המצווה<sup class="footnote-marker">1</sup><i class="footnote">ראו פירושנו למגילה פ"ב מ"ב. </i>. 
בראש הסוגיה בירושלמי למשנתנו רבי בא מסיק: "זאת אומרת שאין הברכות מעכבות" (ד ע"א). הברכות שלפני קריאת שמע ואחריה אינן בכלל הברכות המוגדרות כ"ברכת המצוות"<sup class="footnote-marker">2</sup><i class="footnote">מונח זה נוסד רק לאחר החורבן, וראו פירושנו לסוף פרק עשירי של פסחים. </i> אלא ברכות או תפילות המצטרפות לקריאת שמע, ורבי בא משמיענו שמדברי המשנה משמע שאין הברכות, דהיינו אי-אמירתן, מעכבות יציאה ידי חובת קריאת שמע, אין הן חלק מהקריאה אלא נספח עצמאי למחצה.
בתוספתא ובתלמודים (תוס', פ"ב ה"ב; ירו', ד ע"א; בבלי, יג ע"ב) ניכרת מגמה לצמצום קביעה זו. להלן נברר מה משמעותה של קביעה זו. כוונה נדרשת אך רק בפרק הראשון, או רק בפסוק הראשון, או בחלק מפסוקי הפרשה הראשונה ("ואהבת"). בתוספתא (פ"ב ה"ב) ובירושלמי (ד ע"א) מובאת הדעה שדי בכוונה בפרק הראשון בשם רבי יהודה. בתלמוד הבבלי ההלכה מיוחסת גם לרבי אליעזר, ובשינוי מה לרבי עקיבא. רבי יהודה היה תלמיד אביו, רבי אלעאי, והלה היה תלמידו של רבי אליעזר. רבי יהודה מוסר רבות בשם רבי אליעזר, וההבדל בין הברייתא שבתלמוד הבבלי לבין התוספתא הוא האם לייחס את ההלכה לתלמיד או לרב. 
דומה שחכמים לא רצו לעודד קריאה ללא כוונה, אלא להבליט את חשיבותה של הפרשה הראשונה ("שמע ישראל...") והשנייה ("ואהבת").
ייתכן שהיו מן האמוראים שהיו כבר מודעים לפירוש האחר של "כוונה". אם פירוש המונח הוא שיש להבין את רעיונות המצווה (ואולי גם את כל סודותיה ודרשותיה) ולכלול אותם בעת הקריאה, הרי מן הראוי לצמצם את התביעה ולא לתבוע כוונה במשמעות זו בכל חלקי הקריאה, אחרת תהיה התביעה קשה ביותר ורק מעטים יוכלו לעמוד בתביעה כזאת בשלמות. 
עם זאת, כל השאלה של כוונה, במשמעות הראשונית של המונח, נראית כשאלה רחוקה מבחינה מעשית. אכן, ייתכן שאדם יפגוש פעם פרק אחד של קריאת שמע במהלך לימודו. אך בדרך כלל, מי שקורא קריאת שמע אומר אותה רק לשם אמירת המצווה, וממילא הוא מתכוון. השאלה מתעוררת רק במקרה שאדם שומע את הקריאה ואינו אומר אותה בעצמו. כל זמן שקריאת שמע היא פרטית הרי שאפשרות זו שולית, וברור שמשנתנו עוסקת בקריאה פרטית, כפי שנראה להלן. ברם בשלב מאוחר יותר החלו לקרוא קריאת שמע בציבור, במעמד עשרה איש לפחות ובצורה טקסית, וזהו "אין פורסין את שמע... פחות מעשרה"<sup class="footnote-marker">3</sup><i class="footnote">משנה, מגילה פ"ד מ"ג ומ"ה-מ"ו, וראו פירושנו לה. </i>. התלמודים למשנתנו מוצאים, אפוא, מקרים נוספים של קריאה שלא בכוונה, והם מי ששמע את הציבור קוראים, מי שעבר ברחוב ושמע קריאה, מי שלא "התכוון" בעת שהציבור קורא קריאת שמע ומקרים דומים. 
<b>ובפרקים –</b> הכוונה להפסקה בין פרקי המקרא; המונח יוסבר במשנה הבאה. "אמצע" הוא הניגוד ל"פרקים", כלומר במהלך קריאת הפרק. האות וי"ו בתחילת המילה איננה אלא להדגשה, ואינה וי"ו החיבור.
<b>שואל מפני הכבוד ומשיב ובאמצע שואל מפני היראה ומשיב דברי רבי מאיר רבי יהודה אומר באמצע שואל מפני היראה ומשיב מפני הכבוד ובפרקים שואל מפני הכבוד ומשיב שלום לכל האדם – </b>המשנה משתמשת בשלושה ביטויים: "מפני היראה", "מפני הכבוד" ו"לכל אדם". "יראה" משמעו, מן הסתם, פקיד שלטון העובר בדרך, ובדרך כלל זהו פקיד נכרי שיש לחשוש ממנו. עם זאת מובן שיראה היא גם כל פחד, כגון נחש. המשנה להלן (פ"ה מ"א) מדגימה את היראה ומונה את המלך והנחש, והירושלמי שם מפליג בסדרת סיפורים על מפגשים בין חכמים לבין פקידי השלטון (ט ע"א). 
"מפני הכבוד" משמעו התייחסות לאישיות מכובדת כלשהי, והבבלי מדגים זאת על רבו (יד ע"א)<sup class="footnote-marker">4</sup><i class="footnote">גינצבורג, פירושים, עמ' 247. היו ראשונים שפירשו ש"יראה" הם תלמידי חכמים. אמנם יש לירא מפניהם, ונכון שלפרשני התלמוד חשוב היה לדון במעמדם של חכמים, כפי שמדגים הבבלי, יד ע"ב, אך במקרה זה מדובר בשלטון זר, כפי שעולה מסיפורי האמוראים בירו', ט ע"ד. </i>. את סוגי השיחה המשנה מחלקת לשניים: ל"שואל", דהיינו הפונה בשאלה לשלום, כלומר אומר איחולי ברכה והצלחה שאדם הפוגש את רעהו מאחל לו, ול"משיב", הוא העונה לשאלת השלום. בתרבות המערבית בת זמננו שאלת השלום היא קצרה ביותר, מחווה נימוסית וכמעט טכנית. אבל בתרבות הערבית המסורתית במזרח (וממנה גם בתרבות היהודית של בני תפוצות המזרח) שאלת השלום היא טקס ארוך. בטקס זה מופגנת הידידות, אך גם הכפיפות של השואל לאדם שאת שלומו הוא שואל. לשאלת השלום נוסחאות ארוכות ומפותלות, שלהן תשובות קבועות. חשיבותו של אדם מופגנת בצורה שבה שואלים לשלומו. בעולם היווני-רומי מוכרים טקסים דומים, בעיקר בעת ההופעה של קליינט אצל הפטרון. בתוספתא עבודה זרה מדובר על שאלת שלום לגוי, וברור שמדובר בשיחה משמעותית, כפי שגם עולה מהירושלמי (תוס', עבודה זרה פ"א ה"ב; ירו', פ"א ה"ד, לט ע"ד)<sup class="footnote-marker">5</sup><i class="footnote">אבל בירו', ד ע"ב ובבבלי, נזיר כ ע"ב משמע ששאלת השלום היא קצרה ומקבילה ל"כדי דיבור", וראו גם המקורות בהערה הבאה. </i>. על כן האבחנה במשנתנו בין "שאלה" ל"תשובה" ובין "מפני הכבוד" ל"מפני היראה" ברורה. אין במשנה הבהרה באיזה סוג של שאלת שלום מדובר, ופירשנו כפי שמסתבר מאורחות התקופה, וכפי שיודגם להלן.
בגלל חשיבותה של שאלת השלום היא נדונה בהקשרים שונים. כך, למשל, נקבע שמותר לשאול לשלום גויים בשנה השביעית. שאלת השלום כוללת איחולים להצלחה, כפי שנעלה בפירושנו למשנת שביעית, ובמשתמע יש כאן עידוד לעבודה בשביעית<sup class="footnote-marker">6</sup><i class="footnote">משנה, שביעית פ"ד מ"ג ומקבילות; גיטין פ"ה מ"ט, וראו פירושנו שם. את עולי הרגל מקבלים בשאלה לשלום, משנה, ביכורים פ"ג מ"ג ועוד, והמשנה מתארת טקס משמעותי של קבלת פנים.  </i>. האבל הציבורי מתייחד בכך שאין שואלים בו לשלום, וכיוצא באלו דוגמאות נוספות (משנה, תענית פ"א מ"ז). 
פרטי הדינים השונים מוצגים בטבלה. כדרכן של מחלוקות מסוג זה אין המשנה מציעה את כל האפשרויות, וחלק מהן יש ללמוד מתוך ההיקש. את ההלכות שנאמרו במפורש הדגשנו<sup class="footnote-marker">7</sup><i class="footnote">בדברי רבי יהודה המשפט פרקים-כבוד חסר ב-ף, וכנראה נשמט.  </i>. 
<b>שאלת שלום בקריאת שמע (רבי מאיר)</b>
המודגש נשנה במשנה במפורש          
<b>שאילת שלום בקריאת שמע (רבי יהודה)</b>
המודגש נשנה במשנה במפורש          
+ אומר
– אינו רשאי לדבר
סידרנו את הטבלה לפי מסקנת הגמרא, שהיא פשוטה של משנה. הבבלי מגיע לפירוש זה רק לאחר הצגת שאלה והשלמת טקסט במבנה של "חיסורי מחסרא"<sup class="footnote-marker">8</sup><i class="footnote">ראו אפשטיין, מבוא, עמ' 626. </i>. דומה שהבבלי לא התקשה בהבנת הדין שבמשנה, אלא הוטרד מכך שהמשפטים במשנה אינם מנוסחים בצורה סימטרית. "שואל מפני הכבוד ומשיב" אינו מסביר מתי הוא משיב "מפני הכבוד" או "מפני היראה" או "לכל אדם".
מכל מקום, לפי פשוטם של דברים לא הזכיר רבי מאיר אפשרות תשובה לכל אדם, וברור לו שבאופן עקרוני אין לדבר בקריאת שמע, אלא, אולי, במקרים מיוחדים.
המשנה רואה לפניה מצב שבו אדם עומד בחוץ וקורא קריאת שמע, ועוברי אורח רואים אותו ומשוחחים עמו, אחרת אין מקום לדון על מפגש עם פקיד שלטון באמצע קריאת שמע, וכי מה הוא עושה בבית הכנסת? התוספתא (פ"ב ה"ד) רואה לפניה אדם המתפלל בבית הכנסת, לכן היא מצרפת למשנתנו תוספת: "וכן בהלל וכן במגלה וכן בתפלה. נכנס לבית הכנסת ומצאן שקראו חציה...". דין קריאת שמע כהלל וקריאת מגילה, ודוגמאות אלו ניתנו משום שהן בבית הכנסת. גם המשך התוספתא עוסק בבית הכנסת.
כפי שנראה להלן זו הייתה ההלכה של חכמים, אך היו גם חסידים שהחמירו על עצמם, ונדון בהם במפורט להלן, פ"ה מ"א. 

Mishnah 2

<b>אלו הן הפרקים – </b>המשנה באה להסביר את המונח הנזכר במשנה הקודמת. זו משנה מאוחרת יותר המתייחסת למשנה א הקדומה יותר. משניות מסוג זה מכונות "משניות תוספתאיות"<sup class="footnote-marker">9</sup><i class="footnote">ויס, משניות תוספתאיות. </i>.
<b>בין ברכה הראשונה –</b> היא ברכת "יוצר המאורות" שהוזכרה בפרק הקודם, <b>לשנייה –</b> היא ברכת "אהבה רבה" שגם היא הוזכרה בפרק הקודם, <b>ובין שנייה לשמע –</b> הקטע המתחיל בפסוק "שמע ישראל...", <b>ובין שמע לוהיה אם שמוע – </b>"שמע" בהקשר זה כולל כמובן גם את הפִסקה "ואהבת את ה' אלוקיך...", <b>בין והיה אם שמוע לויאמר –</b> "ויאמר" היא פרשת ציצית,<b> בין ויאמר לאמת ויציב –</b> "אמת ויציב" היא פתיחת הברכה הראשונה שלאחר קריאת שמע. כיום נהוג לומר בערב ברכה-תפילה שונה במקצת המתחילה ב"אמת ואמונה". בספרות התנאית והארץ-ישראלית נזכרת רק תפילת "אמת ויציב"<sup class="footnote-marker">10</sup><i class="footnote">משנה, תמיד פ"ה מ"א; תוס', ברכות פ"ג ה"ו; מדרש תהילים, פ"ו א ועוד.  </i>, ובנוסח זה נדון להלן. הנוסח "אמת ואמונה", כנוסח הנאמר בלילה במקום "אמת ויציב", מופיע בתלמוד הבבלי פעם אחת<sup class="footnote-marker">11</sup><i class="footnote">בבלי, יב ע"א; ילקוט שמעוני, תהילים תתמג, וזאת על בסיס הפסוק "להגיד בבקר חסדך ואמונתך בלילות" (תהילים צב ג). זו כמובן דרשה בלבד. המגמה הייתה להפריד בין נוסח הבוקר לנוסח הערב, זאת כנגד המגמה הארץ-ישראלית לקרב את נוסחי התפילה של הבוקר והערב, בבחינת "שיהיו שניהם שווים" (בירושלמי [פ"א ה"ד, ג ע"ג] מובא "שתהא הגיית היום והלילה שוין"; מדרש תהילים פ"ו א, כט ע"א-ע"ב). </i>. הוא מופיע רק בבבלי, ומשם בספרות הגאונים (סדר רב עמרם גאון, סדור רב סעדיה ועוד). 
<b>רבי יהודה אומר בין ויאמר לאמת ויציב לא יפסיק –</b> דברי רבי יהודה ניתנים להתפרש בשתי צורות. האחת שיש לומר את סוף קריאת שמע ואת תפילת "אמת ויציב" ברצף אחד. כך הבין כנראה הבבלי (יד ע"ב), וכך נוהגים בקהילות ישראל. בבבלי מובאת אף מחלוקת האם יש לחזור ולומר "אמת", כלומר האם הקורא צריך לחזור ולפתוח את הברכה ב"אמת ויציב". ברם ייתכן גם שיש לפרש אחרת את דברי רבי יהודה ולומר שהדברים חוזרים למשנה הקודמת, שם מדובר על אפשרות של שיחה בין הפרקים. דיבור נחשב, מבחינה הלכתית, להפסקה, על כן רבי יהודה מדגיש שמותר לדבר בין הפרקים (במגבלות של שיטתו שבמשנה הקודמת), אך לא לפני "אמת ויציב". המשנה אינה מנמקת את הדברים, אך הטעם ברור אף על פי שלא נאמר במפורש. חכמים רצו לשוות לתפילת "אמת ויציב" מעמד מקודש, קרוב למעמד קריאת שמע עצמה<sup class="footnote-marker">12</sup><i class="footnote">בבבלי, יד ע"ב ובירו', ד ע"ב רמז לכך בפסוק מהתנ"ך: "וה' אלהים אמת" (ירמיהו י י), ואינו אלא דרשה, שהרי בפסוק אין רמז לשאלת ההפסקה.  </i>. 
תפילת "אמת ויציב" זכתה לתשומת לב מרובה בספרות חז"ל. היא אמורה להוות הצהרה מרכזית לאמונה ולמחויבות לקיום מצוות. קריאת שמע כולה היא הצהרה מעין זו, אלא שהיא בלשון המקרא, בכך כוחה ויתרונה, אך בכך גם חולשתה, שאין היא ביטוי אוטנטי בן זמנו של המתפלל. חז"ל קובעים: "הקורא את שמע צריך להזכיר יציאת מצרים באמת ויציב. רבי אומר צריך להזכיר בה מלכות, אחרים אומרים צריך להזכיר בה מכת בכורים וקריעת ים סוף" (תוס', פ"ב ה"א; שמות רבה, כב ד)<sup class="footnote-marker">13</sup><i class="footnote">בשמות רבה שם יש פיתוח הלכתי של הלכה זו. </i>. אחריה אין אומרים דבר: "אין אומרים דברים אחר אמת ויציב, אבל אומרים דברים אחר תפלה, אפילו כסדר וידוי של יום הכפורים" (תוס', פ"ג ה"ו). בירושלמי רבי יהושע בן לוי מסביר: "צריך להזכיר את כולן, וצריך לומר צור ישראל וגואלו" (ג ע"ד). לפי ההבנה הפשוטה התנא הראשון אומר שצריך להזכיר "יציאת מצרים", והאחרים חולקים עליו ומדגישים מרכיבים אחרים. האמורא מנסה לפשר ולהכליל את כל הדעות; נוהג מקובל הוא שחכמים מאוחרים מכלילים את הדעות החולקות לנוסח אחד. כך, למשל, תנאים חולקים בנוסח ברכת הגאולה של ההגדה, והנוסח כיום (כבר מתקופת הגאונים) מכליל את כל הדעות השונות<sup class="footnote-marker">14</sup><i class="footnote">ספראי וספראי, הגדת חז"ל, עמ' 165-164, וראו פירושנו לפסחים פ"י מ"ז. </i>, וכן דוגמאות נוספות<sup class="footnote-marker">15</sup><i class="footnote">נסתפק בדוגמאות מהגדה של פסח. חכמים והלל הזקן חולקים כיצד יש לבצע את מצוות אכילת הפסח, וכבר הבבלי מסיק שיש לנהוג כשתי הדעות (בבלי, פסחים קטז ע"א), ראו ספראי וספראי, שם עמ' 65-63. דוגמה נוספת נדונה שם, עמ' 51-50, ועוד דוגמאות רבות לכלל "נימרינהו לתרוויהו". </i>.
אשר לחתימה, הנוסח המוצע, "גוֹאל ישראל", הוא נוסח ארץ ישראל, שנשתמר בקטעי גניזה רבים. אבל הנוסח הבבלי היה "גָאל ישראל". רבא הדגיש שצריך לומר כן: "קריאת שמע והלל – גָאל ישראל. דצלותא – גוֹאל ישראל" (בבלי, פסחים קיז ע"ב)<sup class="footnote-marker">16</sup><i class="footnote">רבא דרש לומר בתפילה "גואל ישראל" כי זו תפילה להווה ולעתיד, ובקריאת שמע והלל "גאל ישראל", כי זה סיכום של העבר. ראו פירושנו לפסחים פ"י מ"ז; לעיל, פ"א מ"ד. כך מקובל בסידורי תפילה נוסח בבל. אבל בנוסחאות תפילה ארץ-ישראליות הנוסח הוא "צור ישראל וגואלו", ובקריאת שמע ובהלל "גואל ישראל", בניגוד לדברי רבא. אבל במדרש תהילים, פ"ו א, כט ע"א-ע"ב: "גאל ישראל", אף שהוא מדרש ארץ-ישראלי. בירו', ג ע"ג, הברכה מכונה "גואל ישראל", והרי זה נוסח בבל, אך ללא דברי רבא שכאמור לא התקבלו במסורת ההגדה של פסח של בני ארץ ישראל.  </i>. גָאל הוא בלשון עבר. הברכה היא על יציאת מצרים שבעבר, על כן הנוסח הוא גָאל ישראל. אבל בפסח התפילה היא על העתיד, ועל כן הנוסח הוא "גוֹאל", בלשון הווה.
<b>אמר רבי יהושע בן קרחה ולמה קדמה שמע לוהיה אם שמע –</b> התנא בא להסביר את סדר הפרשיות בקריאת שמע. התנא כבר יודע שאין אומרים את עשרת הדיברות בקריאת שמע, אך ההתחבטות בנושא עומדת מאחורי הדרשות השונות וההסברים. ההסבר של רבי יהושע בן קרחה הוא מתחום המחשבה ההגיונית או הפילוסופיה. בסדר התורה הפרשה הראשונה היא פרשת ציצית (במדבר פרק טו), אחריה פרשת שמע (דברים פרק ו), ואחרונה פרשת והיה אם שמוע (דברים פרק יא). סדר קריאת שמע שונה (שמע, והיה אם שמוע, פרשת ציצית), והתנא מסביר את טעמו של הסדר.
<b>אלא יקבל עליו מלכות שמים תחילה –</b> פרשת שמע היא הצהרה על מלכות ה' ועל החובה לאהוב ולשנן את מצוותיו. בפסוק "ה' אלהינו ה' אחד" שני עקרונות מכוננים: הראשון שה' הוא האל המיוחד של עם ישראל, והשני שהוא אל אחד ואין בלתו. פסוק זה איננו שולל את האפשרות שלעמים אחרים חלק ה' אלוהים אחרים – דבר זה נשלל בפסוקים אחרים – אלא הוא קובע שלעם ישראל אל אחד. ההמשך מורה לשמור את חוקי ה'; שמירת החוקים באה לידי ביטוי בעיקר בפרשה השנייה, ובפרשה הראשונה מודגשת יותר החובה לשנן את החוקים, אך עוד יותר מכך יש בפרשה ציווי לאהוב את ה' "בכל לבבך ובכל נפשך ובכל מאדך" (דברים ו ה). חכמים פירשו את הפסוק כציווי לאהבה ולציות הנובע ממנה, ואת חלקו האחרון הבינו כחובה להיות מוכנים למסור את הנפש על ייחוד האל. בהמשך הפרשה נזכרת המצווה לשנן את דברי התורה ("הדברים האלה"), לכתוב אותם וללמדם. חכמים הבינו כי בפסוקים אלו מקופלות מצוות רבות ומכוננות, לימוד תורה, תפילין ומזוזה. מכל מקום מבחינה הגיונית יש לקבל את מלכות ה', ורק אחר כך לדון במצוות הפרטיות.
הנוסח של כתב יד קופמן ("מלכות שמים" ולא "עול מלכות שמים") חוזר גם ברוב כתבי היד הטובים<sup class="footnote-marker">17</sup><i class="footnote">א, ג16, ג56, ז, ל, ס, פ, צ, ק, ר. </i>, אך בדפוסים ובכמה עדי נוסח בעלי ערך משני "<b>עול</b> מלכות שמים", וכן להלן במשנה ה ובמקורות תנאיים אחרים<sup class="footnote-marker">18</sup><i class="footnote">כגון ספרי במדבר, שלח, קטו, עמ' 126; בספרא, בהר פרשה ה, ה"ד, קט ע"ג, בנוסח הדפוס "עול מלכות שמים", אך בכתבי היד "מלכות שמים", וכן סדר עולם כג, עמ' 104.  </i>. אבל בספרות האמוראית מופיע המונח "<b>עול </b>מלכות שמים": "ילמדנו רבינו מהו לאדם שיקבל עליו מלכות שמים כשהוא מהלך רב אידי ורב הונא בשם רבי יוסי בר יהודה בשם ר' שמואל אמרו אסור לאדם לקבל עול מלכות שמים כשהוא מהלך" (תנחומא בובר, לך לך א, עמ' כט). הכוונה לקריאת שמע, וכאן פעם אחת המונח הוא "מלכות" ופעם אחת "עול מלכות", אך במקורות אמוראיים אחרים בדרך כלל "עול מלכות שמים"<sup class="footnote-marker">19</sup><i class="footnote">תנחומא, לך לך ו; מדרש משלי, א; בבלי, יד ע"ב ולהלן סב ע"ב (גם בכתב יד פירנצי 79; פריז 76 ועוד). </i>. נוסח זה מופיע אמנם גם בספרות הארץ-ישראלית, אך נראה כי הנוסח העיקרי הוא "מלכות שמים", אלא שהמעתיקים, שהיו רגילים לנוסח "עול מלכות שמים" מהבבלי, תיקנו את הנוסח אגב שיטפא ובהשפעת הבבלי ל"עול מלכות שמים". הבדל גדול בין שתי הנוסחאות. בתפיסה התנאית מלכות שמים אינה עול, אלא הכרה מתוך אהבה. קבלת מלכות שמים היא זכות ואתגר גדולים, ובעיקר הזדמנות לאדם ליהנות מחסותו של בורא עולם. זו הכרה במציאות קיימת, הכרה מתוך שמחה ואהבה. חז"ל לא היתממו. המצוות הן בבחינת עול. אמנם אדם צריך לרצות לקיימן, הוא אף עשוי למצוא בהן הנאה, נחמה ותחושת ייעוד, אבל בפועל הן עול. המצוות הן תוצאה של קבלת מלכות שמים, אך קבלת מלכות שמים כשלעצמה אינה עול. קשה לדעת מה אירע בתקופת האמוראים. ייתכן שהקרבה הטקסטואלית בין מלכות שמים לעול מצוות גרמה לכך שהמילה "עול" נדדה למקום שאינו מתאים לה, או אולי גברה כאן התחושה המשפטית. המצוות נובעות ממלכות שמים, ואם כך הוא הרי שגם מלכות שמים היא עול. השינוי הסמנטי ברור, אך משמעותו הדתית נהירה פחות.
סיפורים רבים ודרשות רבות מדגימים את התפיסה התנאית. במסגרת זו נסתפק בסיפור אחד: 
"מעשה בחסיד אחד ששכח עומר בתוך שדהו ואמר לבנו צא והקריב עלי פר לעולה ופר לשלמים. אמר לו אבא מה ראית לשמוח במצוה זו מכל מצות האמורות בתורה? אמר לו<sup class="footnote-marker">20</sup><i class="footnote">בכ"י ערפורט, במקום "אמר לו" מובא "אלא", וזה המשך דברי האב. מצד רצף הדברים נראה שזו הגרסה העיקרית, ונשתבש "אלא" ל"אמר לו". </i> כל מצות שבתורה נתן לנו המקום לדעתנו, זו שלא לדעתנו. שאילו עשינו ברצון לפני המקום, לא באת מצוה זו לידינו. אמר לו הרי הוא אומר 'כי תקצור קצירך' וגו', קבע לו הכתוב ברכה" (תוס', פאה פ"ג ה"ח). 
מצוות שכחה היא מצווה שאי אפשר להזמינה ולרצותה. אדם יכול לתת צדקה מרצונו, אך אין הוא יכול לשכוח בכוונה. החסיד שמח על המצווה שהזדמנה לו, אף שהדבר כמובן עולה לו בממון. יתרה מזו, את שמחתו הוא מבטא במצווה אחרת, בהקרבת קרבן. מסורות ברוח זו חוזרות פעמים רבות בספרותנו. המצווה, אפוא, איננה עול אלא הזדמנות לעשות רצון אהובך-אוהבך.
<b>ואחר כך יקבל עליו עול מצוות – </b>בפרשת "והיה אם שמוע" נזכר השכר על עשיית המצוות, והעונש על אי עשייתן. לאמִתו של דבר המצוות עצמן אינן נזכרות בפרשה זו, וכמה מהן אף נזכרות בפרשת שמע עצמה (תפילין, מזוזה). אך המצוות נזכרות בעשרת הדיברות; לא מן הנמנע שהדרשה המקורית הסבירה מדוע הסדר צריך להיות שמע, עשרת הדיברות והיה אם שמוע, אלא שבימי רבי יהושע בן קרחה נעקרה כבר אמירת עשרת הדיברות מקריאת שמע, והדרשה עודכנה בהתאם<sup class="footnote-marker">21</sup><i class="footnote">במשנת תמיד פ"ה מ"א פרשת עשרת הדיברות קודמת לשמע, ברם נראה שהדבר נובע מכך שבספר דברים פרשת עשרת הדיברות מופיעה בפרק ה ו"שמע" בפרק ו, וקדמונינו התקשו לשבש את סדר הפרשיות. יתר על כן, פרשת עשרת הדיברות פותחת ב"אנכי ה' אלהיך", וגם זו קבלת מלכות שמים.  </i>. אם כן הרי שזו דרשה קדומה, בזמן שפרשת עשרת הדיברות עדיין הייתה כלולה בקריאת שמע<sup class="footnote-marker">22</sup><i class="footnote">ראו על כך לעיל, במבוא. </i>.
<b>והיה אם שמע לויאמר שוהיה אם שמוע נוהג ביום ובלילה ויאמר אינו נוהג אלא ביום –</b> פרשת "ויאמר" היא פרשת ציצית, וכפי שכבר אמרנו אין אמירתה נוהגת בלילה. במקומה הנהיגו חכמים (או הציבור) את קריאתה של פרשה אחרת, "ולפי שאין מצות ציצית בערבית מוסיפין פורש סכת שלום בשבת ויום טוב ובחול שומר עמו ישראל" (מדרש תהילים, פ"ו א, עמ' 57).
ההלכה שאין מצוות ציצית בלילה, שהיא – כידוע – שנויה במחלוקת, השפיעה על נוסח התפילה, אף שכמובן ניתן לומר את הפרק בתורה גם ללא ציצית על הגוף. המשנה נותנת טעם פילוסופי לסדר קריאת שמע. בתלמודים, כפי שהבאנו, מובאים הסברים מדרשיים שנועדו לתמוך בסדר זה (בבלי, יד ע"ב; ירו', ד ע"ב), אך אין הם אלא הסברים בדיעבד שנועדו לחזק את הסדר הקיים.

Mishnah 3

<b>הקורא את שמע ולא השמיע לאזנו יצא – </b>לא נאמר מי התנא הדובר. בהמשך רבי יהודה חולק על רבי יוסי, וסביר שהדובר כאן הוא תנא שלישי. אבל בברייתא בתלמוד הבבלי החולק הוא רבי יהודה, וכן בציטוט המשנה בירושלמי (בבלי, טו ע"א; ירו', ד ע"ד) ובשני עדי נוסח (ץ, ג56). שניהם מושפעים מן הסתם מהבבלי. כפי שנראה להלן, התנא השלישי הוא אולי רבי מאיר. מכל מקום, ההלכה שצריך להשמיע לאוזנו הייתה מקובלת על הכול, וחוזרת במקבילות (ספרי דברים, לא, עמ' 53; תנא דבי אליהו, כו, עמ' 140).
בספרות האמוראים מובאות דרשות המנמקות מדוע יש לשמוע את קול קריאת שמע, שנאמר "שמע" (בבלי, שם)<sup class="footnote-marker">23</sup><i class="footnote">בירו', ד ע"ד; תרומות פ"א ה"א, מ ע"ג; מגילה פ"ב ה"ה, עג ע"ב; גנזי שעכטער א, עמ' קכד – דרשה אחרת, על בסיס הפסוק "והאזנת למצוֹתיו" (שמות טו כו). </i>. ברם אין צורך בהסבר מיוחד לכך, שכן בעולם הקדום כל קריאה הייתה בקול רם. דוגמה לכך היא הלימוד שהתנהל בקול רם: "מנין כשאדם יגע בתורה צריך להשמיע לאזנו? שנאמר: והאזנת למצוותיו"<sup class="footnote-marker">24</sup><i class="footnote">דברים רבתי, נצבים ו, עמ' 120; השוו בבלי, עירובין נד ע"א; תנחומא, עקב ה; דברים רבה, ח ד. עדויות מאוחרות יותר, מימי הביניים, מוסרות על משניות שהיו בהן טעמים (רבינוביץ, המשנה), ועדיין אנו זוכרים כתבי יד מעין אלו ששימשו בבתי המדרש של בני עדת תימן בירושלים שלפני מלחמת השחרור. </i>, וכן: "ואמר רבי שפטיה אמר רבי יוחנן: כל הקורא בלא נעימה ושונה בלא זמרה עליו הכתוב אומר וגם אני נתתי להם חֻקים לא טובים"<sup class="footnote-marker">25</sup><i class="footnote">בבלי, מגילה לב ע"א; מסכת סופרים, ג י, עמ' 127, והשוו היכלות רבתי, ט ג.  </i>; "ובנעימה שהיה משה שומע בו היה משמיע את ישראל" (מכילתא, יתרו בחדש ד, עמ' 216). הלימוד היה בקול רם, הגם שמן הסתם קדם ללימוד בקול רם לימוד שקט. רבא דורש: "לעולם ילמוד אדם תורה ואחר כך יהגה" (בבלי, סג ע"ב), ובמסורת אחרת מסופר על ברוריה שזועמת על תלמיד הלומד בלחש ואיננו הוגה, שכן לימוד בלחש משתכח (בבלי, עירובין נג ע"ב - עד ע"א)<sup class="footnote-marker">26</sup><i class="footnote">ראו בהרחבה גינצבורג, פירושים, עמ' 311-310. </i>.
דיון אחר הוא על תפילה בקול רם. חז"ל מדגישים שהתפילה צריכה להיות בשקט, ולמדו זאת כמובן מתפילתה של חנה שהיא אם התפילות במסורת ישראל. על חנה נאמר "היא מדברת על לבה רק שפתיה נעות וקולה לא ישמע" (שמואל א א יג), וכידוע עלי התפלא והתרעם על כך. החוקר ילמד מכאן כי הנוהג היה להתפלל בקול רם, לצעוק ואף לבכות, כפי שמתוארים כמה מעמדי תפילה אחרים במקרא (מלכים א יח כו). ברם חז"ל רואים דווקא את מנהגה של חנה כתשתית הראויה לחיקוי. על כן נקבע: "יכול יהא משמיע קולו? פרש בחנה, שנאמר וחנה היא מדברת על לבה"<sup class="footnote-marker">27</sup><i class="footnote">תוס', פ"ג ה"ו; ירו', פ"ד ה"א, ז ע"א; דברים רבה, פ"ב א; מדרש שמואל, פ"ב, עמ' 7; ילקוט מכירי לתהילים, מד, עמ' רנ; דברים רבתי, עמ' 63 ועוד. </i>. כמו כן, המדרש מדבר בשבח המתפללים בשקט ותפילתם מתקבלת (מדרש תנחומא, שמיני ט ועוד). במקורות אמוראיים אנו שומעים הסתייגות ממגמה זו. ביחיד מותר להתפלל בקול, אך לא בציבור (בבלי, כד ע"ב), או שהאיסור הוא רק על הגבהת הקול (ירו', פ"ד ה"א, ז ע"א). בהלכות ארץ ישראל שמן הגניזה, שהוא מקור הלכתי ארץ-ישראלי בתר אמוראי, שנינו: "וכתיב חנה היא מדברת על לִבה ואמרו חכמים זכרם לברכה מן הפסוק הזה את למד ארבעה דברים: 1. 'על ליבה' – מיכן שהתפילה צריכה כוונה; 2. 'רק שפתיה נעות' – מיכן שצריך להחריש [צ"ל להרחיש] בשפתותיו; 3. 'וקולה לא ישמע' מיכן שלא יגביה קולו ומתפלל..."<sup class="footnote-marker">28</sup><i class="footnote">מרגליות, הלכות ארץ ישראל, עמ' קלב. </i>; 4. "ואל יעשה תפילתו קבע כאדם שיש עליו משאוי וממהר להשליכו, אלא תחנונים ורינונים. וצריך שיהא משמיע לאזנו ולא צוריח בקולו"<sup class="footnote-marker">29</sup><i class="footnote">שם, עמ' קלג. </i>. נראה שהבדלי ההלכות משקפים מרכיב ממדיניות כללית יותר של חכמים.
במסורות נפרדות אחדות חכמים מדברים נגד המגמה להרבות במחוות גוף מוחצנות בתפילה, בנענוע הלולב יתר על המידה<sup class="footnote-marker">30</sup><i class="footnote">ראו פירושנו לסוכה פ"ג מ"ט. </i>, בכריעה או בשׁחייה יתר על המידה והלכות נוספות כיוצא באלו<sup class="footnote-marker">31</sup><i class="footnote">ארליך, עצמותי, הרחיב בניתוח מחוות הגוף בתפילה.  </i>. בעולם הרומי התפילה הייתה כמעט תמיד ציבורית, וממילא הייתה בקול רם. כפי שכבר אמרנו פעמים מספר החלה קריאת שמע כתפילת יחיד והפכה למעמד ציבורי – "פריסת שמע". התפילה גם היא עברה מסלול דומה. חז"ל תבעו שתפילת יחיד תהיה בשקט, כדי להבליט כי ה' שומע בכל מצב ולכל אדם. זאת על אף הנוהג המוחצן שהיה מקובל במזרח ובתרבות ההלניסטית, ואולי אף כדי להבליט את ההתנגדות לנוהג הנכרי. על כן בקריאת שמע, הגם שחכמים דורשים שתיאמר בקול, הם תובעים שלא תיאמר בצעקה, ובתפילה הם תובעים שתהיה בלחש ממש. במקביל המקורות מרמזים שהציבור הרחב נטה להרבות במחוות גוף, וחכמים ניסו לסייג נוהג זה ולצמצמו. כך, למשל, חכמים מתווכחים האם הכורע בהודאה הרי זה משובח או מגונה (בבלי, לד ע"ב); מנוסח השאלה משמע שחכמים אינם דנים ברצוי, אלא מגיבים למצב קיים. התפילה הקדומה הייתה מלווה בתנועות גוף, השתחוויות וכריעות. חז"ל אינם אוסרים זאת, אך לא הם שהחליטו על מחוות הגוף, ולעתים הם אף מסתייגים מהן. דוגמה אחרת היא נענוע הלולב בתפילת סוכות. חכמים הסתפקו בנענוע מה והציבור טרפו את לולביהם בהתלהבות רבה, למגינת לבם של חכמים (ראו פירושנו לסוכה פ"ג מ"ט). מחוות הגוף באות לא רק מתוך יוהרה, כמו שראשונים מפרשים<sup class="footnote-marker">32</sup><i class="footnote">כגון התוספות (לד ע"ב ד"ה "מלמדין") המנמקים זאת בכך שזה "מיחזי כיוהרא". איננו בטוחים שמחוות גוף הן אכן יוהרה; הן נתיב אחר לעבודת ה', נתיב שחכמים הסתייגו ממנו. "מחזי כיוהרא" הוא בבחינת ביטוי קוד בספרות הראשונים לגילויים של יראת שמים מופרזת מעבר לנורמה ההלכתית, כל זאת כשהם מבוצעים שלא על ידי חכמים או בהנהגתם.  </i>, אלא בראש ובראשונה מתוך התלהבות דתית. ההסתייגות ממחוות גוף, וההגבלה עליהן, גם היא איננה רק מאבק באבק יוהרה, אלא בעיקר הסתייגות מנתיב זה של עבודת ה'.
בתקופת האמוראים מדיניות זו מתערערת, אולי בלחצו של הציבור הרחב. טעמו של הדיון מחייב בירור שלא כאן מקומו. 
<b>רבי יוסה אומר לא יצא –</b> כאמור רבי יוסי מעדיף קריאת שמע בקול רם. בשלב זה אין בדברי התנאים רמז לשאלה האם מדובר בקריאת שמע פרטית או בקריאה הציבורית (ה"פריסה" על שמע). אבל בתוספתא (להלן) נראה שהכוונה לקריאת שמע בציבור. בתוספתא מובא סיפורו של רבי מאיר על נוהגם של חכמים בבית מדרשו של רבי עקיבא בשעת גזרת השמד, שהיה הקסדור (חייל רומי) שומר על הפתח וחכמים היו קוראים בשקט כדי שלא ירגיש. אבל חכמים מסרבים ללמוד מהמעשה: "אמרו לו אין שעת סכנה ראיה" (תוס', פ"ב הי"ג). בתוספתא המעשה מובא אחר המחלוקת האם בעל קרי צריך לברך או לא, לקרוא בקול רם או לא<sup class="footnote-marker">33</sup><i class="footnote">נדון בה להלן, פ"ג מ"ד. </i>. ההקשר בתוספתא מוקשה, שהרי המעשה בקסדור אינו מוכיח מה דינו של בעל קרי, הנדון בפרק הבא, אלא הוא עשוי להיות מוסב רק על משנתנו. מנוסח התוספתא ברור שהמעשה הוא חלק מהוויכוח המתנהל במשנתנו. רבי מאיר הביא ממנו ראיה שהקורא קריאת שמע ולא השמיע לאזנו יצא, אם כן לפי התוספתא התנא השלישי, החולק על רבי יוסי ומקל עוד יותר ממנו, הוא רבי מאיר.
אשר לגוף המעשה, במקומות מספר אנו מוצאים סיפור דומה; בדרך כלל המספר הוא רבי יהודה, על נוהגם של חבורות החכמים בשעת השמד<sup class="footnote-marker">34</sup><i class="footnote">ראו פירושנו לעירובין פ"י מ"א. </i>. רבי יהודה הוא אף המוסר הגדול של מעשים אחרים, אלא שאין הוא המוסר היחיד. ייתכן שהיה אולי מי שתיקן בתוספתא "רבי יהודה" במקום "רבי מאיר" ולכן נגרר אף לומר שרבי יהודה הוא החולק במשנתנו, אבל כאמור רבי יהודה אינו המוסר היחיד של מעשים, ובהחלט ייתכן שהחולק על רבי יוסי ומוסר המעשה הוא רבי מאיר. על חשיבותם של המעשים בשושלת המסירה של תורה שבעל פה עמדנו בפרק הקודם<sup class="footnote-marker">35</sup><i class="footnote">לעיל, פ"א מ"א. </i>.
אשר לגוף המעשה. שעת "סכנה" היא הכינוי הרווח לתקופת גזרות הדת שלאחר מרד בר כוכבא. במעשה השתתף רבי עקיבא, והוא הוצא להורג בשלבים הראשונים של גזרות הדת. לפי מסורות חז"ל טרונוס רופוס הוא שהרג את רבי עקיבא. כידוע את מרד בר כוכבא דיכא יוליוס סוורוס שמונה למפקד הצבא הרומי בארץ. לפי החוק הרומי אין שני לגטים (נציבים ממוצא סנטורי, שהם גם מפקדי לגיונות) רשאים לכהן באותה עת בפרוביניציה. אם כן יוליוס סוורוס החליף את טרונוס רופוס, וטרונוס רופוס עשוי היה להוציא להורג את רבי עקיבא רק בשנים הראשונות של המרד. אם כן, המעשה שבתוספתא אירע בתחילת גזרות הדת. ליברמן בפירושו לתוספתא אומר שבאותה עת גזרו על קריאת שמע ולא על לימוד תורה. זה אולי דקדוק יתר. הגזרות היו, מן הסתם, כלליות יותר, ולפי הפרשנות המקומית שניתנה לגזרות – לימוד תורה לא היה בכלל הגזרה, או שהחייל המקומי לא הבחין בלימוד עצמו, אך התכונן למנוע תפילה בציבור. 
בספרותנו תגובות מספר לגזרות הדת. המדיניות המקובלת הייתה לא לציית לגזרות ולא לבטל מצוות, אך הייתה נכונות להקל במצוות כדי לא למשוך את תשומת לבם של השלטונות. הקריאה בקול רם היא דוגמה מובהקת לכך<sup class="footnote-marker">36</sup><i class="footnote">ראו פירושנו למגילה פ"ד מ"ח; לתגובות על הגזרות ראו ספראי, קידוש ה'.  </i>. לפיכך חכמים טוענים שאין להביא מהמעשה הוכחה על ימים כתיקונם. רבי מאיר טוען שאמנם בדרך כלל אדם צריך להשמיע לאזנו, אך המעשה מוכיח שאם לא השמיע לאזנו יצא, אחרת לא היו חכמים מוותרים על מרכיב זה גם בשעת סכנה. 
<b>קרא ולא דיקדק באותיותיה –</b> בתלמודים מוצגת רשימה של פרטים שניתן לטעות בהם. בדרך כלל אין חובה לדקדק באותיות בקריאת התורה, כשם שאין חובה לשמוע בדיוק את כל המילים שבפרשת השבוע. כך, למשל, כאשר האות הראשונה במילה השנייה זהה לאות האחרונה שבמילה הקודמת, כמו "ונתתי עשב בשדך" (דברים יא טו)<sup class="footnote-marker">37</sup><i class="footnote">ירו', ד ע"ב; בבלי, טו ע"ב, ושם טז ע"א דוגמאות נוספות לטעויות. </i>. אך יש צורך לדקדק באותיות קריאת שמע.
<b>רבי יוסה אומר יצא רבי יהודה אומר לא יצא –</b> המחלוקת אינה על חובת הדקדוק, אלא האם מי שלא דקדק יצא ידי חובה.
<b>הקורא למפרע לא יצא – </b>בספרות חז"ל משתמשים בביטוי "קריאה למפרע" לקריאה בסדר הפוך של אותיות, של מילים ושל חצאי פסוקים או של פסוקים שלמים. בקריאה בצורה זו השתמשו לשם דרשה<sup class="footnote-marker">38</sup><i class="footnote">פסיקתא דרב כהנא, פסקא יב, כד עמ' 222; בבלי, שבת קה ע"א. </i> או מתוך כוונה מגית (מסכת סופרים, פ"ט ב, עמ' 345). ההלכה דורשת קריאה ישרה של הפסוקים, קריאת פסוקים "ככתבם" (אסתר ט כז – ירו', מגילה פ"ב ה"א, עג ע"א; בבלי, שם יז ע"א). הירושלמי למשנת מגילה (שם)<sup class="footnote-marker">39</sup><i class="footnote">ראו פירושנו למגילה פ"ב מ"א. </i> מביא דוגמה לקריאה למפרע בהלל. במקום: "ממזרח שמש עד מבואו מהֻלל שם ה' " (תהלים קיג ג) הוא קורא: "מהולל שם ה' ממזרח שמש ועד מבואו". התוספתא למשנתנו מרחיבה את ההלכה: "וכן בהלל וכן בתפלה" (פ"ב ה"ג), וכאמור הוא הדין במגילה. לרביעייה זו הלכות רבות דומות. פירוש המילה עצמה הוא "לאחור", וכן הדיון ב"עד זומם... למפרע הוא נפסל" או "מכאן ולהבא הוא נפסל" (בבלי, בבא קמא עב ע"ב ומקבילות). 
<b>קרא וטעה יחזור למקום שטעה –</b> "טועה" הוא מי שלא דקדק. בתלמוד הבבלי מפורטים פרטים מדויקים להיכן הוא חוזר, ונראה שנקבעו סייגי משנה להלכה זו (טז ע"א).

Mishnah 4

<b>האמנים קורין בראש האילן –</b> משמעות "אמנים" (אוּמנים) בלשון חכמים היא בדרך כלל בעלי מלאכה שאינם חקלאים<sup class="footnote-marker">40</sup><i class="footnote">ראו גינצבורג, פירושים ח"א, עמ' 347. </i>; המינוח ננקט כאן משום שבהמשך נזכר הנדבך. האומנים הם שכירים ועליהם להתייצב לעבודתם עם אור ראשון<sup class="footnote-marker">41</sup><i class="footnote">ראו פירושנו לעיל, פ"א מ"ב.  </i>, על כן הם קוראים במהלך העבודה. מסתבר שבכל מצב הקורא צריך להתבטל ממלאכתו, אך הדבר לא הוזכר בפירוש<sup class="footnote-marker">42</sup><i class="footnote">מלאכת שלמה.  </i> (איור 12 פועל בראש אילן).
<b>או בראש הנדבך –</b> הנדבך הוא שורת אבנים בקיר. יוצא, אפוא, שאת קריאת שמע ניתן לקרוא גם תוך כדי העבודה בישיבה או בעמידה, אם כי את העבודה עצמה יש להפסיק, ונדרשת נוחות מינימלית<sup class="footnote-marker">43</sup><i class="footnote">הרמב"ם פירש בביאורו למשנה שהכוונה לפיגומים או לתבנית יציקה. פירוש זה בא על רקע שיטת הבנייה במצרים ובארצות אירופה, שהיא במלט ובלבנים יצוקות. בארץ ישראל בנו באבנים גדולות, ונדבך הוא שורת האבן. </i>. פירוש המונח "נדבך" עולה בבירור מסדרת עדויות, כגון "במה אמרו הזיז מביא את הטומאה? – כל שהוא בזיז שהוא גבוה מן הפתח שלשה נדבכין שהם שנים עשר טפח"<sup class="footnote-marker">44</sup><i class="footnote">משנה, אהלות פי"ד מ"א ומקבילותיה, וראו עוד, למשל, עזרא י יד. מידה זו, שרוחב הנדבך הוא ארבעה טפחים (40-36 ס"מ), מצויה בחלק מאתרי הבנייה הקדומים בארץ, אך אין היא המידה היחידה. ראו פירושנו לשביעית פ"ג מ"ה. </i> (איור 13 נדבך).
<b>מה שאינן רשיים לעשות כן בתפילה –</b> בתפילה חכמים מחמירים: היא צריכה להיעשות בעמידה כשהפנים לכיוון ירושלים, על כן השכיר חייב להפסיק את עבודתו ולרדת מן הנדבך או מן העץ.
ההבדל בין תפילה לקריאת שמע אינו מוסבר. נראה שקריאת שמע הייתה המצווה הוותיקה וחכמים לא חשו צורך "להגן" עליה, אך התפילה הייתה מוסד חברתי חדש יותר וחכמים נאבקו כדי להשרישו בציבור<sup class="footnote-marker">45</sup><i class="footnote">נימוק זה מזכיר את הטיעון שיש להגן על דברי חכמים יותר מדברי תורה. הניסוח שבו הצגנו את הדברים הוא הניסוח המעשי; החלוקה לדברי תורה מול דברי חכמים היא חלוקה משפטית פורמלית ובמקרה זה אינה הולמת, שכן גם קריאת שמע וגם תפילה הן מיסודם של חכמים. במבוא לפירוש המשניות דנו בתפיסה המבחינה בין מצוות שהן מהתורה לבין אלו שהן מדברי סופרים. בעקבות גילת ודה פריס ראינו כי אלו אבחנות משפטיות ומאוחרות, ובדברי תנאים "מהתורה" איננו תיאור היסטורי אלא ביטוי לעצמת ההלכה וחשיבותה, וכן "מדברי סופרים" איננו חידוש של חכמים אלא מצווה חשובה פחות.  </i>.
ברור שמשנתנו מהלכת בשיטת בית הלל, שכן לפי בית שמאי יש לקרוא בזמן הקימה וההליכה לישון, ממילא לא ייתכן שאדם יתבקש לקרוא קריאת שמע במהלך העבודה. 
בתוספתא מוצגות שלוש הגבלות להלכה שבמשנה. האחת היא שאף כשהתירו לאומנים לקרוא במהלך עבודתם הרי זה רק בעבודה שגרתית: "הכתף אף על פי שמשאו על כתיפו הרי זה קורא, אבל בשעה שפורק וטוען לא יקרא, לפי שאין לבו מכוין. בין כך ובין כך לא יתפלל עד שיפרוק" (פ"ב ה"ז). אם כן קריאת שמע דורשת ריכוז, ואי אפשר לקרוא במהלך העבודה ממש. ההגבלה השנייה היא: "פועלים קורין בראש האילן ומתפללין בראש הזית או בראש התאנה, ושאר כל האילן יורדין למטה ומתפללין. בעל הבית בין כך ובין כך יורד למטה ומתפלל" (שם, ה"ח). הסיבה היא ששניהם עצים ענפים. בזמן המסיק טיפס הפועל על העץ וישב בנוחות יחסית, לכן מותר לו להתפלל בראש העץ. בירושלמי הנימוק הוא "מפני שטרחותן מרובה" (ה ע"א)<sup class="footnote-marker">46</sup><i class="footnote">אפשר אולי גם לפרש שהטרחה לרדת מהעץ גדולה, אך טרחה זו קטנה למדי. </i> (תמונה 5 איור 12). 
לכאורה ניתן לפרש שההלכה שבמשנה היא בכל עץ שכיח, אך בזית ותאנה מותר להתפלל. ברם, זית ותאנה היו שני העצים הרגילים במשק הארץ בתקופה זו. בנוסף לשני אלה היו עצי הדקל, שהטיפוס עליהם קשה יותר, אך גם שם הפועל יושב בנוחות יחסית. עצים אחרים היו נדירים יותר, חלקם נמוכים (תפוחים או אפרסקים), ובהם הבעיה כולה קלה הרבה יותר. עצי התמר גדלו רק באזורים מוגדרים, ואולי מסיבה זו לא נזכרו בתוספתא. מכל מקום קשה להסביר את המשנה בעץ "סתם", ולהניח כי עץ כזה אינו כולל את הזית והתאנה שבהם הדין שונה, שכן זית ותאנה הם העץ הרגיל, וקשה להניח שלא עליהם דיברה המשנה. יוצא, אפוא, כי הדעה שבתוספתא חולקת על הדעה שבמשנה.
ההגבלה השלישית היא שכל ההיתרים הם רק לפועלים ולא לבעל הבית. הפועל הוא שכיר וזמנו שייך לאדון, על כן אין לו זמן להתפלל או לקרוא קריאת שמע במהלך העבודה, לפיכך התירו לו באופן חלקי תפילה תוך כדי עבודה. מגמה דומה קיימת לגבי זימון (תוס', פ"ב ה"ט; ירו', ה ע"א; בבלי, טז ע"א). אף כשהתירו תפילה התירו זאת בתנאי שהתפילה תהיה מהירה ותפילת יחיד ולא תפילה ציבורית: "אין מורידין לפני התיבה" (תוס', פ"ב ה"ט). בתלמוד הבבלי מובאת גם דעה שכל ההלכות הללו נאמרו לכל אדם (טז ע"א)<sup class="footnote-marker">47</sup><i class="footnote">ייתכן שההבדל בין התלמודים נובע ממציאות שונה באשר להיקפה של תופעת הפועלים. עבור הבבלי סתם אדם הוא פועל, ואילו הירושלמי רואה בפועלים טיפוס חברתי חריג, מיעוט בחברה. </i>. בירושלמי ובבבלי נזכרים גם טיפוסי ביניים והם אלו ש"עושין עמו בסעודתן" (תוס', פ"ה הכ"ד; ירו', ה ע"א; פ"ו ה"א, י ע"ב; בבלי, טז ע"א), שאמנם הם שכירים אך דינם כבעל הבית. המפרשים מסבירים שאלו הם פועלים שמקבלים בשכרם מזון בלבד. ברם, הפירוש קשה מבחינה רֵאלית. ראשית, מי שמקבל רק מזון כשכר הוא פועל ששכרו נמוך ביותר, ומדוע מעמדו נחשב כשל בעל הבית ושונה מפועל רגיל? יתר על כן, לא נקבע שיש תלות בין גובה השכר לבין אורך התפילה שמותר לפועל להתפלל. מעבר לכך, קשה להבין כיצד פועל מעין זה חי וכיצד משפחתו מתפרנסת משכר כה דל. 
ייתכן שיש לפרש את התלמודים על רקע המציאות בכפר הערבי המסורתי. גם הכפר הערבי היה מבוסס על חקלאות זעירה. בעונה הבוערת התגייסו כל בני הכפר לעזרה הדדית. כולם היו מגיעים לעזרתו של בעל השדה, עוזרים לו בקציר או במסיק בהתנדבות, ובערב הייתה נערכת סעודה חגיגית. כך עזרו בני הכפר זה לזה, ואף חגגו את הקציר. נראה שאלו הם ש"עושין עמו בסעודתן"; הם נחשבים לשכירים, אך מכיוון שהם גם בבחינת בעלי בית, ומה שהם עושים הוא בהסדר שהוא גם חברתי, הרי הם חייבים בברכת מזון מלאה. 
המשנה מפגינה סדר עדיפויות שאיננו מכירים בהלכה בת זמננו. היה מקום לצפות לכך שההלכה תדרוש מבעל הבית היהודי להתחשב בצרכים הדתיים של פועליו. בפועל, הפועלים נדרשים להתחשב בצורכי העבודה. בעל הבית צריך לאפשר להם את המינימום הנדרש, ותו לא. חז"ל הדגישו שפועל חייב בנאמנות לבעל הבית ואסור לו לבזבז את זמנו. תביעה זו לנאמנות מופיעה בסיפור על אבא חלקיה החסיד (בבלי, תענית כג ע"ב). 
היקפה של תופעת הפועלים השכירים במגזר החקלאי אינה ברורה. באופן כללי היה המשק החקלאי מבוסס על חקלאים זעירים שכל אחד מהם עיבד את חלקתו, ללא סיוע פועלים. בעונה הבוערת התגייסו כל בני המשפחה למסיק או לקציר. לעשירים היו אחוזות גדולות, ואלו הופעלו על ידי אריסים או חוכרים<sup class="footnote-marker">48</sup><i class="footnote">ראו הנספח למסכת דמאי. </i>. בעולם הרומי הייתה הפעלת אחוזות על ידי פועלים נדירה. אשר לארץ ישראל (פרובינציית יהודה-פלשתינה, סוריה ואזורים סמוכים) התמונה פחות ברורה. התמונה העולה מספרות חז"ל היא שהעסקת פועלים שכירים הייתה תופעה רגילה, אך אלו נזכרים בעיקר בהקשר לעבודה העונתית. עם זאת במשנתנו, כמו גם במקומות אחרים, פועלים נזכרים סתם ואי אפשר לקבוע במה עסקו, ומה היה היקפה של התופעה.

Mishnah 5

במשנה זו מתחילה יחידה הדנה בדיני חתן ואבל בקריאת שמע, ומסתיימת במשנה ב בפרק הבא. במהלך היחידה שולבה חטיבה העוסקת במעשי רבן גמליאל שיש בהם ייחוד בשל מעמדו, או מעמדו של טבי עבדו; היא מתחילה בנוהגו של רבן גמליאל כשהיה חתן, וממשיכה בנוהגו כשהיה אבל. לאחריה המשנה חוזרת לעסוק בדיני קריאת שמע של אבל. נראה, אפוא, שהגוף העיקרי כלל רק את משנה ה ואת המשניות שבפרק הבא, ולתוך היחידה שולבה חטיבת המעשים של רבן גמליאל.
<b>חתן פטור מקריית שמע בלילה הראשון –</b> החתונה הייתה תהליך ממושך, ועיקרה נשף שנמשך ימים מספר. המעמד הדתי נערך בערב הראשון, ובמהלך הלילה הראשון ניתנה לבני הזוג האפשרות (והחובה) להתייחד. החתן פטור מקריאת שמע, והנימוק הפורמלי הוא שהעוסק במצווה פטור מקריאת שמע. המצווה כאן היא מצוות "פרו ורבו", אך גם עצם השמחה. המקבילות שתידונה להלן תעלנה את השאלה באיזו מידה פטורים מקריאת שמע גם יתר השותפים לחגיגה, זאת אף שוודאי אין הם שותפים לקיום מצוות "פרו ורבו". ברור, אפוא, שהמרכיב הקובע אינו מצוות "פרו ורבו" אלא שמחת המצווה<sup class="footnote-marker">49</sup><i class="footnote">מפרשי התלמוד הדגישו את טרדת המצווה, שמא לא ימצאנה בתולה או שמא יימצא כרות שפכה, ראו רע"ב למקום ופרשנים נוספים. דומה שהמפרשים רואים לפניהם את החרדות המשפטיות יותר מכפי שהם רואים את חרדותיו הטבעיות של חתן צעיר נטול ניסיון, המצוי במרכז תשומת הלב של משפחתו, של משפחת אשתו ושל רעייתו הטרייה הצופים במעשיו. </i>. מן הראוי להדגיש שחכמים סברו שהנישואין ושמחת הנישואין הם מצווה כשלעצמם. בכלל חכמים מדגישים את שמחת המצווה ואת הסעודה החגיגית כמרכיב מרכזי בקיום מצוות השמחה. כך בשבת ובחג, וכך אף בנישואין. 
המשנה מתפרשת בפשטות על יסוד ההנחה שהנישואין מתחילים אחרי צהריים, כך שהפטור וסיומו מתייחסים לקריאת שמע של ערב. לכן ננקט כאן "מוצאי שבת" כמועד לסיום הפטור.
<b>ועד מוצאי שבת אם לא עשה מעשה –</b> אם החתן לא קיים יחסי אישות עם אשתו ("עשה מעשה" בלשון חכמים) הוא פטור מקריאת שמע עד שיעשה מעשה. במקבילות מדובר על ארבעה לילות: "תינוקת שלא הגיע זמנה לראות וניסת, בית שמאי אומרים נותנין לה ארבעה לילות ובית הלל אומרים עד שתחיה המכה. הגיע זמנה לראות וניסת, בית שמאי אומרים נותנין לה לילה הראשון ובית הלל אומרים עד מוצאי שבת – ארבעה לילות" (משנה, נדה פ"י מ"א)<sup class="footnote-marker">50</sup><i class="footnote">ראו הדיון בבבלי, כתובות ו ע"ב.  </i>.
המדובר בנישואי קטינה שהיא על סף ההתבגרות. לפי ההלכה הדם אחר בעילה ראשונה אינו דם נידה אלא דם בתולים, שאינו מטמא<sup class="footnote-marker">51</sup><i class="footnote">לפי תקנת חז"ל יש לפרוש מהאישה גם אחרי דם בתולים, אף שאינו מטמא. </i>. הנחת המשנה היא שעד ארבעה ימים (לילות) יש סיכוי שטרם נבעלה, ולכן כל דם עשוי להיות דם בתולים. מאוחר יותר הדם הוא ודאי דם נידה. אם מדובר בנערה שכבר התבגרה – בית שמאי נותנים לה "זכות טהרה" (כלומר מפרשים שהדם הוא דם בתולים) רק לילה אחד ובית הלל ארבעה לילות, עד מוצאי שבת, שוב משום שייתכן שהבעילה נדחתה עד למועד זה, אך בוודאי לא יותר מכך. 
ההנחה במשנת נידה, ואולי גם במשנתנו, היא שהנישואין נערכים ביום רביעי<sup class="footnote-marker">52</sup><i class="footnote">משנתנו מוכיחה שנוהג הנישואין בליל רביעי המשיך להיות רווח, אף שהמשנה כאילו מבטלת אותו ואת נימוקיו, וראו פירושנו לכתובות פ"א מ"א, שם הצענו הסברים נוספים לנוהג הנישואין בליל רביעי. </i> ועד 
מוצאי שבת ניתן לחתן פטור של ארבעה ימים. מסתבר שהפטור ניתן משום שלעתים היה החתן עייף וחסר ניסיון, ועל כן לא תמיד נעשה המעשה כבר בערב הראשון. יש להניח שגם הלחץ החברתי לא היטיב עם הצעיר. ניתן לפרש את המשנה שלא בזיקה לנישואין דווקא ביום רביעי, והגורם הקובע אינו מספר הלילות, אלא דווקא השבת. בשבת המסיבה נרגעה וניתנה לחתן ההזדמנות להתייחד בשקט עם זוגתו. מעבר לכך קיימת בספרות חז"ל מגמה לראות בחיוב רב קיום יחסי אישות בשבת. סעודת השבת הסתיימה בשעה מאוחרת מעט, הנרות כבו והלילה ירד. לפי ההלכה נאסר ללמוד לאור הנר<sup class="footnote-marker">53</sup><i class="footnote">ראו פירושנו לשבת פ"א מ"ב.  </i>, על כן גם חכמים כמעט נאלצו לעלות על יצועם.
חז"ל המליצו על קיום יחסי אישות בשבת, כדי להרבות חיבה ואהבה. הלכה למעשה אנו שומעים על נוהג מקובל של קיום יחסי אישות בשבת. כך, למשל, מי ש"משרה את אשתו על ידי שליש" ואינו חי אתה במשך ימי השבוע, אבל "אוכל" עמה בליל שבת, והתלמודים מסבירים שהכוונה בלשון נקייה לקיום יחסי אישות (משנה, כתובות פ"ה מ"ח-מ"ט ופירוש הירושלמי, כט ע"ג)<sup class="footnote-marker">54</sup><i class="footnote">המשנה מדברת על הסדר מוכר שסיבותיו אינן נהירות. לא ברור מדוע אין האיש חי עם אשתו כרגיל, אבל ברור שהיה זה הסדר רגיל בחברה שחיו בה חכמים. </i>. חכמים אינם מביעים את דעתם על ההסדר, אלא מתארים מציאות וקובעים את החובות הכספיות בהתאם לנוהג הרווח. אם כן, אפילו משפחה שחיה בנפרד למחצה מקיימת יחסי אישות בשבת. על בסיס מציאות זו קבעו חכמים את המכסה המינימלית של יחסי אישות המוטלת על הבעל (משנה, כתובות פ"ה מ"ט). אחת מהתקנות הקדומות המיוחסות לעזרא היא "שיהו אוכלין שום בלילי שבתות שהוא מכניס אהבה ומוציא תאוה" (ירו', מגילה פ"ד ה"א, עה ע"א). ספק אם אכן יש לתיאור המוצע קשר לעזרא, וספק גדול עוד יותר אם חכמים היו יכולים לקבוע את הנורמה בתחום חיי אישות לכלל הציבור. בפועל נהג כל זוג לפי רצונו, ובהתאם להבנות הפנימיות שלהם. מן הסתם רק לעתים רחוקות נאלץ החכם להתערב בתחומים אלו.
המימרה מייצגת את המציאות ואת עמדתם של חכמים המצדדים בה. הם בעד אהבה, אך מסתייגים מהתאווה. ייתכן שאין קשר בין העובדות השונות, והנוהג החברתי נקבע ללא זיקה לחכמים. חכמים גם לא קבעו את הסגולות שייחסו לשום, אלא מבטאים אמונות עממיות שהיו מקובלות בזמנם. אך קשה לפקפק בעצם התיאור שהשבת נחשבת כזמן מתאים ליחסי אישות, וכי חכמים מברכים על כך. את עמדתם המפורשת חכמים מביעים במימרה "תלמידי חכמים אין משמשים מטותיהן אלא בלילי רביעיות ובלילי שבתות" (רות רבה, ו ב)<sup class="footnote-marker">55</sup><i class="footnote">לא ברור האם הדבר קשור לחשש מהכשפים בלילי רביעי (בבלי, פסחים קיא ע"ב - קיב ע"ב), וכאחת המימרות שם: "לא יצא יחידי בלילה לא בלילי רביעיות ולא בלילי שבתות, מפני שאגרת בת מחלת, היא ושמונה עשרה רבוא של מלאכי חבלה יוצאין, וכל אחד ואחד יש לו רשות לחבל בפני עצמו" (פסחים שם שם). עדיין יש לברר האם אמונה זאת רווחה גם בארץ ישראל. חשש זה השאיר אנשים בביתם ואִפשר בפועל את הזוגיות המשפחתית. מטבע הדברים שלנוהגים כאלה אין הסברים מוסכמים וידועים, ואפילו היו כאלה במקורות – עדיין חוקרי חברה רשאים להציע להם הסברים אחרים.  </i>. 
לעומת החכמים, בני כתות קומראן אסרו על קיום יחסי מין בשבת. הנימוק הפורמלי לכך היה החשש שקיום היחסים יפגע בטהרת האיש ובקדושתו<sup class="footnote-marker">56</sup><i class="footnote">ספר היובלים, נ ח. </i>. גם החסידים, שביקשו לשמור על הטהרה בשבת, אסרו על קיום בעילה בשבת (בבלי, נידה לח ע"א)<sup class="footnote-marker">57</sup><i class="footnote">אלו החסידים שיש להם עמדה הלכתית שונה במקצת מזו של חכמים, ראו ספראי, חסידות. </i>. למרות העמדה המקובלת של חכמים, כפי שהוצגה לעיל, מצינו גם חכמים שאסרו או הסתייגו מקיום יחסי אישות לראשונה עם אישה (בתולה) בשבת<sup class="footnote-marker">58</sup><i class="footnote">תוס', כתובות פ"א ה"א; ירו', פ"א ה"א, ב ע"א; בבלי, ג ע"ב ומקבילות, ועוד. </i>. הנימוק הפורמלי לכך הוא החשש שמא יעשה חבורה, אך דומה שיותר מהחשש ההלכתי-טכני<sup class="footnote-marker">59</sup><i class="footnote">ספק רב אם זו "חבּורה" מבחינה הלכתית, ואם חבורה כזאת הנעשית תוך כדי מעשה, כבדרך אגב ובהסכמה הדדית, אסורה בשבת. מכל מקום, מגמת ההתנגדות לקיום יחסי אישות בשבת רחבה יותר מחשש החבורה בבעילה ראשונה.  </i> יש כאן ביטוי לאותה גישה חסידית שהזכרנו. בירושלמי יש מחלוקת מפורשת בנושא בין תנא סתמי ו"אחרים". רב אסי מצטרף לאוסרים, וזו גם דעתו של שמואל בניגוד לרב (פ"א ה"ו, ה ע"א). הירושלמי אף מספר על בנימין גנזכייה (מגנזך שבדרום בבל) שהורה כרב ונענש, סיפור המלמד עד כמה טעון היה הוויכוח.
מן הראוי להעיר שלנוהגים חברתיים קיימים אין הסבר אחד ויחיד. הם התהוו על רקע כלשהו, וכל שאנו יכולים כיום הוא לשער כיצד נוסדו, ומה הם משדרים כיום. אין גם כל ביטחון שהסיבות הראשוניות זהות למשמעות המוענקת למנהג מאוחר יותר. גם אם יש במקורות הסברים למנהגים, הרי שחוקרי חברה רשאים לראות בכך הסבר מאוחר, ובדיעבד, ולהציע הסבר אחר, ובלבד שיתאים לרקע של התקופה. 
שאלה זו, של קיום יחסי אישות בשבת, מדגימה את אופייה המיוחד של הדת היהודית כפי שעוצבה על ידי חכמים. לכאורה יש סיבה טובה לאסור פעילות זו בשבת, שכן היא כרוכה בחטא, תאווה וטומאה. אין היא יאה ליום הקדוש. ברם מבחינה חברתית דווקא יום המנוחה מתאים לכך. בעיני חז"ל יחסי אישות (מבוקרים), במסגרת חיי הנישואים, אינם בבחינת חטא. אדרבה, זו פעילות חיובית וקדושה כשלעצמה, אם כי הצִנעה ואולי גם הצמצום יאים לה. השבת היא יום קדוש, אך חכמים אינם תובעים מאדם להתמקד גם בשבת אך ורק בחיי קודש, אלא מכירים גם בפנים האחרות של הפעילות האנושית והחברתית. היה מקום לצפות לכך שבעיני חכמים תהיה הפרדה בין יחסי אישות למטרות הולדה לבין יחסי אישות שלא למטרה זו; היעדרה של אבחנה כזאת מעיד שהם היו ערים גם לחשיבות החברתית שביחסי אישות, וראו בכך חלק ממצוות קיום המשפחה במובנה הרחב של המילה.
היו ששללו את הדבר משום שיש בכך חבלה, או משום שאין יחסי אישות הולמים את קדושת השבת. אך היו גם שראו את הדברים באופן משפחתי ורֵאלי יותר. השבת ומנוחת השבת הן הזדמנות טובה להידוק המשפחה ולחיזוק הזוגיות. על כן השבת היא זמן מתאים, ואפילו רצוי, לקיום יחסי משפחה.
מכל מקום, משנתנו מתפרשת בבירור על רקע ההנחה ששבת היא זמן מתאים ל"עשיית מעשה", וודאי שהדבר מותר. הירושלמי אמנם מנסה לבאר שמשנתנו מדברת באלמנה, ועל כן אין חשש חבלה והוצאת דם, אך הסבר זה קשה, ואף הירושלמי מקשה עליו. עם זאת משתמע מסוגיית הירושלמי שהאמוראים מניחים בפשטות שהגישה המחמירה האוסרת בעילה ראשונה בשבת (ואולי גם כל בעילה) היא המקובלת. הם מנסים להעמיד את המשנה כך שלא תסתור את התפיסה ההלכתית המחמירה שבימיהם. ברם המשנה מתבארת בפשטות כמי שהתירו, ואף המליצו, על קיום יחסי אישות בשבת.
נחזור למשנת נידה. המשנה שם אינה קשורה למחלוקת בית שמאי ובית הלל אלא בכך ששני הבתים מכירים בכך שהבעילה הראשונה (המוצלחת) עשויה להידחות עד ארבעה לילות, כלומר עד שבת. הבבלי מעביר את הנימוק לעניין דתי מובהק, משום שהחתן טרוד במצווה, ומהירושלמי ניתן להבין שהדגש הוא על הטִרדה הכללית, כפי שאמרנו. 
התוספתא מדגישה: "השושבינין וכל בני חופה פטורין מן התפילה ומן התפלין כל שבעת הימים, חייבין בקרית שמע. רבי שילא אומר חתן פטור וכל בני חופה חייבין" (פ"ב ה"י). ההבדל שבין תפילה ותפילין לקריאת שמע בולט בתוספתא. התפילה היא מוסד מאוחר יותר מקריאת שמע, ובעיניהם של חכמים הוא מחייב פחות. אשר לתפילין יש לזכור שבפועל רק בודדים הניחו תפילין, ונדון בכך בהרחבה במקום אחר<sup class="footnote-marker">60</sup><i class="footnote">להלן, פ"ג מ"א; עירובין פ"י מ"א. </i>. על כן שושבינים ובני חופה פטורים מתפילה, אך רק החתן פטור גם מקריאת שמע. זו גם הראיה למסקנתנו כי הפטור נובע מההשתתפות בשמחת המצווה. בני החופה הם כנראה כל המוזמנים הקבועים<sup class="footnote-marker">61</sup><i class="footnote">המונח נזכר גם במקור לא רבני. ראו לוקס ה 35; מתי ט 15; מרקוס ב 19. </i>, והשושבינים הם קבוצה מיוחדת במינה. בתנאים של ימי קדם היו הוצאות החתונה עול כלכלי כבד, על כן התארגנו אנשים בחבורות של שושבינות. השושבינים התחייבו לעזור זה לזה בהוצאות החתונה, ואולי גם בביסוס המשפחה הצעירה. השושבינות היא התחייבות כספית העוברת מאב לבנו ומדור לדור, וכמעט אין דרך להשתחרר ממנה. משמעות זו של המונח יוצאת מן המקורות התנאיים, ושם השושבינים הם תמיד רבים (משנה, בבא בתרא פ"ט מ"ד; תוס', שם פ"י ה"ט והי"ז). בספרות האמוראית הדגש הוא יותר על השושבין היחיד, שהוא המלווה את הכלה ומשמש מעין אפיטרופוס לה (בבלי, קידושין פא ע"א; כתובות עז ע"א, ועוד).
מכל מקום, השושבינים אינם אורחים סתם אלא מעין שותפים בכירים בשמחה, על כן הם גם פטורים מן הסוכה (בבלי, סוכה כה ע"ב). כאן הם פטורים מתפילה, והנימוקים שהמפרשים מעלים הם משום טרדה או משום קלות ראש<sup class="footnote-marker">62</sup><i class="footnote">ראו ליברמן, תוספתא כפשוטה, עמ' 18. </i>. ההקשר לסוכה מצביע כי הנימוק הוא משום שהם עסוקים במצווה של הכנסת כלה. כפי שראינו, נטייתם של המפרשים היא לחפש הסברים "טכניים" יותר, אך את המקורות התנאיים יש לפרש כעידוד לשמחת המצווה.
מקורות מקבילים מדגישים את הפטור שהעוסק במצווה פטור מן המצווה. כך, למשל, כותבי תפילין ומזוזות צריכים להפסיק לקריאת שמע (תוס', פ"ב ה"ו ועוד), אך לא לתפילה, וכן ראינו לעיל הלכות נוספות בכיוון זה. הלכה זו כמובן שרירה במגבלות שלא כאן המקום לבררן, אך אין היא זהה למשנתנו. כאן מדובר לא בעיסוק במצווה אלא במישהו הטרוד ביותר, ואין לו שקט נפשי לקריאת שמע ולתפילה. עיסוק זה הוא כמובן עיסוק של מצווה, אך אין הוא עשיית מצווה ממש. כך, למשל, השושבינים הם שותפים משניים למצווה, ואף שותפותם אינה נמשכת כל זמן החתונה. עיקרון זה יופיע גם להלן, בתחילת פרק ג. הפטור של "עסוק במצווה" הוא ניסוח משפטי, ובתור שכזה יש לו הגבלות טכניות והוא מדוד בזמן ומרחב. כאן העיסוק במצווה הוא כללי יותר, ומן הראוי שלא לתחמו בצורה פורמלית. 
<b>מעשה ברבן גמליאל – </b>כפי שכבר אמרנו בפרק הקודם המעשים על רבן גמליאל מרובים, אם כי כמובן גם על חכמים אחרים סופרו מעשים, <b>שנשא</b><sup class="footnote-marker">63</sup><i class="footnote">חסר בווילנא, ו, ס, ש, אך מחויב מתוך ההמשך.  </i><b> וקרא בלילה שנשא אמרו לו לא לימדתנו שחתן פטור מקרית שמע בלילה הראשון –</b> בחתונתו זו היה רבן גמליאל כבר מבוגר והיו לו תלמידים, על כן סביר שהמדובר בנישואין שניים. להלן נשמע על מנהגו עם מות אשתו, ומן הסתם זו אשתו הראשונה<sup class="footnote-marker">64</sup><i class="footnote">לתולדות חייו ראו פירושנו לעיל, פ"א מ"א.  </i>. רבן גמליאל לא ניצל את הפטור של חתן וקרא גם בלילה הראשון. אם פירושנו נכון הרי שחכמים לא חילקו בין נישואין שניים לראשונים, למרות ההבדל הטבעי ביניהם. בספרות חז"ל יש אבחנה בין שמחת החתונה של כלה בתולה לבין זו של אלמנה<sup class="footnote-marker">65</sup><i class="footnote">לעיל הזכרנו כי החתונה הייתה קצרה יותר, וכן ניכר היחס השונה לנישואי האלמנה במועד הנישואין, ראו פירושנו לכתובות פ"א מ"א. אם יזכנו החונן לאדם דעת, נרחיב שם בנושא. </i>. ברור להם ששמחת האלמנה שונה, אך לא מצאנו הבדל הלכתי או ספרותי בין נישואי הבעל בראשונה לבין נישואיו בשנייה. בתחום זה ניכר ההבדל בין המינים. המעשה סותר את ההלכה שלפניו, ועסקנו בכך לעיל (פ"א מ"א).
התלמידים רואים את רבם קורא קריאת שמע, ותמהים על הנוהג. 
<b>אמר להן איני שומע לכם לבטל ממני מלכות שמים שעה אחת –</b> בקריאת שמע יש קבלת מלכות שמים, כפי שראינו לעיל במשנה ב. רבן גמליאל אינו מוכן לנצל את הפטור מקריאת שמע שניתן לחתן. משום דבקותו במלכות שמים אין הפטור זכות לגביו אלא חובה.

Mishnah 6

<b>רחץ בלילה הראשון שמתה אשתו –</b> מן הסתם זו אשתו הראשונה. המשנה מניחה שאבל אסור ברחצה, והא ראיה שרבן גמליאל אינו טוען "להגנתו" שאבל מותר ברחצה. להלן נראה שהנחה זו טעונה בירור. א<b>מרו לו</b><sup class="footnote-marker">66</sup><i class="footnote">בעדי נוסח רבים נוסף "תלמידיו" בהשראת המעשים האחרים. </i><b> לא לימדתנו שאבל אסור מלרחוץ אמר להם איני כשאר כל האדם אסטנס אני – </b>ביוונית "אסטנס" משמעו חולה, ברם כאן משמעו מפונק, או רגיש ותו לא. המילה היוונית במשנה אינה מפתיעה. מילים יווניות רבות כלולות כידוע בלשון חז"ל, ובכלל זה במשנה. זאת משום שהיוונית הייתה השפה הרווחת במזרח ורבים מיהודי הארץ הבינו אותה, ואף היו רבים שדיברו בה בתור שפה ראשונה. עם זאת, השפה היוונית של המזרח אינה היוונית הקלסית אלא ניב (ז'רגון) ירוד יותר של שפה זו, המכונה בשפת המחקר "קוֹינה". בניב זה נכתבו יצירות ספרותיות מקומיות, ובעיקר כתובות. לעתים קרובות מילה יוונית משמשת שלא במשמעותה המקורית בשפה הקלסית, אלא במשמעות אחרת, קרובה למשמעות המקורית. תופעה זו נובעת משילוב של שני גורמים: האחד הוא שהיוונית בארץ הייתה שפה חיה, והאחר הוא הנתק ומיעוט התקשורת היום-יומית עם המרכז התרבותי שבחוץ לארץ. מכל מקום, לפנינו עיבוד מקומי למונח היווני<sup class="footnote-marker">67</sup><i class="footnote">חוקרים משתמשים לעתים קרובות ביוונית הקלסית לבירור משמעותן של מילים ומונחים בספרות חז"ל (או בספרות מקומית אחרת). לא תמיד נלקחת בחשבון האפשרות שבארץ ישראל שימשה אותה מילה יוונית במשמעות קרובה אך שונה. ראו, למשל, פירושנו לשבת פ"ו מ"ד.  </i>. עיבוד כזה מצביע על כך שהיוונית של חכמים לא הייתה שאילה ספרותית ממקור זר, אלא ניב חי במזרח ובארץ ישראל. 
רבן גמליאל תובע כאן לעצמו זכויות יתר בתוקף אורח חייו המפונק יותר. בספרות חז"ל מצינו קו זה של הכרה באורח החיים המיוחד של העילית, אך מצינו גם את הגישה ש"כל ישראל בני מלכים הם" (משנה, שבת פי"ד מ"ד)<sup class="footnote-marker">68</sup><i class="footnote">ראו לעיל, פ"א מ"ב. ההבדל בגישה בין משנתנו למשנה הקודמת אינו בבחינת סתירה, אלא מבצבצות בהן גישות עקרוניות וחברתיות שונות.  </i>. רבן גמליאל בולט בהליכותיו האריסטוקרטיות. הוא מתייחס אל חכמים ואל תלמידים באהדה רבה, אך גם מתוך גישה פטרנליסטית ואריסטוקרטית. גישה זו באה לידי ביטוי ביזמתו לצמצום הגישה לבית המדרש (לפי מסורת ההלכה של בית שמאי) ובנהגים נוספים<sup class="footnote-marker">69</sup><i class="footnote">ראו על כך בן שלום, תלמוד תורה. </i>.
ברוב כתבי היד כתוב כפי שציטטנו, שאבל אסור ברחצה סתם; כך בסדרת עדי נוסח מהגניזה ובכתבי היד הארץ-ישראליים, ובעדי נוסח נוספים. אבל במסכת שמחות מצוטט המעשה ושם נאמר שאבל אסור לרחוץ לילה ראשון, ומשמע שביתר שבעת ימי האבל הרחצה מותרת (פ"ו ה"ב). כן משמע מסדרת עדי נוסח בבליים למשנתנו, כולל הדפוסים<sup class="footnote-marker">70</sup><i class="footnote">המילה "הראשון" חסרה בסדרת כתבי יד מהגניזה (16, 23, 45, 71, ז, ט, י, פ, ף, ר).  </i>. בפסקאות מספר בתלמוד הבבלי נאמר שאבל אסור לרחוץ סתם, ללא הגבלת האיסור ללילה הראשון<sup class="footnote-marker">71</sup><i class="footnote">בבלי, מועד קטן טו ע"ב; כא ע"א; תענית יג ע"א; ירו', מועד קטן פ"ג ה"ה, פב ע"ד.  </i>. הבבלי מנסה לנסח מחלוקת משפטית האם גזרו על אונן איסור רחצה, ומשמע מהבבלי שמדובר רק בלילה הראשון (בבלי, טז ע"ב; פסחים צב ע"א)<sup class="footnote-marker">72</sup><i class="footnote">המחלוקת שעמדנו עליה היא גם מחלוקת ראשונים. רש"י, רי"ף, רבנו גרשום ואחרים סבורים שהבבלי מדבר על כל הלילות, ורב האי פירש שמדובר רק על הלילה הראשון. ראו אוצר הגאונים למקום. גינצבורג, פירושים, עמ' 380, סבור שמנהגנו ליטול ידיים אחרי הלוויה הוא תולדת מנהג הדרום, ולדעתו לכך רב האי מתכוון, וראו להלן. איננו בטוחים שאכן זהו הפירוש. מכל מקום, "מרחיצין" אין משמעו שמישהו רוחץ את האבל, כמו שטען הגאון, ואין מרחיצין אלא רוחצין כמו במשנה, שבת פי"ט מ"ג, וראו פירושנו לה. </i>. אם כן לפנינו מעין מחלוקת על היקף איסור הרחיצה, אך גם מי שמתיר לרחוץ ביתר הימים סובר שמשנתנו עוסקת בלילה הראשון.
איסור הרחיצה לאבל מוצק, וחוזר במקורות כאחד מחמשת נוהגי התענית (אכילה ושתייה, רחיצה, סיכה, נעילת סנדל ותשמיש מיטה). אבל בירושלמי מובאת סדרת מימרות אשר בהן אמוראים נשאלים על הרחיצה לאבל ואוסרים. ריבוי השאלות מעיד כי הנושא לא היה פשוט. מעבר לכך, שנינו "מקום שנהגו להרחיץ אחר המיטה מרחיצין ובדרום מרחיצין" (ירו', ה ע"ב; מועד קטן פ"ג ה"ה, פב ע"ד). לפי פשוטו, בביטוי "מרחיצין" הכוונה גם לרחיצה ביום הראשון, מיד אחרי הקבורה, אך אפשר לפרש שמותר לרחוץ פעם אחת אחרי הקבורה כדי להתנקות מלכלוך<sup class="footnote-marker">73</sup><i class="footnote">כך פירשו הרמב"ן בתורת האדם וראשונים נוספים. </i> שנגרם בהלוויה או בחציבת הקבר, אך אין כאן היתר רחיצה גורף. לפי פירוש זה אבל מותר לרחוץ רק בלילה הראשון. גם לפירוש זה אין רמז במשנה עצמה. אם כן, משנתנו היא גלילית בעריכתה. רבן גמליאל מצטייר כנוהג מנהג הגליל, שבאופן כללי אין רוחצים, אך מקל על עצמו. אפשר כמובן גם לנתק את המימרה שבירושלמי ממעשהו של רבן גמליאל. רבן גמליאל מדבר בסתם רחצה להנאת הגוף, ובמימרה מדובר ברחצה אחרי העבודה של הקבורה, או בטבילה, כפי שנעלה להלן. מכל מקום, הירושלמי קישר את שתי הרחצות (רחצה בגליל ורחיצתו של רבן גמליאל), ונראה שיש דברים בגו.
תפיסה זו חוזרת בבראשית רבה: "נעילה, תשמיש, רחיצה רשות... חד תלמיד מן דבית שמואל שמש מטתו; הלך ורחץ. אמר לו: להלכה אמרתי לך, שמא למעשה? איקפד עלוהי ומת" (בראשית רבה, ק [קא] ז, עמ' 1291). אם כן ההלכה היא שמותר להתרחץ, אבל האמורא הבבלי שמואל מקפיד מאוד על המקלים ותובע, לפחות מתלמידיו, להחמיר; לפיכך לא רק חילוף מנהגים כאן אלא שינוי מגמה<sup class="footnote-marker">74</sup><i class="footnote">על חילופי מנהגים שבסיסם במחלוקות הלכתיות ראו במבוא לפירושנו לפסחים פרק ד.  </i>. הרחצה והתשמיש קשורים כמובן זה לזה, שכן אחרי תשמיש יש לטבול. אם כן הרחצה כאן היא כבר טבילה, והתנגדותו של שמואל היא כנראה לשתיהן. 
מן הראוי להעיר שאבל אינו נוהג את מנהגי התענית; הוא אוכל ושותה, ואף נועל. לפיכך הדמיון לרשימת מנהגי התענית חלקי בלבד. 
ממשנתנו משמע שלדעת כל החכמים במשנה אין לרחוץ בלילה הראשון. רבן גמליאל אינו טוען שמותר לרחוץ אפילו בלילה הראשון, או רק בלילה הראשון, אלא שהוא איסטניס. ברם היו ראשונים שצירפו את המחלוקת וטענו שרבן גמליאל הקל על עצמו משום שלדעתו אין לאיסור לרחוץ בלילה ראשון תוקף של איסור תורה<sup class="footnote-marker">75</sup><i class="footnote">ראו למשל המאירי הטוען שמדובר בליל האנינות, ותוקף האנינות בלילה הוא מדרבנן.  </i>. כפי שכבר אמרנו האבחנה הפורמלית בין איסור מדבר תורה לאיסור מדרבנן, והרחבתו לכלל טיעון משפטי, היא פיתוח אמוראי ובתר אמוראי, וקשה להניח שהשפיע על תנא קדום כרבן גמליאל. מכל מקום, אין לפירוש זה מקור במשנה עצמה. קשה קצת להניח שרבן גמליאל היה משתמש בנימוק "איסטניס אני" אילו סבר שבכל מקרה נהג כהלכה. לפי פשוטם של דברים הוא סבר שההלכה היא הלכה, אך אין היא חלה על מי שהדבר גורם לו צער מרובה של אי נוחות.
עם כל זאת יש לראות ולשפוט את ההתרחשויות בצורה מעט פחות משפטית. חילופי ההלכות והמחלוקות מעידים על כך שכל מנהגי האבל טרם התגבשו סופית בימי רבן גמליאל. רק בדורות מאוחרים יותר מוסדו ההלכות. את נטייתו של רבן גמליאל להקל על עצמו בפרק זה יש לראות גם על רקע זה שמדובר באיסור שנחשב לרופף, ואולי לא נתפס כהלכה אלא כנוהג ראוי בלבד.
ברור שעורך המשנה ייחס את מנהגו של רבן גמליאל לרגישותו הרבה, וסבור היה שבדרך כלל אסור לרחוץ ביום הראשון. כן מסופר על רבי יוסי בן חנינא שרחץ בצונן, והגמרא מנמקת זאת בכך שתכפו עליו שתי אבלויות (בבלי, תענית יג ע"א), ומשמע גם שהכוונה לרחצה רגילה. 
ברם, ניתן גם להציע כיוון פרשני שונה לחלוטין. בלשון ארץ ישראל השורש רח"ץ משמש לרחצה רגילה אך גם לטבילה, והפועל "רחץ" מופיע גם בברכת נטילת הידיים של בני ארץ ישראל<sup class="footnote-marker">76</sup><i class="footnote">ראו ספראי וספראי, הגדת חז"ל, עמ' 63-61. </i>. מעתה, יש מקום לפרש שרבן גמליאל טבל ביום הראשון לאבלו. בלשון המקרא אין הפועל "טבל" מופיע אלא רק "רחץ", וחכמים פירשו שהכוונה לטבילה. גם בספרות קומראן הפועל היחיד שנעשה בו שימוש הוא "רחץ", והכוונה לטבילה. בספרות התלמודית נעשה שימוש תכוף בשורש "טבל", אך חלק מהמקרים שהכתוב משתמש בהם ב"רחץ" עשויים להתכוון לטבילה. מכל מקום, חכמים דורשים את הרחיצה המקראית כטבילה. כמו כן: "רוחצין בים הגדול, ובמי טיבריא, אף על פי שהוא מתכוין לרפואה, אבל לא במי משרה, ולא במי סדום. אימתי בזמן שהוא מתכוין לרפואה, הא לעלות מטומאה לטהרה מותר" (ירו', שבת פי"ד ה"ג, יד ע"ג), וכן משמעות המילה במשפט "תמן את אמר אין המעשר טעון רחיצה והכא את אמר המעשר טעון רחיצה..." (ירו', ביכורים פ"ב ה"א, סד ע"ד; חגיגה פ"ב ה"ה, עח ע"ב). 
אם כן, עבור האמורא רחיצה זו היא לטהרה. אף הבבלי מצטט מקור זה בלשון "רוחצים" (בבלי, קט ע"א), וכן הוא מתאר בלשון "רוחצין" את טבילת הנידה והיולדת (בבלי, יומא עח ע"א). 
כאמור, אפשר שסדרת מקורות נוספים משתמשים בפועל "רחץ" לטבילה, אך המקורות שם סובלים את שני הפירושים, כגון: "אמר רבי כשהיתי למד תורה אצל רבי שמעון בתקוע, היינו מוליכין שמן באלנטיאות מחצר לגג, ומגג לקרפיף, ומקרפיף לקרפיף אחר, עד שמגיעין אנו למעין והיינו רוחצין שם" (תוס', עירובין פ"ה הכ"ד). אם ברחצה רגילה מדובר – מדוע לא רחצו בבית במי בור סמוך? אבל אם מדובר בטבילה – ברור מדוע נאלצו להרחיק למעיין. אבל כמובן בסיפור זה אפשר גם לפרש שמדובר ברחצה רגילה.
לפי ההלכה טמא מת אמור לטבול ביום השביעי (במדבר יט יט). כך כתוב בתורה, וספק אם חכם כלשהו רשאי היה לשנות הנחיות אלו. ברם, בכמה אתרים נמצאו מקוואות ליד מערות קבורה<sup class="footnote-marker">77</sup><i class="footnote">את העובדות אסף וייס, קברות, עמ' 113-112. לעדויות על מקוואות בזיקה לקברים ביהודה ראו עמית, מקוואות, עמ' 52-50. עמית מציע זהירות בהסקת המסקנות ודומה שהצדק עמו, כפי שאנו מעלים בגוף הדיון. המקוואות ביהודה הן משלהי הבית השני ורובן המשיכו לתפקד עד למרד בר כוכבא; קשה לקבל שבכל המקרים הם מעידים על התיישבות כיתתית.  </i>. כמה מערות כאלו הן מימי בית שני, וניתן היה לפרשן כעמדה כיתתית (בניגוד מפורש לכתוב המקראי)<sup class="footnote-marker">78</sup><i class="footnote">ראו אשל, טהרה. ואכן זו הייתה ההלכה הכיתתית, כפי שהראתה אשל שם. </i>. ברם מערות כאלו נמצאו גם בבית שערים, בחורבת שמע ובמרוס<sup class="footnote-marker">79</sup><i class="footnote">וייס, שם שם. </i>, כולן מתקופת המשנה והתלמוד. בבית שערים, למשל, נמצאו שתי מקוואות בלב שדה הקברות הקשור בטבורו לממסד היהודי<sup class="footnote-marker">80</sup><i class="footnote">אביגד, בית שערים, עמ' 5. </i>. לכאורה אין בכך היגיון, שהרי אין לטבול אלא ימים מספר לאחר הקבורה<sup class="footnote-marker">81</sup><i class="footnote">לפי ההלכה אין טומאה קלה ליד המת: או שנגעו בו או שנכנסו לקבר ואז הנכנס טמא שבעה, או שהאיש עמד בחוץ ואיננו טמא כלל. בתופעות חריגות אחדות בתחום זה נדון, אם יזכנו החונן לאדם דעת, בפירושנו למסכת אהלות. </i>. נראה שהיו טמאי מת שנהגו לטבול ביום הראשון לטומאתם, מיד לאחר הקבורה. כך אנו משערים שיש לפרש את המימרה שכבר ציטטנו: "מקום שנהגו להרחיץ אחר המיטה מרחיצין ובדרום מרחיצין" (ירו', ה ע"ב; מועד קטן פ"ג ה"ה, פב ע"ד). מתוך הקשר הסוגיה שם נראה שהמימרה מובאת לעניין ההיתר, החובה או הנוהג שאבל ירחץ בערב הראשון לאבלותו, והמימרה מדווחת על נוהגים שונים בעניין. ברם ניתן גם להבין שהסוגיה ציטטה את המימרה לעניין חובת טבילה (או נוהג לטבול) בערב הראשון לאחר הקבורה, וכך פירש כנראה גינצבורג<sup class="footnote-marker">82</sup><i class="footnote">גינצבורג, פירושים, עמ' 380. </i>. לדעתו זהו מקור הנוהג, המקובל עד היום, לנטול ידיים לאחר שהות בבית קברות. על נוהג זה אנו שומעים לראשונה באור זרוע (ח"ב תכב) בתשובה של רב נטרונאי. ראשונים אחרים המצטטים את הירושלמי מבינים את המימרה שהותר לרחוץ מזוהמת הקבורה<sup class="footnote-marker">83</sup><i class="footnote">ראו תורת האדם לרמב"ן, עמ' 87; ראבי"ה ח"ג, הלכות אבל תתמא. </i>, ונראה שזה היה נוהג רווח. כידוע רוב הציבור לא שמר על מצוות טהרה, ובוודאי לא שמרו על פרטי הדינים שחידשו חכמים, על כן כינו אותם חכמים "עמי הארץ". מתברר אפוא שבצד הזלזול ואי ההקפדה הייתה גם נורמה מסוימת של החמרת יתר.
ביטוי אחר לצורך במקווה בבית הקברות הוא הלכה אחרת: "הרי שהיה עסוק עם המת בקבר והגיע עונת קרית שמע הרי זה פורש למקום טהרה ולובש תפילין וקורא את שמע ומתפלל" (ירו', פ"ב ה"ב, ד ע"ג; מועד קטן פ"ג ה"ה, פג ע"א). אם היה עסוק עם המת הרי שהוא טמא, ואין טעם לפרוש למקום טהרה, ומאידך גיסא אין כל איסור להניח תפילין ולקרוא קריאת שמע בטומאה. אבל ההנחיה היא להיטהר מעט ולהתפלל. להנחיה מעין זו מתאימה טבילה במקווה, אף שאין בה צורך או יתרון הלכתי. מקור נוסף הוא התוספתא: "כלים שנטמאו באב הטומאה<sup class="footnote-marker">84</sup><i class="footnote">אב הטומאה הוא מי שנגע במת או בשרץ. הוא טמא שבעה ימים, וצריך לטבול ביום השביעי. זו טומאה חמורה, ואיסורה מהתורה. ולד הטומאה הוא מי שנגע באב הטומאה. הוא טמא יום אחד, טובל בערב ובכך מיטהר. טומאתו מדרבנן. טבילה נועדה לטהר את הכלי, וההשקה לטהר את מימיו כפי שהעיר ליברמן, תוספתא כפשוטה, עמ' 272. </i> אין מטבילין אותן ביום טוב ואין צריך לומר בשבת אבל ממלא הוא כוס, דלי או קיתון לשתות וחושב עליהן ומטבילן" (תוס', ביצה פ"ב ה"ט; שבת פט"ז הי"א). התוספות (לביצה יח ע"ב) פירשו אל נכון שהכלי נטמא בערב יום טוב וממילא הוא טמא שבעה ימים, שאם נטמא לפני החג והיום השביעי הוא בחג עצמו – הרי שמותר להטביל כלים לצורך החג (ואפילו בשבת). אין זאת אלא שמדובר בטבילה שאינה מועילה כלל ליום טוב עצמו ואינה בכלל היתר הכנת אוכל נפש בחג עצמו. לפי ההלכה יש להטביל את הכלי ביום השביעי, והבעל רוצה לטהרו בשביל המשך השבוע. דבר זה נאסר משום שיש בו הכנה מיום טוב לחול. על כן מותר להטביל דלי או כלי קטן אחר אגב תוכנו, כדי לטהר את מימיו, וכך להערים ולהטביל את הכלי עצמו, כמו שהותר לעיל להערים ולהטביל כלי אגב תוכנו. אבל לפי פירוש זה לא מובן מה החידוש, הרי ודאי שאין להטביל בשבת או ביום טוב בשביל לטהר כלי בהמשך השבוע. אין זאת אלא שגם בברייתא זו יש רמז לנוהג לטבול כלים שנטמאו בטומאת מת כבר ביום הראשון (או באמצע השבוע), ואמנם הטבילה נחשבה רצויה, אך לא בשבת, שכן אין היא מועילה לשבת עצמה<sup class="footnote-marker">85</sup><i class="footnote">ראו פירושנו לביצה פ"ב מ"ג.  </i>. 
נמצאנו למדים שהיה מנהג חומרה לטבול ולהזות גם ביום הראשון לאבל, ואולי בכל יום. ייתכן שנוהג זה החל כתביעה של כתות קומראן, אך התפשט והתקבל כהחמרה מיוחדת גם בספרות חז"ל. מכל מקום, עורך המשנה כבר הציג את הטבילה ביום הראשון כנובעת מפינוק יתר, ובכך טשטש את המנהג המחמיר המהווה סטייה מההלכה הפורמלית. 

Mishnah 7

<b>וכשמת טבי עבדו – </b>טבי היה עבדו המפורסם והכשר של רבן גמליאל. טבי היה "עבד כנעני". בתקופת המשנה איננו שומעים על עבד עברי הלכה למעשה. לא מן הנמנע כי מסגרת זו – "עבד עברי" – לא הייתה קיימת בפועל בתקופה זו, וכל דיני עבד עברי הפזורים בספרות התנאית הם דינים תאורטיים בלבד. מוצאו של טבי היה כנראה ממשפחה ארמית, והוא שייך לתושבי הארץ הנכריים ממוצא שמי<sup class="footnote-marker">86</sup><i class="footnote">ספרות המחקר מציגה, לעתים, כאילו הנכרים בארץ הם הלניסטים. ברם, זהו רושם מוטעה. נכון שמרבית בני העילית ההלניסטית היו נכרים (ורק מיעוטם הקטן היה ממוצא יהודי), אך חלק גדול מהאוכלוסייה הנכרית היו שמיים במוצאם ובהתנהגותם. כך היה המצב גם בפרובינציות אחרות. </i>. במקביל לו אנו שומעים על שפחה ששמה טביתה (ירו', נידה פ"א ה"ד, מט ע"ב). טבי נזכר בסדרת מסורות. הוא ישן עם רבו בסוכה, אך הקפיד לא לתפוס מקום שיהודי יכול לקיים בו מצוות סוכה: "אמר רבן גמליאל לזקינים ראיתם טבי עבדי שהוא תלמיד חכמים ויודיע שעבדים פטורים מן הסוכה וישן לו תחת המטה" (משנה, סוכה פ"ב מ"א). כאן טבי אינו רק כשר אלא גם יודע דת ודין, ואדונו מתפאר בו שתלמיד חכם הוא. טבי אף הניח תפילין, מצווה שסתם עבד פטור ממנה<sup class="footnote-marker">87</sup><i class="footnote">מכילתא בא, מסכתא דפסחא יז, עמ' 68, ומקבילות. מסורת זו מובאת במהלך דיון בשאלה האם נשים רשאיות לחייב את עצמן במצוות אשר הן פטורות מהן.  </i>. רבן גמליאל שולח אותו לצלות לו פסח (משנה, פסחים פ"ז מ"ב). שם היו שפירשו<sup class="footnote-marker">88</sup><i class="footnote">ראו אלבק לפסחים עמ' 451 ופירושנו לפסחים שם שם. </i> שמדובר ברבן גמליאל של ימי הבית, ואם כך הוא הרי שטבי הופך ל"שם מקצועי" של עבדים. ברם, אנו פירשנו שהמדובר ברבן גמליאל דיבנה ובטבי שלנו<sup class="footnote-marker">89</sup><i class="footnote">ראו פירושנו לפסחים פ"ז מ"ב. </i>. במסורות מספר טבי מצטייר כעבד אישי הצמוד לאדונו (תוס', פסחים פ"ב הט"ו; משנה, סוכה פ"ב מ"ו), שהוא וטביתה השפחה של בית רבי הפכו ממש לבני בית, וצעירי הבית כינום "אבא ואמא"<sup class="footnote-marker">90</sup><i class="footnote">ירו', נדה פ"א ה"ד, מט ע"ב; שמחות פ"א הי"א, עמ' 101.  </i>. 
העבדים והעבדות היו תופעה מוכרת בחברה הרומית, וגם בארץ ישראל. מבחינה חברתית התחלקו העבדים לשניים, עבדי בית ועבדי שדה. לחלוקה זו לא היה ביטוי משפטי. עבדי הבית עבדו במשק הבית ואט אט הפכו לחלק מהמשפחה. אלו שימשו בין השאר כמחנך לילד (פדגוג) או כמינקת ומטפלת לבת, או סתם כעוזר אישי. אט אט הפכו לבני משפחה, והיה להם סיכוי טוב להשתחרר. לעתים כאשר האדון מת שחרר הבן את העבד שבעצם גידל אותו. עבדי הבית נהנו מיחס אישי שעשוי היה להתפתח לחברות ואהבה. כזה, למשל, הוא טבי עבדו של רבן גמליאל שעליו מספרים המקורות בהערכה ובסימפטיה, ומשקפים יחסי ידידות וקרבה בינו לבין רבן גמליאל. לעומת כל זאת היו עבדי השדה עבדים לכל דבר, נטולי זכויות משפטיות להלכה ולמעשה, נתונים להתעמרות ולעבודה קשה. יש להניח שאבי הכלה העניק לבתו משרתת אישית ועבדי בית, ואלה הם חלק מכבוד בית אבא שעליו מדברת המשנה בכתובות פ"ח מ"ח ("שבח בית אביה")<sup class="footnote-marker">91</sup><i class="footnote">ראו הופקינס, עבדים, עמ' 131-123; הצ'ר, עבדי בית; הצ'ר, עבדים. </i>. 
במסורת חז"ל התעצמה דמותם. הבבלי קובע שהוא ראוי היה להיסמך, כלומר להתמנות לרבי, בזכות תורתו<sup class="footnote-marker">92</sup><i class="footnote">בבלי, יומא פז ע"א; ילקוט שמעוני, רמז סא, ועוד.  </i>. זה פיתוח של המסורת במשנת סוכה המשבחת אותו על ידיעותיו, אך למעשה מדובר בידע צנוע למדי<sup class="footnote-marker">93</sup><i class="footnote">מסורת אחת מספרת כי רבן גמליאל שבר את שנו ורצה לשחררו, אך התברר שאינו חייב בכך. ראו ירו', כתובות פ"ג ה"י, כח ע"א; שבועות פ"ה ה"ו, לו ע"ג. המסורת מניחה שאסור לשחרר עבד כנעני אלא במקרה שנפגע, ככתוב בתורה. יש להניח שהסיפור הוא אפולוגטי ובא לנמק מדוע לא שוחרר העבד האהוב, ברם בתנאי העולם הקדום אי שחרור של עבד אינו מצריך סיבה.  </i>. 
במסורות מספר אנו מוצאים את השם "טבי" כשמו של סתם עבד, כגון: "האומר עשו טבי עבדי בן חורין והיו שם שני טבי אין דורשין אותו לשון הדיוט לומר לזה היה אוהב ולזה לא היה אוהב אלא שניהן יוצאין בני חורין" (תוס', בבא בתרא פי"א הי"ג), וכן: "האומר טבי עבדי עשיתי בן חורין עשיתיו בן חורין עושה אני אותו בן חורין הרי הוא בן חורין הרי זה בן חורין הרי זה זכה" (ירו', בבא בתרא פ"ח ה"ח, טז ע"ג)<sup class="footnote-marker">94</sup><i class="footnote">ראו עוד ירו', גיטין פ"א ה"ה, מג ע"ד.  </i>. כאן "טבי" כבר הפך לשם גנרי, לעבדים. 
המונח אדם "כשר" מופיע בהקשרים שונים. בספרות האמוראים הגדרת אדם כ"כשר" סתם משמעותה הגון, אך לא מעבר לכך (בבלי, מועד קטן כה ע"א; כתובות טו ע"א). אבל בספרות התנאית משמעות הגדרת אדם כ"כשר" מכוונת לאדם הקרוב למדרגת "צדיק", ונופל ממנו רק במעט. כך, למשל: " 'ויאמרו האנשים ההמה<sup class="footnote-marker">95</sup><i class="footnote">המדובר באלו שהיו טמאים בזמן הפסח וביקשו להקריב את הקרבן. </i> אליו' (במדבר ט ז), מגיד שהיו בני אדם כשרים וצדיקים וחרדים על המצוות" (ספרי במדבר, סח, עמ' 63). ה"כשרים" כאן הם החרדים למצוות. כן מתוארים מנהיגי ישראל הטובים: "וימסרו מאלפי ישראל אלף למטה, מגיד הכתוב שהיו בני אדם כשרים וצדיקים, ומסרו נפשם על הדבר" (ספרי במדבר, קנז, עמ' 210). כמו כן: "כך דברי תורה יש בהם בני אדם חכמים, בני אדם כשרים, בני אדם צדיקים, בני אדם חסידים" (ספרי דברים, שו, עמ' 339). יש להניח כי ההגדרות נמנות כאן בהדרגה; אם אמנם כך, הרי שיש משמעות לכך שה"כשרים" מוזכרים בין אלה המוגדרים כ"חכמים" לאלה המוגדרים כ"צדיקים".
כל העדויות על מעשיו של טבי נוגעות למשק הבית של הנשיא. במאה השנייה הצטמצם מספר העבדים באימפריה. הדרך היחידה להביא עבדים הייתה ממסעות מלחמה, שכן בכל דרך אחרת אי אפשר להפוך בן חורין לעבד. בשלהי המאה הראשונה הצטמצמו המלחמות בעולם הרומי, וחטיפת שבויים הפכה נדירה. נותרו כמובן העבדים שהיו בדורות הקודמים, ברם מספרם של אלו הלך וקטן. לחלק מהעבדים לא היו צאצאים (עבדים היו מנועים מלהתחתן באופן פורמלי, כך לפי החוק הרומי)<sup class="footnote-marker">96</sup><i class="footnote">לפי ההלכה היהודית יכול היה העבד לחיות עם שפחה, אך ספק אם היו אלו נישואים של ממש.  </i>. אמנם היו עבדים שהקימו מעין משפחות, בייחוד אצל עשירים שהיו להם עבדים רבים, אך מספר הצאצאים מסוג זה היה מועט. עבדים רבים שוחררו על ידי אדוניהם. מכל מקום, במהלך המאה הראשונה הלך מספר העבדים באימפריה וקטן. כמעט כל העדויות שבידינו מתייחסות לעבדים שפעלו במשק הבית, כמשרתים אישיים, פדגוגים (מורים) או בני לוויה אישיים. גם טבי היה עבד מסוג זה. לפי ההלכה היהודית עבד ששוחרר הפך בכך ליהודי לכל דבר, וכך למשל מסופר על רבי אליעזר ששחרר עבד על מנת להשלים מניין (בבלי, מז ע"ב). 
<b>קיבל עליו תנחומים – </b>באו לנחם אותו באופן פורמלי, כמו שמנחמים אב או בן<sup class="footnote-marker">97</sup><i class="footnote">כדברי בעל מלאכת שלמה למשנתנו: "ישב באותן מקומות שעושין שורה לאבלים והעם עשו לו שורה וכבוד כבשאר המתים". החכם הדגיש זאת משום שבא להסביר כיצד נענה העם לרצונו זה של הנשיא; הרי עריכת מעמד התנחומים מחייבת שיתוף פעולה של הציבור.  </i>. מסתבר שנוצרו יחסים אישיים הדוקים בין העבד האישי ואדונו. בכתובות קבר מהאימפריה אנו שומעים על עבדים שאדוניהם התקשרו אליהם וביכו את אבדנם. נראה שכך חש גם רבן גמליאל, וכך חשו הסובבים אותו<sup class="footnote-marker">98</sup><i class="footnote">פרשנים אחרים מבקשים להמעיט בחידוש ומפרשים שרבן גמליאל קיבל אותם כמעין תנחומים, אך לא תנחומים ממש כדרך שאבלים נוהגים. המאירי מפרש שהצטער משום שבאו לנחמו, "שהוצרכו לנחמו". פירוש מעין זה אופייני לפרשנים מאוחרים המנסים להמעיט את קולו של "הקול האחר" בספרות חז"ל. ההנחה המקובלת של הפרשנים היא שלהלכה "קול אחיד", ומה שאין לגביו מחלוקת מפורשת במקורות היה בו נוהג אחיד, וכל חריג מחייב הסבר. ברם כפי שעולה מהמשנה היו לחכמים דעות שונות, והם התירו לעצמם לחרוג לעתים מנהלים מקובלים מתוך הבנה עמוקה של הנוהג (ההלכה) מחד גיסא, ומתוך עצמאות פסיקה מאידך גיסא. עיקרון זה של עצמאות החכם להכריע מתי המקרה שלפניו חריג מחייבת לימוד והבנה. במהלך הדורות הצטמצמה עצמאות זו, והפרשנים המאוחרים משקפים ומקבעים את הגישה המצמצמת גם בפירושיהם למשנה עצמה. </i>.
<b>אמרו לו</b><sup class="footnote-marker">99</sup><i class="footnote">שוב בעדי נוסח אחדים מטיב משני, ובדפוסים נוסף "תלמידיו". </i><b> לא לימדתנו שאין מקבלין תנחומין על העבדים –</b> לפי ההלכה אין מקבלים תנחומים אלא על בני משפחה. בתלמודים מובא סיפור על רבי אליעזר שמת עבדו ובאו חבריו לנחמו, ורבי אליעזר נזף בהם על כך. המעשה מלמד על ההלכה, אך גם על נוהג חברתי לנחם על עבדים. יתר על כן, בירושלמי ובבבלי מדובר על נוסחאות חילופיות לניחום עבד, "המקום ימלא את חסרונך", במקום הפורמולה המקובלת. הבבלי מציג זאת כמימוש של המשנה, כאילו נוסחה זו היא הנוסחה שאומרים לאדם שבהמתו מתה, והיא מקבילה לנוסחה המקובלת בניחומי אבלים רגילים. גם מהירושלמי מצטייר כי זו הייתה נוסחת הניחומין הרגילה לעבדים ובהמות (ירו', ה ע"ב; בבלי, טז ע"ב). כן משמע בפשטות מהמדרשים שכך אמרו לאדם שהפסיד בהמה (ויקרא רבה, ה ד; דברים רבה, ד ח). 
מבחינה חברתית המילים הנאמרות עצמן אינן משמעותיות, וחשובה רק עצם הסיטואציה החברתית. תנחום אבלים הוא מעמד חברתי טקסי, ותנחומי עבדים, ואפילו צער על הפסד ממון של מות בהמה, גם להם אופי טקסי. 
<b>אמר להם אין טבי עבדי כשאר כל העבדים כשר היה –</b> על כן ראוי הוא לתנחומים, או אולי זקוק אני לתנחומין.

Mishnah 8

המשנה חוזרת לדיון במשנה ה. מן הסתם הייתה משנה זו בעבר ההמשך של משנה ה, ואולי אף קדמה לה, ומשנה ה היא סיפור המעשה של משנה ח. אלא שהעורך רצה לשבץ באמצע את סדרת המעשים של רבן גמליאל. 
<b>חתן אם רוצה לקרות את שמע בלילה הראשון קורא –</b> זו ההלכה שעליה התבסס רבן גמליאל, או אולי היא ניסוח הלכתי של המעשה. כבר אמרנו בפרק הקודם<sup class="footnote-marker">100</sup><i class="footnote">ראו פירושנו לעיל, פ"א מ"א. </i> כי לעתים מעשה מנוסח כהלכה עקרונית, או שהלכה עקרונית מנוסחת במקבילה כסיפור מעשה. כך גם במקרה שלפנינו. בסוף הפירוש למשנה נחזור לשאלת היחס בין המעשה וההלכה.
<b>רבן שמעון בן [גמליאל] אומר לא כל הרוצה ליטול את השם יטול –</b> לא כל אחד רשאי להחמיר על עצמו. "ליטול את השם" הוא מונח למי שמחמיר, וייתכן שמקורו במשנה ובמחלוקת אחרת. המשנה אומרת ש"היחידים" מתחילים להתענות לפני הציבור וממשיכים להתענות אף כאשר כל הציבור מפסיק<sup class="footnote-marker">101</sup><i class="footnote">ראו פירושנו לתענית פ"א מ"ד. </i>. גם על כך אפשר לחלוק האם כל אדם רשאי להחמיר על עצמו, וכאן ה"שם" הוא ברור, שם היחידות. אפשר גם להבין שה"שם" הוא מעמד המחמיר והצדיק. הביטוי אמנם אינו מופיע בהקשר לתענית, אך רבן שמעון בן גמליאל מתייחס ליחידים אלו. בתלמוד הבבלי (תענית י ע"ב) מובאת ברייתא המצויה גם בתוספתא ובה מחלוקת תנאים האם כל אחד הרוצה לעשות עצמו "יחיד" עושה, ואף נאמר כי תלמיד רשאי לעשות עצמו "יחיד", ורבן שמעון בן גמליאל אומר: "במה דברים אמורים בדבר של שבח אבל בדבר של צער (כגון להתענות) עושה וזכור לטוב שאין שבח הוא לו אלא צער הוא לו". ברייתא זו מובאת גם בירושלמי שלנו (ה ע"ד). אם כן, רבן שמעון בן גמליאל עסק במשנת היחידים, ואולי משם הביטוי.
המשנה מעלה סוגיה מרכזית מאוד בעולמם החברתי של חכמים, ושל כל ציבור שומר מצוות, והוא היחס למחמירים. מבחינה דתית המחמיר מציג סוג של חסידות דתית, אלא שחסידותו מעוררת שתי שאלות סבוכות. הראשונה היא שהחמרתו מאתגרת את החכמים ואת הציבור, שכן היא משדרת שהתנהגותם היא היא הראויה, ומה שההלכה כולה קובעת אינו בהכרח נוהג הראוי ליראי שמים. בחברה שההחמרה הופכת בה לנוהג, ההלכה מתערערת. מעבר לכך, בהחמרה יש מסר חברתי שניתן לפרשו כעין התנשאות, כביכול "אני המחמיר טוב יותר וראוי יותר מאחרים". מבחינה חברתית חובות יתר הן המסלול הטבעי גם לקבלת זכויות יתר.
בתלמוד הירושלמי למשנתנו מובא סיפור על פפוס בן יהודה שהתנהג בצורה חסידית מוחצנת. הביטוי הוא "מראה עצמו באצבע"; היו חכמים ששיבחוהו והיו שביקרו אותו על כך. הפתרון של הירושלמי הוא כברייתא שהבאנו: "במה דברים אמורים בדבר של שבח אבל בדבר של צער (כגון להתענות) עושה וזכור לטוב שאין שבח הוא לו אלא צער הוא לו". אבל רב יצחק מוסיף: "בלחוד דלא יבזה חורנין" (ובלבד שלא יבזה את האחרים). הירושלמי אף מביא את דעתו של חזקיה: "כל מי שהוא פטור מדבר ועושהו נקרא הדיוט"<sup class="footnote-marker">102</sup><i class="footnote">"הדיוט" ביוונית משמעו פשוט, בניגוד לאציל, ובהקשר זה בניגוד לחכם.  </i>. הירושלמי מסיק שלפנינו מחלוקת עקרונית בדבר הזכות (או הצורך) להחמיר, או שמשנתנו היא מיוחדת. בדרך כלל אסור להחמיר, אך כאן יש לרבן גמליאל נימוק מיוחד וכבד משקל, שכן אין הוא מוכן לבטל מלכות שמים ממנו. קריאת שמע אינה כמצווה רגילה, וכאן הוא רשאי להחמיר על עצמו.
בתלמוד הבבלי (יז ע"ב)<sup class="footnote-marker">103</sup><i class="footnote">ראו פירושנו לפסחים פ"ד מ"ה. </i> מובאות מימרות סותרות של רבן שמעון בן גמליאל, שבמסכת פסחים טען שכל הרוצה להחמיר על עצמו רשאי להחמיר. הבבלי מתרץ את הסתירה, אך ללא שימוש בכלל המבחין בין החמרה שיש בה צער לבין החמרה שאין בה צער. הכלל שהבבלי מעלה הוא האם יש חשש ליוהרה; הירושלמי במסכת פסחים מכנה נימוק זה "במתמיה": מי שמעשהו גורר תימהון, כלומר בולט וחריג<sup class="footnote-marker">104</sup><i class="footnote">ראו פירושנו שם; בבלי, פסחים נה ע"א. </i>. 
דיונים מפורשים אלו הם רק קצה הקרחון של הבעיה ההלכתית-דתית-חברתית. בפועל מצינו חכמים רבים שהחמירו על עצמם. במיוחד בולט רבן גמליאל שהחמיר על עצמו (לעתים כדעת בית שמאי) אך לא הטיל את חומרותיו על הציבור, בבחינת "מה נעשה לבית אביך שהיו מחמירין על עצמן ומקילין לכל ישראל" (משנה, ביצה פ"ב מ"ו)<sup class="footnote-marker">105</sup><i class="footnote">ראו פירושנו שם. </i>. יתר על כן, בספרות ההלכתית מופיעים עשרות רבות של מקרים שבהם בודדים החמירו על עצמם, או אף שההלכה עוסקת בפרטי דיניו של מי שמחמיר על עצמו, וזאת מבלי לעורר את השאלה העקרונית האם ההחמרה מותרת, רצויה או אסורה. מתוך עשרות הדוגמאות נסתפק בשתיים: האיסור על אבל להניח תפילין הנדון בראשית הפרק הבא, והנוהג להפריש תרומה בחוץ לארץ ובמקרים אחרים של ספק<sup class="footnote-marker">106</sup><i class="footnote">ראו המבוא למסכת תרומות. </i>. ההחמרה הייתה אפוא נוהג רווח, ורק במקרים מעטים התעוררו בעקבותיה שאלות של יוהרה והיבטים חברתיים דומים.
רבן שמעון בן גמליאל הוא בנו של רבן גמליאל, ואין זה ברור האם הוא מסתייג מדברי אביו וממנהגו, או שמא הוא מכיר את המעשה באביו ומסתייג מלהפכו להלכה כללית: סתם חתן אינו רשאי להחמיר על עצמו, אך רבן גמליאל אביו רשאי היה לנהוג כך. יש להניח שהפירוש השני נכון, שהרי נדיר הוא שבן יחלוק על אביו. אם כן, הרי שמנסח ההלכה (העורך) הכיר את סיפור המעשה ורצה לגזור ממנו הלכה כללית, ולכך רבן שמעון בן גמליאל מתנגד. נמצאנו למדים שבמקרה זה המעשה התחולל במציאות, וההלכה העקרונית נגזרה ממנו. 

Chapter 3



Mishnah 1

בפרק הקודם דנו בפטור חתן מקריאת שמע, ובעקבותיו באיסור אבל ברחצה. עתה המשנה חוזרת לדין אבל בקריאת שמע. כפי שאמרנו בפירושנו למשנה ה בפרק הקודם זו יחידה אחת הדנה בדיני קריאת שמע של חתן ושל אבל. בסדר הפרקים חל שיבוש והיו שהחליפו את סדר הפרקים ג-ד; אין לכך משמעות מבחינת התוכן, ולשני הסידורים הצדקה פנימית<sup class="footnote-marker">1</sup><i class="footnote">ראו מלאכת שלמה; זק"ש, משנה.  </i>. 
<b>מי שמתו מוטל לפניו פטור מקריית שמע –</b> האבלות חלה רק לאחר הקבורה, ומי שמתו מוטל לפניו מוגדר כ"אונן" ולא כאבל. באופן כללי אבל חייב בקריאת שמע, אלא שפטרו חכמים את מי ש"מתו מוטל לפניו". ההנחה היא שהאבל צריך לטפל במת בעצמו, על כן הוא עסוק בכריית הקבר, בטיפול במת ובארגון הלוויה על כל מה שמתלווה לה, כולל הליווי המוזיקלי וארגון הסעודה הציבורית<sup class="footnote-marker">2</sup><i class="footnote">זו בוטלה במהלך תקופת התנאים. </i>. הנימוק הפורמלי של הפטור של האונן הוא היותו עסוק במצווה. ברם, כמו במשנה ה של הפרק הקודם הנימוק העיקרי אינו עצם העיסוק במצווה, אלא הטִרדה הרבה שהוא שרוי בה. להלן נסייג מעט קביעה זו (תמונה 7).
<b>ומן התפילין</b><sup class="footnote-marker">3</sup><i class="footnote">בדפוסי נפולי ווילנא נוסף לפני התפילין "ומן התפילה". המשפט מיותר, שהרי העניין נדון להלן. אבל גם במסכת שמחות פ"י ה"א, עמ' 176: "מן התפילה ומן התפילין". </i><b> –</b> בירושלמי שנוי: "תני ומן התפילין" (ה ע"ד). מהירושלמי משמע שהלכה זו לא נכללה במשנה עצמה אלא היא ברייתא שחדרה למשנה, אך היא נמצאת כמעט בכל עדי הנוסח ובמסכת שמחות (להלן)<sup class="footnote-marker">4</sup><i class="footnote">ב-ו "ומן התפילה", וזה כנראה שיבוש.  </i>. יתר על כן, להלן נביא את שאלת הירושלמי לשם מה צריך היה לשנות דין זה, ומכאן שאף הירושלמי הכיר את ההלכה כחלק מהמשנה, והמילים "תני ומן התפילין" הן חלקה הראשון של ברייתא מקבילה המוסיפה דינים נוספים.
בתלמודים יש הרחבה של ההלכה מדור יבנה: "תנו רבנן: אבל, שלשה ימים הראשונים אסור להניח תפילין. משלישי ואילך, ושלישי בכלל, מותר להניח תפילין, ואם באו פנים חדשות – אינו חולץ, דברי רבי אליעזר. רבי יהושע אומר: אבל, שני ימים הראשונים אסור להניח תפילין, משני, ושני בכלל, מותר להניח תפילין, ואם באו פנים חדשות חולץ". הגמרא ממשיכה: "אמר רב מתנה: מאי טעמא דרבי אליעזר? דכתיב 'ויתמו ימי בכי אבל משה'. אמר רב עינא: מאי טעמא דרבי יהושע? דכתיב 'ואחריתה כיום מר'. ורבי יהושע נמי, הא כתיב 'ויתמו ימי' וגו'! אמר לך: שאני משה, דתקיף אבליה. ורבי אליעזר נמי, הא כתיב 'ואחריתה כיום מר'! עיקר מרירא (=מרירות האבל) חד יומא הוא. אמר עולא: הלכה כרבי אליעזר בחליצה, והלכה כרבי יהושע בהנחה"<sup class="footnote-marker">5</sup><i class="footnote">בבלי, מועד קטן כא ע"א; ירו', ה ע"ד; מועד קטן פ"ג ה"ה, פב ע"ב; בראשית רבה, קא (בכתב יד ו בלבד), עמ' 1291-1290. </i>. 
אם כן, ניתן לסכם את ההלכה בטבלה דלהלן:
<b>הנחת תפילין של אבל</b>
שני התנאים מסכימים שהיום הראשון אינו יום המוות אלא היום שלמחרת. ביום המוות "מי שמתו מוטל לפניו" בוודאי פטור. זהו פשר הניסוח המפותל במקצת "משני ושני בכלל...". 
מן הברייתא משמע בבירור שאף מי שנאמר עליו ש"אסור" בתפילין אינו אסור ממש אלא פטור, אחרת לא היה צריך לדון בחליצת תפילין. אפשר אמנם לפרש גם שכל ההלכה על חליצת התפילין מתייחסת רק ליום שבו מותר להניחן. ברם אם מותר להניח תפילין, מדוע שיהיה חייב לחלוץ אותן? אבל ההלכה שבמשנתנו מצוטטת במסכת שמחות ונוסף בה: "ומן כל המצוות האמורות בתורה ואם רצה להחמיר על עצמו הרי זה לא יחמיר מפני כבוד המת" (פ"י ה"א, עמ' 179). 
מן הבבלי ומן הירושלמי במועד קטן משמע שהאיסור נובע מכך שביום הראשון, ואולי גם השני, האבל שרוי באבל כבד ו"מריר" יותר. ברם אם כך הוא – מדוע ההלכה מדגישה את עניין הפנים החדשות? הרי הפנים החדשות אינן מוסיפות למרירות, אלא רק למראית העין הציבורית של הסביבה, כדי להפגין אבלות בפומבי. במסכת שמחות האיסור להניח תפילין הוא מפני "כבוד המת". גם בבראשית רבה העניין מופיע בהקשר של "כבוד". נראה, אפוא, שזה היה הנימוק המקורי, ואכן בשני התלמודים עניין האבלות מופיע רק בהסברי האמוראים ובעיקר בדרשות שהן משניות להלכה עצמה. "אבלות" היא הצער הפנימי של האדם, ואפשר להבין שאדם בשעת צערו פטור מהמצווה הצריכה להיעשות בנפש חפצה. "משום כבוד" הוא הפן הפומבי של מתן כבוד למת. רובין עסק רבות בטקסי אבל, ומדגיש פן זה של צורך החברה וציפיותיה להתנהגות "נאותה" של האבל במידה הראויה (לא פחות מדי ולא יותר מדי)<sup class="footnote-marker">6</sup><i class="footnote">רובין, קץ החיים, עמ' 118-116. </i>. נראה שזה היה המניע הראשוני להלכה. רק מאוחר יותר נוספו הגדרות מעין משפטיות למהות ההלכה. 
כבוד המת הוא שיקול חשוב, אך בלתי מוגדר. כאן הכבוד הוא בכך שהאבל ייראה כמתאבל ויפגין לפני אורחיו את אבלותו העמוקה. כידוע היו קדמונינו עטורים בתפילין כל היום, ומי שאיננו הולך עטור תפילין מראה ברבים כי אין אלו ימים כתיקונם<sup class="footnote-marker">7</sup><i class="footnote">מי שלומד את משנתנו מתרשם שהכול הניחו תפילין. ברם ממקורות אחרים אנו יודעים שמצווה זו הייתה רופפת בידם; ראו פירושנו לעירובין פ"י מ"א.  </i>. כבוד המת מופיע בהקשרים נוספים. בחלק מהמקרים הוא בא למנוע החמרה. כך, למשל, הוא מופיע גם בהמשך בנושאי מיטה הרוצים להחמיר על עצמם.
בהמשך הירושלמי מועד קטן מובאת הלכה נוספת שאבל (אונן) אסור באכילת בשר, אך הלכה זו היתר בצדה במי שמסר את מתו לרבים: "נמסר לרבים אוכל בשר ושותה יין, נמסר לכתפים כמי שנמסר לרבים" (פ"ג ה"ה, פב ע"ב). יש מקום להניח שהלכה זו חלה לא רק על איסור הנאה של האבל אלא גם על איסור (פטור) של הנחת תפילין, על הפטור מתפילה ואולי גם על הפטור מקריאת שמע. 
כאמור, הקבורה כפי שהיא מתוארת בספרות חז"ל היא בדרך כלל פרטית. הכנת הקבר והקבורה הוטלו על היחיד. המשפחה דאגה לקבורה, וכל הארגון והעלויות היו מוטלות עליה. על כן הקלו מעט בהלכה גם בהכנת הקבר, ומותר לצאת עד סוף התחום בשבת ("להחשיך על התחום") כדי להכין צורכי קבורה. ייתכן גם שהקלו בשימוש בארון או בחליל שהביא גוי בשבת מחוץ לתחום בגלל הקושי המיוחד בארגון הלוויה<sup class="footnote-marker">8</sup><i class="footnote">ראו פירושנו לשבת פכ"ג מ"ג.  </i>. ברחבי הארץ פזורים אלפי קברים, וכמעט כולם קברים פרטיים לכל דבר. כך היה המצב גם בכפרי סוריה, אך לעתים נדירות היו שם גם בתי קברות ציבוריים<sup class="footnote-marker">9</sup><i class="footnote">מקאדם, ערביה, עמ' 159. </i>. הקהילה היהודית בארץ ישראל הייתה מעורבת בקבורה רק במקרים מיוחדים כאשר הנפטר היה עני ומשפחתו התקשתה בקבורה. כל זאת בניגוד לתפוצות שבהן הייתה הקהילה מעורבת בקבורה ובהקצאת שטח לבית הקברות שהיה במקום מרוכז. בבבל היו כנראה קהילות שהייתה בהן "חבורה" מאורגנת שכל עסקי המת הוטלו עליה. רב המנונא שנקלע לדרומתא הופתע מנוהג זה (בבלי, מועד קטן כז ע"ב), שכנראה היה נדיר גם בבבל. ניתן לצמצם עדות זו ולפרשה כראיה לנוהג חריג וייחודי, ברם מסתבר שזה היה הנוהג המקובל בחלק מקהילות בבל. המונח "בית עלמין" (בבלי, סנהדרין יט ע"א) הוא מונח בבלי ולפי הסוגיה שם מדובר בבית קברות גדול, אם כי משמעותו המילולית של המונח אינה ודאית. גם בתפוצות אחרות היו ליהודים בתי קברות מאורגנים. במצרים הייתה אף אגודת קברנים, וכנראה גם בית קברות מאורגן<sup class="footnote-marker">10</sup><i class="footnote">כשר, מצרים, עמ' 316; פפירוסי היהודים א, מס' 138.  </i>. הקטקומבות היהודיות ברומא עשויות להצטרף לראיות לבתי קברות ציבוריים בתפוצות<sup class="footnote-marker">11</sup><i class="footnote">במקורות ארץ ישראל מופיע המונח "בית קברות", אך כמעט בכל העדויות יש לגרוס "בין הקברות", והכוונה לקיבוץ מקרי של קברות ללא יד מארגנת. </i>.
עם זאת, יש בידינו רמזים גם למקרים מעטים שבהם טיפלה הקהילה היהודית בארץ ישראל בקבורה, אף שנוהג זה היה רווח בתפוצות יותר מבארץ ישראל. נפתח בעדות הארכֵאולוגית:
לעתים מתגלות סדרות של מערכות קבורה מרוכזות שסגנון חציבתן דומה, ומאליה עולה הטענה שאלו הן מערכות קבורה ציבוריות-קהילתיות. דוגמאות לכך ניתן למצוא באזורים שונים, כגון חורבת קורקוש וקראוות בני חסן בשומרון, הקברים מדרום לתמנה שבצפון הר יהודה ועוד. בבית שערים הייתה מערכת מאורגנת ולא צירוף מקרי של משפחות וחבורות פרטיות (איור 14 תמונה 8 עיר המתים בבית שערים). לפנינו מעין "אימוץ" של נורמה המקובלת בתפוצות עבור נקברים מהתפוצות ועבור נקברים מעטים גם מארץ ישראל.
גם בספרות חז"ל יש רמזים למערכות קבורה אזוריות. ראיה לדבר מן התלמוד הירושלמי המספר על קבר שהתמוטט בחול המועד וביקשו להתיר את בנייתו מחדש, מפני שזה הוא צורך הרבים (מועד קטן פ"א ה"ב, פ ע"ב). "רבים" בהקשר זה הוא מונח פורמלי המתייחס לציבור, דהיינו לקהילה. לכאורה ניתן לטעון שהקבר שייך למשפחה גדולה ורבים מבני המשפחה נפגעו והצטערו בביזיון של קברי מתיהם שנפגעו. ברם ההלכה היא שבחול המועד מותר לעסוק ב"צורכי הרבים", והכוונה לצרכים ציבוריים, ולא לצרכים של אנשים פרטיים רבים. לפיכך נראה שמדובר שם בבית קברות ציבורי.
הירושלמי שציטטנו מצטרף לרמזים על טיפול קהילתי בקבורה, ומשמע שהייתה קיימת אפשרות שה"רבים" יטפלו בקבורה. בהמשך נקבע שם דינו של מי שמתו "נמסר לכתפין" (נושאי המיטה); אין הם כנראה חלק מגוף ציבורי אלא בעלי מלאכה פרטיים. 
אם כן, להלכה בדבר איסור הנחת תפילין וקריאת שמע (או פטור מהם) שלושה נימוקים שונים: טרדת הצער של האבלות, הכבוד למת וטרדת המטלות המוטלות על האבל. זו אפוא הלכה קדומה שניתנו לה נימוקים שונים ואלו אף יצרו הבדלים הלכתיים, בבחינת "נפקא מינה להלכתא" בין הנימוקים השונים. לאמִתו של דבר, כל ההנמקות הללו הן הנמקות בדיעבד. ההלכה נקבעה באופן טבעי על ידי ציבור החש שכך יש לעצב נוהגי אבל, ומאוחר יותר התגבשו הניסוחים של ההנמקות לה<sup class="footnote-marker">12</sup><i class="footnote">בכך עסקנו בהרחבת מה במבוא הכללי לפירוש המשניות. </i>.
נחזור להלכה שבמשנה. הירושלמי שואל: אם אבל פטור מהנחת תפילין בימים הראשונים מה הטעם לציין על "מי שמתו מוטל לפניו" שהוא פטור מתפילין – "למאי צורכא"? הסבר הירושלמי הוא שניסוח זה הובא אגב ציון הפטור מקריאת שמע המתייחס רק למי שמתו מוטל לפניו, אבל הפטור מן התפילין רחב יותר. גם הבבלי שואל שאלה זו (יז ע"ב - יח ע"א). השאלה מבוססת על ברייתא המונה את חובותיו ופטוריו של מי שמתו מוטל לפניו. שם מדובר ממש במי שהגווייה בביתו, כלומר באותו חדר שהוא נמצא בו<sup class="footnote-marker">13</sup><i class="footnote">בלשון חכמים "בית" הוא חדר בלשון ימינו. </i>. מסקנת הגמרא היא שאם עליו לקבור את המת הרי הוא כמי שמתו מוטל לפניו. נראה שזה אכן פשט המשנה, ו"מוטל לפניו" יכול להתפרש כמוטל עליו לקברו, ולאו דווקא שהגופה מוטלת לפניו.
המשנה עוסקת למעשה בארבעה ימים, יום הקבורה והימים הראשון עד השלישי. ברור שרמת האבלות יורדת מיום ליום. לאחר מכן נותרות ההגבלות בעינן, עד היום השביעי. אבחנות דומות חוזרות בדינים אחרים של אבלות, איסור מלאכה, איסור יציאה מהבית וכיוצא באלו<sup class="footnote-marker">14</sup><i class="footnote">ראו מסכת שמחות פ"ו ה"ד-ה"ו ומקבילות. </i>. אלו הבחנות משנה ההופכות את דיני האבלות לגמישים ונזילים. למעשה מצינו מחלוקות ונהגים שונים בכל נושא ונושא – רחצה, תשמיש מיטה, נעילת סנדל, תפילין, קריאת שמע, עבודה וכיוצא באלו. נראה שהלכות אבלות עדיין רחוקות היו מגיבוש. 
<b>נושאי המטה וחילופיהן וחילופי חילופיהן –</b> את המת הניחו על מיטה, ואותה נשאו עד הקבר. הקבר היה לעתים רחוק. מצינו קברות במרחק 3-2 ק"מ מהשטח הבנוי (איור 15 עיר המתים של ירושלים). על כן קבעו חכמים שנושאי המיטה פטורים מתפילה, אך חייבים בקריאת שמע.
נוסח המשנה של המשפט הבא בעייתי ורבו בו חילופי הנוסח, אבל כל חילופי הנוסח מכוונים לאותה הלכה פשוטה: אלו האמורים לשאת את המיטה פטורים מקריאת שמע, ואלו שכבר נשאו את המיטה חייבים בה, שהרי אין בהם צורך. לפנינו למעשה כמה נוסחים עיקריים (בכתב יד קופמן הוסיף המעתיק נוסח אלטרנטיבי – נ"א [=נוסח אחר]). נוסח גוף כתב יד קופמן הוא: 
<b>את שלפני</b> <b>המטה ואת שלאחר המטה אחד אלו שלפני המיטה ואחד אלו שאחריה דין אחד להם את שלפני המטה צורך בהן פטורין –</b> בצד נכתב "נ"א את שלמטה" במקום "שלפני המטה". בפועל, אלו שלפני המיטה ומיועדים להמשיך לשאתה פטורים מקריאת שמע, ואת שאין למיטה צורך בהם חייבים בקריאת שמע. דינם של אלו שאחרי המיטה זהה, אלא שאולי לא כולם מיועדים לשאת את המיטה וחייבים (אבל מי מהם שמיועד לשאת את המיטה פטור). אם כן, מי שאינו אמור לשאת את המיטה חייב בקריאת שמע.
בכתב יד קופמן הוסיף המעתיק נוסח אלטרנטיבי:
נ"א (=נוסח אחר): <b>את שלפני המטה ואת שלאחר המטה דין אחד להם את שלמטה צורך בהן פטורין ואת שלאחר המטה חייבין –</b> אלו שלאחר המיטה לא נועדו לשאת את המיטה ולכן כולם חייבים בקריאת שמע. המשנה קובעת את ההלכה ומשקפת את הנוהג המקומי שאלו שלאחר המיטה אינם משתתפים בנשיאתה. לפי נוסח גוף כתב יד קופמן היה הבדל בין אלו שלפני המיטה ואלו שלאחריה. למנסחי המשנה הנוהג המקובל היה ברור, וחלוקת המטלה של נשיאת המיטה היה קבוע ומוכר, אך לנו הוא בלתי ידוע. 
נוסח דומה, אך מפורש יותר, במסכת שמחות: "שלפני המיטה שלמיטה צורך בהן פטורין מקרית שמע... שלאחר המיטה שאין למיטה צורך בהן חייבין בקרית שמע" (פ"י ה"ה, עמ' 181). אם כן, הנוהג הוא שאלו המתוכננים לשאת את המיטה ניצבו לפניה, ואלו שעמדו אחרי המיטה לא תוכננו לשאתה. 
נוסח דפוס וילנא הוא: "את שלפני המטה ואת שלאחר המטה (דין אחד להם). את שלמטה צורך בהן פטורין ואת שאין למטה צורך בהן חייבין". אם כן, המשנה קובעת את ההלכה העקרונית ואינה מבטאת את הנוהג המקומי. 
בכתבי היד נוסחאות שונות. ב-<b>צ</b>: "ושל אחר המטה בין צורך בהן ובין אין צורך בהם חייבין", כנראה משום שאלו שאחר המיטה נחשבו רק כעתודה ולא עליהם המצווה. ב-<b>ף</b> (כתב יד פריז): "את של אחרי המטה אין צורך בהן חייבין".
ההבדלים בין כתבי היד מוסברים בהבדלי מנהגים. יפה הראה גינצבורג כי הבדלים אלו קדומים: "מקום שנהגו להיות אבלים הולכין לאחר המטה הולכין מקום שנהגו שלא לילך אין הולכין" (תוס', פסחים פ"ג הט"ז). אם כן, האבלים לעתים הולכים אחרי המיטה ולעתים הולכים כנראה לפניה. כן מסופר שדוד האבל הלך אחר המיטה (שמואל ב ג לא). המנהג השני מופיע בשני התלמודים כהבדלי מנהגים, וכך מובא בבבלי: "תנו רבנן: מקום שנהגו נשים לצאת אחר המיטה – יוצאות, לפני המיטה – יוצאות. רבי יהודה אומר: לעולם נשים לפני המיטה יוצאות, שכן מצינו בדוד שיצא אחר מיטתו של אבנר, שנאמר 'והמלך דוד הֹלך אחרי המִטה'. אמרו לו: לא היה הדבר אלא לפייס את העם, ונתפייסו, שהיה דוד יוצא מבין האנשים ונכנס לבין הנשים, ויצא מבין הנשים ונכנס לבין האנשים, שנאמר..." (בבלי, סנהדרין כ ע"א). אם כן היה מנהג שהנשים הילכו אחר המיטה, ומן הסתם לא הן נשאו את המיטה אלא אלו שהיו לפניהן, והיו מנהגים שהנשים הלכו אחר המיטה ואלו שלפני המטה נועדו לשאת אותה<sup class="footnote-marker">15</sup><i class="footnote">גינצבורג, חידושים, כ"ב, עמ' 6-3; ליברמן, תוספא כפשוטה לפסחים, עמ' 535-534. אין בסיס לטענתו של גינצבורג שההבדל הוא בין גליל לבין יהודה. העדות בשמחות פ"ג ה"ו, עמ' 112, עוסקת אמנם בהולכים אחר המיטה, אך כאן זהו המינוח לכל מלווי המיטה, ללא קשר למיקומם בתהלוכת הלוויה, וראו עוד שם, פי"ב ה"ה, עמ' 196. בכלל בספרות מופיעים שני המונחים "אחר מיטה" ו"לפני מיטה", ולא תמיד משמעם המיקום בתהלוכת הלוויה. לומר דברים לפני מיטתו של אדם הוא מינוח כללי לאמירת הדברים לכבוד המת, ותו לא. ראו למשל בבלי, יט ע"א.  </i>.
ברם, המסורת בירושלמי שונה במקצת ומשמע ממנה שכל ההבדל הוא מי צועד ראשון אחר כל המלווים שהולכים אחר המיטה: "אית תניי תני הנשים מהלכות תחילה והאנשים אחריהם ואית תניי תני אנשים תחילה והנשים אחריהם. מאן דמר הנשים תחילה – שהן גרמו מיתה לעולם; מאן דמר [דאמר] האנשים תחילה – מפני כבוד בנות ישראל שלא יהו מביטין בנשים" (ירו', סנהדרין פ"ב ה"ד, כ ע"ב; בראשית רבה, יז ח, עמ' 159). אם כן הלוויה נפרדת, אך הבדלי המנהגים הם בסדר ההולכים ולא בסדרי נשיאת המיטה. לפי נוהג אחד הנשים מהלכות לפני המיטה והגברים אחריהן, ולפי הנוהג השני הגברים אחרי המיטה והנשים אחריהם. אבל אין כאן מנהג להלך לפני המיטה. יתר על כן, ההבדל הוא במקום שמלווים את המת רבים, ואינו מתייחס לצוות המצומצם של נושאי המיטה.
בשני מקומות נפרדים באבות דרבי נתן נזכר המנהג שהנשים תצעדנה לפני המיטה<sup class="footnote-marker">16</sup><i class="footnote">אבות דרבי נתן, נו"ב פ"ט, עמ' יג; נו"ב פמ"ב, עמ' נט לפי חלק מכתבי היד.  </i>. בשני המקומות זו גזרה, מעין עונש בעקבות חטאה של חוה, אך מרכיב זה אינו ביתר המקבילות לרשימה של העונשים שהוטלו על צאצאותיה של חוה<sup class="footnote-marker">17</sup><i class="footnote">אבות דרבי נתן, נו"א פ"א, עמ' 4; בבלי, עירובין ק ע"ב; מאן, התנ"ך, בראשית טז. </i>. כללו של דבר, נראה שאכן המשנה משקפת מנהגים שונים באשר למיקומם של נושאי המיטה ה"רזרביים" בתהלוכת הלוויה, אך אין לכך קשר ישיר לשאלת מיקומן של הנשים בלוויה<sup class="footnote-marker">18</sup><i class="footnote">על נוהג ההפרדה בין המינים בזמן הלוויה אנו שומעים עוד בהלכות ארץ ישראל מן הגניזה, ראו לוין, הלכות ארץ ישראל, עמ' 97. </i>. 
<b>אילו ואילו פטורין מן התפילה –</b> בכל ההלכות הללו תוקף החיוב של התפילה חלש יותר מתוקף החיוב של קריאת שמע. אין כמעט דבר הפוטר מקריאת שמע, להוציא עיסוק ישיר במצווה או טרדה מרובה. אך הפטור מתפילה ניתן מהר יותר ובקלות יותר. אין לכך קשר ישיר לשאלה האם קריאת שמע נתפסה כחובה מהתורה, אלא לכך שמוסד קריאת שמע היה מוסד ותיק והתפילה מוסד חברתי חדש יחסית והשתרשותו הייתה מצומצמת ואטית יותר<sup class="footnote-marker">19</sup><i class="footnote">לזמנה של קריאת שמע ראו במבוא; לזמנה של התפילה ראו שם, ובנספח למסכת מגילה.  </i>. בדפוס קושטא (ט) נוסף "ומן התפילין", וכן במסכת שמחות (פ"ה ה"ה, עמ' 181); כן היה בנוסח שלפני ראשונים אחדים "וכך הגרסה בכל הספרים המדוייקים"<sup class="footnote-marker">20</sup><i class="footnote">כך במלאכת שלמה. </i>. מן הסתם הדין עמם, ומי שפטור מתפילין פטור מתפילה, אך המשנה לא הזכירה זאת, אולי משום שהדבר היה לה מובן מאליו. יש גם שגרסו סתם "אלו ואלו פטורים", ומשמע שפטורים מתפילה ומתפילין. לגרסה זו אין ביטוי בעדי הנוסח שבידינו, והיא כנראה תיקון, "שמחק גם כן הרב בצלאל אשכנזי ז"ל מלת ומן התפלה מדבריהם ז"ל"<sup class="footnote-marker">21</sup><i class="footnote">שם.  </i>.
שני התלמודים מביאים ברייתא שלפיה אין להתחיל לוויה אלא אם כן יש זמן מספיק לקריאת שמע (בבלי, יט ע"א; ירו', ו ע"א). הברייתות משקפות את התקופה שבה הפכה קריאת שמע לפומבית ומקובלת על הכול<sup class="footnote-marker">22</sup><i class="footnote">להנחה שקריאת שמע הייתה ציבורית ראו במבוא. </i>.
בתנאים של קהילה יהודית צריך היה לתמרן ולתכנן את הזמן כך שקריאת שמע, שהיא חלק קבוע מסדר היום הציבורי, לא תתנגש במשימות ציבוריות אחרות. לעומת זאת המשנה משקפת מצב שבו קריאת שמע ותפילה הן לעתים אירוע פרטי שאדם מבצע לבד או בחבורה אינטימית, ובתנאים כאלו ההתנגשות בין הצרכים השונים בלתי נמנעת. ברם, כאשר התפילה וקריאת שמע מוסדרות מראש בסדר היום הכללי, שאלות כמו אלו של משנתנו כבר לא התעוררו אלא במקרים נדירים של לחץ זמנים גדול. בדרך כלל מלכתחילה נקבעה הלוויה למועד שאינו חופף לתפילה הציבורית, ושאלת ההתנגשות בלוח הזמנים נמנעה.
אשר למצוות תפילין: נראה שהמצווה לא זכתה להימנות עם המצוות שהמוני בית ישראל קיימו הלכה למעשה בחיי היום יום. הדבר עולה מהאמור בברייתא במסכת שבת: "רבי שמעון בן אלעזר אומר, כל מצווה שמסרו ישראל עצמן עליהם למיתה בשעת השמד, כגון עבודה זרה ומילה – עדיין היא מוחזקת בידם, וכל מצוה שלא מסרו ישראל עצמן עליה למיתה בשעת השמד, כגון תפילין – עדיין היא מרופה בידם. דאמר רבי ינאי, תפילין צריכין גוף נקי כאלישע בעל כנפים. מאי היא? אמר אביי: שלא יפיח בהם, רבא אמר: שלא יישן בהם" (בבלי, שבת קל ע"א). הברייתא מעידה שמצוות תפילין רופפת, ואף מספרת שבשעת השמד לא הקפידו על הנחת תפילין, מפאת הסכנה, וכך המצב גם "היום" (בזמן התלמוד)<sup class="footnote-marker">23</sup><i class="footnote">שעת השמד היא לעולם תקופת גזרות השמד בעקבות מרד בר כוכבא.  </i>. במשנת מגילה אנו שומעים על דרך מאבק אחרת בגזרות הדת, הנחת תפילין עגולות, כדי שהשלטון לא יבחין בתפילין (ראו פירושנו, שם פ"ד מ"ח). חז"ל קובעים כי תפילין עגולות מהוות סכנה ואינן מצווה. השלטונות מזהים אותן כתפילין, אך חז"ל אינם רואים בהן תפילין כשרות.
בברייתא נשמעת נימה של נחת רוח מסוימת מכך שהמצווה אינה נפוצה. רבי ינאי מנמק זאת בכך שתפילין צריכות גוף נקי, ואמוראי בבל מנמקים זאת בכך שצריך להימנע מלהפיח ומלישון בזמן שעטורים בתפילין. בבבלי דברי רבי ינאי נאמרים בפני עצמם, אך בירושלמי הם באים ברצף אחד עם תיאור מנהגו שלא להניח תפילין אלא לאחר מחלה (בהנחה שהמחלה כיפרה על חטאו). לפחות עורכי התלמוד ראו בכך, אפוא, הסבר מדוע אין להניח תפילין כל יום. 
ייתכן שגם הזעה נחשבת לבלתי ראויה לתפילין. הברייתא אף רומזת למעשה המופיע במלואו בהמשך, מעשה נס בפלוני שהתהלך בתפילין בשעת השמד, וכאשר תפסו אותו הרומאים טען שהתפילין הן כנפיים, ואכן התפילין הפכו בדרך נס לכנפיים. זה כמובן הסבר אגדי למקור תנאי. במקור "כנפיים" הם כינוי לידיים, ובעיקר למי שמקבל עליו טהרת "כנפיים", כלומר טהרה של נטילת ידיים. אלישע זה הוא אדם או חכם ידוע שקיבל עליו רמת טהרה גבוהה זו, שהיא גבוהה מסתם טהרה<sup class="footnote-marker">24</sup><i class="footnote">זו משמעות הביטוי "מקבלים לכנפיים": "ומקבלין לכנפים ואחר כך מקבלין לטהרות. אם אמר איני מקבל עלי אלא לכנפים בלבד מקבלין אותו. קבל עליו לטהרות ולא קבל עליו לכנפים אף על הטהרות אין נאמן" (תוס', דמאי פ"ב הי"א; מהד' ליברמן עמ' 215-214). </i>. עם זאת, המקבל על עצמו להיות חבר מתחייב לשמור גם על טהרת ידיים. אלישע היה "חבר" והיה ידוע כצדיק, אך לא צדיק יוצא דופן. הבבלי כבר הכיר את המונח "כנפיים" ונתן לו פירוש אגדי.
המקור שצוטט הוא מהבבלי, אך הטיעון שלא כל ישראל מקפידים על מצוות תפילין מופיע גם במקורות ארץ-ישראליים: "אמר רבי ינאי תפילין צריכין גוף נקי. מפני מה לא החזיקו בהן בני ישראל, מפני הרמאים. עובדא הוה בחדא גברא דהוה טעין ממוניה בערבות באפי רומשא, על בי כנשתו, אשכח גברא מצלי ותפילים על רישיא, אמר ליה לית לי מפקיד הדין ממונא אלא גבי הדין דהוא עטר מצוות דברייה. נשא ואפקדיה לגביה, בא לאפוקי שבתא כפר ביה, אמר ליה לא לך הימנית אלא להדא שמא קדישא דהוא על רישך"<sup class="footnote-marker">25</sup><i class="footnote">פסיקתא רבתי, פכ"ב, עמ' קיא ע"ב; ירו', ד ע"ג; מדרש תהילים, נב א, עמ' 282.  </i> (מעשה באדם אחד שהיה נושא ממונו בערב שבת סמוך לחשכה. נכנס לבית הכנסת ומצא אדם מתפלל ותפילין על ראשו. אמר לו אין אני מפקיד ממון זה אלא אצלו, שהוא עטור מצוות מבחוץ, והפקידו אצלו. בא למוצאי שבת כפר בו. אמר לו לא לך האמנתי אלא לשם הזה הקדוש שהיה על ראשך). אם כן, גם המקורות הארץ-ישראליים חוזרים על הדעה שתפילין צריכות גוף נקי, ועל ההערכה שבני ישראל אינם מחזיקים במצווה. ברם, לעובדה זו שהמצווה "רופפת בידם" (כהגדרת הבבלי) הם נותנים הסבר נוסף: "מפני הרמאים", ומביאים מעשה מלבב זה. ההלך האמין למי שעטור בתפילין, וחז"ל מסבירים שלא טוב שאדם יהיה עטור בתפילין במהלך כל היום, משום שלא כל אדם ראוי לתעודת אמינות זו. 
הסיפור צמח, כמובן, על רקע של מציאות שרק צדיקים מיוחדים עטורים בתפילין כל היום. אילו היו כולם עטורי תפילין לא הייתה זו תעודת אמינות מיוחדת. 
מכל מקום, שני התלמודים מעידים שרק בודדים הילכו בתפילין כל היום. לכאורה ייתכן שהניחו תפילין בבוקר בתפילה (כפי שנהוג כיום) ואחר כך הסירו אותן, אבל דברי רבי ינאי מעידים כי רבים מהציבור לא הניחו תפילין כלל, או לפחות כך הבינה זאת הגמרא. נוכיח זאת שנית בהמשך. זאת ועוד. לא ברור אם המגמה של צמצום הנחת תפילין היא הכרעה ותביעה של חכמים (משום שהן צריכות גוף נקי, או בגלל החשש שמא יפיח או יישן בהן), או שמא היה זה נוהג עממי. על כל פנים, חכמים אינם יוצאים בשצף-קצף נגדו. רק ראשיתה של המימרה בתלמוד הבבלי (הציטוט מהברייתא בשם רבי שמעון בר יוחאי) מאשימה מעט את ישראל שמצווה זו רופפת בידם. נראה שהציבור זלזל מעט במצוות תפילין, וחכמים מוצאים לכך הצדקה בדיעבד, ואינם נאבקים נגד התופעה המתפשטת.
מעניין שכך התמונה במקורות האמוראיים, ברם במקורות התנאיים נמסר הכלל ללא הדוגמה של הנחת תפילין: "רבן שמעון בן גמליאל אומר כל מצוה שמסרו ישראל נפשם עליה בשעת השמד נוהגים אותה בפרהסיא וכל מצוה שלא מסרו ישראל נפשם עליה בשעת השמד עדין היא רופפת בידם" (ספרי דברים, עו, עמ' 141; מדרש תנאים, דברים יב כג, עמ' 54-53 ומקבילות). הכלל הוא אפוא תנאי, ונוסח כנראה בדור אושא אחר גזרות הדת, אך הדוגמה של התפילין מופיעה רק בתלמודים, אם כי בשם תנאים<sup class="footnote-marker">26</sup><i class="footnote">כבר הערנו במבוא לפירושנו שברייתא שאין לה מקבילה תנאית נשפטת כמייצגת את החיבור שבו היא מופיעה. אין ספק שלעתים קרובות התלמודים מצטטים מקורות תנאיים, ברם לעתים הם מוסיפים למקור התנאי תוספת המשקפת את זמנם ומקומם, בבחינת עדכון של המקור התנאי. המקור הוא תנאי ברמה העקרונית, והדוגמה היא אמוראית. ההערה שאחרי הבאה היא דוגמה כיצד שינויי עריכה קלים יוצרים תוכן חדש למשפטים שנוסחו בעבר. </i>. מכל מקום, על התנא רבן יוחנן בן זכאי מסופר שהלך כל היום בתפילין, ואילו האמוראים צמצמו את מצוות תפילין. רבי ינאי היה מניח תפילין רק שלושה ימים אחרי מחלתו, כיוון "שהחולי ממרק, [מה טעם] הסולח לכל עוניכי הרופא לכל תחלואיכי (תהלים קג ג)" (ירו', פ"ב ה"ג, ד ע"ג ומקבילות). כלומר, הבעיה אינה רק גוף נקי פיזית אלא גוף נקי מחטא<sup class="footnote-marker">27</sup><i class="footnote">כאמור התלמוד מסמיך לכך דרשה, אך לפי שיטתנו הדרשה בדרך כלל איננה מקור להלכה אלא אסמכתא לה. </i>. על רבי יוחנן מסופר שבחורף היה מתעטר בתפילין של ראש ושל יד, ובקיץ הניח רק תפילין של יד, כנראה בגלל ההזעה או בגלל חולשתו (ירו', פ"ב ה"ג, ד ע"ג)<sup class="footnote-marker">28</sup><i class="footnote">בפסיקתא רבתי שם יש מסורות דומות לאלו שבמדרש תהילים, אלא שבמדרש תהילים יש חילופים בשמות בעלי המימרה. יושם לב שמשינויי עריכה קלים משתמעות מגמות דרשניות שונות, ולא כאן המקום להרחיב.  </i>. מובן שבספרות יש גם עדויות על חכמים שהקפידו על מצוות תפילין בקפדנות רבה.
בציורי פסיפס מבתי כנסת מופיעות דמויות אנושיות, רובן לבושות, אך ללא תפילין, כולל התמונה מדורה אירופוס המתארת מנהיג קורא בתורה (משה, יחזקאל, עזרא?). אולי התכוון האמן לצייר קורא בתורה בשבת, שבה אין מתעטרים בתפילין, אך דומה שקל יותר להסביר את הציור במציאות חברתית שהנחת תפילין בפומבי הייתה נדירה (תמונה 9 קריאת התורה על קיר בית הכנסת בדורה אירופוס).

Mishnah 2

<b>קברו את המת וחזרו –</b> מעמד הלוויה היה ארוך ומורכב מפרטים טקסיים רבים שנידונו כהלכה בספרות<sup class="footnote-marker">29</sup><i class="footnote">לתיאור טקסי האבל ראו רובין, קץ החיים, והמבוא למסכת שמחות שאנו מקווים לכתוב, בסיוע החונן לאדם דעת ולאין אונים עצמה ירבה. </i>. באופן כללי הגיעה הלוויה עד לקבר, וזה היה לעתים מרוחק מהעיר. לאחר הקבורה עצמה חזרו כל המלווים לעיר, ושם התקיים מעמד השורה. המנהג הקדום היה שהאבלים ניצבו והעם עבר לפניהם. המשנה העוסקת בדיני כוהן גדול מספרת על כך: "וכשהוא מנחם אחרים דרך כל העם עוברין בזה אחר זה והממונה ממצעו בינו לבין העם..." (סנהדרין פ"ב מ"א), והירושלמי למשנתנו מספר על כך: "אמר רבי חנינא בראשונה היו משפחות עומדות ואבלים עוברין. משרבת תחרות בציפורין, התקין רבי יוסי בן חלפתא שיהו המשפחות עוברות והאבלים עומדין. אמר רבי שמעון דתוספתא [תוספתאה] חזרו הדברים ליושנן" (ו ע"ב)<sup class="footnote-marker">30</sup><i class="footnote">בירו', סנהדרין פ"ב ה"ב, כ ע"א: ר' שמואל דסופפתה. נראה שזהו שם מקום, ואין בידינו להציע הצעה לזיהויו. </i>. המנהג הקדום היה שהאבלים עמדו והמנחמים עברו על פניהם, כפי שעולה ממשנתנו. אלא שהתפתח המנהג שהמנחמים הסתדרו לפי סדר כבודם, ובציפורי התפתחה תחרות על עמדות היוקרה<sup class="footnote-marker">31</sup><i class="footnote">תחרות דומה על סדר חלוקת מחוות הכבוד בציפורי חוזרת במקורות אחרים כגון ירו', שבת פי"ב ה"ג, יג ע"ג. הדבר נובע מכך שבציפורי חלו שינויים חברתיים והתחוללה תנודה של העיליתות. </i>. על כן התקין רבי יוסי בן חלפתא איש ציפורי שהאבלים יעברו לפני העם שהסתדר בשורה או שורות. לדברי רבי שמעון (שמואל) תוספתאה הוחזר המנהג הישן.
<b>אם יכולין להתחיל ולגמור עד שלא הגיעו לשורה יתחילו –</b> קריאת שמע כאן היא עדיין אישית, ורק בהמשך תקופת התנאים הפכה לציבורית<sup class="footnote-marker">32</sup><i class="footnote">ראו במבוא.  </i>. עד שהשורה מתארגנת יכולים רבים לסיים את קריאת שמע. אם קריאת שמע היא בציבור יקראו לפני העמידה בשורה, או שכולם ימתינו לאחר השורה, מכל מקום ברור מהמשנה שמדובר בפעולה אישית שאינה מעסיקה את כל הציבור,<b> ואם לאו לא יתחילו –</b> אלא יקראו קריאת שמע אחרי סיום השורה. אין במשנה התייחסות לאפשרות שזמן קריאת שמע יחלוף. יש להניח שהלוויה נערכה מוקדם בבוקר או לפנות ערב. בערב ניתן לקרוא את קריאת שמע עד מאוחר בלילה, ובפועל רק לעתים רחוקות התעורר החשש שזמן קריאת שמע יעבור. מכל מקום, חכמים התייחסו לשורה כמצווה גדולה, וברור היה להם שאין לדחות את השורה עד שיקראו קריאת שמע. 
<b>העומדין בשורה הפנימין פטורין והחיצונין חייבין –</b> הפנימיים הם אלו הרואים ישירות את האבלים, והם העוסקים ממש במצווה ולכן רק הם פטורים מקריאת שמע. ממשנתנו יוצא בבירור שהעם הסתדר בשורות מספר ורק חלק מהם ראו את האבלים. לא תמיד הייתה יותר משורה אחת, והתוספתא קובעת: "רבי יהודה אומר אם אין שם אלא שורה אחת העומדים לשם כבוד חיבין לשם אבל פטורין" (פ"ב הי"א). ההבחנה המעשית מתי השורה היא "לשם כבוד" (למת או למשפחה) ומתי היא "לשם אבל" אינה ברורה, ולא ברור כיצד רבי יהודה מציע להבחין, הלכה למעשה, בין השניים. ההבחנה אמנם חוזרת במקורות, אך מבחינה חברתית היא יותר תאורטית ממעשית. 

Mishnah 3

<b>נשים ועבדים</b><b> וקטנים פטורין מקריית שמע ומן התפילין וחייבין בתפילה ובמזוזה ובברכת המזון –</b> משנתנו היא אחת המשניות המשמעותיות במכלול ההלכות המעצבות את מקומה של האישה בחיים הדתיים, במישור הפרטי והציבורי. נפתח בנשים, ולאחר מכן נדון בקטנים ועבדים. לכאורה המערכת ההלכתית ברורה. כל מצוות עשה שהזמן גרמה נשים פטורות ממנה. מצוות עשה שהזמן גרמה היא מצווה שקיומה מותנה בשעות מסוימות, או בתאריך מסוים. כלל זה מופיע במקורות רבים: פעם אחת במשנה (קידושין פ"א מ"ז), אחר כך בתוספתא (שם פ"א ה"י ועוד) ובמדרשי הלכה תנאיים ופעמים רבות בספרות האמוראית. הוא נראה ככלל מקובל המהווה הסבר שיטתי והלכתי להיקף החובות המוטלות על האישה. הראשונים התחבטו בהנמקה המוסרית-חברתית של הכלל וחיפשו לו הצדקה. אלא שתמונה זו מטעה ואינה עומדת בפני בדיקה שיטתית של העדויות. הראשונים ניסו למצוא הנמקה מוסרית חברתית לפטור הנשים מלקיים מצוות עשה שהזמן גרמה. לשיטתם עצם היותן של מצוות מסוימות מצוות עשה שהזמן גרמה מהווה לא רק הגדרה כוללת של המצוות אשר הנשים פטורות מהן, אלא "הזמן גרמה" היא גם סיבה לפטור. אך מבדיקה שיטתית של המצוות השונות עולה כי "הזמן גרמה" אינה יכולה להיות סיבה לפטור. יש מצוות עשה שהזמן גרמן שבהן אישה חייבת, ויש כאלו שלא הזמן גרמן ומהן היא פטורה<sup class="footnote-marker">33</sup><i class="footnote">ספראי, נשים, וראו הנספח למסכת חגיגה. </i>.
מתברר שכלל זה אינו מגדיר ואינו מסביר אילו מצוות אישה חייבת לקיים ומאילו מצוות היא פטורה. כך, למשל, אין כלל זה מסביר מה ההבדל, המוצע במשנתנו, בין קריאת שמע ובין תפילה. הרי לשתי המצוות הגבלות זמן דומות<sup class="footnote-marker">34</sup><i class="footnote">הסברים שונים, כגון אלו ש"מדאורייתא" אין למצוות תפילה זמן קבוע, הם פירושים מאולצים. הרי התפילה כלל איננה מן התורה, ובפועל אין זה משנה כיצד נקבעו זמני התפילה, אלא האם הם תלויים בזמן או לא. בכל הדיון ובספרות העשירה ראו ספראי, נשים. </i>. זאת ועוד, לכלל חריגים רבים שקשה להסבירם. יתר על כן, התלמודים עצמם מנמקים הלכות בודדות בדרשות כאלו או אחרות, ואינם נשענים על הכלל האמור כדי לספק הסבר מקיף. כך, למשל, בתלמוד הירושלמי למשנתנו מובאת דרשה מדוע אישה פטורה מקריאת שמע (להלן), ואין הסתמכות על הכלל שקריאת שמע היא מצוות עשה שהזמן גרמה. 
כל התופעות הללו מובילות להבנה שונה של הכלל, ושל התהליך שבו עוצב היקף חובתן הדתית של הנשים. חובתן של הנשים נקבעה בסדרת קביעות פרטניות, כל מקרה לגופו. קביעתם של הנהגים לא נבעה מתפיסה שיטתית אלא הושפעה מהתנאים וממה שהתקבל ונהג בפועל בציבור, ואולי גם מדעות שונות של חכמים שונים. בדיעבד, לאחר זמן, נוסח הכלל המסכם. הכלל שנשים פטורות ממצוות עשה שהזמן גרמה הוא מעין כלל דקדוקי, המאפשר לסכם את המצב, אך אין הוא סיבה לו. הוא מקיף חלק גדול מהמקרים אבל יש לו גם חריגים רבים (כמו לכל כלל), על כן אין לחפש תפיסה הלכתית אחידה שניתן להחליט לפיה מתי נשים חייבות במצוות. בקביעת ההכרעות לקחו חלק גורמים מקריים ונהגים עממיים שאי אפשר למצוא בהם לכידות הלכתית-משפטית<sup class="footnote-marker">35</sup><i class="footnote">במבוא הכללי לפירוש המשניות השתמשנו בדוגמה זו כדי להראות שלעתים קרובות לא הלימוד המשפטי המסודר עיצב את ההלכה, אלא נהגים עממיים. </i>. עם זאת, מן הראוי להעיר שכבר התלמודים בחלק מהסוגיות מבינים שההגדרה "מצוות עשה שהזמן גרמא" היא הנימוק להלכה. אך ברובד התנאי קביעת הפרטים קדמה לכלל, והכלל מתאים רק לחלק מהפרטים.
ההבדל בין קריאת שמע לבין תפילה ותפילין תופס מקום מרכזי בשתי המשניות הקודמות, ואף בפרק הקודם. את ההבדל הסברנו בגורל ההיסטורי של שתי המצוות. ראינו שני כיווני מחשבה. האחד הוא להחמיר בקריאת שמע שפטורים ממנה רק יוצאי דופן מיוחדים, בעוד שמתפילה פטורים כל הטרודים ועסוקים בעיסוקים חיוניים, ולעומת זאת החמירו חכמים ותבעו שתפילה תהיה בכוונה יתרה. לפי התנאים קריאת שמע ניתן לקרוא תוך כדי עיסוק שגרתי, ולתפילה יש צורך בהפסקת העיסוקים – ירידה מראש האילן וכו'<sup class="footnote-marker">36</sup><i class="footnote">לעיל, פ"ב מ"ד. </i>. הבחנות אלו היו אמורות לכאורה להוביל לכך שנשים תהיינה פטורות מתפילה וחייבות בקריאת שמע, אך הקביעה במשנתנו הפוכה. אלא שבמקביל גם הסברנו שקריאת שמע הייתה מצווה עתיקה שנקבעה אי שם באמצע ימי בית שני, וכנראה ראשיתה בהווי המקדש. אם קריאת שמע הועברה מהמקדש לציבור, קל להבין שהיא הועברה לגברים בלבד. ייתכן גם שבתקופה שבה הועברה קריאת שמע הייתה מעורבותן של נשים במצוות קטנה יותר, ועל כן קריאת שמע לא נמנתה עם חובות האישה<sup class="footnote-marker">37</sup><i class="footnote">הירושלמי (ו ע"ב) מסביר שבעצם היו נשים צריכות להיות פטורות מתפילה אלא שחייבו אותן כדי שיהיה כל אחד מבקש רחמים על עצמו. ראשונים כמאירי ואחרים אימצו פירוש זה, ראו גרוסמן, חסידות, עמ' 321-312. </i>. 
אשר לתפילין, כפי שהראינו רבים בציבור לא קיימו מצווה זו<sup class="footnote-marker">38</sup><i class="footnote">ראו פירושנו לעירובין פ"י מ"א.  </i>. מי שקיים את המצווה קיימה במהלך כל היום, והתעורר קושי גדול לשמור על ניקיון הגוף כל היום. למעשה מי שעבד בעבודה פיזית התקשה מאוד בשמירת המצווה, ועל כן גם חכמים התייחסו בהבנה, והיו מהם שאפילו עודדו, אי הקפדה על מצוות תפילין. אפשר שחכמים סברו שנשים אינן מסוגלות להקפיד על כבוד התפילין, הן בגלל אופיין והן בגלל טיב עיסוקן בעבודות הבית. מן הראוי להדגיש שהאבחנה המקובלת כיום שיש להתעטר בתפילין בזמן התפילה ולהורידן אחר כך איננה מופיעה בספרות התנאית. 
הנשים עבדו כל היום עבודה קשה בתנאים של חוסר היגיינה, ועל כן ברור למדי מדוע נפטרו מתפילין. לעומת זאת התפילה הייתה קצרה וביחידות, ואין זה מפליא שגם נשים התחייבו בה. 
המזוזה אינה חובתו ההלכתית של אדם, אלא חובתם של דיירי הבית. בדרך כלל מי שאחראי על הבית חייב במצווה, ובתנאים רגילים זה הגבר. חובתה של האישה במזוזה באה לידי ביטוי רק במקרה שהיא חיה בבית לבדה. מכל מקום בכל בית יש להתקין מזוזה, ללא קשר לדיירים בו. אנו מציעים שהמזוזה לא נזכרה במשנתנו אלא מפני שפרשת שמע כתובה בה<sup class="footnote-marker">39</sup><i class="footnote">על הכללתה של קריאת שמע במזוזה ראו במבוא.  </i>.
ברכת המזון היא מעמד הבא בעקבות סעודה מסודרת, ושוב אין סיבה שאישה תיפטר ממנה. מעניין יותר הוא מעמדן של נשים בסעודות הציבוריות הגדולות ובסעודות המשפחתיות, ובכך נדון להלן<sup class="footnote-marker">40</sup><i class="footnote">להלן, פ"ז מ"ב.  </i>.
כאמור גם בספרות האמוראים באה לידי ביטוי התחבטות בטעמן של ההלכות שבמשנה. מן הירושלמי יוצא כי קריאת שמע היא חלק ממצוות לימוד תורה, וכידוע נשים פטורות מלימוד תורה. מאחר שכך, אותו פסוק המשמש מקור לפטור נשים מתלמוד תורה משמש גם מקור להיותן פטורות מקריאת שמע (ירו', ו ע"ב). הקשר בין מצוות קריאת שמע ולימוד תורה נדון במבוא. דומה שההדגשה על הקשר יש בה משום גימוד של מצוות קריאת שמע מחד גיסא, והעלאת ערכה של מצוות הלימוד מאידך גיסא. קשה להאמין שאכן חכמים סברו שהקריאה הטקסית מהווה תחליף ללימוד או שהיא שורשה של מצוות הלימוד. בפועל כל קריאה של קטע קבוע משמעה פעילות ליטורגית שאין לה דבר עם לימוד, על כן קשה היה לנו לראות בקשר שבין המצוות הסבר רֵאלי להתהוות קריאת שמע או לפטור נשים. אפשר גם להבין את הירושלמי אחרת. הפסוקים שחובת לימוד תורה נלמדה מהם הם הפסוקים בפרשת שמע "ושננתם לבניך...", ומשם למדו חכמים גם "את בניכם ולא את בנותיכם"<sup class="footnote-marker">41</sup><i class="footnote">מדרש תנאים לדברים, יא יט, עמ' 40, ואיננו במקבילה הכמעט זהה בספרי דברים, מו, עמ' 104, והשוו ספרי זוטא, טו, עמ' 288. ייתכן שהדרשה במדרש תנאים חדרה רק בהשפעת הדרשה הידועה מהבבלי, קידושין ל ע"א.  </i>. אם כן, אם נשים פטורות מלימוד תורה אי אפשר היה שלא ללמוד מכאן גם שהן פטורות מקריאת שמע. כלומר, הדרשה על לימוד תורה גררה אחריה בצורה מעין טכנית את המסקנה שהן פטורות מקריאת שמע. 
הלימוד הוא לימוד, אלא שכולו אסמכתא בלבד. ההלכה שנשים פטורות מלימוד תורה נקבעה בעקבות המציאות החברתית. הלימוד החל בבית הספר והיה פעילות פומבית. רק חכמים מובהקים יכולים היו ללמוד בעצמם, ואף נצטוו בכך, ממילא לא היה מקום להשתתפותן של נשים צעירות במעמד פומבי. הדרשות נועדו להצדיק נוהג קיים, וגם כאן הדרשה רק מצדיקה את הנוהג המוכר.
לעומת כל זאת, את הפטור מתפילין הירושלמי מנמק בכך שנשים פטורות ממצוות עשה שהזמן גרמה. בהקשר לכך מובאת דעתו של רבי שמעון שנשים פטורות ממצוות ציצית משום שהיא מצוות עשה הנוהגת רק ביום (תוס', קידושין פ"א ה"י). לפי זה היו חכמים צריכים לומר שנשים חייבות גם בתפילין כמו בציצית. במקבילה בפרק הקודם ובירושלמי מובא הסבר אחר: "כיי דמר רבי יוחנן כל מילא דלא מחוורא מסמכין לה מן אתרין סגי. נשים מניין? ולמדתם אותם את בניכם, ולא את בנותיכם, את שהוא חייב בתלמוד תורה חייב בתפילין, נשים שאינן חייבות בתלמוד תורה אינן חייבין בתפילין" (ירו', פ"ב ה"ב, ד ע"ג; עירובין פ"י ה"א, כו ע"א – כמו שאמר רבי יוחנן, כל דבר שאינו ברור מסמכין אותו ממקומות רבים, נשים מניין...). לא ברור על מה אמר רבי יוחנן את דבריו, אך מהסגנון ברור שהוא רואה בכך אסמכתא בלבד. מכל מקום, לדעתו אישה פטורה מתפילין כשם שהיא פטורה מלימוד תורה, וההלכה נכללת בין ההלכות הבלתי מחוורות, כלומר שקשה לנמקן בנימוק הגיוני.
מאותם פסוקים של פרשת שמע למדו גם את חובת התקנת המזוזה, אבל לעיל שנינו שאישה חייבת במזוזה. אי הלכידות ההלכתית כאן ברורה, וברור גם שלא הפסוקים שימשו בסיס להלכה. הדרשה כאן<sup class="footnote-marker">42</sup><i class="footnote">ולדעתנו גם ברוב ההלכות האחרות, ראו במבוא הכללי לפירוש המשניות, ובהערה הבאה. </i> מבססת את ההלכה ואינה יוצרת אותה.
בתלמוד הבבלי מופיע שלב מאוחר יותר של התפתחות הבירור. כאן כבר ברור שנשים פטורות ממצוות עשה שהזמן גרמה, והגדרה זו היא הנימוק להלכה. אם כן, המשנה היא בבחינת "פשיטא" והגמרא מוצאת "צריכותא". לכאורה היה מקום לחשוב שנשים חייבות בקריאת שמע, משום שיש בה מלכות שמים, לכן יש צורך להשמיע את פטור הנשים בהשמעה מיוחדת, אבל בתפילה היא חייבת כי זו בקשת רחמים. ההסבר המפולפל ביותר הוא מדוע יש להדגיש כי הן חייבות בברכת המזון, הרי לכאורה פשוט שהן חייבות. הדיון בבבלי חושף את ההתחבטות של דרשנים מאוחרים ואיננו מסייע, וכנראה גם לא נועד לסייע, לבירור שורשי ההלכה<sup class="footnote-marker">43</sup><i class="footnote">על היחס שבין (המדרש) הדרשה וההלכה נכתב רבות. נסתפק כאן בקביעה שאין ספק שלעתים למדו חכמים הלכות מהמקרא, ולעתים השתמשו במקרא כדרשה לבסס הלכה קיימת או לתלות לה זכר בכתובים. ראו הדברים הקצרים שכתבנו על כך במבוא למשנה.  </i>. 
כל המקורות שהבאנו עד עתה קובעים בפשטות שנשים פטורות מקריאת שמע. אבל במסכת סופרים נקבע שנשים חייבות בקריאת שמע ותפילה (מסכת סופרים, פי"ח ה"ה, עמ' 316). כל זאת למרות הדרשה והכלל בדבר מצוות עשה שהזמן גרמה.
סביב פטור נשים ממצוות עלו שתי שאלות נוספות. השאלה הראשונה היא האם מי שפטור ממצווה רשאי לקיים אותה, למרות היותו פטור, ולחייב בה את עצמו, והשנייה היא האם מי שאינו חייב במצווה יכול להוציא אחרים ידי חובה. שאלה שלישית, שהתעוררה רק בספרות הבתר תלמודית, היא האם מי שפטור ממצווה ומבצע אותה חייב, או רשאי, לברך. לא נעסוק כאן בשאלות אלו, שכל כולן התעוררו בתקופה מאוחרת והן מבטאות את ההתפתחות המשפטית של ההלכה היהודית, ואת החיפוש אחר לכידות משפטית שיטתית.
<b>ועבדים וקטנים –</b> העבד פטור מכל מצוות העשה שהזמן גרמן כאישה. הכוונה לעבד כנעני שעבר תהליך של גיור חלקי, תהליך שהוא חייב לעבור, אחרת אסור לבעליו להחזיקו. עם זאת, מעדויות מספר אנו שומעים על עבדים שהשתלבו בחברה שומרת המצוות. הבולט שבהם הוא טבי, ודנו בו לעיל<sup class="footnote-marker">44</sup><i class="footnote">לעיל, פ"ב מ"ז.  </i>.
אשר לקטן: בתפיסה האמוראית קטן הוא מי שטרם מלאו לו שלוש עשרה, וחכמים הבחינו בהבחנת משנה בין קטן שהגיע לחינוך לבין קטן שטרם הגיע לשלב זה<sup class="footnote-marker">45</sup><i class="footnote">ניסוח זה הוא בבלי. חובת הגדול לחנך את הקטן למצוות היא רעיון המופיע לראשונה בספרי זוטא: "ריבה נשים ועבדים ובצד השני אתה אומר בני ישראל להזהיר גדולים ע"י הקטנים להנהיגם במצות" (ספרי זוטא, טו יז, עמ' 283; כח ב, עמ' 322; יט ב, עמ' 301). בשני המקורות האחרונים מדובר בתרומת מחצית השקל, והרי זה מתאים שכאן יתרום האב בשביל הקטן.  </i>. על כן ניתן לחייב קטנים (שהגיעו לחינוך) במצוות. לא כן בתפיסה התנאית. אז "קטן" היה מונח גמיש. לצורך דיני ממונות (זכותו לקנות ולמכור) ולנדרים נקבע גיל שלוש עשרה, אך בכל יתר התחומים הגבול היה גמיש. קטן חייב בכל מצווה שהוא יכול לבצע באחריות, וכמו שאמור בתוספתא (חגיגה פ"א ה"ב)<sup class="footnote-marker">46</sup><i class="footnote">ראו פירושנו לחגיגה פ"א מ"א. </i>: "יודע לנענע חייב בלולב, יודע להתעטף חייב בציצית, יודע לדבר אביו מלמדו שמע ותורה ולשון קודש... יודע לשמר תפליו אביו לוקח תפלין אליו". החיוב במצוות אינו כרוך בגיל מוגדר אלא ביכולתו לקיים את המצווה. בהמשך התוספתא נאמר: "תינוק שהביא שתי שערות<sup class="footnote-marker">47</sup><i class="footnote">הגיל של שתי שערות שווה, בספרות התלמודית, לגיל שלוש עשרה. לא כאן המקום לבירור היחס המדויק שבין שתי הגדרות אלו, אך הן קרובות להיות שוות. </i> חייב בכל מצות האמורות בתורה"<sup class="footnote-marker">48</sup><i class="footnote">תוס', חגיגה פ"א ה"ג; גילת, פרקים, עמ' 31-19, ושם דיון ארוך בהגדרת הקטן. הסתפקנו בסיכום טענותיו. </i>; זו כמובן הגישה ההפוכה, שחיוב קטן איננו קשור ליכולתו המעשית אלא לקביעת גיל אחידה. 
אם כן, קטן הפטור מתפילין פטור מתפילה, שכן קטן שאינו מבין מהי תפילה אינו חייב בה. אכן כך ההלכה מנוסחת במכילתא: " 'למען תהיה תורת ה' בפיך', למה נאמר? לפי שנאמר 'והיה לך לאות' שומע אני אף הנשים במשמע? והדין נותן: הואיל ומזוזה מצות עשה, ותפילין מצות עשה, אם למדת על מזוזה שהיא נוהגת בנשים כבאנשים יכול אף תפילין ינהגו בנשים כבאנשים? ת"ל 'למען תהיה תורת ה' בפיך', לא אמרתי אלא במי שהוא חייב בתלמוד תורה, מכאן אמרו הכל חייבין בתפילין חוץ מנשים ועבדים" (מכילתא דרבי ישמעאל, בא, מסכתא דפסחא, יז עמ' 68, וכן בהמשך שם). פטור הקטן אינו נזכר כאן אך הוא נדון בהמשך המכילתא: " 'ושמרת את החוקה הזאת למועדה', למה נאמר? לפי שנאמר 'והיה לך לאות על ידך', שומע אני אף הקטנים במשמע? והדין נותן: הואיל ומזוזה מצות עשה, ותפילין מצות עשה, אם למדת על מזוזה שהיא נוהגת בקטנים כבגדולים אף תפילין ינהגו בקטנים כגדולים? ת"ל 'ושמרת את החוקה הזאת', לא אמרתי אלא במי שיודע לשמור תפילין. מכאן אמרו קטן היודע לשמור תפילין הרי הוא עושה לו תפילין" (מכילתא, שם; מסכת תפילין פ"א ה"ג). אם כן, קטן היודע לשמור חייב בתפילין ובמזוזה.
מצד שני ברור שהמשנה אומרת שקטנים חייבים במזוזה, וזו בוודאי אינה ההלכה. קטן שפטור אפילו מתפילה, ודאי שפטור ממזוזה. יתר על כן, בעצם אין לפטור ממזוזה משמעות. מי שחייב במזוזה הוא החדר או הבית, ללא קשר לשאלה מי גר בו. אב צריך להתקין מזוזה בכל חדר, גם אם רק ילד או עבד גר בו. אם כן המשנה מדברת רק על נשים, וגם זה רק באופן עקרוני, ואין היא הלכה למעשה. נמצאנו למדים שההלכה במשנה על שני מרכיבי המשפט, גם עבדים וגם קטנים, אינה מובנת.
דומה שאין מנוס מלקבוע שהמילים "עבדים וקטנים" נגררו אגב הנשים. הצירוף "עבדים, נשים וקטנים" רגיל, והמעתיקים צירפו את השניים למשנתנו שלא כדין. 

Mishnah 4

<b>בעל קרי –</b> טומאת בעל קרי, הנזכרת במשנתנו ובשתי המשניות הבאות, היא טומאה ייחודית. שורשיה מיוחדים, והלכותיה שונות מאלו של טומאות אחרות. טומאת קרי מופיעה כידוע בתורה: "ואיש כי תצא ממנו שכבת זרע ורחץ במים את כל בשרו וטמא עד הערב. וכל בגד וכל עור אשר יהיה עליו שכבת זרע וכבס במים וטמא עד הערב" (ויקרא טו טז-יז ועוד). בניגוד לרוב מצוות הטהרה יש עדויות על שמירתה הלכה למעשה כבר בתקופת המקרא, עוד לפני התגבשות התורה שבעל פה הידועה לנו. במעמד קבלת התורה נאמר "אל תגשו אל אשה" (שמות יט טו), וכן שאול מסביר לעצמו שדוד טמא ולכן אינו מגיע לסעודת החודש (שהייתה כנראה סעודת זבח): "מקרה הוא בלתי טהור" (שמואל א כ כו). כך גם הבין את הפסוק יוספוס (קד', ו 235), אם כי אין הוא מסביר את טיב הטומאה. הנחת הכתובים שם היא שזו סיבה רגילה ומספקת, ושהטומאה היא ליום אחד בלבד. גם דוד מסביר שנעריו טהורים משום ש"אשה עצֻרה לנו כתמול שלשֹם" (שם כא ו), ולפיכך הנערים רשאים לאכול מלחם קודש. גם בספרות קומרן מופיעה ההלכה שהנוגע בשכבת זרע טמא ועליו לטבול, אולי אפילו בשבת עצמה (4q274; 4q514).
המסורת האמוראית מייחסת את התקנה לעזרא הסופר שתיקן טבילה לבעלי קריין<sup class="footnote-marker">49</sup><i class="footnote">כן יוצא מהבבלי למשנתנו, כב ע"ב, והתקנה נמצאת בסיכום הכללי של כל תקנות עזרא בבבא קמא פ ע"א, וכן נרמזת בירו', יומא פ"ח ה"א, מד ע"ד; תענית פ"א ה"ד, סד ע"ג (מצוטט להלן).  </i>; אמנם היא מוסרת זאת בשם תנאים, אך אין לכך עדות ממקורות תנאיים גופם. מספר תקנות מיוחסות בספרות חז"ל לעזרא; אנו רשאים להטיל ספק בדבר מעורבותו של עזרא בתקנה, אך ודאי שחז"ל ראו בה תקנה, קדומה ועטורת הוד קדומים. טיב התקנה איננו ברור. עצם ההלכה כתובה במפורש בתורה; התלמוד פירש שהכוונה לאיסור לבעל קרי ללמוד תורה, ובמקרה זה כאמור רמז לה בתנ"ך עצמו.
כידוע רוב עמי הארץ לא הקפידו על מצוות הטהרה, לפחות לא באותה מידה ובאותו פירוט שתבעו חז"ל. אבל סדרת העדויות שתובא להלן מצביעה על כך שטומאת קרי נשמרה על ידי אנשים רבים מחוץ למעגל הקטן של חכמים. כך מסופר בירושלמי: "רבי יוסי בר חלפתא הוה אתי באיסמטא בליליא, והוה חמרא מהלך בתריה על חד בית שיח. אמר ליה ההוא גברא בעי מסחי, אמר ליה לא תסכן נפשך. אמר ליה מן נידה ומן אשת איש ההוא גברא בעי למיסחי, אפילו כן אמר ליה לא תסכן בנפשך. כיון דלא שמע ליה אמר ליה ייחות ההוא גברא ולא יסוק, וכן הוות ליה" (ירו', ו ע"ג – רבי יוסי בן חלפתא היה בא בסמטה בלילה והיה חמר מהלך אחריו עד שיח [שוקת]<sup class="footnote-marker">50</sup><i class="footnote">שיח הוא אחד ממתקני המים המוכרים. </i> אחת. אמר לו: אותו האיש [כלומר אני – החמר] רוצה לטבול. אמר לו: לא תסכן עצמך. אמר לו: מנידה ומאשת איש רוצה אותו אדם לטבול. אמר לו: אפילו כן לא תסכן עצמך. כיוון שלא שמע לו אמר לו [רבי יוסי לחמר] ירד אותו האיש [לטבילה] ולא יעלה, וכן היה). כל המעשה אינו הלכתי. פלוני רצה לטבול לאחר קיום יחסי אישות. רבי יוסי אוסר עליו משום שטבילה בלילה באותו מקום נחשבה לסכנה. האיש, שהיה חמר, מסביר שהוא נטמא מאשת איש שהיא נידה. בכך הוא מסביר את רצונו העז לטבול. מבחינה הלכתית יש מקום לטבילה אחרי קיום יחסי אישות, אבל אין זה משנה אם האישה נשואה או לא. לחטא הניאוף אין טבילה מועילה<sup class="footnote-marker">51</sup><i class="footnote">לכאורה אין גם טעם לטבול אחרי בעילת נידה, הרי הוא טמא שבעת ימים. אבל ראו להלן, משנה ו. </i>. רבי יוסי מקבל את נימוקו של ההלך. הוא אמנם אוסר עליו לטבול, אך אינו אומר לו שאין לטבילתו ערך מיוחד. מכל מקום, האיש טבל ונענש משמים. 
יש לשער שהמעשה, בצורתו הנוכחית, ספרותי, ובמהלך הזמן הוא פשט צורה ולבש צורה, אך דווקא משום כך הוא מייצג את עולם האמונה העממי. החמר אינו תלמיד חכם או חבר. אלו אינם מתוארים כבועלי אשת איש ונידה. זהו עם הארץ שאינו מקפיד על חלק מהמצוות שעונשן כרת, אך מוכן להסתכן כדי שלא יפסיד טבילה. כן מסופר על פלוני שרצה להזדקק לאשת איש, אך היעדר מקווה לטבילה הרתיע אותו (ירו', ו ע"ג; בבלי, כב ע"א)<sup class="footnote-marker">52</sup><i class="footnote">להלן נראה שדווקא בבבל לא הקפידו על חומרה זו של טומאת בעל קרי, ולפיכך סביר שזהו סיפור ארץ-ישראלי. הסיפור מתחיל ב"מעשה באחד"; זו פתיחה של סוגה סיפורית הבאה לתאר, בדרך כלל, מעשה של אחד מפשוטי עם. </i>.
אם כן, חז"ל מתארים עולם שבו גם עמי הארץ שאמנם אינם מקפידים על כל הלכות טהרה מקפידים על היטהרות מטומאת קרי, ואף מסתכנים למענה. כן משמע מהסיפור של רבי יוסי בן יוסי (להלן). על תפוצתה של ההקפדה על המצווה ניתן ללמוד מדברי ההתנגדות של הנוצרים. בעל דידסקלה אפוסטולורום (מאה שנייה) מדגיש שאין צורך לטבול אחרי מגע עם אישה (פרק כו), וכנראה יוצא נגד נוהג יהודי מוכר ומקובל שאף הנכרים הזרים שמעו עליו.
מבחינה הלכתית אף שזו טומאה קלה יחסית, הרי שהטמא בה מנוע מלהתפלל ואולי אף מלקרוא בתורה (להלן, משנתנו והמשנה הבאה; תרומות פ"א מ"ו), ואסור לו לעסוק בקודש כלל ועיקר. הוא אפילו מנוע מלגעת במעשר, אף שהמעשר אינו דורש טהרה כלל (משנה, כלים פ"א מ"ה).
היחס לטומאת בעל קרי מעביר את מצוות הטהרה מהמסגרת ההלכתית לתפיסה עממית יותר של פחד מהטומאה. הטומאה איננה מצב טכני שצריך לתקנו על ידי טבילה, אלא מצב של חטא שמונע גישה אל הקודש. אם יזכנו החונן לאדם דעת נרחיב בכך במבוא לסדר טהרות, ונראה שחכמים פירשו את הטומאה בעיקר כמצב הלכתי "טכני" שאין לו קשר לחטא. אבל בציבור רווחה גם גישה אחרת ובה הטומאה נתפסה כעניין מפחיד. נימה זו באה לידי ביטוי גם בדברי חכמים, לעתים בנימה של התנגדות (כמו במעשה של רבי יוסי) ולעתים בהשלמה, ואפילו תוך ניצול רגשות אלו להעצמת ההלכה ושמירתה. צירוף זה של טומאה ואימה מיסטית מוכר בספרות העוסקת בדתות אחרות<sup class="footnote-marker">53</sup><i class="footnote">דגלס, טהרה וסכנה. </i>.
<b>מהרהר בלבו ואינו מברך לא לפניה ולא לאחריה –</b> המשנה מניחה כמובן וכידוע מאליו שבעל קרי מנוע מלומר קריאת שמע, ולכן אינו אומרה בקול, אך חושב על המילים. כפי שראינו לעיל<sup class="footnote-marker">54</sup><i class="footnote">לעיל, פ"ב מ"ג. </i> הקורא את קריאת שמע צריך להשמיע לאוזנו. אם אמר את הקריאה בשקט – יצא אולי ידי חובה בדיעבד, ועל כך חלקו התנאים. ייתכן להעמיד את משנתנו לדעת מי שסבור שמי שלא השמיע לאוזנו יצא. בתוספתא מוצמדת למחלוקת זו דעתו של רבי מאיר שכלל אין חובה שהקורא ישמיע לאוזנו, והסיפור על קריאת שמע בשקט בזמן גזרות הדת "מפני קסדור אחד שהיה עומד על הפתח" (פ"ב הי"ג)<sup class="footnote-marker">55</sup><i class="footnote">ראו דיוננו לעיל, שם.  </i> משקף את המצב בימים של חירום. על כן המשפט "בעל קרי שאין לו מים לטבול הרי זה קורא את שמע ואינו משמיע לאזניו, דברי רבי מאיר" (תוס', שם) עשוי לשקף דעה שאין צורך בהשמעת קול, ללא קשר להלכות טהרת בעל קרי. דומה שמותר כאן לפרש את המשנה לפי המשתמע מהמבנה של התוספתא, אם כי גם בתוספתא לא נאמרו הדברים במפורש, ואולי רק עורך צירף את הסיפור של רבי מאיר לסיפור על הקסדור, אף שאין ביניהם זיקה עניינית. התלמודים גם הם מקשרים את משנתנו לרבי מאיר דווקא<sup class="footnote-marker">56</sup><i class="footnote">ירו', ו ע"ג; אף הבבלי, כ ע"ב, אומר בדרכו המשפטית שהרהור כדיבור, כלומר יוצאים ידי חובת קריאת שמע בדיבור.  </i>. הבבלי גם מביא ברייתא שלפיה לדברי רבי מאיר בעל קרי שלא טבל מהרהר בלבו, אבל אינו מברך. משמע מכאן שלרבי מאיר חובת הטבילה שרירה וקיימת, ואף איסור השמעת קול קיים, אלא שאין חובה להשמיע בשפתיו. 
בעל קרי אף מנוע מלהתפלל. ההבדל הוא שקריאת שמע היא חובה אשר יש לה תוקף של דבר תורה ולכן חייב לפחות להרהר, ואילו הברכות נחשבות כמחייבות פחות. כפי שרמזנו ההלכה היא חריגה. אדם טמא אינו מנוע מלהתפלל או לקרוא בתורה, כולל קריאת שמע. אך לעניין זה דינו של בעל קרי – שטומאתו כשלעצמה קלה יותר – חמור יותר. 
ההלכה שבמשנה חוזרת בתוספתא בשמו של רבי מאיר. חכמים שם אומרים: "קורא את שמע ומשמיע לאזניו ומברך לפניה ולאחריה" (תוס', פ"ב הי"ג). אם כן, שלוש דעות הן: מהרהר ואינו מברך, מהרהר ומברך (רבי יהודה במשנה) או קורא כרגיל (חכמים בתוספתא), וזו דעתו של רבי יהודה בן בתירא (להלן). שאלת העיסוק בתורה כשהוא בעל קרי תידון להלן.
<b>ועל המזון מברך לאחריו ואינו מברך לפניו רבי יהודה אומר מברך לפניהם ולאחריהם </b><b>– </b>ברכה שלאחר המזון נתפסה כחובה מהתורה, ולכן לא ניתן למנוע אותה מאיש. לא כן הברכה שלפני האוכל, שנחשבה מחייבת פחות ואין לה רמז בתורה (להלן פ"ו). רבי יהודה מקל ומתיר לברך. דעתו של רבי יהודה ברורה; היא בהתאם לאתוס ההלכתי הרגיל: טומאה אינה פוטרת ממצוות, ואינה מונעת את קיומן. עם זאת, לא ברור האם לדעת רבי יהודה מותר לטמא גם לקרוא בתורה. לכאורה הוא חולק רק על ברכת המזון, ולא על קריאת שמע. להלן (מ"ו) נראה שלפחות הירושלמי הבין שרבי יהודה סובר שטמא טומאת קרי רשאי לקרוא בתורה ולברך ללא כל הגבלות. זהו, אפוא, פירוש לדברי רבי יהודה, אך את התנא עצמו ניתן להבין גם מעט אחרת<sup class="footnote-marker">57</sup><i class="footnote">אפשר היה להבין שברכת המזון קדושתה פחותה, ולכן מותר לבעל קרי לאמרה, אך התורה עצמה, וקריאת שמע שהיא פסוקי תורה, הם קודש, ואין זה ראוי שבעל קרי יאמר אותם.  </i>. 
לתנא הראשון במשנה עמדה שווה, שמותר לו לאכול ולברך את הברכות שהן חובה מן התורה.
המשנה מניחה שהטמא רשאי לאכול, אבל בירושלמי מתברר שהיו שהחמירו ולא אכלו עד שטבלו: "רבי יוסי בן יוסי הוה אתי באילפא. חמא חד קטר גרמיה בחבלא מיחות ומיסחי. אמר ליה לא תסכן בנפשך. אמר ליה ההוא מיכל בעינא, אמר ליה אכיל, ההוא גברא בעי מישתא, אמר ליה שתי. כיון דמטון ללמינה אמר ליה: תמן לא שרית לך אלא בגין סכנתא דנפשא, ברם הכא אסור לההוא גברא למיטעם כלום עד שעתא דיסחי. אמר רבי ינאי שמעתי שמקילין ומחמירין בה, וכל המחמיר בה מאריך ימים בטובה. מקיל בה לרחוץ במים שאובין, מחמירין בה לטבול במים חיים" (ירו', ו ע"ג – רבי יוסי בן יוסי היה בא [=נסע] בספינה. ראה איש אחד קושר עצמו בחבל כדי לרדת ולטבול<sup class="footnote-marker">58</sup><i class="footnote">הספינה מצויה בהפלגה, ולכן הירידה לים מסוכנת. </i>. אמר לו: אל תסכן עצמך. אמר לו [האיש] רוצה אני לאכול<sup class="footnote-marker">59</sup><i class="footnote">ייתכן שהדברים אמורים בלשון נקייה, והכוונה ליחסי אישות. אלא שאם כך לא ברור מה ההבדל בין "לאכול" ו"לשתות".  </i>, אמר לו [החכם] אכול. אמר לו אותו האיש: אותו אדם רוצה לשתות, אמר לו שתה. כיוון שהגיעו לנמל אמר לו שם לא התרתי לך אלא בגלל סכנת נפשות. אבל כאן אסור לו לאותו האיש לטעום כלום עד שעה שיטבול). אם כן, על בעל קרי להימנע מלאכול בגלל טומאתו עצמה או משום שאינו יכול לברך. גם בסיפור זה משתמעת דבקותם והקפדתם של בני ההמון על ההיטהרות מטומאת קרי.
ממסורות חז"ל אנו שומעים שבעלי קרי טובלים בבוקר עוד לפני שאומרים קריאת שמע, וודאי לפני שאוכלים. אלו הם המכונים "טובלי השחרית" בספרות חז"ל<sup class="footnote-marker">60</sup><i class="footnote">תוס', ידים פ"ב ה"כ, עמ' 684; ירו', ו ע"ג. ראו פירושנו ליומא פ"ח מ"י.  </i>, ומנהגם זה משיק לאלו שטבלו טבילת קודש כל בוקר. כפי שנראה להלן היו שסברו שטבילת בעל קרי דוחה אפילו את איסור הרחיצה ביום כיפור, שהוא איסור מהתורה.
עדות נוספת למגמת ההקלה ולשלל הגישות הקיימות לעניין טומאת בעל קרי עולה ממה ששנינו בסוגיית הירושלמי במסכת יומא לעניין רשימת העינויים ביום כיפור: " 'ובתשמיש המיטה', אתי חמי (בא וראה) ברחיצא הוא אסור בתשמיש המטה לא כל שכן? תפתר במקום שאין טובלין, או קודם שהתקין עזרא טבילה לבעלי קריין... והא תנינן: 'יום הכיפורים אסור באכילה ובשתייה וברחיצה ובסיכה ובנעילת הסנדל ובתשמיש המטה', ותני עלה בעלי קריין טובלין כדרכן בצנעה ביום הכיפורים. לית הדא פליגא אדרבי יהושע בן לוי? דרבי יהושע בן לוי אמר אין קרי אלא מתשמיש המטה. פתר לה בששימש מטתו מבעוד יום, ושכח ולא טבל. והא תני 'מעשה ברבי יוסי בר חלפתא שראו אותו טובל בצנעה ביום הכיפורים', אית לך למימר באותו הגוף הקדוש בשוכח?"<sup class="footnote-marker">61</sup><i class="footnote">ירו', יומא פ"ח ה"א, מד ע"ד; תענית פ"א ה"ד, סד ע"ג. </i>. אם כן, הגמרא מניחה בקושייתה שאחרי תשמיש המיטה חייבת להיות רחיצה, על כן אם נאסרה רחצה ביום כיפור – ודאי שנאסר תשמיש המיטה. הגמרא משיבה שהוספת תשמיש המיטה כעינוי עצמאי היא במקום שלא נהוג לטבול אחרי טומאת קרי<sup class="footnote-marker">62</sup><i class="footnote">ההסבר שהמשנה מוסבת על התקופה שלפני תקנת עזרא הוא כמובן ספרותי בלבד; וכי ייתכן שהמשנה תשקף את המצב ההלכתי ששוּנה לפני קרוב לחמש מאות שנה?! כאמור גם אם נפקפק בייחוס לעזרא, הרי ברור שחז"ל האמינו שההלכה עצמה קדומה ביותר.  </i>. בהמשך נשאלת השאלה של הסתירה מהפרשנות התנאית למשנה ("תני עלה"). המשנה אמרה שאין לרחוץ ואין לשמש מיטה, ומשנה זו פורשה שבעלי קרי טובלים, כיצד יכול אדם להיות בעל קרי ביום הכיפורים, הרי אסור לו לשמש מיטתו (וזאת לפי האמורא הסבור שכל מי ששימש מיטתו חייב בטבילה)? ניסיון התירוץ הוא שמדובר במי ששימש מיטתו ערב יום כיפור ושכח. אבל הרי אי אפשר לפרש פירוש זה על רבי יוסי, שוודאי לא שכח לטבול, וגם ודאי לא שימש מיטתו ביום הכיפורים ולא הרהר בתשמיש.
לאחר שדחתה הגמרא את האפשרות שהטבילה היא מחמת תשמיש המיטה אין היא מנמקת שיש צורך בטבילה לאחר השינה (טבילת שחרית). אבל ברור ממנה שהיו שהחמירו על עצמם וטבלו כל בוקר בין אם ראו בין אם לא, בין אם שימשו את מיטתם ובין אם לא, אולי מתוך ספק ואולי זו טבילה לשם חסידות, כפי שגם נעלה להלן. 
אם כן, יש מקום שבו מקלים בחובת טבילה של בעל קרי ואינם מחייבים טבילה כלל. בד בבד אנו שומעים על בעלי קרי הטובלים ביום כיפור. קרי זה בא בטעות, או שיש גם אישים הטובלים ביום כיפור טבילה לקדושה, ובכך הרחבנו מעט במקום אחר<sup class="footnote-marker">63</sup><i class="footnote">ראו פירושנו ליומא פ"ח מ"י.  </i>. במקביל אנו שומעים על חכם המתנגד למנהג צדקני זה: "רבי חנינא הוה עבר על תרעי דימוסין בקריצתא ואמר מה טובלי שחרית עושין פה ייזלון ויתנון בההיא דצפרא הוה אמר מאן דאית ליה עבידא ייזיל ועבד" (ירו', ו ע"ג – רבי חנינא היה עובר ליד שער המקווה הציבורי בזריחת השמש ואמר מה טובלי שחרית עושים פה, ילכו וילמדו. באותו הבוקר [או בהמשך הבוקר] אמר מי שיש לו עבודה ילך ויעבוד). התלמוד מציג את הטבילה כמנהג של הציבור, אך כאמור היה גם חכם שנהג בדרך זו.
המשנה הציגה כמובן מאליו שבעל קרי מנוע מלקרוא בתורה ומלברך. זו אינה הגישה היחידה בספרות חז"ל. העדות הברורה ביותר לגישה המקלה היא המעשה ברבי יהודה בן בתירא: "מעשה באחד שעמד לקרות בתורה בנציבין. כיון שהגיע להזכרה התחיל מגמגם<sup class="footnote-marker">64</sup><i class="footnote">לפי פשוטם של דברים "מגמגם" זה משמעו שהקורא רצה להפסיק בקריאה. אבל בתלמוד הבבלי: "אינו מפסיק ועולה אלא מגמגם וקורא. רבי מאיר אומר אין בעל קרי רשאי לקרות בתורה יותר משלשה פסוקים" (כב ע"ב). אם כן, קריאה בגמגום היא הפתרון לבעל קרי שמצא את עצמו במצב זה באמצע הקריאה. במשמעות המונח "מגמגם" נחלקו ראשונים. אין זה סביר שהמונח מתייחס למי שחוזר על חלקי מילים פעמים מספר (כמשמעות המונח היום). פירוש זה מתאים למקומות אחרים שהגמגום נזכר בהם, אך לא לסוגייתנו; וכי מה תועיל חזרה "מעצבנת" על הברות? נראה שהכוונה לקריאה בקול עמום, בהבלעת עיצורים. כך, למשל, על הדוב נאמר שהוא מגמגם (מדרש כסא שלמה, אוצר המדרשים, עמ' 528). לגמגם משמעו גם להתעכב, בניגוד ל"מיד" (מדרש תנאים לדברים, ו ז, עמ' 27), וראו עוד הביטוי "לגמגם" ב"ארורי" (בקללות שבתורה, בבלי, מגילה לא ע"ב; קהלת רבה, ח א, ומקבילות). אם כן, הבבלי לשיטתו. הבבלי סבור שאין איסור על בעל קרי לברך ולקרוא, ואפילו התלמיד החמיר רק באזכרת השם הקדוש, אך מסכים לעצם הדין של היתר לקרוא בתורה. </i> בה. אמר לו רבי יהודה בן בתירה: פתח פיך ויאירו דבריך, שאין דברי תורה מקבלין טומאה. אמר רבי יעקב בר אחא: ונהגין תמן (שם נוהגים)... כרבי יהודה בן בתירא בבעלי קריין... דתני, רבי יהודה אומר: אין דברי תורה מקבלין טומאה" (ירו', ו ע"ג; בבלי, כב ע"א). אם כן, לדעת רבי יהודה בן בתירא דברי תורה אינם מקבלים טומאה, ממילא מותר לקרוא בתורה או לקרוא קריאת שמע גם אם אדם טמא טומאת קרי. מעניין שהתלמיד החמיר על עצמו, אך התיר לעצמו לקרוא עד להזכרת השם הקדוש. כלומר סתם לימוד מותר, אך מקובל היה בציבור שעל בעל קרי להימנע מהזכרת שם ה'. הירושלמי מוסיף ששם נהגו כרבי יהודה בן בתירא, בניגוד למשנתנו. גם רבי יהודה במשנתנו מקל, אך משמע מדבריו שהוא מקל בברכות, אך עדיין מסכים שאין הטמא קורא בקול אלא מהרהר. שני התלמודים מעידים שנהג כרבי יהודה בן בתירא. בבבלי זו הערה כללית, ובירושלמי רק שנהגו "תמן" כרבי יהודה בן בתירא. "תמן" הוא כינוי לישיבה האחרת, זו שבה לא פעלו החכמים הדוברים, או ליהדות בבל. במקרה זה הפירוש השני מתאים יותר. כפי שנראה בהמשך אכן בתלמוד הבבלי מגמה ברורה של צמצום חובת הטבילה של בעל קרי. מכל מקום, הוויכוח על כך נמשך.
האיסור מתרחב בתלמודים ללימוד תורה בכלל, וההלכות נמסרות בשמם של תנאים: "שונה הלכות ואינו שונה הגדות" (משום שבהגדות יש התייחסות ישירה למקרא), או "שונה הילכות רגיליות ובלבד שלא יציע את המשנה" (ירו', ו ע"ג; בבלי, כב ע"א). לגבי אמירת הברכות מצינו גישות מספר. ראינו מחלוקת עקרונית, ומחלוקת נוספת האם בעל קרי מוציא את הרבים ידי חובה<sup class="footnote-marker">65</sup><i class="footnote">ירו', ו ע"ג: "אינו מוציא את הרבים ידי חובתן עד שיבא בארבעים סאה. רבי יודה אומר ארבעים סאה מכל מקום".  </i>. אם כן, גם כאן אנו רואים שלל גישות, ואף תופעה נדירה של נוהג (עממי) מחמיר שחכם (בבלי) מקל בו. ההקלה בבבל אינה מפתיעה. סוף סוף בבל היא בחוץ לארץ, ואי אפשר לשמור על טהרה בבבל. על פרדוקס זה נעמוד במשנה האחרונה. מכל מקום, עמדתו של רבי יהודה בן בתירא מצאה לה הד מסוים גם בתלמוד הירושלמי. היא מוצגת בו כדעה לגיטימית, ולא כהלכה המכוונת רק לחוץ לארץ. 
בספרות הבתר תלמודית, בחיבור המכונה "ברייתא דנידה" (ולאמִתו של דבר איננו ברייתא כל עיקר) נשמע קול נוסף. מובא שם איסור על אישה נידה לגעת בספרי תורה ולהיכנס לבית כנסת. זו התפתחות מאוחרת המשקפת מגמה של החמרה. לפי אופייה של הברייתא זו מגמה עממית ועסקו בכך חוקרים<sup class="footnote-marker">66</sup><i class="footnote">דינרי, נידה; דינרי, חילול הקודש. </i>, ולא נרחיב בכך כאן. חיבור זה הוא דוגמה לספרות שצמחה בשולי בית המדרש, ויש בה החמרות קשות שאין להן מקום בהלכה<sup class="footnote-marker">67</sup><i class="footnote">ראו ברייתא דנדה. אסף, ספר המקצועות, הראה כיצד חלחלו מעט מהחומרות שב"ברייתא" זו (שהיא מתקופת הגאונים) לתוך הספרות ההלכתית.  </i>. דומה שלפנינו דוגמה לדת עממית, נטייתם של המונים להחמיר בתחומים מספר הנתפסים כביטוי ליראת שמים וליראת חטא. ההחמרה בדיני טהרת בעל קרי היא דוגמה לנטייה עממית זו. בתחום זה, של טומאות הנוגעות למעשי אישות, קיבל הציבור על עצמו חומרות שלא קיבל על עצמו בטומאות חמורות יותר. עם זאת, בתחום טומאת בעל קרי וההיטהרות מטומאה זו נקבעו ההלכות עצמן על ידי חכמים, או שלפחות איננו יודעים על מעורבות של ההמון בקביעתן. לעומת זאת ההחמרה על נידה לבל תתקרב לספר תורה או לבית כנסת היא "הלכה" שצמחה ברבדים העממיים, בניגוד להלכה התלמודית ולדרך המשפט העברי השיטתי<sup class="footnote-marker">68</sup><i class="footnote">ההצעה שזו מגמה עממית ולא חידוש הלכתי נובעת מכך שדרך החמרה זו אינה עולה בקנה אחד עם החשיבה ההלכתית המשפטית. אך עדיין יש מקום לעיון בנושא. </i>.
הקלה גדולה מאוד בטבילת בעל קרי יש בהלכה אשר לפיה מותר לו לטבול בכמות של תשעה קבים מים, ובמים שאובים. הלכה זו שנויה במחלוקת, ומסורות מספר לפנינו. במשנה במסכת מקוואות שנינו: "בעל קרי החולה שנפלו עליו תשעה קבין מים, וטהור שנפלו על ראשו ועל רובו שלשה לוגין מים שאובין..." (פ"ג מ"ד ומקבילותיה). בתלמוד הבבלי מסופר כיצד נלמדה ההלכה: "תנו רבנן: בעל קרי שנתנו עליו תשעה קבין מים, טהור; נחום איש גם זו לחשה לרבי עקיבא ורבי עקיבא לחשה לבן עזאי ובן עזאי יצא ושנאה לתלמידיו בשוק. פליגי בה תרי אמוראי במערבא: רבי יוסי בר אבין ורבי יוסי בר זבידא: חד תני שנאה, וחד תני לחשה. מאן דתני שנאה משום בטול תורה ומשום בטול פריה ורביה. ומאן דתני לחשה..." (בבלי, כב ע"א). ההלכה במשנה נשמעת כשאר הלכות חז"ל, ברם בתלמוד הבבלי היא מצטיירת כהלכה חצי מחתרתית שחכמים רוצים להצניעה מהציבור. מצד שני במשנה מדובר על חולה בלבד, ובתלמוד הבבלי זו דרך המלך לכל טבילה. בתלמוד הבבלי באה לידי ביטוי התנגדות לטבילת בעל קרי "משום בטול תורה" כדי שלא להרבות בטבילות, והתנגדות להקלה של טבילה ללא מקווה, וזו מוטיבציה שאי אפשר לִשנותה בקול רם ויש מקום מסוים להצניעה. לא נאמר כאן כיצד רוחצים בתשעה קבין, האם גם בטבילה או רק בהזלפת המים כאמור בבבלי ("שנפלו עליו", "שנתנו עליו"), מכל מקום אי אפשר לטבול במים שכמותן תשעה קבין, שהן רק חמישה עשר ליטר.
בתלמוד הבבלי מובא דיון מעניין בנושא: "אמר להו רב הונא לרבנן: רבותי, מפני מה אתם מזלזלין בטבילה זו? אי משום צינה, אפשר במרחצאות! אמר ליה רב חסדא: וכי יש טבילה בחמין? אמר ליה: רב אדא בר אהבה קאי כוותך (סובר כמותך). רבי זירא הוה יתיב באגנא דמיא בי מסותא (אגן מים של בית המרחץ). אמר ליה לשמעיה: זיל ואייתי לי תשעה קבין ושדי עלואי. אמר ליה רבי חייא בר אבא: למה ליה למר כולי האי? והא יתיב בגווייהו! אמר ליה: כארבעים סאה; מה ארבעים סאה בטבילה ולא בנתינה, אף תשעה קבין בנתינה ולא בטבילה" (בבלי, כב ע"א). מסקנות מספר יש להסיק מהמעשה. ראשית, רב הונא מבטא מציאות רווחת של זלזול (הקלה) בחובת טהרה של בעל קרי, והוא מתנגד לה. מסתבר גם שהמגמה להסתפק בתשעה קבין היא במסגרת מדיניות ההחמרה. דווקא הרצון לחייב טהרה הוביל למגמה לאפשר רחצה במים חמים<sup class="footnote-marker">69</sup><i class="footnote">הנחת התלמוד היא שאם המים חמים אין הם שאובים. בארץ ישראל, בתנאים של בתי מרחצאות מסודרים, לא הייתה הנחה זו עולה על הדעת. היא משקפת את תנאי החיים בבבל, שבהם לא הכירו חימום מים אלא בכלים שאובים.  </i>. מצד שני אנו שומעים על אמורא ארץ-ישראלי היושב בברֵכה של מים חיים שיש בה ארבעים סאה ומבקש שיזלפו עליו תשעה קבים, משום שטהרה מקרי היא דווקא בתשעה קבים ודווקא ב"נתינה", כלומר בהזלפה.
כאמור במשנת מקוואות, ובתוספתא מקוואות המקבילה לה, ההיתר מקיף פחות. רחיצה בתשעה קבים נועדה לחולה בלבד (תוספתא למשנתנו, פ"ב הי"ב). בתוספתא יש גם דעה אחרת, מגבילה יותר: "בעל קרי חולה שנתן עליו תשעת קבין מים הרי זה קורא, אבל אין מוציא את הרבים ידי חובתן עד שיבא בארבעים סאה, רבי יהודה אומר ארבעים סאה מכל מקום" (שם). אם כן, לרבי יהודה אין כלל טבילה בתשעה קבין, ולחכמים טבילה זו נועדה לחולה בלבד, ואף לו היא מספיקה רק באופן חלקי, כדי שיוכל לקרוא לעצמו, ולשם היטהרות מלאה יש צורך בארבעים סאה. אגב אנו שומעים שלפחות לפי עורך התוספתא גם רבי יהודה סבור שבעל קרי איננו קורא בתורה עד שיטבול בארבעים סאה. 
במקביל אנו שומעים גם שמי ששימש מיטתו והוא חולה עליו להקפיד על רחצה מועטת זו אף אם יש חשש שכתוצאה מן הטבילה הוא ימות, וזאת בהתאם למגמת ההחמרה: "חולה ששימש מיטתו אמר רבי אמי אם הוא גרם לעצמו יטבול וימות", אך מאידך גיסא הוזכר: "ואם באונס, אין מטריחין עליו", ולעומת דברי רבי אמי הובאה דעה מקלה: "רבי חגיי בשם רבי אבא בר זבדא, בין כך ובין כך אין מטריחין עליו" (ירו', ו ע"ג). גישה מחמירה הוזכרה גם בסוגיית הבבלי, ונביא אותה במלואה: "רב נחמן תקן חצבא בת תשעה קבין. כי אתא רב דימי אמר, רבי עקיבא ורבי יהודה גלוסטרא אמרו: לא שנו אלא לחולה לאונסו, אבל לחולה המרגיל ארבעים סאה. אמר רב יוסף: אתבר חצביה דרב נחמן. כי אתא רבין אמר: באושא הוה עובדא בקילעא דרב אושעיא, אתו ושאלו לרב אסי, אמר להו: לא שנו אלא לחולה המרגיל, אבל לחולה לאונסו פטור מכלום. אמר רב יוסף: אצטמיד חצביה דרב נחמן" (בבלי, כב ע"א).
חצבא היא כלי האמור לשמש להזלפת תשעה קבין, וזו עדות למגמה לראות בכך דרך טהרה קבועה. רב דימי, שהיה אחד מרבנן נחותאי (אלו שירדו מארץ ישראל לבבל להפיץ תורה), סבר כי כלי זה הוא "גלוסטרא" ולא "חצב". תיקון זה כשלעצמו אינו משמעותי. משמעותי יותר שהוא הביא את מסורת ארץ ישראל שתשעה קבין היא דרך טהרה רק לחולה האנוס, ואפילו לא לחולה רגיל<sup class="footnote-marker">70</sup><i class="footnote">חולה הרגיל היינו חולה המקיים יחסי אישות בכוונה, וחולה לאונסו היינו מי שפלט קרי שלא במתכוון. </i>. 
בכך הוטל כמובןִ ספק אם הכלי של רב נחמן שימושי ("נשבר החצב של רב נחמן"). רבין, שגם הוא מרבנן נחותאי, אמר שהחלטה זו של טבילת תשעה קבין נקבעה באושא. עם זאת לא ויתרו חכמי בבל על עמדתם. 
מכל מקום, במשנת מקוואות טבילת בעל קרי מוצגת בפשטות כטבילה במקווה, אבל לא נדרש שבמקווה יהיו רק מים חיים (פ"ח מ"ו; תוס', פ"ו ה"א, עמ' 657-656). 
אם כן, חמש גישות לפנינו:
1. אין לטבול אלא במקווה כשר (ארבעים סאה של מים חיים).
2. רק חולה אנוס יכול להסתפק בתשעה קבין.
3. חולה רגיל רשאי להסתפק בתשעה קבין. 
4. תשעה קבין היא טהרה לכול, אך רצויה פחות.
5. יש לרחוץ דווקא בתשעה קבין של מים שאובים, ודווקא בהזלפה. 
בבבל הקלו והעדיפו את שלוש האפשרויות האחרונות<sup class="footnote-marker">71</sup><i class="footnote">לכל פרשת הרחיצה בתשעה קבין ראו גינצבורג על אתר. שמואל הבבלי מתיר לאכול תרומת חוץ לארץ בטומאה, אך לא למי "שהטומאה יוצאה עליו מגופו" (בבלי, בכורות כז ע"א). למעשה רק בעל קרי ומת "טומאה יוצאת מגופם", והמת ודאי אינו אוכל בתרומה. למשמעותה של הלכה זו ראו במבוא למסכת מעשרות.  </i>, אם כי המסורות השונות הן גם בשם תנאים וחכמי ארץ ישראל. כל הדעות השונות באות על רקע מגמות להקל או להחמיר בטהרת בעל קרי. בבבל גם הקלו בקריאת תורה של בעל קרי. דומה שחכמי בבל הסתייגו מההחמרות שאינן עולות בקנה אחד עם המדיניות ההלכתית הרגילה. וכי למה יהיה דין בעל קרי חמור משל טמא רגיל? מכיוון שמצוות טהרה לא נהגה בבבל באופן כללי הקלו למעשה גם בטבילת בעל קרי. בספרות התנאית מצינו גישות שונות, ודומה שבירושלמי באה לידי ביטוי מגמה מחמירה יותר מזו שבאה לידי ביטוי בבבלי. 
אשר לעצם חובת טבילה לבעל קרי, פגשנו את הגישה המחמירה מאוד, וגישה מקלה בבבל בלבד. במקביל מצאנו גם גישות ביניים, כגון משנתנו.
דומה שלפנינו נוהג קדום שהתפשטות המקוואות דחקה אותו לשוליים, ומעמדו הפך לשנוי במחלוקת. קשה להניח שהנוהל המקל היה צומח בחברה שהקפידו בה על בניית מקוואות, ולכן אנו נוטים לראות בו נוהל קדום. בתל מרשה שבשפלת יהודה נמצאה ברֵכת ישיבה שאין בה כדי מקווה (ארבעים סאה – 400 ליטר), אך נמצא בה סידור להזלפת מים מלמעלה<sup class="footnote-marker">72</sup><i class="footnote">קלונר, מרשה, עמ' 16-15. </i>. המתקן הוא מהמאה השנייה לפני הספירה. בתקופה זו שכנו בעיר אדומים, שכמובן לא שמרו על ההלכה היהודית. ברם הם היו מושפעים ממנה, וכך נמצא בעיר גם מקווה רגיל. ייתכן שזו העדות הארכאולוגית למתקן זליפה, או שמא זו דרך טהרה לא יהודית שאומצה על ידי הציבור היהודי.

Mishnah 5

<b>היה עומד בתפילה ונזכר שהוא בעל קרי לא יפסיק –</b> לכתחילה אין להתפלל בטרם יטבול בעל הקרי מטומאתו. לא זו בלבד שאסור לו להתחיל בתפילה, אלא שהמשנה מחייבת אותו לקצרה. המשנה מהלכת, אפוא, בדעה המחמירה האוסרת על בעל קרי להתפלל.
<b>אלא יקצר –</b> לא ברור מהו קיצור זה, האם זהו קיצור חופשי, או אמירת תפילה מקוצרת מעין זו שאדם מתפלל בשעת סכנה, ואשר תידון בפרק הבא (מ"ג). 
<b>ירד לטבול אם יכול לעלות ולהתכסות ולקראות עד שלא תנץ החמה יעלה ויתכסה </b><b>ויקרא – </b>ההלכות במשנה ברורות, אבל המציאות החברתית המבצבצת מתוכן מעניקה למשנה נופך מיוחד. באופן עקרוני אין לקרוא קריאת שמע או להתפלל עירום. קריאת שמע ניתן לקרוא עד הנץ החמה או עד ארבע שעות, אך כפי שראינו, המקפידים נהגו לקרותה עד הנץ החמה, וליתר דיוק בהנץ החמה ממש. הטובל רוצה לקרוא את קריאת שמע עם הנץ וטרם הספיק להתלבש, לכן אם יכול להספיק להתלבש יקרא כרגיל. ייתכן שהמשנה משקפת את הדעה האמורה לעיל "וגומרה עד הנץ החמה" כדעה נורמטיבית ולא כדעה המכוונת ל"מקפידים" בלבד, שאילולי כן לא הייתה מתירה לטובל לכסות את מערומיו במים ולקרוא, <b>ואם לאו יתכסה במים ויקרא –</b> אם הוא יושב בתוך המים דינו כמכוסה. כל זאת בתנאי שהמים הם מים טובים. הירושלמי מוסיף תנאי נוסף: "מתניתא בעכורין" (ו ע"ד). כלומר המים אינם צלולים (לחלוטין), וכך הם יכולים לשמש ככיסוי למערומיו של הקורא. 
כפי שרמזנו, מהמשנה מבצבצת מציאות חברתית מיוחדת. לכאורה המציאות שבמשנה נראית רחוקה מאוד. האם באמת נוצר מצב שהטובל לא הספיק לסיים טבילה עד הנץ? הרי הנץ אינו רגע, אלא דקות מספר שבהן ניתן להספיק לטבול, להתלבש ולקרוא קריאת שמע במועדה, וזאת אף ללא שימוש בהיתר לקרוא קריאת שמע עד ארבע שעות. ייתכן שהמשנה עוסקת בשאלה תאורטית, וכמוה דיונים רבים בספרות חז"ל. ברם, ייתכן מאוד שהמשנה רואה לפניה אחד מאותם טובלי שחרית. אלו טבלו בבוקר, ואולי העדיפו להתפלל בתוך המים מתוך טהרה. כבר ראינו כי לקבוצת טובלי השחרית קרבת מה לטובלים מחמת קרי. אולי הקפידו אלו לקרוא קריאת שמע במים. חכמים אינם שוללים את הנוהג, אבל מקפידים על הפרטים הטכניים הנדרשים בהלכה. ייתכן גם שבהלכה שבמשנה ישנה הסתייגות מקריאת שמע (ותפילה) במים בעירום, שכן יש בה חריגה מן המכובדות הנדרשת מהמעמד. ההסתייגות אינה נאמרת במפורש, אלא כהגבלה טכנית. מכל מקום, יש כאן אולי רמז לנוהג חברתי-דתי שאינו חלק מההלכה של חז"ל. 
<b>אבל לא יתכסה</b><sup class="footnote-marker">73</sup><i class="footnote">בכתב יד קופמן נוסף "אבל", ונמחק בידי הסופר עצמו. </i><b> לא במים הרעים – </b>אם המים מלוכלכים מדי שוב אי אפשר לקרוא בהם, <b>ולא במי המשרה –</b> סתם מי משרה הם משרת הפשתן או הכביסה. את הפשתן השרו בתעלות חצובות שבהן הניחו את אניצי הפשתן. מי המשרה מסריחים ויש להרחיקם מהעיר, על כן אין גם לקרוא בהם. בתלמוד הירושלמי נזכרת גם פרשנות של "מישרה שלכובסין" (ו ע"ד). בספרות חז"ל "לכבס" משמעו לשטוף בגדים, או להשרותם לצביעה. יש להניח שכאן מדובר במי הכביסה, שהם מלוכלכים. מי צבע כלל אינם באים בחשבון (איור 16 תעלה לשריית פשתן, איור 16).
<b>עד שיטיל לתוכן מים כמה ירחיק מהן מן הצואה ארבע אמות – </b>כמעט בכל כתבי היד<sup class="footnote-marker">74</sup><i class="footnote">חוץ מכתב יד קופמן וכתב יד פריז. כתב יד פריז הוא אמנם כתב יד של התלמוד הבבלי, אך נוסחאות המשנה שבו קרובות לעתים לאלו של כתב יד קופמן, ראו להלן פ"ד מ"ד. </i>: ומן הצואה. דין ההרחקה מצואה ברור. הצואה מסריחה ויש להרחיק ממנה וממי רגליים, ולכך עדויות רבות. סתם הרחקה היא ארבע אמות, והדין ברור. אלא שהמשפט "כמה ירחיק מהן?" כשלעצמו תמוה: וכי צריך להתרחק ממי כביסה מלוכלכים? הרי אין הם מסריחים עד כדי כך! גם מי הפשתן אינם מפגע כה חמור. יתר על כן, במשרה כמות מים רבה, על כן הפתרון "עד שיטיל בהם מים" הוא קשה. לשם כך יש צורך בכמות מים גדולה, והפתרון נראה בלתי מעשי. על כן ייתכן שחסר כאן משפט שתוכנו נמצא בתוספתא, כגון "לא יטיל אדם את המים במקום שמתפלל" (תוס', פ"ב הי"ט ומקבילות), או אולי "לא יתפלל ליד מי רגליים וצואה עד שיטיל לתוכם מים". המשפט כמובן אינו בכל כתבי היד ועדי הנוסח, ואיננו טוענים שהוא נשמט מהנוסח אלא שהוא נחשב בעיני בעל המשנה כמיותר וברור, או שבהלכה הקדומה שממנה נלקטה המשנה הוא הופיע. ייתכן גם שבעל התוספתא השלים את המשפט כדי להעניק למשנה משמעות מובנת (איור 17). 

Mishnah 6

<b>זב שראה </b><b>את הקרי והנידה שפלטה שכבת זרע והמשמשת שראת נידה צריכין טבילה רבי יהודה פוטר –</b> זב ונידה טמאים שבעה ימים, על כן לכאורה אם הזב ראה קרי אין טעם שיטבול, הרי הוא ממילא טמא. הוא הדין לנידה שראתה שכבת זרע או ששימשה עם בעלה, אף על פי כן תנא קמא קובע כי הם חייבים טבילה. לכאורה לרבי יהודה טיעון משכנע: "משם מה מועיל הוא שהוא טובל שאם [שאין] שם לטומאה קלה אצל טומאה חמורה" (ירו', ז ע"א). במישור ההלכתי-טכני תשובתם של חכמים ברורה. לדעתם הטמא טומאת קרי אינו רשאי לקרוא בתורה ולברך; אם יטבול יהיה רשאי לקרוא בתורה, לקרוא קריאת שמע, לברך וכו', אף שיישאר טמא. אבל רבי יהודה לשיטתו שטמא טומאת קרי רשאי לקרוא בתורה. ראינו כי זו שיטתו של רבי יהודה בן בתירא, אבל במשנה ד ראינו כי ניתן לפרש את דברי רבי יהודה גם בדרך שונה. 
מעבר לכך, דומה שההלכה במשנתנו שופכת אור מיוחד על טומאת בעל קרי. רוב הטומאות הן טומאות קונקרטיות-הלכתיות, וההיטהרות היא הדרך לטהר טמא שנטמא באותה טומאה בעלת אופי הלכתי. כל זאת בניגוד לעולם הפגאני והנוצרי, שם הטהרה הייתה מונח סמלי ורוחני יותר. הטהרה ההלכתית היא אמנם תנאי לקדושה, שכן כל אדם הבא אל הקודש במובנו המעשי – מקדש – חייב להיטהר לפני כניסתו אליו, ברם בעולם הפגאני והנוצרי המיטהר אינו דווקא זה שרוצה להסיר מעליו את טומאתו, אלא מי שרוצה להאציל על עצמו קדושה. תיאור זו נכון לגבי רוב דיני טומאה וטהרה שבמקורות ישראל. אין טהרה ללא טומאה מוגדרת לפניה, או לפחות חשש מטומאה מוחשית, אבל ביהדות של תקופת התנאים מצינו לכך גם חריגים מספר. הדין הכללי הוא שהנכנס אל הקודש טובל אפילו אם היה טהור. ניתן עדיין להסביר טבילה זו משום ספק, שמא נטמא. אלא שכידוע הכוהן הגדול טובל עשר פעמים ביום כיפור, וקשה להסביר זאת בחשש שמא נטמא. בברייתא שבתלמוד הבבלי רבי יהודה מסביר: "סרך טבילה היא זו, כדי שיזכור טומאה ישנה שבידו ויפרוש"<sup class="footnote-marker">75</sup><i class="footnote">בבלי, יומא ל ע"א; השוו ירו', ביכורים פ"ב ה"א, סד ע"ד; יומא פ"ג ה"ג, מ ע"ב. "סרך" כאן משמעו חשש, או אולי יש לפרשו במשמעות של סדר, נוהל קבוע. זו אולי גם משמעותו של שם החיבור "סרך היחד". </i>. שוב, הסבר זה יכול להסביר לכל היותר את הטבילה הראשונה, אך לא את כל הטבילות. 
הכוהנים רחצו גם ידיים ורגליים, ובעקבות מצווה זו תוקנה נטילת ידיים ואולי גם רחיצת רגליים<sup class="footnote-marker">76</sup><i class="footnote">ראו פירושנו לעירובין פ"א מ"י. </i>. הנימוק הרשמי הוא משום ספק טומאה, שהידיים עסקניות הן. אלא שמבחינה הלכתית ההסבר אינו אפשרי, ממה נפשך: אם נגעו ידיים בטומאה – יש צורך בטבילה מלאה, ואם לא – לשם מה נטילה? יתר על כן, לפי היגיון זה לא היה אדם טמא צריך להיות חייב בנטילת ידיים, ובחוץ לארץ לא הייתה צריכה להיות נוהגת נטילת ידיים כל עיקר. אין זאת אלא שיש כאן טהרה שלא באה להוציא מטומאה, אלא להוסיף קדושה. את נטילת הידיים בחוץ לארץ ובטומאה אפשר להסביר כזיכרון, אך הטבילה במקדש נועדה בבירור לתוספת קדושה, והסבר הבבלי שהבאנו הוא הסבר מאוחר המנסה להתעלם מהיבט זה של טהרת קדושה.
נראה שגם טומאת קרי היא במעמד דומה. המטרה לא הייתה טהרה מטומאה בלבד. אמנם הרואה קרי הוא ודאי טמא מן התורה, אבל טהרתו שירתה גם מטרות נוספות, של התקדשות. מעתה, מן הראוי לחזור לשורשיה. למה תיקנו טהרה זו? התלמודים אומרים במפורש: "שלא יהו תלמידי חכמים מצויים אצל נשותיהם כתרנגולים" (בבלי, כב ע"א), ובירושלמי במקום "תלמידי חכמים" סתם "בני אדם מישראל" (ו ע"ג)<sup class="footnote-marker">77</sup><i class="footnote">ההבדל אינו מקרי. הבבלי מכוון את דבריו בעיקר לציבור החכמים, והירושלמי רואה לפניו בעיקר את הציבור בכללותו. ההבדל הוא ספרותי ופסיכולוגי ולא הלכתי. הבדל זה חוזר בסוגיות רבות. </i>, או הגדרה אחרת: "דבר שהוא גודר את ישראל" (שם). הטבילה נועדה להפוך את קיומם של יחסי אישות למעמד מכובד ולשלול אפשרות שיקוימו כלאחר יד, בחפזה וללא כבוד, ובסיומם יחזור האדם לחיי יום יום ללא מעמד דתי. דומה לכך היא נטילת הידיים לאחר נגיעה בכתבי הקודש. ההבדלים ההלכתיים בין טבילה לחולין לבין טבילה לתרומה ולבין טבילה לקודש (חגיגה פ"ג מ"א) מצביעים על כך שאין כאן רק חשש מטומאה שאירעה, אלא גם תביעה למעמד של התקדשות. אמנם המשנה מוצאת גם הבדלים פעוטים בדיני טבילה, אך עיקר הדרישה היא שטבילה לקודש תיעשה מתוך כוונה ומטרה נעלות יותר. 
לסיכום, טומאת הקרי היא תופעה מיוחדת במרכיבים מספר:
• ריבוי מחלוקות קיצוני ביותר. בכל אחד מהנושאים מצינו שוללים ומתירים, אך גם שלל דעות ביניים. 
• ההגבלה על לימוד תורה, קריאת שמע וברכות, שגם היא שנויה במחלוקת.
• טהרה בתשעה קבין ובהזלפה, שגם היא שנויה במחלוקת.
• חובת היטהרות למי שממילא טמא, שגם היא שנויה במחלוקת.
ניתן לסכם בדברי רבי ינאי: "שמעתי שמקילין בה ושמעתי שמחמירין בה, וכל המחמיר בה על עצמו מאריכין לו ימיו ושנותיו" (בבלי, כב ע"א). הרישא היא סיכום אובייקטיבי, והסיפא היא הבעת דעתו האישית של רבי ינאי, שהיה מהמקפידים על דיני טהרה, ושהנהיג קבוצת חכמים שההקפדה על טהרה הייתה ממאפייניה. 

Chapter 4



Mishnah 1

לאחר שדנה המשנה בהלכות קריאת שמע החלה לדון בהלכות תפילה. המשניות האחרונות בפרק הקודם עסקו בשני הנושאים, ועתה המשנה מתמקדת בתפילה. 
<b>תפילת השחר עד חצות רבי יהודה אומר עד ארבע שעות –</b> בתוספתא ההלכה מוצגת כך: "כשם שנתנה תורה קבע לקרית שמע כך נתנו חכמים לתפילה" (פ"ג ה"א). הזיקה שבין קריאת שמע לתפילה ברורה. יתר על כן, בתוספתא לעיל נקבע ש"מצוותה (של קריאת שמע) עם הנץ החמה כדי שיהא סומך לה תפלה" (פ"א ה"ב), כאילו התפילה צריכה להתקיים מוקדם, ולפיכך קבעו את קריאת שמע מוקדם. מבחינה היסטורית סדר הדברים היה הפוך וקריאת שמע קדמה לתפילה, ברם התנא משקף כבר מצב שבו קריאת שמע הייתה חלק מתפילת הבוקר. כפי שראינו במבוא החלה קריאת שמע כתפילת יחיד, וגם התפילה הציבורית בימי חול טרם עוצבה. רק בהמשך תקופת התנאים אוחדה למעשה קריאת שמע עם התפילה, ושתיהן יחדיו הפכו למעמד ציבורי מלוכד. בתקופת האמוראים מדגישים רעיון זה ביתר שאת: "אמר רבי יוסי בי רבי בון כל מי שהוא תוכף סמיכה לשחיטה, אין פסול נוגע באותו קרבן. וכל מי שהוא תוכף לנטילת ידים ברכה, אין השטן מקטרג באותה סעודה. וכל מי שהוא תוכף גאולה<sup class="footnote-marker">1</sup><i class="footnote">"גאולה" היא סוף הברכה האחרונה של קריאת שמע. הנוהג המקובל היום הוא שלא לדבר, ואפילו לא לענות "אמן", בין גאולה לתפילה. </i> לתפילה, אין השטן מקטרג באותו היום. אמר רבי זעירא אנא תכפית גאולה לתפילה ואיתצדית באנגריא, מובלא הדס לפלטין. אמרו ליה רבי: רבו היא, אית בני אינש יהבין פריטין מחכים פלטין" (ירו', פ"א ה"א, ב ע"ד – אני תכפתי גאולה לתפילה ונלכדתי באנגריה להוביל הדס לארמון. אמרו לו רבי! רבים הם בני אדם משלמים ממון [בשביל לראות] את הארמון<sup class="footnote-marker">2</sup><i class="footnote">כלומר, עליך להודות על זכות זו להביא חפצים לארמון. השווה בבלי, ט ע"ב, המספר זאת בקיצור.  </i>). "אמר רבי אמי כל מי שאינו תוכף לגאולה תפילה, למה הוא דומה? לאוהבו שלמלך שבא והרתיק על פתחו שלמלך. יצא לידע מה הוא מבקש ומצאו שהפליג, עוד הוא הפליג" (ירו', שם). רבי זעירא אינו מתנגד לצורך לתכוף קריאת שמע לתפילה, אך מלגלג על הבטחת השכר המוצעת. מכל מקום, משמע מדבריו שהיה זה כבר נוהג מוכר. מצד שני, נימת ההטפה מראה כי חכמים נאבקו להשריש את הנוהג בציבור<sup class="footnote-marker">3</sup><i class="footnote">ראו עוד תנא דבי אליהו, יח, עמ' 113; בבלי, מב ע"א; דברים רבה, פ"ב י; מדרש תהילים, פ"ד ט, עמ' 47. </i>. ביטוי אחר להלכה זו היא הקביעה בתוספתא: "אין אומרין דברים אחר אמת ויציב, אבל אומרין דברים אחר תפלה, אפילו כסדר וידוי של יום הכפורים" (פ"ג ה"ו).
המסורת שיש לסמוך גאולה לתפילה, והשכר הצפוי למי שעושה זאת, נשמרה בבבלי משמו של רבי יוסי בן אליקים בשם "קהלא קדישא דבירושלים" (ט ע"ב). אנו מכירים קבוצה זאת בזכות שש פעמים שהיא מופיעה בהן, כולן בתלמוד הבבלי<sup class="footnote-marker">4</sup><i class="footnote">ספראי, קהילא קדישא. אמנם כל המקורות בבליים, אך קשה לפקפק בעדויות אלו, והן נתמכות בעדות ארכאולוגית. ראו ספראי, שם. </i>. חבורה מיוחדת זו, שתיזכר גם להלן<sup class="footnote-marker">5</sup><i class="footnote">ראו פירושנו להלן, פ"ה מ"א.  </i>, כללה מתלמידיו של רבי מאיר, ופעלה בשלהי המאה השנייה. בין המעשים המיוחסים להם בולטת התפילה, אשר בה השקיעו זמן רב<sup class="footnote-marker">6</sup><i class="footnote">ספראי, שם, ולהלן פ"ה מ"א.  </i>. נראה, אפוא, שהעיקרון של סמיכת גאולה לתפילה צמח בבית המדרש של קבוצה חסידית זו שעיצבה את שתי המצוות למעמד ציבורי אחד, והשפיעה בכך על כלל הציבור שחיקה את מנהגיה.
מכל מקום, אף שחכמים אִפשרו תפילה עד ארבע שעות, הם העדיפו שאנשים יתפללו מוקדם יותר, ונראה שזה גם היה הנוהג המקובל. עדויות לכך מצויות בספרות שמחוץ לחז"ל, כגון "יקום משנתו ויברך שם ה' " (מזמורי שלמה, ו ד-ה), וכן סדרת מקורות נוספים שכבר הביאם אלון<sup class="footnote-marker">7</sup><i class="footnote">אלון, מחקרים א, עמ' 285-284. מקורות אלו גם מצביעים על קיומה של מצוות תפילה המסודרת בימי בית שני, וראו עמדתנו בנספח למסכת מגילה.  </i>. 
התוספתא מנמקת את ההלכות שבמשנה: "מפני מה אמרו תפלת השחר עד חצות שכן תמיד של שחר קרב עד חצות, רבי יודה אומר עד ארבע שעות" (פ"ג ה"א). הרעיון הוא ברור ומרכזי בהבנת התפילה. התפילה נקבעה כנגד הקרבנות, ועל כן גם פרטי התפילה נגזרים מהלכות הקרבנות. תפילת שחרית היא כנגד תמיד של שחר, מנחה כנגד תמיד של בין הערביים ולתפילת מעריב אין מקבילה מקדשית ברורה, לכן מעמדה רופף, ונברר זאת להלן. לפי התוספתא הקשר למקדש מנמק את דברי חכמים, עד חצות היום. אבל אותו מדרש מובא בתנחומא כהסבר לשיטת רבי יהודה<sup class="footnote-marker">8</sup><i class="footnote">תנח', תשא כג; השוו דברים רבה, פ"ח א; פסיקתא רבתי, הוספה ב, קצה ע"ב. </i>.
בבבלי מובא נימוק זה לשתי הדעות: "מפני מה אמרו תפלת השחר עד חצות? שהרי תמיד של שחר קרב והולך עד חצות; ורבי יהודה אומר: עד ארבע שעות, שהרי תמיד של שחר קרב והולך עד ארבע שעות" (כו ע"ב). על זמנו של קרבן התמיד העיר רבי יהודה בן בבא: "רבי יהודה בן בבא העיד חמשה דברים... ועל היין בן ארבעים יום שנתנסך על גב המזבח, ועל תמיד של שחר שקרב בארבע שעות" (משנה, עדיות פ"ו מ"א). מסורות נוספות מעידות כי קרבן התמיד הוקרב עד ארבע שעות. כך, למשל, מסופר על שלמה שישן עד ארבע שעות, עד סוף זמן הקרבת התמיד (ויקרא רבה, פי"ב ה, עמ' רסג ומקבילות). לעומת זאת, לדעה השנייה רק מקבילה אחת נוספת: "לפי שהעיד בן גודגדא: הכבש כשר עד ארבע שעות. יכול אם עברו ארבע לא יהא כשר? ת"ל 'תעשה' – תקריב. יכול קודם חצות, מנין אף לאחר חצות? ת"ל 'תעשה' – תקריב"<sup class="footnote-marker">9</sup><i class="footnote">ספרי זוטא, כח ז, עמ' 324. זו מסורת חילופית למשנת עדויות. </i>. אם כן, זמן ההקרבה עד ארבע שעות, ובשעת הדחק עד חצות. אם חכמים במשנתנו הם כרבי יוחנן בן גודגדא, הרי שחזרנו למבנה הרגיל של זמן מוגדר, ואפשרות נוספת למאחרים, כמו בתפילת ערבית (לעיל, פ"א מ"ב). 
כאמור, ייתכן שאכן חכמים לא קישרו את מועד ההקרבה במקדש עם זמן תפילה, ולמעשה אין לנו אף עדות אחת מוכחת שזמנו של תמיד הוא עד חצות. את הבבלי ניתן להסביר כניסוח מלאכותי, כפי שראינו. מן הראוי להדגיש כי בפועל הקריבו את התמיד בבוקר, עם הנץ החמה, כך שהשאלה עד מתי מותר להקריבו הייתה יותר תאורטית ממעשית, אם כי בימי פולמוס וקרבות ניתן לשער שאיחרו בהקרבת התמיד. 
חילוף בין ארבע שעות וחצות הוא מטבע לשון רגילה. כך, למשל, את החמץ אוכלים עד ארבע שעות ושורפים בחצות (משנה, פסחים פ"א מ"ה). גם המן החזיק מעמד עד ארבע שעות ונמס, לפי מסורת חז"ל בחצות<sup class="footnote-marker">10</sup><i class="footnote">מכילתא בשלח, ויסע, ד, עמ' 168; מכילתא דרבי שמעון בר יוחאי, פכ"א טז, עמ' 112, ומקבילות. בבבלי שלפנינו נעשה שימוש בהשוואה זו שבין ירידת המן, המקדש והתפילה (כז ע"א), אך הקישור הישיר הוא ספרותי.  </i>. מעניינת גם ההשוואה שסעודת אדם היא בארבע שעות (כלה רבתי, פ"ט ה"י ומקבילות).
הקישור למקדש מובא אפוא כנימוק לרבי יהודה, ואולי גם חכמים מקבלים את הקישור. עם זאת, נמצאו גם הסברים אחרים. בירושלמי ובבראשית רבה: "כנגד שלשה פעמים שהיום משתנה" (ירו', ז ע"א; בראשית רבה, פס"ח ט, עמ' 779). לא ברור האם זה הסבר ל"עד ארבע שעות", או ל"עד חצות". 
"עד ארבע שעות" הוא חלוקת היום לשלושה, לשלוש התפילות. "עד חצות" הוא חלוקתו לשניים, כאשר מעריב אינה אחת מתפילות היום. להלן נראה כי אכן היו שסברו שערבית אינה תפילה רגילה. דומה שזהו שורש המחלוקת, והקישור למדרש ולמקדש הם נימוקים ספרותיים. עם זאת אין אלו רק דרשות ספרותיות, אלא הן משקפות תפיסות רעיוניות של מהות התפילה, ועמדנו על כך במבוא.
השעות הן כמובן שעות זמניות הנקבעות לפי מסלול השמש. את היום חילקו לשנים עשר חלקים, וכך יוצא שהאורך המדויק של השעה תלוי באורך היום. בקיץ השעות ארוכות יותר (עד 72 דקות שלנו), ובקיץ קצרות יותר (לעיל, איור 10).
<b>תפילת המנחה עד הערב רבי יהודה אומר עד פלג המנחה –</b> בתוספתא: "מפני מה אמרו תפלת המנחה עד הערב? שכן תמיד של בין הערבים קרב עד הערב. רבי יודה אומר עד פלג המנחה. כמה הוא פלג המנחה? אחת עשרה שעה חסר רביע" (פ"ג ה"א). אם כן, גם כאן הנימוק של הקשר למקדש הוא לשיטת חכמים בלבד. גם כאן הבבלי מעמיד זאת כאילו חכמים ורבי יהודה חולקים גם על מועד הקרבת תמיד של ערב: "ומפני מה אמרו תפלת המנחה עד הערב – שהרי תמיד של בין הערבים קרב והולך עד הערב; רבי יהודה אומר: עד פלג המנחה, שהרי תמיד של בין הערבים קרב והולך עד פלג המנחה" (בבלי, כו ע"ב). 
אשר לזמן הקרבת תמיד של בין הערביים, במסכת פסחים שנינו: "תמיד נשחט בשמנה ומחצה וקרב בתשע ומחצה" (משנה, פסחים פ"ה מ"א)<sup class="footnote-marker">11</sup><i class="footnote">ראו פירושנו בה.  </i>. קרבן התמיד של כל יום אמור להישחט "בין הערבים" (במדבר כח ח), ופירשו חכמים שמשמעו בין שני הערבים, הווה אומר שיש לחלק את הערב, כלומר את אחר הצהריים, לשניים. כך יוצא שאת הקרבן יש להקריב בסביבות השעה התשיעית של היום. אם כן, דברי רבי יהודה קרובים להגדרה ההלכתית הרגילה, ודברי חכמים משקפים הגדרת זמן מְרבית, עד מתי מותר לאחר בקרבן. ייתכן, אפוא, שאין זו מחלוקת הלכתית אלא הבדל בין הנוהג הרגיל של התחלת ההקרבה לבין ההגדרה ההלכתית בדבר המועד המאוחר ביותר לסיום ההקרבה. 
הקרבת התמיד נעשתה בעסק גדול, ולפיכך נדרש זמן של שעה בין השחיטה וההקרבה. יוסף בן מתתיהו מספר על מועד הקרבת התמיד: "בבקר ובתשע שעות היו מקריבים על המזבח..."<sup class="footnote-marker">12</sup><i class="footnote">קדמ', יד 65. </i>. פילון אומר שקרבן התמיד היה קרב לפנות ערב<sup class="footnote-marker">13</sup><i class="footnote">פילון, על המצוות, א 169. </i>. המונח שהוא משתמש בו מרמז על שעה קצת מוקדמת מהערב ממש, ונראה שאף הוא התכוון לשעה התשיעית לערך, שכן הוא אומר שאחרי קרבן התמיד הקטורת מוקטרת עם שקיעת השמש<sup class="footnote-marker">14</sup><i class="footnote">שם, 171. </i>. עד כאן ההלכה המקובלת. אבל בית שמאי אומרים "אין 'בערב' אלא משפנה היום"<sup class="footnote-marker">15</sup><i class="footnote">מכילתא דרבי שמעון בר יוחאי, בא, יב ו, עמ' 12; מכילתא דרבי ישמעאל, בא, ה, עמ' 17. </i> (מכילתא שם), ונראה ש"פנה היום" הוא כינוי לחצות, ואולי סברו שאכן יש לשחוט לפנות ערב ממש<sup class="footnote-marker">16</sup><i class="footnote">ראו אפשטיין, מבואות, עמ' 327, ובהרחבה ספראי, עליה לרגל, עמ' 182 והערה 84 שם. זאת כנגד ליברמן, ירושלמי כפשוטו, עמ' 450-449, ואלבק, עמ' 138, שפסק בפשטות כליברמן. </i>. בדיוננו במשנה זו (פסחים פ"ה מ"א) ראינו כי הייתה גם הלכה כיתתית ולפיה התמיד בא אחרי קרבן פסח<sup class="footnote-marker">17</sup><i class="footnote">מגילת המקדש, עמ' יז; ידין, מגילת המקדש א, עמ' 78. </i>; קרבן הפסח בשעה השמינית בערך, וקרבן התמיד בתשיעית. כך נהגו במקדש הלכה למעשה, כפי שמעיד יוספוס. לפי המשנה נשחט הפסח אחר התמיד, ולפחות בערב פסח נשחט התמיד מאוחר יותר מתשע שעות.
כפי שראינו, מהבבלי משמע שמחלוקת חכמים ורבי יהודה על זמן המנחה היא גם מחלוקת על זמנו של הקרבן. אלא שאין הדברים כה פשוטים. ראשית נראה שהקישור הוא ספרותי במקצת ואינו חייב להיות מדויק. יתר על כן, משנת פסחים עוסקת בשאלה מתי יש להקריב תמיד ואילו משנתנו בשאלה מהו הזמן לתפילה שהוא הזמן האחרון להקרבה, כולל שרפת הקרבן. מכל מקום, דומה שמצינו שתי גישות לגבי מועד הקרבת התמיד, תשע שעות וחצי (כלומר שעת מנחה) או בערב ממש, ובמקביל שתי דעות בדבר מועד תפילת מנחה, שהיא כנגד הקרבן. גם כאן יש המקדים ויש המאחר. רבי יהודה קרוב לדעת בית שמאי, וחכמים של משנתנו קרובים לדעת סתם המשנה בפסחים, אם כי לא בדיוק. (ההבדל הוא בין תשע שעות וחצי לבין אחת עשר חסר רביע.) מכל מקום, הירושלמי מביא סדרת אמוראים שהעדיפו להתפלל מנחה בערב ממש (ז ע"א).
גם המקורות מימי בית שני שאינם מייצגים את בית המדרש של חז"ל מוסרים על שעות שונות. היה מי שנמסר עליו שהתפלל במקדש בשש שעות<sup class="footnote-marker">18</sup><i class="footnote">מעשי השליחים, י 9. </i>, ועל אחר שעשה כן בתשע שעות<sup class="footnote-marker">19</sup><i class="footnote">שם, י 30. </i>. יהודית התפללה בשעת הקטרת הקטורת (ספר יהודית, ט א). 
<b>תפילת הערב אין לה קבע –</b> בהקשר של משנתנו נראה ש"אין לה קבע" משמעו שניתן להתפלל ערבית בכל שעות הערב והלילה. אלא ששני התלמודים קשרו את משנתנו לשאלה האם אמנם תפילת ערבית היא קבועה<sup class="footnote-marker">20</sup><i class="footnote">הבבלי, כז ע"א, דוחה במפורש הסבר זה.  </i>, כלומר האם היא חובה. מהתוספתא שנביא להלן נראה שעורך התוספתא הבין את משנתנו כפירוש הראשון, וכן הברייתא בבבלי המקבילה לה. אנו נבחן את שתי השאלות, וקשה לקבוע באיזו מהן עסקה המשנה. מבחינה לשונית "קבע" בא במשמעות של זמן קבוע<sup class="footnote-marker">21</sup><i class="footnote">לעיל בראשית המשנה, וכן תוס', שבת פי"ב הי"ז, ועוד. </i>, אך גם במשמעות של חובה (תוס', שקלים פ"ב הי"ז). משמעות נוספת תידון להלן במשנה ג. 
נפתח בשאלה הראשונה. התוספתא מוסיפה: "ר' לעזר בר' יוסי אומר עם נעילת שערים" (פ"ג ה"ב), כלומר שלתפילת ערבית זמן מוגדר. אלא שלנעילת שערים לא היה זמן מוגדר; כשהסתיימה העבודה ננעלו השערים. זה היה בראשית הערב, אך לא בזמן מדויק, ולאו דווקא בדיוק בתחילת הערב. הברייתא בתלמוד הבבלי מסבירה: "מפני מה אמרו תפלת הערב אין לה קבע? שהרי אברים ופדרים שלא נתעכלו מבערב קרבים והולכים כל הלילה" (כו ע"ב). אם כן גם כאן הזמן קשור לעבודת המקדש, אלא שהעבודה בלתי מוגדרת. הירושלמי מכיר גם הוא הסבר זה אך מוסיף: "תפילת הערב לא מצאו במה לתלותה ושנו אותה סתם" (ז ע"ב). אם כן, הקישור למקדש הוא משני, ואף אינו נחוץ.
לא לדעת הכול זמן ערבית קשור למקדש, ראינו לעיל גם דעות אחרות (כשהיום משתנה). במקביל ניתן גם להבחין עד כמה רופף הוא הקשר בין ערבית למקדש: למעשה אין במקדש עבודה מקבילה, בוודאי לא באותה רמה כמו קרבנות התמיד. אבחנה זו מביאה אותנו לשאלה השנייה, שהתלמוד מנסחה בסגנון "ערבית רשות או חובה" (בבלי, כז ע"ב).
כפי שראינו, ההתחבטות האם יש שתי תפילות ביום או שלוש מבצבצת אולי כבר במחלוקת הראשונה בדבר זמנה של תפילת שחרית. מעבר לכך, התחבטות זו טמונה כבר בכתבי המקרא. אין ספק שבתקופת המקרא לא נהגו תפילות ציבור סדירות, להבדיל מתפילות יחיד ספונטניות שתפילת חנה היא מודל להן. עם זאת יש במקרא רמזים שלפחות מאוחר יותר השפיעו על עיצוב התפילה. בתהילים נאמר: "ערב ובקר וצהרים אשיחה ואהמה וישמע קולי" (נה יח). פסוק זה מופיע בספרות חז"ל בהקשר לתפילה, ופורש כמתייחס לתפילת הציבור. שם מדובר בשלוש תפילות: ערב, בוקר וצהריים. אין צריך לומר שאין הכוונה שם לתפילות הציבור, ולו רק משום שמנחה היא תפילת ערב, ולאו דווקא בצהריים.
בדניאל נאמר: "וכוין פתיחן לה בעליתה נגד ירושלם וזמנין תלתה ביומא הוא ברך על ברכוהי ומצלא ומודא קדם אלהה" (ו יא – חלונות פתוחים לו לכיוון ירושלים ושלוש פעמים ביום הוא מברך על ברכותיו ומודה לפני ה'). אם כן, שוב שלוש תפילות הן. כמו כן, מחבר נוצרי תובע מתלמידיו שלא להתפלל כדרכם של "חנפים" שלוש פעמים ביום<sup class="footnote-marker">22</sup><i class="footnote">מעשי השליחים, ח 3. </i>.
הבסיס לדיוננו הוא הסיפור המפורט בתלמוד הבבלי למשנתנו. הסיפור הוא אחד הסיפורים הידועים ונדון ארוכות בספרות המחקר. הסיפור השתמר רק בתלמודים, וכמובן יש גם הבדלים בין מסורת הבבלי והירושלמי<sup class="footnote-marker">23</sup><i class="footnote">בבלי, ברכות כז ע"ב - כח ע"א; ירו', פ"ד ה"א, ז ע"ג-ע"ד; תענית פ"ד ה"א, סז ע"ד.  </i>, וממילא נתן הדבר לחוקרים סיבה להטיל ספק בפרטיו ואולי אף בעיקרו<sup class="footnote-marker">24</sup><i class="footnote">ראו אלון, תולדות, עמ' 201-200; שפירא, הדחת רבן גמליאל; תא-שמע, ערבית. אמנם הסיפור הוא אמוראי, אבל הד לו במסורת התנאית. כך למשל בידינו סדרת משניות שנישנו "בו ביום" ולפי המסורת התלמודית הן נשנו ביום ההדחה של רבן גמליאל (בבלי, ברכות כב ע"ב). מסורת זו אמנם אמוראית, אבל יש בה יסוד תנאי. כך למשל במשנה, ידים פ"ד מ"ד, מחלוקת שנשנתה "בו ביום", ואכן זו מחלוקת מדור יבנה שנזכרים בה כל חכמי הדור העיקריים להוציא רבן גמליאל ור' אליעזר בן הורקנוס. במשנת סוטה פ"ה מ"ב ואילך יש סדרת הלכות שנשנו באותו "בו ביום", ובתוס', סוטה פ"ז ה"ט-הי"ב יש סדרת דרשות שדרש ר' אלעזר בן עזריה. תוספתא זו היא ההרחבה של משניות "בו ביום" שבמשנת סוטה. העורך לפחות קישר בין "בו ביום" לבין מינויו של ר' אלעזר לתפקיד. זו סיבה נוספת לדחיית פקפוקיו של שפירא בכל המעשה. אמנם החיבור הוא מעשה ידיו של העורך ואיננו מגוף הסיפור, אבל גם העורך היה תנא, והוא משקף את שסברו והכירו בני דורו. לולא היה הסיפור זיכרון קיים (כבר בתקופת התנאים) לא היה מציג כך את הדברים. אין זו העברה טכנית או ספרותית אלא קישור הנובע רק מהמסורת ההיסטורית. הטענה שסיפור ההדחה הוא אמוראי מוטעית, אפוא. </i>. לא נוכל במסגרת זו להתעמק בסיפור ונסתפק בסיכום קצר, בדיון בנושא החשוב לנו. בבית המדרש התגלעה מחלוקת האם תפילת ערבית היא רשות או חובה. רבן גמליאל אמר חובה, ורבי יהושע רשות. תלמיד אחד שאל את רבי יהושע את השאלה ונענה שהתפילה היא רשות; פסיקה זו עוררה את זעמו של רבן גמליאל והוא העליב ופגע ברבי יהושע. מכאן הפך המעשה לאישי: חכמים תמכו ברבי יהושע, ללא קשר לשאלה ההלכתית שעליה איננו שומעים עוד, רבן גמליאל הודח מתפקידו ורבי אלעזר בן עזריה מונה במקומו. לבסוף נערכה התפייסות כללית ונוצרה (מחדש) מערכת מאוזנת של שני בעלי תפקידים, אם כי החלוקה ביניהם לוטה בערפל. הוויכוח ההלכתי התפתח לעימות אישי, אך גם למבחן כוח של הנשיאות מול עצמתם של חכמים והאוטונומיה שביקשו לעצמם. העימות המבני הזה מלווה את תולדות התקופה, על כן אין לתמוה על כך שבעריכות מאוחרות טושטשו הפרטים המקריים שעליהם התעורר הוויכוח לטובת תיאור רוח העימות כפי שנתפסה במהלך הדורות. בנוסף לכל זה ניתנה למעשה צורה ספרותית משוכללת, שאף היא באה על חשבון הפרטים. דעת לנבון נקל שהרקע האישי, שחשוב להבנת המעשה כפי שהתחולל, חשוב היה למספרים ולעורכים פחות מהצד העקרוני שהמשיך להטרידם עשרות שנים לאחר שכל הדמויות המרכזיות הפכו לגיבורים מהעבר. גם הצד ההלכתי, שבדרך כלל חשוב לחכמים, איבד כאן מתפקידו לטובת שאלות ציבוריות אחרות. אנו מתמקדים כאן במעמדה של תפילת ערבית בלבד, ועל כן פטורים מבירור יתר פרטי הסיפור. 
שני הצדדים בוויכוח מכירים כבר את התפילה, והמחלוקת היא רק על מעמדה. אין להסיק מהסוגיה שרבי יהושע ראה בתפילה מעשה ללא ערך דתי. חכמים מובהקים העמידונו על כך שבמקרים רבים בספרות התנאית המונח "רשות" אין משמעו אלא מצווה, פחותה מזו שמצוינת כ"חובה". כך, למשל, בתוספתא ברכות אנו קוראים: "מים הראשֹנים רשות, האחרֹנים חובה"<sup class="footnote-marker">25</sup><i class="footnote">תוס', פ"ה הי"ג; ירו', פ"ח ה"ב, יב ע"א; בבלי, חולין קה ע"א ועוד, והמקבילות המרובות בתלמודים ובמדרשים. </i>, והרי אין איש חולק שנטילת ידיים לפני האוכל היא מצווה ומברכים עליה, וניסוח זה של ההלכה לא בא אלא ללמדנו שחובת מים אחרונים אף עולה על חובת המים הראשונים.
במשנת סוכה שנינו: "רבי יוסי אומר יום טוב הראשון של חג שחל להיות בשבת ושכח והוציא את הלולב לרשות הרבים פטור מפני שהוציאו ברשות"<sup class="footnote-marker">26</sup><i class="footnote">משנה, סוכה פ"ג מי"ד, וראו פירושנו בה. </i>. אין "ברשות" זו אלא במצווה ובחובה: התורה חייבתו ליטול את הלולב, ומתוך שהיה עסוק בקיום המצווה הוא פטור, ודוגמאות נוספות רבות מעין אלו<sup class="footnote-marker">27</sup><i class="footnote">ראו פירושנו לסוכה פ"ב מי"ד; ביצה פ"ה מ"ב; פסחים פ"ג מ"ז; מועד קטן פ"ג מ"ג ועוד. העמידנו על כך רבי יעקב שור בספרו ברכת יעקב, עמ' רנח, ובאופן בלתי תלוי בדבריו ליברמן, רשות (מחקרים, עמ' 202-200); אלון, רשות מצוה (מחקרים ב, עמ' 119-111). דבריו של רבי יעקב שור נכתבו שנים מרובות לפני דברי ליברמן ואלון, אך נדפסו שנים מרובות לאחר פטירתם. </i>. דוגמה מובהקת למשמעות זו של המונח רשות היא "מלחמת רשות", שאמנם אינה "מלחמת מצווה"<sup class="footnote-marker">28</sup><i class="footnote">עמדו על כך אלון, מחקרים ב, עמ' 127-120; ליברמן, מחקרים, עמ' 202-200. </i> אך נתפסת כדבר ראוי שצריך לעשותו. 
אם כן, יש לפרש שגם לרבי יהושע ערבית היא מצווה קלה, נוהג חיובי, אך לא חובה במובנה ההלכתי של המילה<sup class="footnote-marker">29</sup><i class="footnote">בדרך זו גם פירש הגאון, ראו אוצר הגאונים לברכות סימן קעו. רבנו חננאל פירש שהיו מקומות שבהם נהגו להתפלל ומקומות שבהם לא נהגו; הדבר סביר, אך אינו מוכח. ראו הראב"ן, סימן קסט; תא-שמע, ערבית, עמ' קלט. </i>. ההבדל בין שתי ההגדרות הוא בעיקר במישור העקרוני ולא במישור המעשי, שהרי גם את מצוות הרשות האדם צריך לקיים. 
נראה, אפוא, שבראשית דור יבנה התחבטו במעמדה של התפילה; היא הייתה מוכרת, אך טרם השתקעה בחברה היהודית. המחלוקת היא עדות מובהקת לתקופת מעבר שבה מתחיל נוהג חדש להתפשט. דומה, אפוא, שיש לתאר את תהליך התגבשותה של תפילת מעריב והתפשטותה לאורה של קביעה זו. הווה אומר, בימי הבית טרם התפשטה תפילת הערב, ומן הסתם לאחר דור יבנה נקבעה כחובה לכל דבר. אין זה "פסק הלכה" כרבן גמליאל, אלא התפתחות טבעית שבה השתקע הנוהג והפך למוסד חברתי לכל דבר. כל זאת במקביל לתהליך התקבעותה של התפילה באופן כללי. כפי שאמרנו במבוא, בשלהי ימי הבית עוצבה תפילת הציבור בשבתות ובימים טובים<sup class="footnote-marker">30</sup><i class="footnote">ראו הנספח למסכת מגילה.  </i>; רק בימי התנאים התפשטה התפילה, כתפילת יחיד, לימי החול ולאחר מכן כמעמד ציבורי. תפילת ערבית נקבעה כתפילה שלב אחד מאוחר יותר מתפילות שחרית ומנחה. את המקורות לתפילת ערבית אסף בשקידה תא-שמע<sup class="footnote-marker">31</sup><i class="footnote">תא-שמע, ערבית. </i>. אנו נתבסס על איסוף זה, אלא שבניגוד לתא-שמע נארגן אותו על בסיס כרונולוגי, וכך תתברר התמונה בבהירותה.
בימי הבית איננו שומעים על תפילת ערבית. לא רק שאין היא נזכרת במקורות, אלא שהיא נעדרת מתיאור מעשים שבהם היינו מצפים למצאה, להוציא את התיאור העמום במקצת המצוטט ממעשי השליחים. רבי יהושע בן חנניה מתאר את ההווי בירושלים: "תניא, אמר רבי יהושע בן חנניה: כשהיינו שמחים שמחת בית השואבה לא ראינו שינה בעינינו. כיצד? שעה ראשונה – תמיד של שחר, משם – לתפלה, משם – לקרבן מוסף, משם – לתפלת המוספין, משם – לבית המדרש, משם – לאכילה ושתיה, משם – לתפלת המנחה, משם – לתמיד של בין הערבים, מכאן ואילך – לשמחת בית השואבה" (בבלי, סוכה נג ע"א). במקבילות בתוספתא ובירושלמי אין התפילה נזכרת כלל, או משום שזו טרם נקבעה כחובה או משום שהחכם לא בא לתאר אלא את המעמדות הקשורים למקדש (תוס', סוכה פ"ד ה"ה; ירו', פ"ד ה"ב, נה ע"ב). אבל אפילו הבבלי, המזכיר את התפילות, אינו מזכיר את תפילת ערבית. 
היעדרותה של תפילת ערבית בולטת עוד יותר בתיאורי התפילות שבהן נושאים כפיים. המשנה מזכירה את שחרית, מנחה ונעילה, אך לא את ערבית. משנה זו קשורה לתיאור עבודת המקדש, אך ייתכן שהיא כבר מושפעת מהמציאות בתקופת התנאים<sup class="footnote-marker">32</sup><i class="footnote">משנה, תענית פ"ד מ"א; תוס', פ"ג מ"א. ראו עוד דיונו הטקסטואלי של תא-שמע, ערבית, עמ' קלג. משכנעת פחות היא העדות העולה מהמשנה, שם פ"ד מ"ד; תוס', פ"ג ה"ד.  </i>. גם לגבי אמירת הווידוי נזכרות שלוש התפילות הללו וערבית נעדרת, אם כי כאן הטקסט מוכרע פחות (בבלי, יומא פז ע"ב)<sup class="footnote-marker">33</sup><i class="footnote">בתוס', יומא פ"ד הי"ד: "ואף על פי שהתודה לאחר אכילה ושתיה צריך שיתודה ערבית", ברם בכתב יד לונדון הקטע חסר, ובכתב יד ערפורט במקום ערבית כתוב "לילי יום הכיפור". נראה שהתוספתא לא הכירה את תפילת ערבית, אך דרשה וידוי בערב החג. רק סופרים מאוחרים ומקבילות אמוראיות כללו במפורש את הערבית. בירו', יומא פ"ח ה"ט, מה ע"ג, נזכר הווידוי בערבית, ובירו', תענית פ"ד ה"א, סז ע"ד וברכות פ"ד ה"א, ז ע"ב, כבר נידון היחס בין מערכת הווידויים ותפילת ערבית, והירושלמי קושר את הברייתא למחלוקת האם ערבית היא רשות או חובה. דומה שהבבלי למשנתנו משמר את המסורת הקדומה, ואיננו מזכיר את תפילת ערבית.  </i>. גם הספרות הכיתתית מכירה רק שתי תפילות, בבוקר ובערב<sup class="footnote-marker">34</sup><i class="footnote">מגילת הסרכים, י ב; הודיות, יב ה; מלחמת בני אור ובני חושך, יד יד, והשוו דברי יוספוס על האיסיים במלח', ב 133-128. קרוב לפרש שתפילת הערב היא תפילת מנחה. בתנאים של קומרן קשה היה לארגן תפילת לילה ציבורית, שכן מערות המגורים היו במרחק מהמרכז שבאתר קומרן, וקשה היה להלך בלילה מהמרכז למערות. </i>. מבחינה מבנית אין טעם לקיים שתי תפילות סמוכות, במנחה ובערב. יתר על כן, קיומה של תפילת נעילה מיתר כל אפשרות לתפילה נוספת בערב. 
כמעט כל המקורות התנאיים והאמוראיים<sup class="footnote-marker">35</sup><i class="footnote">תא-שמע, שם. </i> יוצאים מהנחת היסוד שתפילת ערבית היא נוהג מקובל. אופייני לכך הדיון של הדור השני שביבנה על ההבדלה. התנאים רבי עקיבא ורבי אליעזר מניחים בפשטות שאומרים הבדלה בתפילת ערבית<sup class="footnote-marker">36</sup><i class="footnote">להלן, פ"ה מ"ב. </i>. ההבדלה עצמה נוצרה קודם לכן, אך רגילים היו לאמרה על הכוס ולא בתפילה, אך בהמשך דור יבנה כבר ברור שיש תפילת ערבית והיא מקומה הטבעי של ההבדלה. 
כך גם לגבי הדיונים על הקדמתה של השבת. על רבי חנינה בן דוסא מסופר שהקדים את השבת אך לא נאמר מתי התפלל, ואילו על רבי יוסי נאמר שהקדים את השבת והביטוי לכך הוא תפילת השבת (ירו', ז ע"ב)<sup class="footnote-marker">37</sup><i class="footnote">לדיון מפורט יותר ראו המבוא למסכת שבת. </i>. עדות נוספת לשלב המעבר היא המסורת שלרבי צדוק היה נוסח מקוצר של תפילת ליל שבת (תוס', פ"ג ה"ז)<sup class="footnote-marker">38</sup><i class="footnote">דעה זו חוזרת עוד בתלמוד הבבלי למשנתנו, כט ע"א, והיא המקור לאותה תפילה של "שבע מעין י"ח" שעמדנו עליה לעיל.  </i>. רבי צדוק פעל בשלהי ימי הבית ובראשית דור יבנה, מעט לפני התקופה שהתחוללה בה מחלוקת רבן גמליאל ורבי יהושע. מסורת נוספת שבה עדיין אין מקום לערבית היא ההלכה שבני חבורה שהחלו את סעודתם מפסיקים או אינם מפסיקים לקידוש, אך לא נזכר שהם מתפללים (בבלי, עירובין עג ע"ב; פסחים קב ע"א). רק בתקופת האמוראים מדובר על הפסקה לתפילה<sup class="footnote-marker">39</sup><i class="footnote">ראו משנה, שבת פ"א מ"ב ופירושנו שם; תוס', פ"א ה"ז.  </i>. בחיבור לא יהודי, ה"דידכי", מסוף המאה הראשונה, כבר נזכרות שלוש תפילות ביום; אבות כנסייה נוספים מזכירים את שלוש התפילות, אך הם מבינים שאחת נערכת בבוקר, אחת בצהריים ואחת בשעה התשיעית. אלון אסף את הראיות השונות והראה כי פה ושם יש עדויות נוצריות על נוהגים יהודיים להתפלל בשש שעות או בתשע שעות. דומה שסופרים אלו הכירו את הנוהג היהודי רק מרחוק. הם הכירו את המועדים השונים לתפילת מנחה, וסברו כי אלו תפילות שונות. מכל מקום, בדברי הדידכי הוכחה לנוהג שהכיר בחברה היהודית בימיו<sup class="footnote-marker">40</sup><i class="footnote">אלון, ההלכה, עמ' 284. בעל ספר חנוך מזכיר שלוש תפילות ביום, אך הוא דיבר במפורש על הנוהג במקדש. ראו חנוך הסלבי, יג פח. </i>.
התבנית הכללית של התפתחות תפילת ערבית ברורה, אמנם לא כל המקורות מתוארכים מתוכם. ברייתא בתלמוד הבבלי, למשל, עשויה לייצג את המסורת התנאית או את הפיתוח האמוראי, אך המבנה הכללי ברור למדי. יש להניח שהתהליך לא היה אחיד, ובאותה תקופה נפוצים היו מנהגים שונים, כפי ששיער כבר רבנו חננאל, אך קו ההתפתחות הכללי ברור. המסורת שהאבות תיקנו את התפילות, ובתוכם יעקב את תפילת ערבית (בבלי, כז ע"ב ומקבילות), אינה אלא אסמכתא, רעיון ספרותי שיש בו מסר דתי, אך לא רֵאליה היסטורית.
<b>ושלמוספים כל היום –</b> את תפילת מוסף ניתן לומר במשך כל היום. המשנה מניחה בפשטות שאומרים אותה אחרי שחרית, אך לא קבעה סייג וזמן ממתי מותר להתחיל בתפילה. כך הנוסח בעדי הנוסח הארץ-ישראליים ובעדי נוסח אחרים<sup class="footnote-marker">41</sup><i class="footnote">ג4, ג14, ג23, ז, ל, ס, ע, פ, ף, צ. כן אומרים התוספות, כז ע"א ד"ה "תא שמע" בשם "ספרים ישנים", ובעל מלאכת שלמה בשם ר' יהוסף אשכנזי. עמד על כך כבר אפשטיין, מבוא, עמ' 958. המשפט עמד לפני רש"י, תוספות הרא"ש, שיטה מקובצת ואחרים. </i>, אך בעדי הנוסח המשקפים את מסורת בבל נוסף: "רבי יהודה אומר עד שבע שעות" – משפט זה מופיע גם בשולי כתב יד קופמן. נראה שהמשפט היה לפני הבבלי, שכן בנוסח שלפנינו הוא מביא ברייתא: "ומפני מה אמרו של מוספין כל היום? שהרי קרבן של מוספין קרב כל היום; רבי יהודה אומר: עד שבע שעות, שהרי קרבן מוסף קרב והולך עד שבע שעות" (כו ע"ב). שוב הקישור למקדש, ולפי הבבלי הקישור מנמק את שתי הדעות. ביתר חלקי המשנה ראינו כי הקישור מנמק את אחת הדעות בלבד, אך בהחלט ייתכן שאכן הייתה מחלוקת גם לגבי מועד ההקרבה של תמיד של שחר ושל זה של בין הערביים. קביעת זמן זו של שבע שעות אינה מוכרת ממקורות מקבילים, וסביר להניח כי מי שלא גרס אותה במשנה לא גרס אותה גם בברייתא<sup class="footnote-marker">42</sup><i class="footnote">המשפט מופיע בכתבי יד מינכן, פירנצי ופריס 671. אבל בעל מלאכת שלמה לא גרסו בשם "יש ספרים", וכן הרי"ף והרא"ש, וכן מחקו ר' יהוסף אשכנזי. מדברי בעל מלאכת שלמה משמע שבחלק מעדי הנוסח שלו היה המשפט כתוב.  </i>. אפשר גם שהמשפט חדר מהברייתא בבבלי לתוך המשנה; מכל מקום, בתלמוד הוא מתועד היטב, ובמשנה פחות. 

Mishnah 2

<b>רבי נחונייא בן הקנה – </b>רבי נחוניה בן הקנה מכונה גם "איש אמאוס" (מדרש תנאים לדברים, כו יג, עמ' 175), ומכאן שהיה פעיל באמאוס. כבר היו שהציעו שהכינוי "איש מקום פלוני" מעיד על איש אמיד, אולי בעליו של כפר פרטי. רבי נחוניה זה היה כנראה איש כפר בשם קנה, אולי זו קנה שבגליל, ואולי יישוב באזור הנחל הנקרא היום נחל קנה, זורם בשומרון ונשפך למישור השרון, קצת צפונית מהמקום שבו נמצאת כפר סבא היום. רבי נחוניה זה היה תלמיד של רבן יוחנן בן זכאי, ונחלק עם רבי אליעזר ורבי יהושע (בבלי, חולין קכט ע"ב). עדות בולטת היא המסורת הבאה: "נענה רבי נחוניא בן הקנה ואמר: צדקה תרומם גוי וחסד – לישראל, ולאומים – חטאת. אמר להם רבן יוחנן בן זכאי לתלמידיו: נראין דברי רבי נחוניא בן הקנה מדברי ומדבריכם, לפי שהוא נותן צדקה וחסד לישראל, ולאומות חטאת"<sup class="footnote-marker">43</sup><i class="footnote">בבלי, בבא בתרא י ע"ב; בפסיקתא דרב כהנא, ב ה, עמ' 21, המימרה מיוחסת גם לרבי אלעזר בן ערך, ותגובתו של רבן יוחנן בן זכאי מופנית רק לבן ערך, ולא לרבי נחוניה. נראה שדברי רבן יוחנן בן זכאי מתאימים לנוסחה שבעל המימרה הוא רבי אלעזר בן ערך, תלמידו החביב של רבן יוחנן בן זכאי, ולא לרבי נחוניה, שספק אם רבן יוחנן בן זכאי הכירו. ראו עוד בתנחומא, כי תשא ה.  </i>. עוד ידוע עליו שהיה רבו של רבי ישמעאל (בבלי, שבועות כו ע"א), ואולי נמנה עם עשרת הרוגי מלכות, אך לפי יתר המקורות שהבאנו מן הסתם נפטר עוד לפני גזרות הדת.
<b>היה מתפלל בכניסתו לבית המדרש וביציאתו תפילה קצרה –</b> זו תפילת יחיד מובהקת שאדם נושא לפני קונו. לא ברור מדוע שובץ הדיון עליה כאן, באמצע הדיון בתפילות הציבור.
<b>אמרו לו מה מקום לתפילה זו –</b> באופן פשוט השאלה היא לשם מה התפילה, אך רבי נחוניה עונה בכך שהוא פורס את נוסח התפילה או את תכניה, ובכך מסביר גם שמשמעות השאלה הייתה לא רק לשם מה התפילה אלא גם מהו תוכנה.
<b>אמר להם בכניסתי אני מתפלל שלא תארע תקלה על ידי וביציאתי אני נותן הודייה על חלקי – </b>שתי התפילות מבטאות ערכים מרכזיים במחשבתם של חכמים. התפילה בכניסה מבטאת את תחושת האחריות הכבדה שחכמים חשים. אמנם הם עוסקים בלימוד שהוא כביכול עיוני ולעתים מנותק מהמציאות, ברם לימוד זה עשוי להוביל לפסיקת הלכה. מעבר לכך, חכמים לא ראו במסקנות הלימודיות עניין תאורטי. המסקנות הלימודיות הן בדיקתו, גילויו והבנתו של דבר ה'. הם חשו בחרדה שמא לא יִלמדו או לא יְלמדו נכון, על כן התפילה היא "שלא תארע תקלה על ידי". התפילה ביציאה באה לבטא את הגאווה והסיפוק העצמי על כך שהם נמנים עם חובשי בית המדרש ואת תחושת העליונות על מי שאינו הולך בדרכם, המוני העם היהודי והציבור הנכרי.
בתלמודים מובא פירוט של התפילה, שהוא ספק זיכרון היסטורי ספק פיתוח מאוחר של דברי התנא הקדום, בבחינת "מה היה ראוי שיתפלל". 
חלק מההבדלים בין התלמודים ספרותיים, כגון הפנייה "אלהיי ואלהי אבותיי" או ציטוט הפסוק המלא המופיעים רק בתלמוד הירושלמי. אך בין התלמודים יש גם שני הבדלים חשובים יותר. האחד הוא המרכיב "שלא אקפיד כנגד חביריי" המופיע רק בירושלמי. בבבלי נאמר "וישמחו בי חברי", אך השמחה היא על גילויה הנכון של התורה, ואילו בירושלמי התפילה היא על מערכת היחסים האישיים בתוך בית המדרש. המקורות מייחסים לחכמי ארץ ישראל תכונה זו של שמירה על יחסים נאותים בתוך בית המדרש, ואילו חכמי בבל מואשמים (על ידי עצמם) בחריגה מכללים אלו של חיבה ורעות<sup class="footnote-marker">44</sup><i class="footnote">מובן שאיננו יכולים לקבוע האם זו תדמית עצמית של חכמי בבל וארץ ישראל, או שהיו גם הבדלים מבניים בקוד ההתנהגות ובתרבות הדיון בין שני בתי המדרש הגדולים.  </i>. "אמר רבי אושעיא: מאי דכתיב 'ואקח לי (את) שני מקלות לאחד קראתי נועם ולאחד קראתי חובלים'? 'נועם' – אלו תלמידי חכמים שבארץ ישראל, שמנעימין זה לזה בהלכה; 'חובלים' – אלו תלמידי חכמים שבבבל, שמחבלים זה לזה בהלכה. 'ויאמר (אלי) אלה [שני] בני היצהר העומדים וגו' ושנים זיתים עליה' (זכריה ד, יד); 'יצהר' – אמר רבי יצחק: אלו תלמידי חכמים שבארץ ישראל, שנוחין זה לזה בהלכה כשמן זית, 'ושנים זיתים עליה' – אלו תלמידי חכמים שבבבל שמרורין זה לזה בהלכה כזית" (בבלי, סנהדרין כד ע"א). 
הבדל שני הוא באפיונם של ה"אחרים". בירושלמי הם יושבי הקרקס והתאטרון, כלומר הציבור השטוף בהווי החיים ההלניסטיים, והנהנה מתרבות הבידור הנכרית המאוסה. בתלמוד הבבלי ה"אחרים" הם יושבי קרנות, סתם בטלנים. ייתכן שההבדל נובע מכך שבבבל לא היו קרקסאות ותאטראות. ייתכן גם שקרנו"ת הם ראשי תיבות של קרקסאות ותאטראות<sup class="footnote-marker">45</sup><i class="footnote">האות נו"ן נוספה כדי ליצור מילה סבירה.  </i>; מעתיק בבלי כבר לא היה מודע למשמעות הצירוף "קרו"ת" ותיקן ל"קרנות"<sup class="footnote-marker">46</sup><i class="footnote">הצעה זו הציע קוק, קרנות. </i>. מכל מקום, הביטוי "יושבי קרנות" הוא בבלי בלבד. 
יושבי קרנות כבטלנים מופיעים במסורות בבליות נוספות (כגון בבלי, בבא קמא פב ע"א; סנהדרין ג ע"א). לעומת זאת, במסורות ארץ-ישראליות יושבי הקרנות הם אנשי צבא שקרן התקיעה בידם, שהם יושבים בקרונות (כרכרות – בראשית רבה, עה י, עמ' 889). באבות דרבי נתן נעשה שימוש במונח "יושבי קרנות" ומשמעותו מראה כי החכם השתמש, בצורה חופשית, במשנתנו: "מעשה ברבי עקיבא שהיה יושב ושונה לתלמידיו ונזכר לו מה שעשה בילדותו אמר מודה אני לפניך ה' אלהי ששמת חלקי מיושבי בית המדרש ולא שמת חלקי מיושבי קרנות בשוק"<sup class="footnote-marker">47</sup><i class="footnote">אבות דרבי נתן, נוסח א פכ"א, עמ' 74. דוגמה זו מצטרפת כנראה לראיות על זיקתו של אבות דרבי נתן ליהדות בבל ומורשתה. בנוסח ב של אבות דרבי נתן כל הדרשה חסרה.  </i>, וכן: "ישיבת כנסיות של עמי הארץ, כיצד? מלמד שלא יתכוין אדם להיות עם יושבי קרנות בשוק. שכל זמן שאדם עושה כן בטל מדברי תורה שנאמר אשרי האיש אשר לא הלך בעצת רשעים ובדרך חטאים לא עמד ובמושב לצים לא ישב" (הוספה ב לנוסח א פ"ט, עמ' 166).
הנוסח באבות דרבי נתן הוא כנוסח בבל, ומן הסתם המעתיקים כבר הושפעו מהנוסח של התלמוד הבבלי שבידינו. מכל מקום, במסורות אלו יושבי קרנות הם הניגוד ליושבי בית המדרש. הם יושבים בקרנות הרחובות ומתבטלים, וזו היא כנסיית עמי ארצות. אם כן, ההבדל בין הבבלי לירושלמי אינו רק פרי נוסח העתקה שונה, אלא זו מסורת שונה שראשיתה אולי בטעות נוסח. אם אכן כך התפתח נוסח מסורות בבל, מכאן שמסורות אלו הגיעו לבבל כתובות, שהרי ראשי תיבות מעין אלו אופייניות לתרבות של כתיבה בלבד, ובלימוד בעל פה הן בלתי אפשריות. לאגרות בהלכה שנשלחו מארץ ישראל לבבל יש עדויות נוספות, ולא כאן המקום לברר שאלה מרכזית זו החורגת מסוגייתנו. לפרשנות המוצעת חשיבות רבה להבנת מערכת הקשרים בין המרכז הארץ-ישראלי והתפוצה הבבלית, ולא נרחיב בכך. 
משנה ב מפסיקה את רצף הדיון בתפילת החובה, היא תפילת שמונה עשרה. מקומה הטבעי הוא דווקא בפרק ט העוסק בתפילות מזדמנות, ובמיוחד במשנה ד שם העוסקת בנכנס לכרך. נראה שהיא הובאה כאן משום דמיונה לתפילתו הקצרה של רבי יהושע הנזכרת במשנה הבאה<sup class="footnote-marker">48</sup><i class="footnote">פרנקל, אגדה, עמ' 658.  </i>. קשה להכריע האם המשנה ראתה בתפילה זו חובה, או שמא מתואר כאן מנהג פרטי בעל אופי חסידי. 

Mishnah 3

משנה זו משקפת את שלב המיסוד והקיבוע של נוסח תפילת שמונה עשרה.
<b>רבן גמליאל אומר בכל יום אדם מתפלל שמונה עשרה –</b> בכך נקבע הכלל שה"תפילה" כוללת שמונה עשרה ברכות. בתוספתא ובמקבילות מובאות הנחיות מספר כיצד לצרף ברכות שונות לברכה אחת: "כולל של מינים בשל פרושין, ושל גרים בשל זקנים, ושל דוד בבונה ירושלם. אם אמר אלו לעצמן ואילו לעצמן יצא" (תוס', פ"ג הכ"ה; ירו', ח ע"א; תענית פ"ב ה"ב, סה ע"ג). מברייתא זו, הנמצאת גם בירושלמי, ניתן לשחזר את תהליך העיצוב של התפילה. נראה שהיו ברכות שונות שהיה מקובל לומר; מספר הברכות לא היה קבוע, וניתן היה לצרף ברכות שונות לאחת. רבן גמליאל לא קבע את תוכן הברכות אלא רק עיצב את מספרן ואת ההרכב של תוכנן. בברייתא המצויה רק בתלמוד הבבלי מסופר: "תנו רבנן: שמעון הפקולי הסדיר שמונה עשרה ברכות לפני רבן גמליאל על הסדר ביבנה" (כח ע"ב; מגילה יז ע"ב). התלמוד הבבלי מתחבט כיצד ליישב מסורת זו עם המסורת שלפיה הותקנה ביבנה ברכת המינים. להלן נברר מסורת זו, ונראה כיצד היא מתיישבת. מכל מקום, נראה לפרש כפשוטם של דברים ששמעון הפקולי הציע סדר מגובש לתפילה. עד ימיו היו קובצי ברכות שונים, והוא גיבש את ההרכב ואת הסדר. הוא זה שקבע את המניין של שמונה עשרה ברכות ואת סדרן. על כן התוספתא אומרת גם שמי שרוצה לשמור על הרכב ברכות אחר "יצא ידי חובה".
מכל מקום, מימי רבן גמליאל ואילך היה מניין זה של שמונה עשרה ברכות מוכר ומקובל, והתפילה כולה נקראת "תפילת שמונה עשרה".
בתוספתא, בתלמודים ובמדרשים מובאות דרשות רבות למניין זה של שמונה עשרה ברכות ולסדר הברכות. המניין התקדש במסורת ישראל, ועל כן רצו לעגנו במקרא. בתוספתא שנינו: "שמונה עשרה ברכות שאמרו חכמים, כנגד שמנה עשרה אזכרות שב'הבו לה' בני אלים' " (פ"ג הכ"ה). עד כאן המסורות התנאיות הישירות. הדיונים האמוראיים מוסיפים שני מרכיבים חשובים. האחד הוא סדרת דרשות נוספות המסבירות מדוע יש דווקא שמונה עשרה ברכות, והשני הוא סדרת רמזים לאפשרות שיש יותר או פחות משמונה עשרה ברכות, תשע עשרה או שבע עשרה. נפתח בירושלמי, ובו חמישה הסברים:
1. כנגד שמונה עשר מזמורים שעד הפרק "יענך ה' ביום צרה". זהו הפרק העשרים וממילא יש עד אליו תשעה עשר פרקים; הירושלמי שואל זאת, ועונה שפרק ב אינו פרק בפני עצמו אלא חלק מפרק א.
2. כנגד שמונה עשרה חוליות שבשדרה. המדע המודרני סופר חמש חוליות צוואר, שתים עשרה חוליות חזה ושבע חוליות עצה, כלומר עשרים וארבע חוליות, ואף הרכב אינו יוצר שמונה עשרה חוליות. ברם, מניין זה מופיע כבר במשנת אהלות (פ"א מ"ח).
3. כנגד שמונה עשרה הזכרות שב"הבו לה' בני אלים". אף כאן התלמוד מסביר: "אמר רבי חונה אם יאמר לך אדם שבע עשרה אינון (הם) אמור לו שלמינין כבר קבעו חכמים ביבנה. התיב רבי אלעזר בירבי יוסי קומי רבי יוסי: והכתיב אל הכבוד הרעים? אמר ליה: והתני כולל של מינים ושלפושעים במכניע זידים, ושלזקינים ושל גרים במבטח לצדיקים, ושל דוד בבונה ירושלים. אית לך מספקא לכל חדא וחדא מינהון אדכרה?" (ירו', ח ע"א – יש לך לספק אזכרה לכל אחד?). אם כן, התלמוד מתלבט האם אכן יש שמונה עשרה ברכות או רק שבע עשרה ועונה שהברכה השמונה עשרה היא ברכת המינים שנקבעה ביבנה. אם היינו מקבלים הסבר זה כפשוטו היה עלינו להסיק שהברכה השמונה עשרה נקבעה רק בדור יבנה. להלן נחזור לתולדותיה של ברכה זו. מכל מקום, הירושלמי שואל מהברייתא שכבר צוטטה ולפיה היו בעבר ברכות נוספות. השאלה של התלמוד היא: הרי אין בפרק די הזכרות לכל הברכות. אפשר היה לשאול גם: הרי לפי אותה ברייתא קדמה ברכת המינים לסידור של שמונה עשרה ברכות, הרי הסידור הוא שהיא נכללת בברכה של מכניע זדים. מכל מקום, המסקנה של התלמוד אינה נאמרת, ברם משתמע ממנה שאין שבע עשרה ברכות אלא שמונה עשרה. אולם בכתב יד רומי הגרסה היא "תשע עשרה" ולא "שבע עשרה", והשאלה היא כמו בתלמוד הבבלי: הרי יש תשע עשרה ברכות בתפילה, והתשובה היא שהברכה התשע עשרה נקבעה ביבנה, וההסבר הזה נדחה על ידי הירושלמי. אגב דיון זה בירושלמי אנו שומעים על מרכיבי ברכות שצורפו, אלו הנמנות במשנה ואחרות. 
4. כנגד "שמונה עשרה פעמים שאבות כתובין בתורה אברהם יצחק יעקב". גם כאן התלמוד מקשה על החשבון: "אם יאמר לך אדם תשע עשרה הן אמור לו והנה ה' נצב עליו לית הוא מינהון (אינו מהם, כלומר אינו אזכור של האבות). אם יאמר לך אדם שבע עשרה הן אמור לו ויקרא בהם שמי ושם אבותי אברהם ויצחק מינון"<sup class="footnote-marker">49</sup><i class="footnote">בתנחומא וירא מובא הסבר שונה במקצת למספר האזכרות. </i>. שוב התלמוד מזכיר אפשרות של שבע עשרה או של תשע עשרה, אך הדיון הוא סביב מספר האזכרות ולא סביב מספר הברכות. 
5. "רב שמואל בר נחמני בשם רבי יוחנן: כנגד שמנה עשר ציוויין שכתובין בפרשת משכן שיני" (ירו', ח ע"א; תנח', וירא א, בשינויים קלים). 
בתלמוד הבבלי (כח ע"ב) מובא דיון מקביל, ומוצעים הסברים:
1. ההסבר השלישי של הירושלמי. 
2. "רב יוסף אמר: כנגד שמונה עשרה אזכרות שבקריאת שמע". 
3. ההסבר השני של הירושלמי. לאחר מכן הגמרא שואלת: הרי מספר הברכות הוא תשע עשרה, ועונה שברכת המינים תוקנה רק ביבנה, כלומר שכל ההסברים שהובאו הם מהתקופה שלפני חידוש ברכת המינים. גם לברכה האחרונה יש סמך באותן דרשות. לפי ההסבר של מספר האזכרות שבפרק כט בתהילים האזכרה הנוספת היא "אל הכבוד הרעים", לפי ההסבר של קריאת שמע כנגד "אחד שבקריאת שמע", ולפי ההסבר של מספר חוליות השדרה הברכה התשע עשרה היא כנגד "חוליא קטנה שבשדרה"<sup class="footnote-marker">50</sup><i class="footnote">מכאן משמע שבמניין שמונה עשרה החוליות לא נכללו חוליות העצה. עדיין נותרו בשדרה עוד תשע עשרה חוליות. להלן נשתמש במסקנה זו. </i>. 
לאחר מכן התלמוד מספר: "תנו רבנן: שמעון הפקולי הסדיר שמונה עשרה ברכות לפני רבן גמליאל על הסדר ביבנה. אמר להם רבן גמליאל לחכמים: כלום יש אדם שיודע לתקן ברכת המינין? עמד שמואל הקטן ותקנה, לשנה אחרת שכחה..." (כח ע"ב).
להלן נחזור לעניין ברכת המינים, אך בטרם נמשיך מן הראוי להביא את המדרש המאוחר המפתח את ההסבר של שמונה עשרה האזכרות שבפרק כט בתהילים:
"אמרו לו מניין אנו יודעין מכמה? אמר להם ראו כמה אזכרות יש בפרשה, אמרו לו שמונה עשרה, לכך אתם תתפללו שמונה עשרה ברכות, לכך נאמר כבוד שמו, וכתיב כבוד ועוז, אמרו לו מניין אנו יודעין מהיכן נתחיל? אמר להם ראו מה בראש הפרשה, הבו לה' בני אלים, בני אברהם יצחק ויעקב, אף אתם ברכו ברכה ראשונה אלהי אברהם אלהי יצחק ואלהי יעקב. ומה באזכרה שנייה? הבו לה' כבוד ועוז, אף אתם תנו לו כבוד ועוז, שהוא מחיה את המתים. ומה באזכרה שלישית? הבו לה' כבוד שמו, אף אתם ברכוהו האל הקדוש. השתחוו לה' בהדרת קדש, שנותן דעה לקדושים, שנאמר ודעת קדושים בינה (משלי ט י), כנגד חונן הדעת. קול ה' על המים, זו התשובה שנמשלה למים, דכתיב וישאבו מים (שמואל א ז ו), כנגד הרוצה בתשובה. ה' על מים רבים, כנגד ותשליך במצולות ים כל חטאתם (מיכה ז יט), כנגד חנון המרבה לסלוח. קול ה' בכח, שנאמר וגאלתי אתכם בזרוע נטויה (שמות ו ו), ולעתיד צועה ברב כחו (ישעיה סג א), כנגד גואל ישראל. קול ה' בהדר, להדר חולים ברפואתו, כנגד רופא חולי עמו ישראל. קול ה' שובר ארזים, כנגד ברכת השנים, שמשבר מפקיעי שערים ומקטיני איפות ועשירי שלוה, שהן כארזים, ומברך עולמו ומביא זול לעולם, ושובר מטה רשע, כנגד מברך השנים. וישבר ה' את ארזי הלבנון, שמשבר רשעי אומות העולם שהן גבוהין כארז, שנאמר אשר כגובה ארזים גבהו (עמוס ב ט), ומקבץ גליות מתוכן, כנגד מקבץ נדחי עמו ישראל. קול ה' חוצב להבות אש. אלו הדינים שנחצבו מתוך התורה שנמשלה כאש, שנאמר הלא כה דברי כאש (ירמיה כג כט), וכתיב כי באש ה' נשפט (ישעיה סו טז), כנגד אוהב צדקה ומשפט. קול ה' יחיל מדבר. אלו הרשעים שמנוקים מכל מצוה כמדבר, והקב"ה מחלחל אותם, כנגד שובר אויבים. יחיל ה' מדבר קדש, כנגד הצדיקים בגלות, הדומה למדבר קדש, שחסרו להם המים, שנאמר וישב העם בקדש (במדבר כ א), וכתיב ולא היה מים לעדה (במדבר כ ב), וחזרו המים בזכות משה ואהרן, כנגד משען ומבטח לצדיקים. קול ה' יחולל אילות, שיולדו מושיעים לישראל, שנמשלו לאיילות, דכתיב דומה דודי לצבי או לעופר האילים (שיר השירים ב ט), וכתיב משוה רגלי כאילות (שמואל ב כב לד), וכתיב מה נאוו על ההרים רגלי מבשר (ישעיה נב ז). ויחשוף יערות, שמתיש גבורתן של אומות העולם שנמשלו לעצי היער, שנאמר ונקף סבכי היער בברזל (ישעיה י לד). ובהיכלו כלו אומר כבוד, כיון שיבא משיח ויפרע מרשעי אומות העולם, מיד בית המקדש נבנה, לכך אומר אלהי דוד בונה ירושלים. דבר אחר קול ה' יחולל אילות, כיון שהקב"ה נתן קולו מיד מתחלחלות האלות, הן אילנות אלה ואלון. ויחשוף יערות, שמנשר העלים של האילנות ומייבש אותן וחושף קליפתן, כמה דאת אמר מחשוף הלבן (בראשית ל לז). ה' למבול ישב, שישב בדין עם הרשעים, וישמע תפלתן של באי התיבה, שנאמר ויזכור אלהים את נח (בראשית ח א), לכך נאמר שומע תפלה. וישב ה' מלך לעולם, שנתיישבה דעתו בקרבנו של נח, וריחם על כל העולם, שנאמר וירח ה' את ריח הניחוח (בראשית ח כא), כנגד שאותך לבדך ביראה נעבוד. ה' עוז לעמו יתן, כנגד טובה של תורה, שנאמר כי לקח טוב נתתי לכם (משלי ד ב), לכך נאמר הטוב שמך ולך נאה להודות. ה' יברך את עמו בשלום, כנגד עושה השלום..." (מדרש תהילים כט, ב, עמ' 233-231)<sup class="footnote-marker">51</sup><i class="footnote">בספרות האגדית המאוחרת לתלמוד יש עוד שתי מסורות אחרות על סדר הברכות, ראו אוצר המדרשים, עמ' 585-584. </i>. אם כן, לא רק מניין האזכרות נלמד מהפרק אלא גם תוכן הברכות וסדרן. אין צריך לומר שהדרשות באו לאשש מצב ידוע, הן מחוכמות ומפולפלות, אך ודאי אינן פשט הכתוב.
תוכן הברכות הוא מהעדויות הקדומות לסדר הברכות בתפילה, וכמובן ננצל אותו בהמשך. אם כן, לחז"ל הייתה סדרת דרשות להנמקת מספר זה של שמונה עשרה ברכות. יש להניח שהדרשות הן משניות, הן באות להסביר מניין קיים ולא ליצור אותו. הדוגמה הבולטת היא מניין שמונה עשרה החוליות. כאמור, "חוליה קטנה שבשדרה", כלומר חוליית העצה, אינה נכללת במניין זה, וכאמור גם ללא חוליות העצה נותרו בגוף אדם שבע עשרה חוליות (איור 18). אחת משתי מסקנות מתבקשת מכאן: או שהם לא היו מודעים למספר החוליות, או שהדרשה מנמקת מצב שיש בו שבע עשרה ברכות בתפילת עמידה. אפשרות אחרת היא שכל חוליות העצה נחשבו, לצורך הדרשה, לחוליה אחת, ואז הדרשה מנמקת את סך שמונה עשרה הברכות, אך בספרות המאוחרת כבר לא הבינו את הדרשה המקורית, כנראה משום שהכירו תשע עשרה ברכות.
מעתה עלינו להציע כיצד אנו משחזרים את תהליך עיצובה של תפילת שמונה עשרה. הנושא תופס מקום מרכזי במחקר, ונכתב עליו רבות. במסגרת זו לא נוכל אלא להציג את עיקרי הדברים, ולהדגיש את המרכיבים שטרם זכו לדעתנו להארה מספקת<sup class="footnote-marker">52</sup><i class="footnote">הספרות על היווצרות התפילה ארוכה. ראו אלבוגן, התפילה, עמ' 31-20; גינצבורג, פירושים א, עמ' 344 ואילך; ג, עמ' 277 ואילך; פליישר, תפילות; קוהלר, תפילה; פינקלשטיין, תפילה; רגב, התפתחות התפילה, ועוד ועוד.  </i>.
אנו משערים שמניין שמונה עשרה הברכות נוצר בצורה אחרת. תפילת שמונה עשרה נוצרה במסגרת השבת, ואולי גם נוסדה במקביל כחלק מהעבודה במקדש. כפי שראינו<sup class="footnote-marker">53</sup><i class="footnote">ראו הנספח למסכת מגילה. </i> יש בידינו עדויות מימי הבית רק לתפילת הציבור בשבת, וכלל הציבור לא התכנס בבית הכנסת אלא בשבתות ובימים טובים. בתפילת שבת היו שבע ברכות: שלוש בפתיחה, שלוש בסיום וברכה אחת, היא ברכת היום, באמצע. על הסדר הזה אנו שומעים בשלהי ימי הבית, ממחלוקת בית הלל ובית שמאי על התפילה בראש השנה: "יום טוב של ראש השנה שחל להיות בשבת, בית שמיי אומרים: מתפלל עשר, ובית הלל אומרים: מתפלל תשע. יום טוב שחל להיות בשבת, בית שמיי אומרים: מתפלל שמונה, ואומר של שבת בפני עצמה ושל יום טוב בפני עצמה, ומתחיל בשל שבת, ובית הלל אומרים מתפלל שבע, ומתחיל בשל שבת ומסיים בשל שבת, ואומר קדושת היום באמצע. אמרו בית הלל לבית שמיי: והלא במעמד כולכם זקני בית שמיי ירד חוני הקטן ואמר שבע, ואמרו לו כל העם נחת רוח הוא לך. אמרו להם בית שמיי: מפני שהיתה שעה ראויה ליקצר..." (תוס', ראש השנה פ"ב [ד] הי"ז). 
אם כן, בתקופה זו כבר קיים מבנה מגובש למדי. עיקרו שלוש ברכות בפתיחה, שלוש בסיום ובאמצע תוספות המשתנות בהתאם למועד התפילה. לתוך מסגרת זו נוצקה התפילה של יום חול. את מקום הברכה השביעית, היא ברכת השבת או החג, תפסו ברכות בקשה. זה גם ההבדל המרכזי בין התפילה היהודית לתפילה הפגאנית (ומאוחר יותר התפילה הנוצרית). גם במקדשים הפגאניים התפללו בצורה פחות או יותר קבועה, אלא שבעולם הנכרי הייתה התפילה הפרטית והציבורית בעיקרה תפילת בקשה מהאל. אדם בא למקדש כדי לבקש על עצמו, על אשתו העקרה, על בנו החולה, על בהמתו המקשה ללדת, על עירו ועל ארצו. במקביל היו כמובן תפילות והמנונים של שבח לאל, אך הבקשה לאל כ"ספק" של טובות הנאה הייתה עיקר התפילה. מעבר לכך, המקדש יצר ציפייה להגשמה, בדרך נס, של הבקשה. סיפורי נסים עטרו את המקדשים ושימשו גם סיבה לציבור להגיע למקדש, גם הוכחה לכוחו וכמובן גם אמצעי שהממסד השתמש בו במכוון למשיכת הציבור אל המקדש. 
התפילה היהודית נוצרה כתפילה של תודה ותהילה לאל. בשבת אין לבקש מה' דבר, אך ביום חול הרשו אנשים לעצמם לבקש על עם ישראל, על ירושלים ועל המקדש. כל הבקשות הן בקשות הציבור, והבקשות הפרטיות נדחקו מחוץ לתפילה הציבורית המעוצבת והבנויה. המניין של שמונה עשרה ברכות הורכב משש הברכות הקבועות ומשתים עשרה ברכות מיוחדות. המניין של שתים עשרה ברכות אינו צריך הצדקה. זהו מניין מקודש ומקובל במסורת ישראל. יש להניח שהברכות השונות גובשו מתוך שלל תפילות ונוסחאות שהילכו בקהילות ישראל, כפי שהדברים מוצגים במהדורה המורחבת של ספרו של אלבוגן. דומה שאנו יכולים לעקוב אחר כמה מהנוסחאות הללו שנאמרו בברכות התורה של הכוהן הגדול במעמד הקהל וביום הכיפורים<sup class="footnote-marker">54</sup><i class="footnote">ראו פירושנו ליומא פ"ז מ"ז.  </i>. חלקן מוכרות מבן סירא, או מהברכות שאמרו הכוהנים במקדש (משנה, תמיד פ"ה מ"א), ולא בכך אנו עוסקים בהקשר הנוכחי. 
מכל מקום, המבנה הספרותי מחייב להניח שכאשר עוצב הנוסח הקבוע של התפילה הוא התבסס על שמונה עשרה ברכות. ביטוי למבנה זה של התפילה יש במדרש: "ואף שמנה עשרה ברכות שתיקנו נביאים הראשונים שיהו ישראל מתפללים בכל יום, לא פתחו בצרכם של ישראל עד שפתחו בשבחו של מקום האל הגדול הגבור והנורא קדוש אתה ונורא שמך ואחר כך מתיר אסורים ואחר כך רופא חולים ואחר כך מודים אנחנו לך" (ספרי דברים, שמג, עמ' 294). כמו כן במדרש מאוחר: "כנגדן תקנו שמונה עשרה ברכות שמתפלל אדם בכל יום, ואין כולן שבחו של הקב"ה, אלא שלש ראשונות ושלש אחרונות, ושתים עשרה לצרכו של אדם, ולפיכך אין מתפללין בשבת שמונה עשרה אלא שבע, כנגד שיש בה שבע הזכרות, אבל בחול מתפלל אדם שמונה עשרה, שאם יהיה לו חולה בתוך ביתו, נזכר ברכת חולה והוא מיצר, והשבת נתנה לעונג לקדושה ולמנוחה, ולא לצער, הדא הוא דכתיב 'שבע ביום הללתיך' (תהלים קיט קסד)" (מדרש תהילים, כט ב, עמ' 233-232).
מעתה עלינו לשוב לברכת המינים, וכאן דומה שניתן לקדם מעט את הבנתנו את הסוגיה הזאת. כבר עמדו חוקרים ראשונים על כך שבארץ ישראל היו בתפילה שמונה עשרה ברכות, ובנוסח בבל תשע עשרה ברכות. ההבדל היה שבארץ ישראל הייתה הברכה על ירושלים ועל צמיחת בית דוד ברכה אחת שנחתמה ב"אלוהי דוד בונה ירושלים (ירושלם)<sup class="footnote-marker">55</sup><i class="footnote">בכל הספרות הקדומה שם עיר הקודש הוא "ירושלם", וכך בכל עדי הנוסח הקדומים בספרות חז"ל ובתנ"ך. במטבעות לעתים נדירות "ירושלים". </i>" או "ובונה ירושלים"<sup class="footnote-marker">56</sup><i class="footnote">מאן, קטעי גניזה, עמ' 302, 309 ועוד. מצויות גם נוסחאות קרובות, ראו למשל שם, עמ' 310. </i>, ובבבל חולקה תפילה זו לשתיים: האחת נחתמה ב"בונה ירושלים" והאחרת ב"מצמיח קרן ישועה". המדרש אומר זאת במפורש, כהמשך לקביעה בדבר שמונה עשרה ברכות שבתפילה: "ואם תאמר תשעה עשר הן, אמור לו ותפלת החול תשע עשר ברכות הוויין עם מצמיח קרן ישועה" (מדרש תהילים, כ ב, עמ' 173). כלומר, הברכה הנוספת היא "מצמיח קרן ישועה", והיא זו שהופכת את התפילה לכוללת תשע עשרה ברכות. מדרש נוסף החוזר על כך יצוטט להלן. שחזור זה בטוח כיום בזכות קטעי גניזה ארץ-ישראליים שחלוקה זו ברורה בהם. מסקנה זו מוכרת במחקר וידועה זה מכבר. למסקנה ידועה זו אנו יכולים רק לצרף היבט משני נוסף. יש הפרזת מה בחלוקה בין ארץ ישראל לבבל. לעתים קרובות שורשם של חילופי מנהגים בין ארץ ישראל ובבל נעוץ בחילוף ארץ-ישראלי. כך, למשל, בבבל נהגו לסיים את קריאת התורה במחזור שנתי (כנהוג היום), ובארץ ישראל בשלוש שנים וחצי. כתוצאה מכך היה בבבל שמיני עצרת חג שמחת תורה, אך בארץ ישראל לא סיימו את הקריאה בתורה במועד זה. ברם, מתברר שהדים למנהג ה"בבלי" יש גם במדרשי ארץ ישראל<sup class="footnote-marker">57</sup><i class="footnote">נראה שבארץ ישראל סיימו לקרוא את התורה בשלוש שנים וחצי, וכל שבע שנים סיימוה בשמיני עצרת. </i>.
הוא הדין בברכת ההודאה. בבבל סיימו אותה בנוסחה "הטוב שמך ולך נאה להודות" ובארץ ישראל "שאותך לבדך ביראה נעבוד". ברם שוב, לנוסח הבבלי הדים גם במסורות ארץ ישראל<sup class="footnote-marker">58</sup><i class="footnote">ארליך, ברכת עבודה. </i>. הוא הדין בחילופים נוספים בברכה זו, ובמנהגי תפילה אחרים. כך גם בנושא דידן. החתימה "מצמיח ישועה" מקורה בארץ ישראל. היא מופיעה פעם אחת במקור לא יהודי ששאב אותה ממסורת ישראל, ושם הסיומת (מעין חתימה) היא "והרים קרן ישועה לנו בבית דוד עבדו"<sup class="footnote-marker">59</sup><i class="footnote">לוקס א 69. </i>. נוסחה זו נותרה בברכות ההפטרה: "רבי בא בשם אבא בר ירמיה בתפילה הוא אומר אלהי דוד ובונה ירושלם, בנביא הוא אומר אלהי דוד מצמיח ישועה" (ירו', ראש השנה פ"ד ה"ו, נט ע"ג). נראה שניתן להוכיח כי נוסחה זו נאמרה גם בתפילה: "מיכאן קבעו חכמים אלהי דוד ובונה ירושלים, כנגד אלהי אברהם יצחק ויעקב, ובשבת אף על פי שאין העובר לפני התיבה מזכירו, המפטיר בנביא מזכירו, אלהי דוד מצמיח ישועה לעמו ישראל" (מדרש שמואל, כו ג). אם כן, נוסח התפילה הוא "אלהי דוד ובונה ירושלים" כנוסח ארץ ישראל; בנביא, כלומר בברכות ההפטרה, הנוסח הוא "אלהי דוד ומצמיח ישועה", והנוסח של ברכת ההפטרה נחשב מקביל ותחליף לנוסח שבתפילה.
עדות חשובה להתפתחות מניין הברכות יש במדרש המקשר בין מניין חוליות הגב למניין ברכות התפילה. כאמור, המדרש סבור שמניין הברכות הוא שמונה עשרה, וזה גם מניין חוליות הגב. אבל הערנו שמניין חוליות הגב הוא שבע עשרה או תשע עשרה, תלוי בשיטת הספירה. המדרש המקשר בין השניים ראה לפניו תפילה של שבע עשרה ברכות (כמניין החוליות בצוואר ובצלעות) או תשע עשרה ברכות-חוליות (כמניין חוליות הצלעות והזנב), וזו ראיה נוספת לכך שמניינים אלו (17 ו-19) היו מוכרים גם במסורת חז"ל, שבע עשרה בארץ ישראל, כתפילה המקורית, ותשע עשרה בבבל, כמניין הסופי. כנראה גם מניין פרקי תהילים עד למזמור "יענך ה' ביום צרה" היה תשע עשרה, וחכמים התאימו את מניין הפרקים בצורה מלאכותית כך שיתאים לתפילת שמונה עשרה (איור 18). 
מעתה נחזור לברכת המינים. ממקורות חז"ל משמע כאילו היה שלב שבו היו שבע עשרה ברכות, והוסיפו את ברכת המינים. כך יוצא מהבבלי ומהירושלמי שציטטנו, וכן אומר בעל מדרש בראשית רבה: "טו"ב בגימטריא י"ז. תפלה י"ט ברכות הוצא משם ברכת המינין שתקנוה ביבנה ואת צמח דוד שתקנו אחריו" (במדבר רבה, יח יז). אם כן טו"ב הוא מניין הברכות, ללא מצמיח ישועה וברכת המינים. 
ברם, נראה לנו שאין כאן מסורת קדומה אלא שחזור מהתלמודים. המסורת הקדומה היא שביבנה תיקנו את ברכת המינים, וביבנה אף הסדירו את תפילת שמונה עשרה. על כן שחזרו קדמונים כאילו פעם היו שבע עשרה ברכות, ולאחר שתיקנו את ברכת המינים הגיעו לשמונה עשרה ברכות. חכמים נזקקו לשחזור זה משום שהניחו שאת התפילה ייסדו שלושת האבות ואת נוסחתה הסדירו אנשי כנסת הגדולה (בבלי, לג ע"א ועוד), אם כן הרי שלפני רבן גמליאל כבר היה נוסח מוסדר. ברם, להערכתנו אילוץ זה מיותר. לפי פשוטם של דברים רבן גמליאל תיקן את מניין שמונה עשרה הברכות, כולל ברכת המינים. זאת ועוד, קשה לקבל שהיו פעם שבע עשרה ברכות בתפילה, שכן זה מניין שאין לו ייחוד במסורת חז"ל, בניגוד למניין של שתים עשרה תפילות חול. 
בבבל שחזרו את ההתפתחות בצורה שונה. הם קיבלו את הנתון שרבן גמליאל תיקן שמונה עשרה ברכות, אבל בנוסח בבל שלהם היו תשע עשרה ברכות, על כן פירשו לעצמם שברכת המינים נוספה מאוחר יותר. מכל מקום, המניין היה כה מקודש עד שהתפילה המשיכה להיקרא "תפילת שמונה עשרה", אף שמניין הברכות בבבל הגיע לתשע עשרה. אפילו המדרשים כולם התאימו את עצמם למניין שמונה עשרה.
אם כן, בארץ ישראל פירשו שהמניין הקדום כלל שבע עשרה ברכות, וברכת המינים נוספה מאוחר יותר ויצרה את מניין שמונה עשרה הברכות הידוע והמקובל בארץ ישראל בתקופת האמוראים. בבבל פירשו שהמניין הקדום כלל שמונה עשרה ברכות, וברכת המינים נוספה ויצרה את מניין תשע עשרה הברכות שהיה מקובל בבבל האמוראית. את הדרשות התאימו לפרשנות זו. שני התלמודים הגיעו לשחזורים הללו מתוך כך שסברו שמניין הברכות היה קבוע בעבר הרחוק, העוטה הוד קדומים. הם גם פירשו ש"תיקון" ברכת המינים היה מעשה מחודש, ומכאן יצרו שחזורים היסטוריים שונים. הרצון לפרש שמניין שמונה עשרה הברכות הוא קדום טבעי ומובן. קשה היה לקדמונים לקבל שהתפילה אינה מוסד קדום הנהנה מלגיטימציה של העבר. אם אינו מהתורה – ברי שהוא לפחות מדברי נביאים. מכאן הפירושים שהתפילה נוסדה על ידי שלושת האבות או על ידי שבי הגולה. אפילו את מניין השמונה עשרה ייחסו לנביאים: "ואף שמנה עשרה ברכות שתיקנו נביאים הראשונים שיהו ישראל מתפללים בכל יום לא פתחו בצרכם של ישראל עד שפתחו בשבחו של מקום האל הגדול הגבור והנורא קדוש אתה ונורא שמך ואחר כך מתיר אסורים ואחר כך רופא חולים ואחר כך מודים אנחנו לך" (ספרי דברים, שמג, עמ' 184). 
אם אכן השחזור המוצע נכון – יש בו כדי ללמד על טיבן של מסורות תלמודיות ודרך טיפולן בזיכרונות העבר. לרשות האמוראים היו זיכרונות היסטוריים, חלקם כתובים במשנה או ערוכים בברייתות (בעל פה או בכתב), וחלקם בלתי ערוכים ופזורים. הם שחזרו את העבר, במקרה זה את התפתחות התפילה, מתוך זיכרונות אלו, אך גם מתוך מערכת של שיקולים דיאלקטיים. במקרה זה דומה שעלה בידינו להבחין בין הגרעין העובדתי ובין התוספות הדיאלקטיות. הצלחנו להציע שחזור שיש בו גרעין עובדתי מוסכם, ושחזור דיאלקטי (או פרשנות) שונה של שני התלמודים. השחזור המוצע מתבסס על שני טיעונים, הראשון הוא החיפוש אחר גרעין עובדתי המשותף לכל האמוראים החולקים והשני הוא השיקול הספרותי-צורני. למניין שמונה עשרה ברכות הצדקה מבנית-צורנית, ולכן אנו מניחים כי הוא המבנה שעיצב (תיקן או גיבש) רבן גמליאל. 
כדי להשלים את הבירור יש לחזור להיווסדותה של ברכת המינים. כאמור, הבבלי רואה בה ברכה נוספת לשמונה עשרה הברכות שכבר היו ידועות (מתקנת רבן גמליאל), והירושלמי רואה בה את הברכה המשלימה לשמונה עשרה. שני התלמודים פירשו, אפוא, שתקנת ברכת המינים, שנוסדה רק בדור יבנה, מאוחרת לעיצוב הקדום של מניין הברכות. ברם, ברכת המינים קדומה יותר. פלוסר הקדיש דיון ארוך לברכה זו<sup class="footnote-marker">60</sup><i class="footnote">פלוסר, ברכת המינים.  </i>. הוא הראה שהנוסח הקדום של הברכה כוון נגד הפָרוֹשים (על משקל כרוֹז, מסוֹר), כלומר אלו שבעיני חכמים נחשבו פרושים, והם הצדוקים והאיסיים. כך גם הציגו עצמם בני כתות מדבר יהודה. בעל "מקצת מעשה תורה" מגן על הפרישה הכיתתית ומגדיר את התנהגות בני קבוצתו: "ואתם יודעים שפרשנו מרוב העם ונמנענו מהתערב..."<sup class="footnote-marker">61</sup><i class="footnote">מקצת מעשה תורה, קטע שני, שורה 6.  </i>. מכאן גם נבין את חידושו של שמואל הקטן. הוא התקין נוסח מחודש במקצת ובו נדחקו האיסיים, והמינים הנוצריים הוזכרו במפורש כיריב שנגדו מתפללים. אז היה כנראה הנוסח קרוב לנוסח שנמצא בגניזה: "למשומדים אל תהי תקווה אם לא ישובו לתורתך הנוצרים והמינים כרגע יאבדו..."<sup class="footnote-marker">62</sup><i class="footnote">אלון, תולדות, עמ' 181-180. מאז נתגלו קטעים נוספים ברורים ביותר. </i>. על מידת קדמותה של התפילה נגד המינים ניתן ללמוד גם מכך שהיא נכללה כמרכיב היחיד הנדרש בתפילה הקצרה, בשעת חירום, שהציע רבי יהושע בן חנניה, כפי שנפרש את משנה ד להלן. 
השינוי שניסח שמואל הקטן לא היה אפוא חידוש התפילה, אלא שינוי בניסוחה. הוא נבע מהצורך "לעדכן" את התפילה ולכוונה נגד היריב העכשווי על חשבון היריבים הקודמים שכבר פסו מן העולם. למשמעות החברתית של מסקנה זו נשוב להלן במשנה ד. הסברו של פלוסר מאיר באור מחודש את תהליך עיצוב הנוסח שבידינו. אנו מעריכים כי תקנת תפילת המינים היא ביטוי אחר למסורת שרבן גמליאל הסדיר את תפילת העמידה. הסדרה זו כללה שני מרכיבים: גיבוש רשימת הברכות וקביעת המניין<sup class="footnote-marker">63</sup><i class="footnote">ואולי קדם המניין המקודש לרשימה עצמה.  </i> מחד גיסא, ועיצוב הנוסח המדויק מאידך גיסא. כבר אלבוגן עמד על כך שתוכנן של התפילות מתאים לתקופה שלאחר ימי הבית, ואכן הנוסח הסופי עוצב כנראה רק בדור יבנה. עד ימיו טרם נקבעה הרשימה, היו בה גרעיני ברכות שונים שאורגנו בכמה צורות. בתפילה של דור יבנה שוקעו גרעינים קדומים, חלקם עודכנו וחלקים אחרים נוספו.
מוטיב המאבק בפורשי הציבור חוזר במקורות. הלל, או חכם אחר, אומר במפורש "אל תפרוש מן הצבור" (אבות פ"ב מ"ד), וכן "אבל המינין, והמשומדים, והמסורות, ואפיקורסין, ושכפרו בתורה, ושפורשין מדרכי ציבור, ושכפרו בתחיית המתים, וכל מי שחטא והחטיא את הרבים כגון..." (תוס', סנהדרין פי"ג ה"ה, עמ' 434). הרשימה היא של הקבוצות הכופרות בעיקרי יהדות. הכופרים בתחיית המתים הם הצדוקים, ואלו שמכונים סתם "פורשים מן הציבור" הם כופרים קשים אחרים. השם מתאים לכתות מדבר יהודה שפרשו הלכה למעשה מחיי הציבור. כמו כן: "כל הפורש מדרכי ציבור אין מתעסקין עמו<sup class="footnote-marker">64</sup><i class="footnote">בקבורה. </i> לכל דבר. אחיהם וקרוביהם לובשים לבנים ומתעטפין לבנים ואוכלין ושותין ושמחין שאבדו שונאיו של מקום, שנאמר הלוא משנאיך ה' אשנא ובתקוממיך אתקוטט, תכלית שנאה שנאתים לאויבים היו לי" (מסכת שמחות פ"ב ה"ח, עמ' 106). המילים הקשות מכוונות למי שיצאו מכלל העדה, אם כי אפשר שמסכת שמחות כבר מדברת על תופעה אחרת של פרישה, לא לכיוון כיתתי אלא לתופעה של ימי האמוראים של שמד.
במדרש ספרא מובאת דרשה אחרת שכוהן אסור לו להיטמא אלא לאשתו או לאחיו, ובתנאי שהם כשרים: "יכול אף לאשתו יטמא בין כשירה בין פסולה תלמוד לומר לא יטמא בעל בעמיו יש בעל שמטמא ויש בעל שאין מטמא, הא כיצד מטמא הוא לאשתו כשירה, ואינו מטמא לאשתו פסולה" (ספרא אמור, פרשה א הט"ו, צד ע"א). לדרשה זו מקבילות אמוראיות רבות, אך רק במקור התנאי נוסף: " 'בעמיו' בזמן שעושים כמעשה עמיו, לא בזמן שפרשו מדרכי ציבור" (ספרא שם הט"ז). אם כן, כוהן איננו מטמא לאחיו ש"פרש מדרכי ציבור". גם כאן המינוח הוא למעשה עוון קשה. כמו כן: "מניין שהתפלה בקשה ואינה שבח, כדרך שפורשי מדרכי ציבור ואמרו שהיא שבח. שנ' 'כל די יבעא בעו מן כל אלה ואנש', ואומר ו'זמנין תלתה ביומא בעי בעותיה'. וכן הוא אומר בעובדי עבודה זרה 'יסגד לו וישתחו ויתפלל אליו', [במה], ויאמר הצילני כי אלי אתה" (משנת רבי אליעזר, יב, עמ' 238). הדרשן מתקומם נגד מי שרואה בתפילה שבח וסבור שתפילה נאותה היא בקשה. כידוע תפילת העמידה היהודית היא שבח ובקשה כאחת, אבל תפילות הנוצרים הן יותר דברי שבח, ובעיקר תפילותיהם של האיסיים הם בעיקר שבחים לאל. "פורשי הציבור" הם, אפוא, הכתות הקדומות. המימרה בגנות תפילת עובדי עבודה זרה קשה יותר, וכנראה אינה רֵאלית. 
נשוב למשנתנו. המשנה משקפת את שלב עיצוב התפילה. רבן גמליאל, האחראי באופן אישי על עיצוב התפילה, תובע להכיר בה כתפילה הנורמטיבית ליום יום. חכמים אחרים בתקופה מכירים את התפילה בצורתה המחודשת, מכירים בתפילה, אך מסתייגים מהפיכתה לנורמטיבית ומחייבת. 
<b>רבי יהושע אומר מעין שמונה עשרה –</b> ניתן להבין שלדעת רבי יהושע אין לתפילה נוסח קבוע אלא מסגרת כללית של שמונה עשרה ברכות, ונראה שזו אכן כוונתו המקורית של רבי יהושע. אבל בתלמודים הניחו שרבי יהושע מתכוון לנוסח קצר וברור. לפי הירושלמי (ח ע"א) המחלוקת היא: האם אומר את ראשי הברכות (שמואל) או סוף כל ברכה וברכה (רב). לפי הבבלי רב אומר "מעין כל ברכה וברכה", כלומר נוסח כללי, כמו שפירשנו, ושמואל אמר: "הביננו ה' אלהינו לדעת דרכיך, ומול את לבבנו ליראתך, ותסלח לנו להיות גאולים, ורחקנו ממכאובינו, ודשננו בנאות ארצך, ונפוצותינו מארבע תקבץ, והתועים על דעתך ישפטו, ועל הרשעים תניף ידיך, וישמחו צדיקים בבנין עירך ובתקון היכלך ובצמיחת קרן לדוד עבדך<sup class="footnote-marker">65</sup><i class="footnote">כנוסח בבל שתיארנו לעיל. </i> ובעריכת נר לבן ישי משיחך, טרם נקרא אתה תענה, ברוך אתה ה' שומע תפלה" (כט ע"א). למעשה הנוסח הזה של תפילת "הביננו" הוא אזכור של כל שתים עשרה הברכות<sup class="footnote-marker">66</sup><i class="footnote">כנראה זה הנוסח הארץ-ישראלי האומר "בביניין עירך ובחידוש בית מקדשך" (ירו', תענית פ"ב ה"ב, סע ע"ג, וזהו סיכום נאות לשתי הברכות כנוסח בבל. אבל בארץ ישראל זו הייתה ברכה אחת.  </i>, אך בלשון קצרה. הברכות הקבועות נאמרות לפי הנוסח הרגיל, לפניהן שלוש הברכות הרגילות ובסופן שלוש הברכות האחרונות<sup class="footnote-marker">67</sup><i class="footnote">כך במפורש במקבילה בירושלמי, ח ע"א.  </i>. ברור שמי שמצדד בנוסח זה מניח כי נוסח תפילת שמונה עשרה ברור ומגובש. על כן ספק גדול אם אכן לכך התכוון רבי יהושע. 
בירושלמי מובאת המחלוקת ודברי שמואל כדי להסביר את המונח "שבע מעין שמונה עשרה". מונח זה הורתו בסוגיה אחרת: מה צריך לומר המתפלל בערב יום כיפור (בבלי, יומא פז ע"ב). בירושלמי שלנו "אית תניי תני שבע מעין שמונה עשרה, ואית תניי תני שמונה עשרה מעין שמונה עשרה" (שם). אם כן, יש המפרש שרבי יהושע תבע לומר שבע מעין שמונה עשרה, כלומר ברכה רביעית שהיא קיצור של תפילת שמונה עשרה, ויש המפרש שצריך לומר קיצור של כל השמונה עשרה, מעין מה שהציע רב בתלמוד הבבלי.
אם כן, שניים או שלושה פירושים לפנינו: 
1. שמונה עשרה מעין שמונה עשרה, כלומר קיצור חופשי (ירושלמי; רב בבבלי).
2. שבע מעין שמונה עשרה – תפילה רביעית ("הביננו...") שהיא אזכור מסוגנן של שתים עשרה ברכות החול. המושג "שבע מעין שמונה עשרה" הורתו בנושא אחר אך הועבר לענייננו, ואנו סבורים כי רבי יהושע לא התכוון לפירוש זה. להלן נצטט קטעי גניזה ובהם ברכה אחת מעין שמונה עשרה.
3. קיצור של הברכות (ראש הברכה או סופה), ייתכן שתפילת "הביננו" (ההסבר הקודם הוא הצעה מסוגננת לפירוש זה).
אשר לנוסח תפילת "הביננו", יש בין שני התלמודים חילופים קלים. החילוף העיקרי הוא שבנוסח הבבלי הברכה "צמיחת קרן לדוד" מודגשת ומוצגת כברכה נוספת (הברכה התשע עשרה).
בסידור ארץ ישראל ששזורים בו פרקי הלכה מופיעות שתי תפילות קצרות שהן ברכה אחת מעין שמונה עשרה. אחת מהן מכונה "שמונה עשר מעין ברכה אחת"<sup class="footnote-marker">68</sup><i class="footnote">מרגליות, הלכות ארץ ישראל, עמ' קמד.  </i>: "ברוך אתה יי' אינו<sup class="footnote-marker">69</sup><i class="footnote">קיצור ל- אלוהינו. </i> ואל[והי] אב[ותנו] אלהי אב[רהם] אל[והי] יצ[חק] ואל[והי] יע[קב] האל הגד[ול] הגי[בור] והנורא אל עליון קונה שמ[ים] וארץ מגן עזרנו ומחיה המתים נקדש בצדקה חונינו דעה ורצה תשובתנו סלח לעונינו ומחול לחטאתנו ותגאלינו מיד עדינה ותרפא חלאינו ותברך שנותינו ותקבץ נדחינו ותשפטנו בחסד וברחמים ותכניע קמינו כי אתה מובטח כל קצוי ארץ ומנוס לצדיקים ותבנה את ירושלים עירך בקרוב ושם נעבדך ושם תשמע תפילתינו אנא רחם עלינו ברחמיך הרבים מהרה השב שכינתך לציון וסדרי עבודתך לירושלים עירך אתה בחרתה בנו ותדע כי אתה טוב ומטיב לכל ותפרוש עלינו סוכת שלומך עושה השלום". הנוסח מורכב מציטוט שלם של הברכה הראשונה. כאן התיר המעתיק לעצמו לקצר את המילים (אנו הצגנו את הנוסח בתוך סוגריים רבועים), ולאחר מכן ציטט את ראשי הברכות או רמז לתוכנן.
בקטע זה יש רמזים מעטים לתפילת "הביננו"; אין זה רק פירוש אחר למשנה (אחת מעין שמונה עשרה או שבע מעין שמונה עשרה), אלא מסורת ליטורגית שונה. במסורת זו סימנים בבליים אחדים<sup class="footnote-marker">70</sup><i class="footnote">הנוסחה "המחזיר שכינתו לציון" היא בבלית, ראו ארליך, ברכת עבודה. ברם אין בה הברכה התשע עשרה "צמח דוד", שהיא מנהג בבל.  </i>. באותו חיבור מופיעה גם תפילה מפויטת אחת מעין שמונה עשרה: "...בגשם תחייה לעם שבחך פוצים גדלת מאד בסוד קדושים מעריצים... השיבנו ונשובה מכל נאצים זמן גאולה מהר וקרב קיצים" וכו'<sup class="footnote-marker">71</sup><i class="footnote">שם, עמ' קמב. בקיצור זה שמונה עשרה ברכות, כמנהג ארץ ישראל. </i>.
<b>רבי עקיבא</b><b> אומר אם שגרה תפילתו בפיו מתפלל שמונה עשרה ואם לאו מעין שמונה עשרה – </b>רבי עקיבא מציע הצעת פשרה: "שגורה" פירושו שהתפילה רגילה וזורמת מפיו בחופשיות<sup class="footnote-marker">72</sup><i class="footnote">נאה, ברכות; אפשטיין, מבוא, עמ' 1257. </i>, שכן "לשגר" משמעו לשלוח. דעתו של רבי עקיבא מוכיחה כי דרך ההסבר שנקטנו בה נכונה. הבעיה העיקרית היא הכרת התפילה החדשה יחסית. רבי עקיבא מכיר בבעיה, הוא מצדד בכך שמן הראוי לומר את תפילת שמונה עשרה, אך מי שאינו מכירה יסתפק בנוסח מגובש פחות. כפי שנראה במשנה הבאה, בעל הפלוגתא של רבן גמליאל שנזכר בתחילת המשנה הוא רבי אליעזר.
ייתכן שרבי עקיבא אינו חולק על רבי יהושע אלא מסביר את דבריו. אם התְנאים מאפשרים זאת – יש להתפלל תפילת שמונה עשרה, אך אם יש קושי בדבר – יתפלל מעין שמונה עשרה. להלן נראה שהסבר זה מחויב לדעת חלק מעדי הנוסח של המשנה הבאה. 

Mishnah 4

<b>רבי אליעזר אומר העושה תפילתו קבע אין תפילתו תחנונים –</b> דברי רבי אליעזר בן הורקנוס חוזרים למשנה הקודמת<sup class="footnote-marker">73</sup><i class="footnote">כך ר' יהוסף אשכנזי, מובא במלאכת שלמה. </i>. למעשה הם חלק ממנה, והחלוקה בין המשניות אינה טובה.
<b>קבע –</b> בהקשר הנוכחי הוא בניגוד לתחנונים, כלומר "קבע" הוא נוסח קבוע. הבבלי מדגיש ש"תפילתו עליו כמשוי". רבי אליעזר סבור שהתפילה צריכה להיות חופשית, אישית וספונטנית. זו תפילת התחנונים, וכך יש להתפלל. אין להסיק מכאן שאסור שיהיה נוסח קבוע כלשהו; ייתכן שרבי אליעזר מסכים לקבל את הנוסחאות הקיימות ואת תוכני התפילה, אך גישתו היא בניגוד לגישתו של רבן גמליאל. המשפט הקרוב ביותר הוא דבריו של רבי שמעון: "רבי שמעון אומר הוי זהיר בקרית שמע ובתפלה וכשאתה מתפלל אל תעש תפלתך קבע אלא רחמים ותחנונים לפני המקום ברוך הוא שנאמר..." (משנה, אבות פ"ב מי"ג).
אם כן, לפנינו ארבע דעות מדור היסוד של עיצוב תפילת הציבור של יום חול. יש מי שתובע נוסח מדויק ומתקין אותו, יש המתנגד נמרצות, ורבי יהושע ורבי עקיבא נוקטים עמדות ביניים. עם זאת ברור שרבן גמליאל לא המציא את התפילה ולא את הנוסח אלא גיבש נוסחאות קיימות למכלול אחד מעוצב, מגובש ומחייב. מבחינה היסטורית זכתה דרכו של רבן גמליאל לניצחון. אין זה פסק הלכה, אלא פסק דינה של ההיסטוריה היהודית.
עם זאת, עמדתו של רבי אליעזר הוכרה כדרך הנכונה, כנתיב האמִתי לתפילה. רבי אבהו אומר: "ובלבד שלא יהא כקורא באגרת" (ירו', ח ע"א), וכן "צריך לחדש בה דבר" (ירו', שם)<sup class="footnote-marker">74</sup><i class="footnote">הבבלי, כט ע"ב, מסביר ש"קבע" הוא מבלי לחדש דבר. הגדרה זו באה לאחר שנוסח התפילה כבר היה קבוע, והבבלי "מעדן" במקצת את תביעתו הרדיקלית-אנרכיסטית של רבי אליעזר.  </i>, כלומר כל תפילה צריכה לכלול מרכיב אישי ואוטונומי. ביטוי אחר לכך הוא שתפילת מוסף צריכה להיות שונה מעט מזו של שחרית. תביעה זו מובנת על רקע התפילה הקדומה שתפילת מוסף הייתה בה באותו נוסח של שחרית. על כן המקורות מתחבטים האם תקיעת שופר היא בשחרית או במוסף, משום שתוכן התפילות זהה<sup class="footnote-marker">75</sup><i class="footnote">ראו פירושנו לראש השנה פ"ד מ"ה, ולהלן בסוף הפרק. </i>. מכיוון שהתפילות זהות יש צורך בשוני מה, כדי שלא תהיינה חזרה מכנית האחת על קודמתה.
רבי שמעון, החוזר על דברי רבי אליעזר ומסתייג מתפילת הקבע, חי בדור אושא, כבר לאחר ניצחונו ההיסטורי של רבן גמליאל. הוא כבר מכיר ב"ניצחון" זה, אך תובע את התביעה הקדומה של תפילת תחנונים. זו דוגמה נאה לחזרה של תנא מאוחר על עמדות של תנאים קדומים. מכאן תביעה של זהירות כלפי החוקרים לבל יתארכו עמדות ודעות רק על סמך זמנו של מוסר המימרה. עם זאת, שמות המוסרים במקרה הזה מאפשרים לתארך את התהליך באופן כללי כפי שהצענו.
<b>רבי יהושע אומר המהלך במקום סכנה מתפלל תפילה קצרה מעין שמונה עשרה </b><b>– </b>המילים "מעין שמונה עשרה" אינן נמצאות בסדרה ארוכה של כתבי יד<sup class="footnote-marker">76</sup><i class="footnote">חוץ מכתב יד קופמן נמצא הנוסח ב-ף, ב, ג2, ג14, ג26, ז, ל, נ, ע, צ, ת2, ג23. הרי"ף הכיר נוסחה זו והתנגד לה.  </i>. מבחינה טקסטואלית כתבי היד הטובים גורסים את המשפט, אך מבחינת התוכן ברור שהתפילה המופיעה בהמשך אינה תפילה מעין שמונה עשרה. אלא שייתכן שיש לקרוא את המשפט כאילו היו אלו שני משפטים: המהלך במקום סכנה אינו מתפלל שמונה עשרה אלא מעין שמונה עשרה, וכן אומר תפילה נוספת המנויה להלן. לכאורה הסבר זה קשה, הרי לדעת רבי יהושע בכל יום אומר אדם תפילה מעין שמונה עשרה, מכאן שיש לקבל את ההסבר שהבאנו לעיל. לפי הסבר זה דברי רבי עקיבא "אם שגרה תפילתו בפיו מתפלל שמונה עשרה ואם לאו מעין שמונה עשרה" הם הסבר לדברי רבי יהושע, או סייג שלהם. כלומר, יש לומר תפילה "מעין שמונה עשרה" אם תפילתו אינה שגורה בפיו, או אם הוא נאלץ לקצר בגלל הסכנה<sup class="footnote-marker">77</sup><i class="footnote">ראו דיון ארוך אצל הנשקה, פרשת עבור, עמ' עט-פ. </i>. הווה אומר, רבי עקיבא מציע עמדה המפשרת בין דעות התנאים השונות.
ההערכה שדרכים הן מקום סכנה וטרדה רבה חוזרת בדברי חז"ל. משנתנו היא אחד הביטויים לכך. יש אף שפטרו את היוצא לדרך מתפילה, ללא קשר לטרדה הרבה שהוא מצוי בה (פסיקתא רבתי, ט, לב ע"א).
<b>ואומר הושע ה'</b><sup class="footnote-marker">78</sup><i class="footnote">השם נכתב בכתב היד בשלוש אותיות יו"ד, ואנו כדרכנו נמנעים מלכתוב את השם המפורש, או את כינויו המפורש. </i><b> את עמך את ישראל כל פרשת הציבור [העבר] –</b> נמחק בקו, <b>צורכיהם מלפניך –</b> בדפוסים וברוב עדי הנוסח, פחות או יותר: "בכל פרשת העיבור יהיו צרכיהם לפניך". ברם בכתב יד קופמן ובכתב יד פריז כתוב במקום "עיבור" "ציבור", ומעל השורה בכתב יד קופמן תוקן ל"עיבור". המשפט המקורי בכתב יד קופמן היה <b>"כל פרשת הציבור העבר צורכיהם מלפניך",</b> אבל המעתיק תיקן זאת כפי שניתן לראות בצילום והנוסח הוא <b>"כל פרשת העיבור צורכיהם מלפניך".</b> המשנה קשה והציעו לה פירושים שונים בתלמודים ובספרות הראשונים, ואף חוקרים אחרונים הציעו הצעות מספר שנעלה להלן<sup class="footnote-marker">79</sup><i class="footnote">הנשקה, פרשת עיבור; נאה, פרשת העיבור.  </i>. 
הירושלמי מפרש: "רבי אחא בשם רבי אסא כל מה ששליח ציבור עובר לפני התיבה ותובע צרכי עמך לפניך" (ח ע"ב). הבבלי אומר "מאי פרשת העבור? אמר רב חסדא אמר מר עוקבא: אפילו בשעה שאתה מתמלא עליהם עברה כאשה עוברה – יהיו כל צרכיהם לפניך. איכא דאמרי, אמר רב חסדא אמר מר עוקבא: אפילו בשעה שהם עוברים על דברי תורה – יהיו כל צרכיהם לפניך" (כט ע"ב). בכתב יד אוקספורד 366 הסבר נוסף בשם "איכא דאמרי": "אמר רב חסדא אמר מר עוקבא פרשת עוברי דרכים". כל הסברי התלמוד גרסו כנראה "עיבור", והציעו ארבעה הסברים שונים: שליח ציבור העובר לפני התיבה, אישה מעוברת, עוברים על דברי תורה, כלומר מלשון עבֵרה, ועוברי דרכים. כולם הסברים סבירים למילה "עיבור", אך בהקשר של המשנה ההסברים נראים דחוקים. יעקב לוי, (במלונו) שלא הכיר את כתב יד אוקספורד, הציע על סמך מקבילה סורית שאין "עוברי" אלא "נוסעי", והרי זה מעין ההסבר של כתב יד אוקספורד, אלא שכתב היד לא הכיר את המשמעות הסורית.
כל ההסברים הללו קשים, שהרי זו צורת לשון נדירה שאין לה מקבילות. מעבר לכך, כולם אינם מסבירים את המילה "פרשת". יש להבין שלדעת כל ההסברים "פרשת" משמעו עניין, אבל ההמשך נראה מגומגם. מעבר לכך, המונח "פרשה", או בסמיכות "פרשת...", מתייחס בספרות חז"ל תמיד לפרשה בתנ"ך, כלומר לקטע ספרותי מוגדר, ולא ל"עניין". העובדה שלתלמודים שלושה או ארבעה הסברים שונים מוכיחה כי המשמעות המקורית כבר נשכחה, או שהפכה לבלתי רלוונטית, ועל כן לא רצו התלמודים להישאר עם הפירוש ההיסטורי שהיה אמנם רֵאלי, אך כבר לא רלוונטי.
מבין הפירושים של ראשונים ואחרונים נזכיר שלושה בלבד. טור-סיני פירש שפרשת העיבור היא פרישת הקץ (דרישת הקץ), על סמך מדרש אחד שהגלות מתוארת בו כ"אנו שפרשנו מבית חיינו... כמה ימים כמה שנים כמה עיבורים"<sup class="footnote-marker">80</sup><i class="footnote">ויקרא רבה, יט, עמ' תלא; הנשקה, פרשת עיבור, עמ' פב.  </i>. זה פירוש דרשני מובהק, אם כי בלבוש מדעי. שהרי עיבור שם אינו כינוי לקץ, אלא לתקופה של שנים מספר. פליישר הציע ש"פרשת העיבור" היא המעבר מחורבן לגאולה, וראה בכך סיכום של תפילת שמונה עשרה.
נאה הציע הצעה מורכבת ביותר. הוא דוחה את נוסח כתב יד קופמן (להלן) כיוון שהוא יחידאי, ומציע שפרשת העיבור היא רמז לענייה של הציבור בפרשה ידועה, היא פרשת הבאת ביכורים. ההצעה חריפה ומבריקה, אך כל כולה השערות על גבי השערות. באופן כללי תפילות אינן מקום לחידוני רמזים עמומים, והתכנים שפליישר מעמיס כאן על התפילה אינם משתמעים ממנה. 
מכל ההצעות נראה בפשטות שיש לקבל את נוסח כתב יד קופמן, כפי שפירש והראה הנשקה. הנוסח הוא "בכל פרשת הציבור העבר צורכיהם מלפניך". "פרשת" הוא המונח לפורשים עצמם (פרושת על משקל מסורת או מחלוקת, או פשוט "פרושות" על משקל "כרוזות", שהוא משקל בעלי מקצוע), כלומר כל הפורשים מן הציבור, אל תשמע לתפילתם. פירוש זה מקביל לתפילת המינים שתיקנו ביבנה, והיא תפילה לבל תתקבל תפילתם במרום. הנוסח סביר, מעניק למשנה משמעות ומבוסס על כתב יד אמין. הנוסח "ציבור" במקום "עיבור" מופיע בעדי נוסח נוספים (לעיל), על כן הטענה של נאה שאין לסמוך על עדות יחידאית נראית כדחייה בעלמא, שיותר משבאה לדחות את ההסבר המוצע באה "לייצר" צורך בהסבר המפולפל שהציע. מכל מקום, ראוי הוא כתב יד קופמן שלא להידחות ללא טעם אף כשהוא יחידאי.
תפילה זו הוגדרה כ"מעין שמונה עשרה", ולכך הצענו הסברים מספר: או שתפילה זו אינה מעין שמונה עשרה אלא השלמה למעין שמונה עשרה, או שאין לגרוס כלל את המשפט "מעין שמונה עשרה". ייתכן גם שלדעת רבי יהושע זו תמציתה של תפילת שמונה עשרה, זאת לאור החשיבות שייחסו לה חכמים בני דור יבנה.
מעתה עלינו להבין גם את גורלה ההיסטורי של התפילה. הירושלמי מצטט כאילו את הנוסח "עיבור", אך הנשקה צודק בכך שהירושלמי הכיר כנראה גם את הגרסה "ציבור": "כל מה ששליח ציבור עובר לפני התיבה ותובע צרכי עמך לפניך". לדעת הנשקה גם הבבלי הכיר את הגרסה <b>"ציבור",</b> אך הדברים נראים רחוקים.
מסתבר שלפנינו עדות נוספת לתהליך מוכר. דברי הפולמוס על הכתות של ימי בית שני השתקעו בספרות חז"ל, ברם לעתים קרובות הם כבר איבדו מחריפותם. תנאים מאוחרים ואמוראים לא הכירו את הרקע הרֵאלי למחלוקות הכיתתיות, ופירשו אותן כמחלוקות הלכתיות לכל דבר. כך הם גם שינו נוסחאות תפילה אנטי כיתתיות. את תפילת המינים הסבו לתפילה נגד הנוצרים, ומאוחר יותר הפכה זו לתפילה כללית עוד יותר. כך גם פירשו להלן משנה העוסקת בנוסחאות תפילה ומנהגי תפילה כיתתיים<sup class="footnote-marker">81</sup><i class="footnote">להלן, פ"ה מ"ג.  </i>, וכן טושטשה חדותו של הוויכוח בנושאים אחרים<sup class="footnote-marker">82</sup><i class="footnote">ראו פירושנו ליומא פ"א מ"ה; ראש השנה פ"א מ"ז, וראו ספראי, בני רכב, ועוד. </i>. 
<b>ברוך אתה ה' שומע תפילה –</b> ברכת "שומע תפילה" הייתה אכסניה הולמת לתפילות מיוחדות ובקשות פרטיות בתוך תפילת שמונה עשרה, וחתימה הולמת לבקשות תפילה שאינן חלק מהתפילה הציבורית המעוצבת.
במקורות המקבילים מצינו נוסחאות חילופיות לתפילה של רבי יהושע:
– "רבי ליעזר אומר יעשה רצונך בשמים ממעל ותן נחת רוח ליריאיך והטוב בעיניך עשה, ברוך שומע תפלה" (תוס', פ"ג ה"ז). גם הבבלי מביא תפילה זו בשינויים קלים (כט ע"ב)<sup class="footnote-marker">83</sup><i class="footnote">לתפילה זו מקבילה מעניינת במתי ו 9: "יעשה רצונך כאשר בשמים גם בארץ...". תפילה זו מכילה משפטים מספר העשויים להתפרש כ"מעין שמונה עשרה", כלומר סיכום מרומז של אחדות מברכות התפילה בסגנון תפילת "הביננו". </i>.
– "רבי יוסה אומר שמע לתפלת עמך ישראל ועשה מהרה בקשתן, ברוך שומע תפלה" (תוס', שם, וכן בבבלי שם בשם רבי יהושע). 
– "רבי אלעזר ברבי צדוק אומר שמע קול צעקת עמך ישראל ועשה מהרה בקשתם, ברוך שומע תפילה" (תוס', שם, לפי חלק מכתבי היד, ובבבלי שם בשינוי קל).
– "אחרים אומרים, צרכי עמך מרובים ודעתן קצרה, יהי רצון מלפניך ה' אלהינו שתתן לכל אחד ואחד צרכיו ולכל גויה וגויה די מחסורה, ברוך שומע תפלה" (תוס', שם; בבלי, שם).
– בירושלמי נוסח מעט ארוך יותר לתפילה זו: "צורכי עמך ישראל מרובין ודעתן קצרה, אלא יהי רצון מלפניך ה' אלהינו ואלהי אבותינו שתתן לכל ביריה ובריה צרכיה ולכל גויה וגויה די מחסורה, ברוך ה' כי שמעת קול תחנוניי, בא"י שומע תפילה" (ח ע"ב). 
– "אמר רבי לעזר ברבי צדוק אבא היה מתפלל תפלה קצרה בלילי שבתות, ומאהבתך ה' אלהינו שאהבת את ישראל עמך ומחמלתך מלכנו שחמלת על בני בריתך נתת לנו ה' אלינו את יום השביעי הגדול והקדוש הזה באהבה. על הכוס הוא אומר: אשר קדש את יום השבת ואינו חותם" (תוס', שם). תפילה זו לא נועדה, כמובן, למקום סכנה אלא לשמש תחליף לתפילת עמידה בליל שבת. היא הובאה כאן רק כדי להראות כי תפילה קצרה אינה מעין שמונה עשרה, אלא היא יצירה עצמאית.
כל התפילות הקצרות אינן "מעין שמונה עשרה" ואי אפשר להסבירן כסיכום מקוצר של תפילת שמונה עשרה, על כן ניסיונו של פליישר להסביר את תפילת "פרשת העיבור" כסיכום של תפילת שמונה עשרה הוא מאולץ. ייתכן שאלו רווחו בעבר כתפילה קצרה לפני התגבשות נוסחה הארוך של תפילת שמונה עשרה, או שרווחו במקביל לנוסח הארוך.

Mishnah 5

<b>היה רכוב</b><sup class="footnote-marker">84</sup><i class="footnote">בסדרת עדי נוסח "רוכב", והוא הוא. הנוסח "רכוב" מצוי ב- א, ג6, ו, ס, פ, ש, ף. </i><b> על החמור –</b> כפי שנאמר לעיל המתפלל צריך להתכוון בתפילתו, לכן ספק אם הוא רשאי להתפלל תוך כדי רכיבה. בפירושנו למשנה הדנה בכך<sup class="footnote-marker">85</sup><i class="footnote">לעיל, פ"ב מ"ד.  </i> ראינו כי יש מי שהתירו, אולי, תפילה תוך כדי רכיבה, כשם שהתירו להתפלל ליושב על זית או תאנה. אבל עיקרה של המשנה אינו בכוונת הלב אלא בכיוון התפילה, כפי שעולה מן ההמשך.
<b>ירד – </b>כאמור, זו ההלכה הבסיסית. את התפילה יש לערוך בעמידה נינוחה (איור 19, תמונה 11).
<b>אם אינו יכול לירד יחזיר את פניו –</b> לא נאמר להיכן יחזיר את פניו, אך לפי פשוטם של דברים הכוונה שיסובב את ראשו כנגד המקדש. כמו כן לא נאמר מדוע אין הוא יכול לרדת, ולפי פשוטם של דברים מדובר בשיירה שיש בה לא יהודים והרוכב היהודי אינו יכול לעצור כרצונו. שיירות שחצו את המדבר היו תופעה רגילה, והמשתתפים בהן לא העזו לעזוב את השיירה מטעמי ביטחון. ייתכן גם שהמשנה מאפשרת להתפלל תוך כדי רכיבה גם למי שהעצירה גורמת עבורו, במידה רבה או מועטה, לקשיים. הוא יכול לעצור אך שעתו דחוקה, או שאין לו מקום נוח לחנות. אין צורך להסביר משנה זו דווקא בשעת חירום או אילוץ קשה. לפי הסבר זה החובה לכוון את פניו אינה חמורה, ודי בצורך קל כדי לבטלה.
<b>ואים אינו יכול להחזיר את פניו יכוון את לבו כנגד [בית] קודשי הקדשים –</b> הכתוב בסוגריים נוסף בידי מעתיק קדום מעל השורה, עם ניקוד. לפי כתב היד דומה שתוספת זו היא מעשה ידי המעתיק הראשון, והיא נמצאת ברוב עדי הנוסח האחרים (להוציא <b>ל, צ</b>). המשנה קובעת כאן בפשטות שיש להתפלל לכיוון ירושלים וקודש הקודשים. אם הדבר בלתי ניתן לביצוע – יש להסתפק בכוונת הלב, כלומר בתפילה לשם המקדש<sup class="footnote-marker">86</sup><i class="footnote">בירו', ח ע"ב, מודגש שהוא הדין בסומא ובמי שאינו יכול לכוון את הרוחות. </i>. במשנה יש ביטוי למרכזיותה של ירושלים, ונרחיב בכך במשנה הבאה. 
הסברנו את משנתנו כעוסקת בעיקר בכיוון התפילה, אך התלמודים עסקו בה גם מתוך ההיבט של הכוונה סתם. כך, למשל, הירושלמי קובע שרק אם יש לו מי שיחזיק את החמור ירד ויתפלל, אחרת יהיה עסוק בחמורו ועדיף שימשיך לרכב. על רקע זה יש לברר את תפקיד מימרתו של רבי, שהיא המשך של המימרה בבבלי (ל ע"א)<sup class="footnote-marker">87</sup><i class="footnote">זו תופעה רווחת שמימרה אמוראית בירושלמי מופיעה בתלמוד הבבלי כמימרה תנאית, וראו המבוא לפירוש המשניות.  </i>: "בין כך ובין כך ישב במקומו ויתפלל" – האם הוא חולק רק על החזקת החמור ועל משנתנו ומעדיף תפילה ברכיבה על פני ירידה מהחמור (ודאגה לחמור), או שהוא מתנגד לכיוון הפנים לירושלים. לשתי הדעות מקבילות. מי שמעדיף ישיבה על החמור מהלך בדרכו של מי שמאפשר תפילה על ראש זית או על ראש תאנה; מצד שני מצינו גם מי שמסתייג מהתפילה לכיוון ירושלים (להלן, במשנה הבאה). 
מן הראוי להדגיש שמשנתנו אינה כרבי. רבי היה עורך המשנה, אך לעתים קרובות הוא חולק על תוכנה. בספרות המחקר זו ראיה לכך שרבי לא ראה במשנה ספר של פסקי הלכה אלא לקט שתפקידו לכנס את הנושאים ולקבוע בכך את ספר הלימוד ואת סדר היום של בית המדרש. 

Mishnah 6

<b>היה יושב בספינה [או בקרון] – </b>הכתוב בין הסוגריים נוסף בשוליים,<b> או באסדה – </b>המדובר במי שמפליג בים; הפלגה זו היא לזמן רב, וברור שאי אפשר לצוות להמתין לו עד שירד. מצד שני היושב בספינה נינוח ואין מניעה שיתפלל, הבעיה היא רק שהספינה עשויה להסתובב ואי אפשר לו לכוון את פניו לעבר המקדש. ייתכן גם שבים קשה לו לדעת היכן הכיוון המקודש, אך דומה שבתנאי המזרח התיכון, כשהשמש זורחת במזרח ונעה במסלול קבוע שהיה ידוע לכול, היו רק ימים מועטים של עננים או ערפל שבהם היה חשש לטשטוש הכיוון. פירוש המילה "אסדה" יבורר להלן.
<b>יכוון את לבו כנגד בית קדש הקדשים – </b>כוונת הלב היא שונה מכוונת פנים. כוונת פנים היא כיוון פיזי, וכוונת הלב היא כיוון סמלי רוחני.
המשנה מונה סדרת כלי רכב. בעדי הנוסח יש חילופים ברשימה. המילה "קרון" חסרה ברוב עדי הנוסח הטובים, וכן גם בציטוט המשנה בירושלמי עצמו. הקרון הוא כרכרה הרתומה לזוג סוסים או לזוג שוורים. בארץ ישראל הייתה הנסיעה בקרון נדירה ביותר, והוא נזכר רק לעתים רחוקות. כל זאת בניגוד לארצות מישוריות כמו בבבל או באירופה. הסיבה לנדירותו של הקרון או העגלה ברורה: מבחינה כלכלית ההובלה בחמור זולה יותר, והיא אף מהירה יותר<sup class="footnote-marker">88</sup><i class="footnote">ספראי, הכלכלה, עמ' 290-289. </i>. כך במישור, ועל אחת כמה וכמה בתנאי הארץ ההרריים. על כן דומה שהקרון נוסף בהשפעת התנאים מחוץ לארץ ישראל.
הירושלמי אומר: "היא אסדא, היא אסכריא היא רפסודות" (ח ע"ג). "רפסודה" היא מונח מקראי. חירם מציע לשלמה למכור לו עצים ולשנע אותם ברפסודות (דברי הימים ב ב טו)<sup class="footnote-marker">89</sup><i class="footnote">התרגום הארמי מתרגם "תרגומין", והיווני                                     ראו שפרבר, נאוטיקה, עמ' 132, 136. </i>. לפי ההקשר אלו עצים קשורים המהווים מעין סירה כשלעצמם, משטח פתוח שאין לו כלי קיבול. אלו מתאימים לשיט נהרות, וודאי שלא לשיט ימים. אך אנייה יכולה לגרור אחריה עצים. הירושלמי מפרש, אפוא, את המילה במשנה, ורומז למילה מקראית דומה. הרפסודה מופיעה בהקשר אחר כשרפרף שטוח: "מלך בשר ודם יושב על כסא גבור (אולי צריך להיות גבוה) ואין רגליו מגיעות לרפסודות שתחת רגליו, והקב"ה השמים כסאו והארץ הדום רגליו" (תנח', בראשית ה). "אסכריא" או אסקריה היא סוג של ספינה; לפי ההקשר זו כנראה ספינה שטוחה, אך יש שבנו בה בית (תא), כמו במשנת נגעים פי"ב מ"א. אסקריה או איסקריה היא התורן (בבלי, תענית כא ע"א), ועל כן נראה שהכוונה לספינה שיש לה תורן<sup class="footnote-marker">90</sup><i class="footnote">תורניתא היא סוג עץ (שיטה או ארז) שממנו הכינו את התורן. </i>. כל זאת בניגוד לספינה, שהיא ספינת משוטים ללא תורן. כך הגמרא מאפשרת להוסיף למחיר של ספינה שנועדה להפוך לאיסקריה: "ספינה לעשות לה איסקריא... כיון דשפירא איסקריא טפי אגרא טפי" (בבלי, בבא מציעא סט ע"ב – כיוון שאיסקריה טובה יותר שכרה מרובה). איסקריה מופיעה בעיקר בספרות הבבלית, אך גם בירושלמי שלנו ובמשנת נגעים שציטטנו. נראה שאסדה היא מונח ארץ-ישראלי יותר, ואיסקריה מונח שהיה בשימוש רווח יותר בבבל.
כאמור, המשנה מדגישה שני רעיונות שעלינו להרחיב בהם מעט. האחד הוא מקומה של ירושלים, והשני כיוון התפילה. קיים קשר בין שני הנושאים, שכן כיוון התפילה הוא אחד הביטויים לקדושת ירושלים. עם זאת, ניתן לקדש את ירושלים ולא להתפלל אליה, ולכיוון התפילה ביטוי גם ברובד אחר של מיסוד התפילה ועיצובה החיצוני. 
נפתח בירושלים. ירושלים והמקדש נחשבו למקודשים, וקדושתם הייתה מקובלת על הכול. בספרות ימי בית שני, ואין צריך לומר שבדברי חז"ל, העיר תופסת מקום חשוב, כפי שהראו פלוסר ורבים אחרים<sup class="footnote-marker">91</sup><i class="footnote">פלוסר, ירושלים. לדיונים חשובים נוספים על ירושלים ומקומה בספרות ימי בית שני ראו כשר, ירושלים; עמיר, עליה; זליגמן, ירושלים; ספראי, ירושלים; ספראי, קדושת ירושלים. לעומת שפע זה של דיונים, כמעט אין דיון שיטתי בקדושתה של ירושלים ומעמדה לאחר החורבן. ראו כוהן, ציון; זהבי, מדרשים; דינבורג, ציון. לסקירה יפה ראו גם דיוויס, ציון. </i>. לעיר יוחסה קדושה רבה והיא נתפסה כשוכנת במקום קדוש, בעלת תכונות קודש טיפוסיות, עירו של האל שנבחרה על ידו כמשכנו היחיד, וכיוצא באלו תיאורים נוספים הרווחים בספרות המדרשית. אף שהעיר שגשגה ופרחה, התפללו בני התקופה וייחלו לבניינה המחודש, אם בדמות בנייה ופיתוח ואם באמצעות הורדתה של "ירושלים של מעלה" הגנוזה במרומים<sup class="footnote-marker">92</sup><i class="footnote">אפטוביצר, מקדש; אורבך, ירושלים; ספראי, ירושלים. </i>. התקווה לקיבוץ גלויות נתקשרה אף היא לירושלים, ואין צריך לומר שבניית המקדש לעתיד לבוא קשורה אף היא לעיר ומבטאת את קדושתה. הדים לתפיסת עולם זו מצויים בעיקר בספרות החיצונית אך גם בספרות חז"ל הקדומה, בכתבים היהודיים-הלניסטיים, ואף בספרות כת יהודה יש ביטוי לתקווה לבנייה מחודשת ומתוקנת לא רק של המקדש אלא גם של ירושלים הארצית<sup class="footnote-marker">93</sup><i class="footnote">בספרות הכת אף נמצאו הנחיות של ארכיטקטורה מקודשת של המקדש וירושלים, כלומר הנחיות תכנון שמקדש שאיננו נבנה לפיהן פסול וראוי ליהרס, ראו למשל ידין, מגילת המקדש, א, עמ' 214-137, ומקורות נוספים. לירושלים בספרות הכיתתית ראו שיפמן, ירושלים; אשל, ירושלים, ועוד. </i>.
מקומה של ירושלים כמרכז ההוויה הדתית וכמולדת רוחנית לא פורש כהוראה מעשית לחיות בעיר, ולכל היותר היה בה משום הטפה לעלייה לרגל לירושלים לעתים מזומנות. אצל פילון, למשל, ירושלים נתפסת כמטרופולין, במובן ההלניסטי של המילה, וכמולדת רוחנית, אך זאת מבלי לשלול את עצם הלגיטימיות של הישיבה בגולה. אם כן, קדושת ירושלים נותרת כרעיון אידֵאי, ואינה מחייבת מימוש ועלייה לגור בה.
ירושלים חרבה בשנת 70 לספירה, ומבחינה יהודית נשארה בחורבנה לפחות עד בנייתה בראשית המאה העשרים. חלק מהזמן, בין השנים 70–135 או 130, הייתה ירושלים חרבה ברובה. חלק מהזמן הייתה עיר משגשגת במידה זו או אחרת, אבל מבחינה יהודית היא חרבה.
התפיסה הבסיסית לא השתנתה גם אחרי החורבן, וניתן להביא ציטוטים רבים מדורות שונים של ביטויים לקדושת ירושלים, ואזכורים לגעגועים אליה ולהערצתה. התמונה הכללית ברורה מאוד. ב"תפילה", היא תפילת העמידה או תפילת שמונה עשרה, כלולות ברכות מיוחדות העוסקות בקיבוץ גלויות לארץ ובבניית ירושלים. הברכה מסתיימת: "אלוהי דוד ובונה ירושלים"<sup class="footnote-marker">94</sup><i class="footnote">כפי שראינו לעיל זה היה נוסח ארץ ישראל; הנוסח שנקבע בבבל, ואותו אנו אומרים עד היום, שונה. </i>. בברכת המזון, שעקרונותיה נקבעו כנראה בדור יבנה, שלוש ברכות, ביניהן אחת על "הארץ" ואחת על "ירושלים" (תוס', פ"ו ה"א; מכילתא דרבי ישמעאל, בא פט"ז, עמ' 60). פיוטים נכתבו על העיר, ודרשות רבות נאמרו עליה. בספרים העוסקים בליקוט מדרשים, מדור שלם וארוך מוקדש לירושלים, ובו מאות(!) דרשות. כך, למשל, בפסיקתא רבתי יש סדרה ארוכה של דרשות על ירושלים, אֶבלה ובניינה העתידי, עשר פסיקתאות מוקדשות כמעט כולן לכך (פסיקתא רבתי, פכ"ו-פל"ו). כל האבל על הגלות, העוני והשעבוד מתמצים באבל על ירושלים. בדרשות רבות ירושלים כבר מופיעה כדמות אדם (שם, פכ"ו, קלא ע"ב). 
בשולי שוליים ניתן לשמוע רמזים על קבוצות כאלה או אחרות שאמנם אינן מואשמות בפקפוק בקדושת ירושלים, אבל מואשמות במעט חוסר מסירות לה. כך, למשל, נזכרת קבוצה של "אבלי ציון" שהם אלה שיזכו ויראו בבניין ירושלים: "אילו אבלי ציון שעשה הקדוש ברוך הוא על עולמו... והרואה אותם יושב ואומר לשוא לעגנו על דבריהם..."<sup class="footnote-marker">95</sup><i class="footnote">פסיקתא רבתי, לד, קנח ע"ב, וראו עוד שם, קנט ע"א. </i>. יש בדברים רמז גם לאחרים הלועגים לאבלי ציון, וביקורת עליהם. בספרות המחקר התחבטו בדבר הקשר בין "אבלי ציון" אלו לבין קבוצה קראית, מוגדרת מאוד, שכונתה "אבלי ציון", היא עדת ה"שושנים"<sup class="footnote-marker">96</sup><i class="footnote">צוקר, אבלי ציון. </i>. קבוצה קראית זו פעלה והתגוררה בעיר מהמאות השמינית או התשיעית. ספק רב אם הקטע שצוטט הוא כה מאוחר, אך לא בכך עיסוקנו. בסך הכול, התמונה של יחס הקדושה לעיר היא כמעט אחידה. לאחר החורבן המשיך עם ישראל להעריץ את העיר, אף כשמספר תושביה היהודיים היה קטן ביותר. עם זאת, חלו שינויים במעמד העיר ובתפיסת קדושתה<sup class="footnote-marker">97</sup><i class="footnote">גפני, ירושלים; ספראי, ירושלים; ספראי, קדושת ירושלים. מבחינה כרונולוגית המאמר של ספראי וספראי, ארץ ישראל וירושלים, מתחיל במקום שגפני מסיים. </i>.
מן הראוי לפתוח בקדושתו של המקדש החרב. בספרות התקופה אין על כך דיונים מפורשים, אך ברור היה שלמקדש אין תחליף. לא שמענו על מי שהציע להקים את המקדש במקום אחר. שיקומו של המקדש בירושלים לא היה אפשרי בגלל גזרת השלטונות. אך אין לדעת האם זו הסיבה שבגללה לא נבנה מקדש אחר, או מבנה אחר – מרכזי פחות – במקום אחר, או שמא נבעה ההסתייגות ממבנה מרכזי מקודש (או לפחות במה או מזבח מקומי) מסיבות פנים-יהודיות והלכתיות. מכל מקום, לא שמענו על ניסיון מעין זה או על התחבטות בעניין. בניית המקדש נקשרה עם בוא המשיח, אירוע המחייב התגלות משמים, נסית, גלויה וברורה. הזיקה וההתניה שבין בניית המקדש לביאת המשיח נראית לנו היום טבעית, אך למעשה אין היא כזאת. בסופו של דבר, המקדש הראשון והשני נבנו ללא קשר למשיח. המקדש השני נבנה כמעט ללא גילויי נסים. הנביאים שפעלו באותם דורות אמנם תמכו בבנייתו, אך לא הם יזמו זאת, ולא הם הנחו את הבונים. אין צריך לומר ששיפוץ המקדש בידי הורדוס היה מעשה ידי אדם, והוא לא יוחס דווקא לצדיק יסוד עולם. המסורת התלמודית אמנם מסבירה שחכמים תמכו ברעיון ואולי אף יזמוהו, אך אפילו לפי מסורת זו הם פעלו רק מאחורי הקלעים<sup class="footnote-marker">98</sup><i class="footnote">בבלי, בבא בתרא ג ע"ב - ד ע"א; אין לסיפור זה מקבילות ארץ-ישראליות. </i>. 
ברור שאין משיח ללא מקדש, ברם מדוע נקבע שאין מקדש ללא משיח? יתר על כן, במקורות אנו פוגשים את הדעה שהמקדש העתידי לא ייבנה בידי אדם, אך מן הראוי לברר מה מקורותיה של אמונה זו, וממתי התקבלה כדעה שלטת בציבור היהודי. אין ספק שיש כאן תקווה רבה ואמונה בעתיד טוב הרבה יותר, אבל מדוע וכיצד הפכה תקווה זו לבלם בפני ניסיונות רֵאליים לחידוש העבודה? על כל זאת אין בידינו תשובות ברורות, ולא כאן המקום לברר את השאלה. יהיה הצידוק הרעיוני אשר יהיה, בפועל היה באמונה זו כדי להצדיק את אי העשייה והיעדר הניסיון לשקם מחדש את המקדש. ההווה המצוי הפך אפוא למעין מצב רצוי, לפחות באופן זמני במצב הקיים. 
במסגרת דיון זה דיינו בקביעה שהחורבן הפך את המקדש החרב לקדוש, אולי אפילו מעבר למתבקש מעצם החורבן. לא רק שעבודת ה' באזור לא חודשה, אלא שאפילו מעמדים ציבוריים ומצוות שהיו להם רק זיקה חלקית למקדש הופסקו. כך, למשל, שרפת פרה אדומה אינה נעשית במקדש עצמו, וסביר שניתן היה לקיימה גם לאחר החורבן. אף על פי כן זו לא חודשה, דבר שגרם בהדרגה להפסקת השמירה על מצוות טהרה. קרבן פסח אף הוא איננו זקוק למקדש, ואף על פי כן לא חודש, על כל פנים לא בירושלים. הוא הדין באכילת מעשר שני, שבה נעסוק להלן. 
מצד שני נקבע במפורש שקדושתו של מתחם המקדש לא פסקה. במפורש נקבע: "אין לי אלא בזמן שבית המקדש קיים, בזמן שאין בית מקדש קיים מנין? תלמוד לומר את שבתותי תשמרו ומקדשי תיראו מה שמירת שבת לעולם אף מורא מקדש לעולם" (ספרא קדושים, פרק ז ה"ו), וכן: "...והשימותי את מקדשיכם – קדושתן אף כשהן שוממין"<sup class="footnote-marker">99</sup><i class="footnote">ראו פירושנו למגילה פ"ג מ"ג. </i>. המדובר בקדושתם של בתי הכנסת, והמשנה מניחה בפשטות שקדושתו של המקדש החרב ברורה ובלתי ניתנת לערעור. 
זאת ועוד; המקדש כל כך קדוש עד שאין לעשות כלים ומתקנים הדומים לאלו שבמקדש: "תניא אידך: לא יעשה אדם בית תבנית היכל, אכסדרה כנגד אולם, חצר כנגד עזרה, שלחן כנגד שלחן, מנורה כנגד מנורה, אבל עושה של חמשה ושל ששה..." (בבלי, מנחות כח ע"ב). על הקטורת נאמר: "ואלו הן הלוקין... והמפטם את השמן והמפטם את הקטורת והסך בשמן המשחה..." (משנה, מכות פ"ג מ"ב).
קדושתו הרבה של המקדש השפיעה גם על היחס למצוות הקשורות אליו, אלו שאינן קשורות ישירות להקרבת הקרבנות. בית המקדש השני, זה שנבנה על ידי שבי הגולה ושופץ על ידי הורדוס, היה המרכז הדתי, החברתי והתרבותי של עם ישראל. כאן התקיימו מעמדות הציבור: הקרבת קרבנות הציבור והיחיד, העלייה לרגל, מעמד יום כיפור וקרבן פסח; כאן בא אדם לכפר על חטאיו או להודות על ישועתו. בית המקדש היה לא רק מרכז לימוד התורה, אלא הסנהדרין, ששכנה בחצרותיו, ינקה ממנו את מעמדה הדתי ואת סמכותה ועצמתה החברתית. מכאן פעלו הכוהנים שהנהיגו את העם, ולכאן נשאו הכול את עיניהם. המקדש העניק תחושת גאווה ועצמה כמעט בלתי מוגבלת. אין זה מפליא שהיו רבים בעם שהאמינו שכל רע לא יאונה למקדש גם כאשר נראו הסיכויים לניצחון צבאי משוללי כל יסוד.
קל להבין את ההלם במחנה היהודי בעקבות חורבן המקדש. זה היה הלם משולב: דתי, רעיוני, כלכלי וחברתי. בתחום הרעיוני עמדו המוני העם תמהים ומופתעים כיצד הרשה ריבונו של עולם להרוס את ביתו, ומעבר לכך – כיצד ניתן להמשיך ולקיים חיים יהודיים ללא המקדש ועבודת ה' בו? מי ינהיג את העם? הרי הסנהדרין, הגוף בעל הסמכות הדתית, פורק, ואף אם יקום גוף חדש – ללא המקדש אין לו כל סמכות! כך, למשל, נכרי הרוצה להתגייר חייב בקרבן, וכי לא ניתן לגייר עוד ללא הקרבן? וכיצד יצוין ראש חודש או מעמד ליל פסח ללא קרבן החובה? בנוסף לכל אלה היה גם הצער הפשוט על הנכס הרוחני שאבד.
חכמים, בהנהגתו של רבן יוחנן בן זכאי, עמלו קשות לגבש מחדש את סדר היום היהודי ולהתאימו למצב חדש זה של היעדר מקדש. הם קבעו אילו מצוות יש לקיים כ"זכר למקדש" ועל אילו צריך לוותר. הם עיצבו מחדש את מעמדות עבודת ה' הציבוריים, וקבעו את דיני תקיעת השופר מחוץ למקדש, נטילת ארבעה מינים ומצוות נוספות. הסנהדרין הוקמה מחדש, ונתקבלה בציבור היהודי כמוסד לגיטימי בעל זכויות הכרעה וסמכויות ביצוע. במקביל עמלו חכמים לחנך את העם ולשכנעו באמִתות שבעצם כבר היו מוכרות מזה דורות, שהעבודה במקדש הנה רק אחת מדרכי עבודת ה'. לימוד תורה, צדקה וקיום מצוות של היחיד הפכו לתוכן העיקרי של החיים היהודיים. הזיקה למקדש התבטאה בעיקר בתפילות לקימומו, במנהגי האבל שקבעו חכמים ובהלכות על המשך הקדושה של המקדש החרב. ברם, חיי היום-יום תוכננו ועוצבו למצב של היעדר מקדש.
חלק מהמצוות שנעשו במקדש הועברו לבית הכנסת כגון ברכת כוהנים, נטילת ארבעה מינים ותקיעת שופר, ולחלקן נמצאו מעין תחליפים, כגון התפילות שנקבעו על בסיס קרבנות הציבור: שחרית כנגד קרבן תמיד של בוקר, מנחה כנגד תמיד של בין הערביים, מוסף כנגד קרבן מוסף, אמירת הלל כנגד אמירת ההלל במקדש וכו'<sup class="footnote-marker">100</sup><i class="footnote">ספראי, בית מקדש. </i>. כנגד זה נמנעו חכמים מלהכניס לבית הכנסת ולבית היהודי מעמדות ומצוות שהיו קשורים או דומים לטקסי המקדש. מאוחר יותר, בסוף תקופת האמוראים או אף מאוחר יותר, חדרו לבית הכנסת כמה מצוות טקסיות. כך, למשל, לא חודשה מצוות הקטורת; בבית הכנסת התנאי לא הייתה מנורה, אך מאוחר יותר אנו שומעים על מצווה ונוהג להדליק בבית הכנסת מנורה<sup class="footnote-marker">101</sup><i class="footnote">ספראי, מבית כנסת למקדש; תא-שמע, מקדש מעט. </i>. בבית הכנסת הקדום לא היה ארון קודש, ומאוחר יותר הפך למרכיב מרכזי באולם התפילה<sup class="footnote-marker">102</sup><i class="footnote">ספראי, שם שם. </i>. אמירת "שיר של יום" כנגד השיר במקדש ומצוות "הושענות" – הקפת התיבה בסוכות, אף הם כנראה נוהגים מאוחרים בלבד. חכמים אף התנגדו להכנסת מרכיבים מקדשיים אחרים לבית הכנסת, כגון ההימנעות מללבוש דווקא בגדי לבן, ההתנגדות לתקיעה בשופר בתענית, או ההתנגדות לחובה להלך יחף בבית הכנסת. מאוחר יותר אף היו שתבעו שגם לבית הכנסת לא ייכנס אדם כשמנעליו לרגליו. 
לעתים נקבעו מצוות שהן בבחינת תחליף לקרבנות, אף שאינן דומות למה שנעשה במקדש, כגון לימוד תורה, צדקה ותפילה, שעל כולם נאמר שהעושה אותם כאילו הקריב קרבן במקדש. הווה אומר, חכמים הקפידו למיין את מצוות המקדש וטקסיו; חלקם הועברו לבית הכנסת, וחלקם נדחו. אלו שנדחו, נדחו בגלל קדושת המקדש; כאילו נקבע שבתנאי ההווה אין להמשיך ולקיים מצוות קדושה אלו. במקביל נקבע שכסף שהוקדש לקרבנות, או כספי קרבנות גר, יישמרו עד שייבנה המקדש, ואסור להשתמש בהם. 
ניתן, אפוא, לסכם ולומר שקדושת המקדש החרב לא נפלה מקדושתו בהיותו עומד על תלו. המתחם, כלי המקדש ונוהגיו נחשבו כקדושים, ורק חלק מהם הועתקו, בצורה חלקית וחיוורת, לחיי היום-יום בבית או בבית הכנסת.
שונה היה היחס לירושלים. על ירושלים חלו מצוות מספר; מבחינה הלכתית כל אלו בטלו לאחר החורבן, ברם בפועל התמונה הכללית מורכבת הרבה יותר, והיו שהמשיכו לשמור על כמה מהמצוות של העיר<sup class="footnote-marker">103</sup><i class="footnote">ספראי וספראי, ארץ ישראל וירושלים. </i>. התפילה לכיוון העיר היא אפוא ביטוי לקדושתם של המקדש וירושלים. במקבילות חובה זו מודגשת, וכמה מהעדויות תובאנה להלן. כך, למשל, הירושלמי מחבר את הדיון על כיוון התפילה ליתר הביטויים לקדושת העיר בקריאת שמע, בברכת המזון ובתפילה<sup class="footnote-marker">104</sup><i class="footnote">ירו', ח ע"ג, ולשווא התלבט בכך ארליך (להלן), עמ' 68. </i>. 
מורכב יותר הוא היחס לכיוון התפילה. 
העמדה שיש להתפלל לכיוון ירושלים חוזרת במקורות רבים. כך, למשל, מנוסחת גישה זו בתוספתא ובמקבילותיה: "העומדים בחוצה לארץ מכוונין את לבם כנגד ארץ ישראל שנאמר ויתפללו דרך ארצם, (רבי אליעזר בן יעקב אומר<sup class="footnote-marker">105</sup><i class="footnote">המצוי בסוגריים אינו בתוספתא אך מצוי בחלק מהמקבילות, כגון בפסיקתא רבתי. בספרי כל המימרה מיוחסת לרבי אליעזר בן יעקב. דומה ששאלת ייחוסה של המימרה אינו משנה את תוכנה. </i>) העומדים בארץ ישראל מכוונין את לבם כנגד ירושלם ומתפללין, שנאמר 'ויתפללו אל העיר הזאת'. העומדים בירושלם מכוונין את לבם כנגד בית המקדש, שנאמר 'והתפללו אל הבית הזה'. העומדים במקדש מכוונין את לבם כנגד בית קדשי הקדשים ומתפללין, שנאמר 'ויתפללו אל המקום הזה'. נמצאו עומדין בצפון פניהם לדרום, בדרום פניהם לצפון, במזרח פניהם למערב, במערב פניהם למזרח. נמצאו כל ישראל מתפללין למקום אחד"<sup class="footnote-marker">106</sup><i class="footnote">תוס', פ"ג הט"ו-הט"ז; ספרי ואתחנן, כט, עמ' 47; ירו', ח ע"ב-ע"ג; בבלי, ל ע"א; תנחומא בובר, וישלח כא, פז ע"ב; פסיקתא רבתי, פל"ג, קמט ע"ב; שיר השירים רבה, פ"ד ו (המשכו מצוטט להלן), ועוד. </i>. אמנם התוספתא פותחת ב"מכוונין את לבם", ולכאורה זו כוונת הלב ולא כיוון הגוף או הפנים, ברם ההמשך מוכיח כי הכוונה לכיוון הגוף. כך הבינו זאת העורכים של התוספתא ושל המדרשים. גישה זו חוזרת במקורות רבים, וניתן להציגה כגישה השלטת בספרות חז"ל. ביטוי לכך יש בספרות המחקר המציגה את התפילה לכיוון ירושלים כהנחת יסוד המקובלת על הכול. 
עם זאת, בספרות חז"ל יש עוד שתי גישות המסייגות מעט את התיאור שהוצע. בכמה עדויות בבליות מצינו גישה שיש להתפלל למערב, ושיש לשלול את האפשרות של תפילה למזרח<sup class="footnote-marker">107</sup><i class="footnote">לריכוז החומר ראו ארליך, עצמותי, עמ' 96-64. </i>. הסוגיה עוסקת במיקומו של הכבשן של כלי חרס. הוא נחשב למפגע תברואתי שיש להרחיקו: "דתניא, רבי עקיבא אומר: לכל רוח הוא עושה ומרחיק חמשים אמה, חוץ ממערבה דאינו עושה כל עיקר<sup class="footnote-marker">108</sup><i class="footnote">אינו בונה את הכבשן. </i>, מפני שהיא תדירא. אמר ליה רבא לרב נחמן: מאי תדירא?... תדירא בשכינה, דאמר רבי יהושע בן לוי: בואו ונחזיק טובה לאבותינו שהודיעו מקום תפלה, דכתיב: (נחמיה ט ו) וצבא השמים לך משתחוים" (בבלי, בבא בתרא כה ע"א). זו דוגמה יפה לעירוב של דרשה בדיון משפטי, וברור מהקטע שעבורם שכינה היא במערב ולשם מתפללים. ברור גם שדברי רבי יהושע בן לוי הארץ-ישראלי הוסבו למציאות בבלית<sup class="footnote-marker">109</sup><i class="footnote">התלמוד לא רק הסב לתנאי בבל הלכה ארץ-ישראלית שנקבעה לפי משטר הרוחות הארץ-ישראלי אלא גם העניק לה נימוק דתי שהוא זר לרוחה. אין ספק שזו בעצם דרשה למשנה, ולא הסבר משפטי. דרשות גלויות למשנה הן נדירות, אך אינן בבחינת תופעה יחידאית. </i>. ארליך ראה בכך עדות לגישה אחרת מהמשנה, ברם דומה שהוא הפריז במקצת. הדברים נאמרים בבבל, ועבורם ארץ ישראל היא במערב, ומכונה תדיר "מערבא". על כן אין כאן אלא תיאור שונה במקצת של המציאות. לכל היותר מסתתרת כאן נימה משנית של טשטוש ייחודה של ארץ ישראל. אמנם מתפללים אליה, אך לא בגלל ייחודה אלא משום שהיא במערב.
לא נוכל להרחיב בכך, ונסתפק כאן בכך שעמדה בבלית זו עולה בקנה אחד עם הגישה הכללית של התלמוד הבבלי כלפי ארץ ישראל. מצד אחד ארץ ישראל מתוארת כמקום קדוש, מרכז העולם ומקור הסמכות של ההגמוניה של חכמים במרחב היהודי. מצד שני יש בתלמוד הבבלי ביטויים של לוקל-פטריוטיות בבלית<sup class="footnote-marker">110</sup><i class="footnote">על כך ראו גפני, ארץ; ספראי, עליה. </i>. בבל מתוארת כתחליף לארץ ישראל, כמעין ארץ ישראל משנית שבכמה תחומים אף עולה על המטרופולין. היו גם ששללו את העלייה לארץ, ודיברו בשבח הישיבה בבבל. המקדש העתידי והגאולה יהיו בארץ ישראל, אבל כיום, עם חורבן המקדש, גלו אבני המקדש והשכינה מארץ ישראל לבבל<sup class="footnote-marker">111</sup><i class="footnote">על כך עמד ארליך, שכינה. </i>. אין ספק שזו דרך תגובה האופיינית לתפוצה שצברה עצמה תרבותית ודמוגרפית וקראה תיגר על ההגמוניה הארץ-ישראלית. כאמור לא נרחיב בכך, אך אולי מעט מכך בא לידי ביטוי גם בשאלה זו של כיוון התפילה. 
המימרה בתלמוד הבבלי אינה מסייגת את מקומה של ארץ ישראל. בפועל עדיין מדובר על תפילה לכיוון הארץ, אלא שיש בה שינוי הדגשים שמשמעו עשוי (או עלול) להתפרש כפקפוק מה במרכזיותה של הארץ. היא משאירה מקום לפירוש כאילו רק "מקרה" הוא שארץ ישראל היא במערב, ויש להתפלל לכיוון מערב ללא קשר מובהק לארץ ישראל. 
במקביל להעדפת כיוון מערב יש גם כמה עדויות המדברות בגנות הפנייה למזרח: "אמר רבי יעקב בר אחא תניי תמן, לכל הרוחות אין מחזירין חוץ מרוח מזרחית" (ירו', ח ע"ב). "תניי תמן" הוא מונח בתלמוד הירושלמי לדברים המובאים בשם בית המדרש האחר, בארץ או בבבל. במקרה זה, מימרה זו משתלבת באותה פרשנות בבלית שהצבענו עליה לעיל. דחיית המזרח היא בפועל העדפת ארץ ישראל, אלא שאין בה ביטוי להוקרתה של הארץ. במקרה זה המימרה מתבססת, מן הסתם, על מסורת אחרת שלפיה בית המקדש היה מכוון כלפי מערב, והתפילה בו מבטאת את הסלידה מהמזרח שאליו פלחו אבותינו<sup class="footnote-marker">112</sup><i class="footnote">הרחבנו בכך בפירושנו לסוכה פ"ה מ"ד. </i>. 
המשותף לכל המימרות הללו הוא ההנחה שחובה לכוון את הפנים לכיוון מוגדר. ברם, בצד מימרות אלו מצויה גם גישה נוספת שלה הד מצומצם יותר. בשיר השירים רבה ובירושלמי לסוגייתנו מציגים את המדרש מהתוספתא שציטטנו לעיל ומוסיפים: "דתניא יכוין אדם לבו כנגד בית קדשי הקדשים, רבי חייא רבה ורבי שמעון בן חלפתא, רבי חייא רבה אמר כנגד קדש הקדשים של מעלה, ורבי שמעון בן חלפתא אמר כנגד קדש הקדשים של מטה, אמר רבי פנחס מקיים אני דברי שניכם כנגד קדש הקדשים של מעלה שמכוון כנגד קדש הקדשים של מטה, הדא הוא דכתיב (שמות טו יז) מכון לשבתך פעלת ה', מכוון נגד שבתך זה בית המקדש של מעלה" (שיר השירים רבה, פ"ד ו; ירו', ח ע"ג)<sup class="footnote-marker">113</sup><i class="footnote">ברור שעורכי שני החיבורים סברו כי זה פירוש לגיטימי לתוספתא, ואולי גם למשנה. לדעתנו זה פירוש יצירתי וחופשי במקצת, אך הוא משקף כמובן את דעת מחבריו. המדרש משתלב במימרות בדבר מקדש של מעלה הגנוז במרומים. מימרות ברוח זו פזורות בספרות חז"ל, וגם בספרות לא יהודית. ברם, רק במדרש שלנו הן משתמעות לכיוון זה של הסתייגות מתפילה לכיוון הפיזי של ירושלים. </i>. אם כן, קיימת גם גישה האומרת שיש להתפלל לא כנגד בית המקדש אלא כנגד בית המקדש של מעלה, כלומר שאין לתפילה כיוון פיזי מוגדר. רבי פנחס מנסה לפשר בין שני המדרשים, וכנראה לדעתו בפועל יש להתפלל לכיוון ירושלים. ראינו כי גם בתוספתא ומקבילותיה מדובר על כיוון הלב, ואמרנו כי העורכים הבינו זאת ככיוון תפילה פיזי, אך מעתה ניתן אולי גם לשער שהכוונה המקורית הייתה לכוונת הלב בלבד. פגשנו גם לעיל את דעתו של רבי ולפיה יש לשבת על החמור, וכפי שהסברנו ייתכן שגם רבי סבור שהפניית הפנים לכיוון ירושלים חשובה פחות.
הממצא הארכאולוגי מקדם את בירור השאלה. ברוב בתי הכנסת הפנייה היא לכיוון ירושלים, וזאת כמעט בכל המבנים שניתן לברר את כיוון התפילה בהם. הדבר בולט בבתי הכנסת הגליליים שבהם הכניסה הייתה מדרום, והתפילה לדרום (כיוון ירושלים) יצרה בעיה ארכיטקטונית (איור 22). ברם, נמצאו גם כמה בתי כנסת שכיוון התפילה בהם אינו לירושלים<sup class="footnote-marker">114</sup><i class="footnote">לוין, בית הכנסת, עמ' 306-302. </i>. בחלק מהמקרים אין כל הוכחה פנימית כי המבנה הוא בית כנסת, אך עדיין נותרו כמה דוגמאות חריגות לתפילה שלא לכיוון ירושלים. בבית שערים הסטייה היא אולי משנית<sup class="footnote-marker">115</sup><i class="footnote">בבית שערים שני מבני ציבור, האחד זוהה בוודאות כבית כנסת והאחר זוהה כ"בסיליקה". שניהם סוטים מעט מכיוון ירושלים. לדעתנו שניהם בתי כנסת, והסטייה היא משנית ומקרית. </i> (איור 23); בציפורי בית הכנסת פונה לצפון<sup class="footnote-marker">116</sup><i class="footnote">לוין, שם. </i>, והוא הדין ביפיע (תמונה 12). השינוי בכיוון עשוי כמובן להיות מקרי. גם בימינו שבהם ההלכה בדבר הבנייה לכיוון ירושלים מקובלת והכיוונים ברורים, נבנו בתי כנסת הפונים לכיוונים שונים. עם זאת, דומה שהלכה זאת לא הייתה מקובלת לחלוטין, וקדמונינו הרשו לעתים לעצמם חופש ארכיטקטוני, אולי בהשפעת שיקולים טופוגרפיים מקומיים, ואולי בהשפעתה של הדעה שצוטטה לעיל בשמו של רבי חייא רבה ולפיה אין חשיבות לכיוון התפילה הפיזי.
נמצאנו למדים שמשנתנו משתלבת בעולם הרוחני של בני התקופה ומבטאת אותו. היא גם הדעה הרווחת, אך כנראה לא היחידה. עדות לכך יש בספרות חז"ל ובממצא הארכאולוגי כאחד. 

Mishnah 7

<b>רבי אלעזר בן עזרייה אומר אין תפילת המוספים אלא בחבר עיר –</b> המפתח להבנת משנתנו ולתולדות תפילת המוסף הוא המונח "חבר עיר". המונח מופיע בסדרת עדויות בנושאים שונים. במשנתנו חבר העיר הוא ללא ספק ביטוי אחר למעמד ציבורי. הירושלמי מביא מעשה אשר משתמע ממנו שרבי ינאי לא התפלל בציפורי, והתלמוד תמה: הרי בציפורי יש חבר עיר (ירו', ח ע"ג), מכאן שביישוב כציפורי יש חבר עיר. בהלכה אחרת נקבע שכוהן שיש בידו מום לא יישא את כפיו אלא אם יש במקום חבר עיר (תוס', מגילה פ"ג הכ"ט). בהלכה אחרת חבר העיר מופיע כגוף המארגן את החלוקה של פֵרות שביעית, ואחראי כללי על חלוקת הצדקה (תוס', פאה פ"ד הט"ז; שביעית פ"ז ה"ט). לתחום זה שייכת הלכה אחרת. אם עוברי אורח תרמו צדקה בעיר אחרת, הרי שמותר להם להסב את הצדקה לעירם, אך אם יש שם חבר עיר – תינתן לחבר העיר. אם כן, שוב חבר העיר עוסק באיסוף צדקה. הבבלי (מגילה כז ע"ב) מסיק מכאן שהלכה זו חלה על רב הונא, ולכך נשוב. חבר העיר מופיע עוד כאחראי על טיפול באבל ובמשפחתו, ובעיקר במעמד הלוויה ובסעודותיו של האבל. יש להניח כי זה היה אחד מתפקידיו בתחום הצדקה<sup class="footnote-marker">117</sup><i class="footnote">תוס', בבא בתרא פ"ו הי"ג; בבלי, חולין צד ע"א; מסכת שמחות, פי"ב ה"ד, עמ' 195; פי"א ה"ב, עמ' 187. </i>. 
מהבבלי למשנתנו משמע שחבר העיר הוא מונח לפעילות ציבורית. על כן פירשו ראשונים מספר שהכוונה לחבורה של העיר. אף רש"י כאן פירש כך. ברם, בבבלי מגילה התלמוד מפרש שלרב הונא מעמד של חבר עיר, על כן פירשו ראשונים רבים שצריך לקרוא חָבֵר עיר, במובן של חבר בניגוד לעם הארץ<sup class="footnote-marker">118</sup><i class="footnote">רש"י למשנתנו פירש חבורה, ובמגילה חבר בניגוד לעם הארץ. בעל מחזור ויטרי פסק בתוקף שהאומר חֵבֵר=חבורה "אינו אלא שוגה. זו הדרך וזו העיר צור ישראל יאיר עיננו בתורתו ויורנו ונלכה אורחותיו", ראו מחזור ויטרי, עמ' שיז. כן פירשו אוצר הגאונים למגילה, עמ' 81; המאירי כאן וראשונים רבים אחרים. הראבי"ה, הל' מגילה תקצב, ובעל ספר יראים, עמ' תיט, פירשו שזו חבורה. בעל אור זרוע אומר את שני הפירושים ולא חש בסתירה, ראו הלכות צדקה י, והלכות תפילה פט. הריטב"א אומר: "והוא מן הלשונות שענינם מתחלף" (פירושו לראש השנה לד ע"ב), ופירש "חכם הממונה על כל דבר מצוה", ובפירושו לעבודה זרה לו ע"ב פירש חכם, גדול העיר. כל פירושי הראשונים נעים בין שני הפירושים הללו, ולא נוסיף ונמנה כרוכל את המפרשים השונים, שכן אנו מהלכים בדרך שונה. </i>, והכוונה לחכם העיר. אין צריך לומר שלא מצינו חבר במובן של חכם בולט, אלא להפך, זהו תואר נמוך משל חכם.
הבבלי במגילה אינו אומר שחכם הוא חבר, אלא שלרב הונא מעמד זה. וזאת לדעת! הבדל גדול היה בין הקהילה בארץ ישראל לזו המשתקפת בתלמוד הבבלי. הקהילה בארץ ישראל הייתה גוף ציבורי עממי, ואילו בתלמוד הבבלי חכמים מצטיירים כמנהיגי הקהילה. הם המארגנים את מערכת השירותים, ממנים פרנסים ואחראים על כל פעולות הקהל<sup class="footnote-marker">119</sup><i class="footnote">ראו ספראי, הקהילה, עמ' 80, 85, 183, 299.  </i>. על כן גם כאן רב הונא ממלא תפקיד של חבר עירוני, אך בארץ ישראל מילא את התפקיד גוף ציבורי כלשהו.
על כן יש להעריך שחבר עיר הוא גוף ציבורי שהיה קיים רק ביישובים גדולים. היה גם מי ששיער שזה היה גוף אזורי, מעין מועצה אזורית. על מטבעות המרד מצינו חרות שמו של גוף דומה, "חבר היהודים". חבר היהודים הוא אפוא מועצה לאומית, וחבר העיר הוא מועצה אזורית או מועצה בערים גדולות<sup class="footnote-marker">120</sup><i class="footnote">לחבר העיר ראו שם, עמ' 76-74; ספראי, בימי הבית, עמ' 474-473. </i>.
אם כן, לדעתו של רבי אלעזר בן עזריה היחיד אינו מתפלל מוסף כלל, אלא יש לקיים מעמד של תפילת מוסף רק ב"מועצה האזורית". 
<b>וחכמים אומרים בחבר עיר ושלא בחבר עיר –</b> מוסף הוא תפילה ככל תפילה אחרת; עדיף להתפלל אותה בציבור, אך אם אי אפשר יש לאמרה ביחיד. לאמִתו של דבר, חכמים אפילו אינם אומרים שיש להעדיף את תפילת הציבור.
<b>רבי יהודה אומר משמו –</b> של רבי אלעזר בן עזריה, <b>כל מקום שיש חבר עיר היחיד פטור מתפילת המוספין –</b> ייתכן שזה ניסוח המתאים רק לדעה שנאמרה לעיל, אך בתלמוד הבבלי (ל ע"א) הבינו שרבי יהודה חולק על תנא קמא. לדעתו תפילת מוסף נערכת במעמד המועצה, ויחיד שאינו בישיבת המועצה פטור מהתפילה, ואילו לדעת תנא קמא כל מקום שבו מתקיימת מועצה חייבים כל תושביה בתפילה. שניהם מאוחדים בדעה שתפילת מוסף אינה בכל מקום וודאי שלא ביחיד, אלא רק במקומות ציבוריים מאורגנים.
מסתבר, אפוא, שתפילת מוסף התפשטה בציבור רק בשלב מאוחר, ובדור אושא עדיין היו שראו בה מעמד לציבור בלבד. מתוך כך נבין גם את סדרי התקיעה בראש השנה. חכמים רצו שהתקיעה תהיה במעמד הציבור ועל כן דחו אותה למוסף. עד שתפילת המוסף הציבורית עוצבה, תקע כל אדם לעצמו. בדיוננו במסכת ראש השנה עמדנו על מרכיב זה של תקיעה עצמית ושל קביעת התקיעה במוסף<sup class="footnote-marker">121</sup><i class="footnote">ראו פירושנו לראש השנה פ"ד מ"ח. </i>.

Chapter 5



Mishnah 1

<b>אין עומדין להתפלל אלא מתוך כובד ראש –</b> כובד ראש הוא ההפך מקלות ראש, ומשמעו רצינות והתרכזות. בתוספתא נאמר: "אין עומדין להתפלל לא מתוך סיחה ולא מתוך השחוק ולא מתוך קלות ראש, אלא מתוך דברים של חכמה. וכן לא יפטר אדם מחבירו לא מתוך שיחה ולא מתוך שחוק ולא מתוך קלות ראש, אלא מתוך דברים של חכמה, שכן מצינו בנביאים הראשונים שסיימו דבריהם בדברי שבח ותנחומין" (תוס', פ"ג הכ"א; ירו', ח ע"ג; בבלי, לא ע"א). הנחיה דומה חוזרת לגבי כניסה לבית כנסת (תוס', מגילה פ"ג ה"ב, ובמקבילה בתלמודים), ואף השכינה אינה שורה מתוך קלות ראש: "ללמדך שאין שכינה שורה לא מתוך עצבות, ולא מתוך עצלות, ולא מתוך שחוק, ולא מתוך קלות ראש, ולא מתוך שיחה, ולא מתוך דברים בטלים, אלא מתוך דבר שמחה של מצוה" (מדרש תהילים, פכ"ד ג, עמ' 204; בבלי, שבת ל ע"ב ומקבילות). כמו כן, כוס של מצווה (קידוש, הבדלה וכיוצא באלו) צריך "ושיהא מברך באימה ולא בקלות ראש" (פסיקתא רבתי, ט, לא ע"ב).
במשנה התביעה מצומצמת: לא להתפלל אלא מתוך כובד ראש. אך ניתן לראות תהליך ברור של החמרה. כבר התוספתא שציטטנו קובעת שיש להתפלל מתוך דברים של חכמה. בעולמם של חכמים פירוש הדבר לימוד תורה, כלומר שהתפילה תיפתח מתוך לימוד. עבור הציבור הרחב זו דרישה חמורה. כיום היא נפטרה בכך שבמהלך התפילה נאמר פרק או שניים בהלכה כאילו היה חלק מהתפילה, ברם תפילתם כללה רק את אמירת תפילת שמונה עשרה, ובדרך כלל לאחר קריאת שמע<sup class="footnote-marker">1</sup><i class="footnote">ראו על כך במבוא.  </i>, כך שלא היה מקום להכללה של פרק לימוד במעמד התפילה. בשני עדי נוסח בתוספתא (דפוס ראשון וכתב יד ערפורט) נוסף: "ולא מתוך דברים בטילים".
גם במדרשים ההלכה שבמדרש מנוסחת מתוך גישה מחמירה יותר: "ילמדנו רבינו, מהו שיעמוד אדם ויתפלל מתוך קלות ראש? כך שנו רבותינו: אין עומדין להתפלל אלא מתוך כובד ראש. אמר דוד 'עבדו את ה' ביראה וגילו ברעדה' (תהלים ב יא). מעשה באדם אחד שעמד לקרות בתורה וסמך עצמו לכותל, והחזירו רבי שמואל בר נחמני אמר שלא ינהוג קלות ראש, וכן אתה מוצא באבות העולם כשהם מתפללים באימה הם מתפללים" (תנח' בובר, וירא ט, עמ' 90). כאן התביעה היא "גילו ברעדה". יתר על כן, "כובד ראש" מתבטא כאן בעמידה זקופה המוכיחה יראת כבוד. מקורות אמוראיים נוספים מחמירים ברוח זו: "אין עומדין להתפלל כו', רבי ירמיה בשם רבי אבא, הבא מן הדרך אסור להתפלל, ומה טעם, 'לכן שמעי נא זאת ענייה ושכורת ולא מיין' (ישעיה נא כא). רבי זריקן<sup class="footnote-marker">2</sup><i class="footnote">במקבילה בילקוט שמעוני לישעיהו רמז תעה: "זריקא", וכן עיקר. </i> רבי יוחנן בשם רבי אלעזר בנו שלרבי יוסי הגלילי: המיצר אסור להתפלל... תני, לא יעמוד אדם ויתפלל לא מתוך שיחה ולא מתוך שחוק ולא מתוך קלות ראש ולא מתוך דברים בטילין אלא מתוך דבר שלתורה" (ירו', ח ע"ד). כאן נאסרה תפילה הבאה מתוך טרדה, ונאמר במפורש שיש להתפלל מתוך דברי תורה<sup class="footnote-marker">3</sup><i class="footnote">וכן מדרש תהילים, פי"ז ו, עמ' 130; פסיקתא רבתי, מ, קסח ע"א.  </i>. בפרק הקודם (מ"ה) שנינו שהרוכב בדרך יכול להתפלל תוך כדי רכיבה, או לכל היותר עליו לרדת מהחמור, ואילו במדרש כבר נאסר להתפלל אפילו בתום המסע, ועל אחת כמה וכמה שאין להתפלל בזמן ההליכה בדרך. מגמת ההחמרה מהמשנה למדרש המצטט אותה ברורה ביותר.
לא בכל המקרים ניתן להצביע על התפתחות כרונולוגית. יש להניח שככל שהתפתח מעמד התפילה בציבור ונקבעו דפוסיו, כך נקבעו גם ההלכות בדבר ההכנות לתפילה. ברם מגמת ההרחבה מצויה כבר במקורות תנאיים, כפי שגם משמע מהמשך המשנה. מן הראוי להדגיש כאן את עמדתם של חכמים המשליטים את לימוד התורה גם על מעמד התפילה. לחכמים לימוד התורה הוא מרכיב מהותי בכל פעילות דתית. הם כוללים ומכלילים את התפילה בכל מעמד ובכל שעה אפשרית, וכך נכלל הלימוד כהכנה חיונית לתפילה עצמה. 
שתי ההלכות הבאות, וכן העדויות מסוף הפרק, מצטרפות למכלול המעיד על קבוצה זו של חסידים ראשונים. בחסידים עסק בהרחבה ספראי בסדרת מאמרים שמשנתנו תפסה בהם מקום מרכזי<sup class="footnote-marker">4</sup><i class="footnote">ספראי וספראי, חסידים; ספראי, משנת חסידים; ספראי, חסידות. </i>. נפתח בסקירה קצרה על ה"חסידים".
החסידים הם חבורה של אישים שמייחסים להם חסידות מיוחדת ומעשי נסים<sup class="footnote-marker">5</sup><i class="footnote">בין הדמויות הבולטות: חוני המעגל, חנינא בן דוסא, אבא חלקיה ואחרים. </i>. החסידים פועלים בדומה לאנשי הקודש המוכרים גם בחברה הנוצרית בכלל, ובחברה הנוצרית הכפרית בסוריה בפרט. הם מרפאים חולים, מורידים גשמים ומחלצים את בני העם מצרות שונות. אמנם הם נזכרים בספרות חז"ל, עם זאת אין הם חכמים לכל דבר. יש להם הלכות מיוחדות. כך, למשל, במשנת ברכות מסופר על חנינא בן דוסא שאינו מפסיק בתפילתו אפילו כשנחש כרוך על עקבו, בניגוד להלכה, משום שהוא סומך על הנס, ובמקביל אינו מקבל את הנחיית חכמים באשר לפיקוח נפש (להלן, בהמשך המשנה). יש להם גם משנה מיוחדת, "משנת חסידים", באשר להסגרת אנשים לשלטונות (ירו', תרומות פ"ח ה"ד, מו ע"ב ועוד). לעתים הם מתוארים כמי שאינם שומרים את פרטי ההלכות כפי שדרשו חז"ל (אבות דרבי נתן, נו"א פי"ב; נו"ב פכ"ז, עמ' 56), ואין הם מכונים בדרך כלל בתואר "רבי", אם כי עדי נוסח תנייניים השתבשו בכך. נוהגים מיוחדים שלהם מובלטים במקורות<sup class="footnote-marker">6</sup><i class="footnote">ראו בעיקר ספראי וספראי, חסידים.  </i>. חכמים מכירים בכוחם כמחוללי נסים, ואף אינם נמנעים מלפנות אליהם בעת צרה וצוקה. עם זאת בספרות נמצאת ביקורת על החסידים, והסתייגות מהם וממעשיהם שזורה בהערצה להם ולכוחם.
החסידים מתוארים כמי שמקפידים מאוד בעיקר בדינים שבין אדם לחברו, מרבים בתפילה ודוגלים בעניות כאידאולוגיה. תופעת החסידים הייתה בשיאה בתקופת התנאים ואילו בתקופת האמוראים הידיעות עליהם מתמעטות, ומצד שני עולה דמותם של חכמים מספר המתוארים כחכמים-חסידים, כגון רבי פנחס בן יאיר ורבי יהושע בן לוי. אלה כבר חכמים לכל דבר, אלא שמיוחסת להם התנהגות "חסידית". את העדויות על החסידים יש לקרוא וללמוד מזווית מיוחדת. החסידות מהווה נתיב אלטרנטיבי לעבודת ה', נתיב שחכמים העדיפו על פניו את נתיב עבודת ה' וקיום פרטני ונורמטיבי מדוקדק של מצוות<sup class="footnote-marker">7</sup><i class="footnote">מרכיב זה מודגש אצל ספראי וספראי, חסידים. </i>. על כן המסורות על החסידים יש בהן גם ביקורת סמויה. המדיניות הכללית היא לא לפקפק בכוחם של חסידים אלא להדגיש שלימוד תורה הוא תנאי לחסידות, כפי שנדגיש להלן. אנו מציעים לקרוא חלק גדול מאזכורי החסידים כחלק ממגמה זו. עם זאת, ספרות חז"ל משמרת גם ידיעות אוטנטיות ומסורות חסידיות שאין עמהן פולמוס נגדי. זאת אחת העדויות למידה שבה ספרות חז"ל משקפת קבוצות שהיוו אופוזיציה מסוימת לדרכם של חכמים ולמנהיגותם. 
כל הידיעות, המעשים וההלכות שנשתמרו על אותם החסידים מהוות חלק מספרות חכמים. הגם שניתן לזהות פרקים ממשנת חסידים שנשתקעה לעתים כלשונה בתוך הספרות<sup class="footnote-marker">8</sup><i class="footnote">ספראי וספראי, חסידים. </i>, עדיין אין זה קולם העצמאי של החסידים עצמם, בדומה לספרות הסוד שהדים לה בספרות חז"ל, אך גם נמצאו כתביהם של אנשי הסוד עצמם<sup class="footnote-marker">9</sup><i class="footnote">ראו הנספח למסכת חגיגה.  </i>, ואינה דומה ספרות עצמאית לספרות מעובדת על ידי השכבה המתחרה והמנצחת. קשה להבחין במתחים, וקשה עוד יותר לאבחן ולהעריך את מלוא משמעותם החברתית כשבידינו רק הראי הרבני. עם כל זאת, מן החומר שנשתמר ניתן לייחד לקבוצה זו כמה מילות מפתח וכינויים המאפיינים את חבריה, וכבר מנינו מתוכם שניים: "חסידים" ו"אנשי מעשה". ביטויים מובהקים אחרים המאפיינים אותם הם "יראי חטא", "דרך ארץ". בהקשרים מסוימים אין ספק שאכן אלו ביטויים מאפיינים, דא עקא שהם משמשים גם בלשון בית המדרש כתכונות חשובות, שלא בהקשר החברתי המובהק של החסידים. לעתים האבחנה בין שני תחומים אלה קשה או אף בלתי אפשרית, והספק מרובה על הוודאי. שתי מימרות תדגמנה היטב את הבעיה. הראשונה מופיעה בדיון אמוראי בתלמוד הבבלי משמו של רבי שמואל בר נחמני הארץ-ישראלי: "אוי להם לשונאיהן של תלמידי חכמים שעוסקין בתורה ואין בהן יראת שמים" (בבלי, יומא עב ע"ב), והשנייה, מימרתו של רבי הושעיא הארץ-ישראלי: "כל מי שהוא יודע ואין בידו יראת חטא אין בידו כלום, כל נגר שאין בידו ארגלייא שלו אינו נגר, שקפליות (חנות-אוצר) של תורה ביראת חטא, שנאמר: יראת ה' היא אוצרו" (שמות רבה, מ א). האם במקורן הן חלק עלום ממשנת חסידים התוקף את עולמם של חכמים, עולם של תורה שאין בו יראת שמים ויראת חטא, או שמא זו קריאה של חכמים לנהוג ביראת שמים ויראת חטא, ואולי השפעה של ספרות חסידים על ספרות החכמים?
לבסוף, ספק באיזו מידה היוו החסידים כקבוצה עילית חברתית בחברה היהודית. הם היו קבוצה מלוכדת ומובחנת, בעלת ייחוד פנים, אך לאו דווקא קבוצה מנהיגותית. עם זאת, בחלק מהמקורות אפשר להבין שאכן היו שראו בהם קבוצה מנהיגותית המורה לרבים את דרכם, כגון "צפה הקדוש ברוך והראהו (למשה) דור דור וחכמיו, דור דור ונביאיו, דור דור ודורשיו, דור דור ופרנסיו, דור דור ואנשי מעשה" (תנא דבי אליהו זוטא, ו, עמ' 183); הרשימה כוללת למעשה חלק מקבוצות המנהיגות הדתית, והחסידים הם אחת הקבוצות הללו. החיבור "תנא דבי אליהו זוטא" מקורב לספרות החסידים, או שמשוקעים בו רבים מדבריהם, ולפיכך ספק אם מותר לראות במשפט המצוטט תיאור רֵאלי של החברה היהודית, או תביעה מצדם של חסידים לראות בהם קבוצת מנהיגות. 
מאחר שהחסידים כבר זוהו כקבוצה מוגדרת בעלת השפעה בציבוריות היהודית בסוף ימי הבית, אין עניין לחזור ולהעלות את כל הקווים המאפיינים אותם, ונסתפק בסיכומם של הקווים החשובים למסגרת הדיון שלנו. חסידים מדגישים במשנתם את דרך הארץ, הווה אומר התייחסות לצורכי החברה ודאגה לנזקקים<sup class="footnote-marker">10</sup><i class="footnote">כגון תוס', פאה פ"ג ה"ח; אבות דרבי נתן, נו"א פ"ג, עמ' 17-16; בבלי, יח ע"ב; ירו', שקלים פ"ה ה"א, מח ע"ג, ועוד; ספראי, משנת חסידים, עמ' 526-523; ספראי וספראי, חסידים. </i>. משנתם החברתית עומדת ללא ספק בניגוד מודע למשנת החכמים שחרטה על דגלה את קידומה של התורה ותלמודה. אין לנו מדברי חסידים דברי תלמוד והלכה אלא נוהגי חסידות, משנה מוסרית ומעשי מרפא ומסירות נפש. תלמוד תורה תופס בעולמם מקום משני, אם כי איננו שומעים על הסתייגות מפורשת מלימוד תורה.
במעשים מספר חכמים מדגישים ש"אנשי מעשה", "יראי חטא" ו"חסידים" מסוגלים להגיע ל"מקומם" רק על בסיס לימוד התורה: "אין בור ירא חטא ולא עם הארץ חסיד" (משנה, אבות פ"ב מ"ה). מעשים אחרים מספרים על חסידים שנהגו בחומרות יתרות אך נכשלו מתוך שלא למדו די ולא עמדו על דברי תורה. כזה הוא הסיפור בחסיד מרמת בני ענת, הבא כהרחבה למשנת אבות, "ודלא שמש חכימייא קטלא חייב" (מי שלא שימש חכמים חייב מיתה): "מעשה (באחד כהן) [בכהן אחד] חסיד ברמת בני ענת, והלך רבי יהושע לדבר עמו, והיו עוסקים בהלכות חסידים. וכיון שהגיעה עונתה של סעודה אמר לאשתו הביאי טיפה של שמן לתוך הגריסין. הלכה ונטלה את הפך מתוך הכירה. אמר לו (רבי יהושע) רבי! וכי הכירה טהורה היא. אמר לו (החסיד) וכי יש כירה טמאה ותנור טמא. אמר לו והרי הוא אומר 'תנור וכירים יותץ טמאים הם' (ויקרא יא לה) הא שיש תנור טמא וכירים טמאים... אמר [החסיד לרבי יהושע] רבי! כך הייתי נוהג כל ימי. אמר לו אם כך היית נוהג כל ימיך לא היית אוכל קדשי שמים כתקונן. אמרו חכמים ודלא שמש חכימייא קטלא חייב"<sup class="footnote-marker">11</sup><i class="footnote">אבות דרבי נתן, נו"ב, עמ' 57-56. כן יוצא ממימרה אחרת המיוחסת לרבי שמעון בר יוחאי: "עם הארץ אפילו חסד, אפילו ישרן, אפילו קדוש ונאמן ארור הוא לאלוה ישראל" (פרקי רבינו הקדוש, מהדורת שענבלום, כא ע"א). בתחילת הסיפור שצוטט רבי יהושע פונה לחסיד בפניית הכבוד השמורה למורה: "רבי!", והחסיד פונה אליו ללא תואר כבוד. בסוף "השיעור", כאשר בורותו של החסיד מתבררת, הלשון מתהפכת. החסיד פונה לחכם בתואר "רבי", והחכם פונה אליו ללא תואר כבוד. דרך אגב החסיד טעה, אך טעותו מובנת, שכן לפי הכללים המקובלים אם התנור או הכירה מחוברים לקרקע אין הם מקבלים טומאה, אלא שחז"ל קבעו אחרת. ספראי, משנת חסידים, אסף סדרת עדויות המעידות על אי ההקפדה של החסידים במצוות, ועל אי ידיעתם את החומרות והקולות שהתחדשו בבית המדרש. </i>. ביטויים אלו של חכמים מוכיחים שהחסידים לא היו אנשי תורה מובהקים. הם הקפידו על שמירת הלכות, ואף החמירו בחלק מהן יותר מכפי שחכמים תבעו, אך הם מואשמים בכך שאינם חובשי הספסלים של בית המדרש. 
אחד מן המאפיינים המובהקים של עולם החכמים במאות הראשונות הוא טיפוחן של הלכות טומאה וטהרה. מסיפורי החסידים מתברר שהחסידים, אם כי לא רק הם, לא היו שותפים מלאים לפעילות זו של חכמים<sup class="footnote-marker">12</sup><i class="footnote">כך יוצא גם מהמעשה בחסיד מרמת בני ענת שהבאנו וממעשים נוספים. </i>. יתר על כן, הסתייגותם מהלכות מתחדשות של טומאה וטהרה מהווה מאיץ למעורבותם בין חלכאים ונדכאים, שכן המקפיד בטהרה חייב להיזהר במגעו עם כל ארחי פרחי, ואילו החסידים נמצאים מטפלים בכל נצרך, עני וחולה. הימנעותם מדיני טומאה וטהרה מהווה גורם במעמדם המוכר כעושי נסים ומתפללים בעלי שאר רוח בציבוריות העממית<sup class="footnote-marker">13</sup><i class="footnote">ראו המשנה האחרונה בפרק.  </i>. 
חסדים מתירים לעצמם שלא לקבל את ההלכה בדבר פיקוח נפש. הם מסתכנים לשם קיום מצווה וסומכים על הנס. הראיות הברורות לכך יובאו להלן, בפירוש משנתנו. במסגרת זו הם גם מחמירים ואוסרים על קיום יחסי משפחה בשבת, משום שיש בכך חשש פציעה, או מתוך רצון להתקדש בשבת<sup class="footnote-marker">14</sup><i class="footnote">על כך ראו בהרחבת מה במבוא למסכת שבת. </i>.
המרכיב האחרון שנציין הוא אופייה המיוחד של התפילה החסידית. בספרות חכמים כמה וכמה עדויות על מעורבותם של חסידים בתפילה, ועל תפילתם החריגה. בידוע שבית הכנסת וסדרי התפילה מהווים נושא בעל חשיבות בעולמם של חכמים, והם מעורבים בהלכות בית כנסת ותפילה. נוהגי התפילה של חסידים משמשים מקור השראה לנוהגי תפילה לכלל הציבור, כפי שראינו וכפי שנראה במשנתנו<sup class="footnote-marker">15</sup><i class="footnote">ראו גם להלן, מ"ה, וראו פיתוח הדברים בתנחומא בובר, וירא ט, עמ' 91-90; מדרש תהילים, קח א, עמ' 463; ילקוט מכירי, תהילים קח א, עמ' 176. </i>. המאפיין המובהק של חסידים בתפילתם הוא ההתעלות המופלאה בתפילה, והתחושה שתפילתם בוקעת שערי שמים ומשיגה את מטרותיה בדרך ישירה ובלתי אמצעית, הווה אומר שבתפילתם הם מחוללים נסים, מרפאים חולים ומורידים גשמים. תחושה זו יש למתפלל החסידי (להלן), אך מבחינה חברתית חשובה יותר העובדה שהציבור מכיר בכוחם המופלא להתפלל ולהיענות מידית. ההתעלות בתפילה נושאת בכנפיה את עדיפותו של החסיד על פני החכם בשעת משבר ומצוקה, כך שכשכלו כל הקִצים, וכל הלכות תענית המקובלות על החכמים והציבור לא עזרו, הציבור פונה לחוני המעגל שיתפלל על עצירת גשמים<sup class="footnote-marker">16</sup><i class="footnote">ראו פירושנו לתענית פ"ג מ"ח, ומקבילות. </i>.
אנו מכירים דמויות חסידיות אחדות, רובן מסוף ימי בית שני, כגון חוני המעגל וחנינא בן דוסא. מאוחר יותר אנו מוצאים חכמים שהם גם חסידים, כרבי יהושע בן לוי, וחסידים הקרובים לחכמים, כגון רבי פנחס בן יאיר. בהמשך ימי התנאים ובתקופת האמוראים העדויות על חסידים מתמעטות ונראה שהתופעה דעכה, או שלפחות הם נדחקו לשוליים וחז"ל התעלמו מהם. אולי מותר לנסח ולומר שהם השתקעו בתוך עולמם של חכמים וחדלו להיות קבוצה בעלת מאפיינים ייחודיים.
<b>חסידים הראשונים היו שוהים שעה אחת ומתפללים כדי שיכוונו את לבם למקום –</b> חסידים אלו מקבלים את המשנה, אך מרחיבים אותה בהרבה. הם מקדישים זמן ניכר לפני התפילה כהכנה לה. זו אחת הדוגמאות המובהקות למרכזיותה של התפילה בעולמם של חסידים. בתלמוד הבבלי מרחיבים את ההלכה: "ואמר רבי יהושע בן לוי: המתפלל צריך לשהות שעה אחת אחר תפלתו, שנאמר 'אך צדיקים יודו לשמך ישבו ישרים את פניך'. תניא נמי הכי: המתפלל צריך שישהא שעה אחת קודם תפלתו ושעה אחת אחר תפלתו... תנו רבנן: חסידים הראשונים היו שוהין שעה אחת, ומתפללין שעה אחת, וחוזרין ושוהין שעה אחת. וכי מאחר ששוהין תשע שעות ביום בתפלה, תורתן היאך משתמרת ומלאכתן היאך נעשית? אלא מתוך שחסידים הם – תורתם משתמרת ומלאכתן מתברכת" (בבלי, לב ע"ב). רבי יהושע בן לוי אינו חכם ככל החכמים, אלא חכם המקורב לחוגי החסידים; אליהו הנביא מתגלה אליו ודורש ממנו לנהוג כנדרש במשנת חסידים<sup class="footnote-marker">17</sup><i class="footnote">ירו', תרומות פ"ח הי"ב, מו ע"ב; בראשית רבה, פצ"ד ט, 1185. </i>, ומסופרים עליו מעשי נס ותפילה מעטים, כמקובל אצל חסידים.
רבי יהושע בן לוי תובע לשהות גם אחרי התפילה שעה. התלמוד שואל על כך כיצד למדו תורה וכיצד עבדו, ומסביר כי הלכה זו אפשרית רק בחסידים הזוכים לסיוע נסי: "מלאכתן מתברכת". מבין השיטין אנו שומעים ביקורת על הנוהג החסידי והסתייגות ברורה ממנו. בסופו של דבר אין התלמוד מסתייג מהנוהג החסידי עצמו, אך רומז לכך שהוא נועד לחסידים בלבד ולא לציבור הרחב. לאבחנה זו של קבלה והסתייגות מנוהגי החסידים נשוב להלן<sup class="footnote-marker">18</sup><i class="footnote">שאלת התלמוד מובנת, אך מנוסחת בצורה משפטית מדי. "שעה" כאן אינה שעה ממש, שהרי גם התפילה אינה שעה מדויקת, אם כן הזמן הנדרש לתפילה אינו תשע שעות, אך ודאי שהוא זמן ניכר.  </i>.
המשנה ממשיכה בשתי הלכות חסידיות נוספות בנושא התפילה שאינן קשורות להלכה הקודמת.
<b>ואפילו המלך שואל בשלומו לא ישיבנו אפילו נחש כרוך על עקיבו לא יפסיק –</b> הלכות אלו הן בניגוד ברור להלכה של חז"ל. ההלכה השנייה היא מצב ברור של פיקוח נפש, ולפי ההלכה ברור שיש להפסיק בתפילה ולברוח מהנחש, או להניסו. גם ההלכה הראשונה תמוהה: הרי לעיל למדנו שמותר להפסיק אפילו בקריאת שמע בשביל להשיב שלום מפני הכבוד ומפני היראה<sup class="footnote-marker">19</sup><i class="footnote">לעיל, פ"ב מ"א.  </i>. 
התלמוד הבבלי חש כמובן בשאלות אלו ומנסה לפשר: המלך כאן הוא מלך ישראל והנחש כאן הוא נחש שאינו מאיים, אבל עקרב הוא מסוכן ויש להפסיק את התפילה בגללו. שני הסברים אלו דחוקים ביותר: אם אכן נחש אינו מאיים ואם הוא נחש שאינו נושך – מה הרבותא בכך שאין להפסיק את התפילה בגללו? יתר על כן, מן המקבילות מוכח שפירוש מצמצם זה של המשנה אינו רֵאלי. 
בתוספתא מסופר: "אמרו עליו על רבי חנינא בן דוסא שהיה מתפלל ונשכו ערוד ולא הפסיק. הלכו תלמידיו ומצאוהו [את הערוד] מת על פי חורו. אמרו אילו [אוי לו] לאדם שנשכו ערוד, ואילו [ואוי לו] לערוד שנשכו לבן דוסא" (תוס', פ"ג ה"כ; ירו', ט ע"א; בבלי, לב ע"ב). אם כן, הערוד מסוכן עד למאוד. יתר על כן, הסיפור מדגים את ההלכה של המשנה כחלה על חסיד מובהק ומפורסם. בסיפור אחר באותה סוגיה בתלמוד הבבלי מסופר על חסיד שלא נתן שלום לשר נכרי, וניצל, ושוב מדובר בשר נכרי ולא במלך ישראל<sup class="footnote-marker">20</sup><i class="footnote">אין צריך לומר שבימי המשנה לא היה מלך יהודי נושא הלכתי מעשי.  </i>.
אם כן, ניתן לסכם ולומר שכל ההלכות במשנה הן מהלכות חסידים, והן בניגוד להלכה של חכמים. מסקנה זו מובילה למסקנות נוספות שטרם ניתנה הדעת עליהם. נפתח בצד הספרותי. שתי ההלכות האחרונות אינן קשורות לנושא של המשנה. הן הובאו בגלל ההלכה הראשונה. נראה אפוא שהן היו ערוכות, כולן יחד, במשנה קדומה כלשהי שסדרה את הלכות חסידים. ייתכן אפילו שזו משנה שנערכה על ידי חסידים, או שאספה את ההלכות של ה"אחרים" שאינם חלק מחבורת בית המדרש. זאת ועוד. בזמנו הייתה מתיחות מסוימת בין חסידים וחכמים; במתיחות זו נעסוק גם במשנה האחרונה בפרק זה וכן במשנה האחרונה של הפרק השמיני במסכת תרומות. באותו שלב הועמדו הלכות החסידים כראויות לגינוי, בבחינת "אם כך היית נוהג כל ימיך לא היית אוכל קדשי שמים כתקונן"<sup class="footnote-marker">21</sup><i class="footnote">כמעשה של הכוהן החסיד מרמת בני ענת שהבאנו לעיל.  </i>. ברם, כל תופעת החסידים דעכה בהמשך ימי התנאים. כבר הערנו שבימי האמוראים גושר הפער שבין חכמים וחסידים, החסידים התמעטו<sup class="footnote-marker">22</sup><i class="footnote">או שלפחות חז"ל מיעטו לספר ולאסוף את הסיפורים עליהם. </i>, וכמה מהם השתלבו בבית המדרש. בשלב זה ניתן היה לשלב את תורתם בספרות חז"ל. לעיל, בפרק הקודם, עמדנו על התופעה שדברי פולמוס וכתבים כיתתיים מאבדים מחריפותם<sup class="footnote-marker">23</sup><i class="footnote">לעיל, פירושנו לפ"ד מ"ד.  </i>. במצב זה ניתן לשלבם בספרות הזרם המרכזי ולטשטש את אופיים הכיתתי. דוגמה לכך היא ספר "חמדת הימים": זהו ספר שנכתב על ידי חוג שבתי צבי במאה השש עשרה, אך ברבות הזמן נקלט בספרות היהודית הממסדית וכיום הוא המקור החשוב ביותר למנהגי ט"ו בשבט.
אם כן, הרי שבסוף תקופת התנאים (בזמן עריכת המשנה) כבר תמה המתיחות עם החסידים. אלו השתלבו בחברת בית המדרש, ועתה ניתן היה לאמץ את תורתם כמקור השראה וכביטוי ליראת שמים, גם אם לא כנוהג הלכה למעשה. 

Mishnah 2

<b>מזכירין גבורות גשמים בתחיית המתים ושואלים גשמים בברכת השנים –</b> המשנה עוסקת בשני מרכיבים: הזכרת גשמים, שהיא המשפט המנוסח כיום "משיב הרוח ומוריד הגשם", ומשפט שני שהוא בקשה מפורשת: "תן טל ומטר לברכה". איננו יודעים מה היה במדויק הנוסח הקדום, אך מסתבר שהוא קרוב לזה של היום. הזכרת הגשמים אינה בקשה אלא אזכור, ומקומה בברכה השנייה. שאלת גשמים היא בקשה, על כן היא משולבת בברכה שיש בה בקשה על הטבע. כידוע, בברכות הראשונות והאחרונות אין בקשות. אלו גם הברכות הנאמרות בשבתות ובימים טובים. חז"ל הקפידו שבימים טובים לא תכלול התפילה בקשות, על כן מובן למה צריך שני אזכורים לגשם: האחד בשבתות, והשני, מפורש ומפורט, בימות החול.
הגשם היה מרכיב מרכזי בחקלאות ובכלכלה הקדומה. גשם היה מקור המים העיקרי, והשקיה מלאכותית הייתה מרכיב שולי במשק החקלאי. כמות הגשמים אינה קבועה, ונתונה לתנודות של 60% תוספת או גירעון. עבור החקלאי באזור ההר ירידה של 20%–40% היא קריטית, ומובן מדוע יש להתפלל על הגשם. עצירת גשמים היא הסיבה העיקרית לתענית, כמו שלמדנו במסכת תענית.
התלמודים מסבירים את הקשר שבין גשמים לתחיית המתים. מבחינת התוכן הקשר הוא ששניהם מייצגים את מחזור הטבע. ירידת הגשם דומה ללידה או לקיום יחסי משפחה; המונח "רביעה", למשל, חוזר בשני התחומים. מעבר לכך, התלמודים מביאים פסוקים לחיזוק הקשר שבין הגשם ותחיית המתים.
האבחנה בין שאלת גשמים לבין הזכרתם עולה גם בשנת תענית<sup class="footnote-marker">24</sup><i class="footnote">ראו פירושנו לתענית פ"א מ"א.  </i>. משנה זו פורשה בתלמוד הבבלי בדרך אחרת מזו שבתלמוד הירושלמי. לפי הבבלי זכירת הגשמים מתחילה במועד שונה מזה של בקשת הגשמים. לעומת זאת, הירושלמי סבור: "הלכה: מקום שמזכירין שואלין"<sup class="footnote-marker">25</sup><i class="footnote">ירו', תענית פ"א ה"ב, סד ע"א. במשנה ג של פרק א בתענית חכמים חלוקים מאימתי שואלים. התנא קמא סבור שבשלושה במרחשוון ורבן גמליאל סובר שרק בשבעה בו, "כדי שיגיע אחרון שבישראל לנהר פרת". משנה זו מתפרשת בירושלמי: "בשעת המקדש שאני". ראו אפשטיין, מבוא, עמ' 251 ועמ' 715. גם הסוגיה בתלמוד הבבלי (ד ע"א-ע"ב) דנה וחוזרת ודנה באפשרות שהזכרת הגשמים ושאלת הגשמים מתחילים בהן כאחת. </i>. דעה זו מבוססת על נוסח שונה במשנה, וראינו כי יש לה הדים גם בתלמוד הבבלי<sup class="footnote-marker">26</sup><i class="footnote">התוספתא בפרק א ה"א-ה"ב דנה רק בשאלת גשמים ואינה מזכירה הזכרת גשמים. מסתבר כי אף היא לא הבחינה בזמנים בין שאלת גשמים והזכרתם (ראו ליברמן, תוספתא כפשוטה, עמ' 1064). </i>. אם כן, השאלה האם הזכרה ושאלה נאמרו באותם זמנים לא הוכרעה.
המשנה מזכירה רק תפילה להורדת גשמים, ואינה מזכירה את הנוסחה "מוריד הטל" שנועדה לימות הקיץ. את המקורות המזכירים את הטל ניתן לפרש כביטוי לנוסחה "מוריד הגשם והטל". ברם, בירושלמי לסוגייתנו מדובר על מי ששכח תפילת גשמים בחורף או תפילת טללים בקיץ, מכאן שהייתה גם תפילה לטל. הנוסחה הנהוגה היום מוכרת רק ממדרש אגדת בראשית (פמ"ד). נוסחה זו של "מוריד הטל" נהגה רק בארץ ישראל, אין לה ביטוי בבבל והיא לא נהגה שם. אין צריך לומר שבבבל אין גם צורך בטל, ואין הוא יורד שם<sup class="footnote-marker">27</sup><i class="footnote">כן אומר בעל תשבץ קטן סימן קא. </i>. גם בארץ ישראל יש לטל חשיבות משנית בלבד. ברם ייתכן שקדמונינו ייחסו לו סגולות שאינן מיוחסות לו כיום, או שהתפילה נקבעה רק כדי ליצור איזון בין תפילות הקיץ והחורף. 
<b>והבדלה בחונן הדעת –</b> דנו בהבדלה במבוא למסכת שבת, ונסתפק כאן בסיכום קצר. כידוע בידינו למעשה שתי הבדלות. האחת בתפילה ונוסחתה "הביננו...", והיא תבורר להלן, והאחרת היא ההבדלה הארוכה על הכוס, שהיא מעין תפילה קצרה המכילה ארבע ברכות, וכן רשימה של "הבדלות", כלומר של נושאים שהפועל "הבדלה" נזכר בהם במקרא.
במשנתנו מובאת מחלוקת מתי יש לומר את ההבדלה בתפילה, אבל אין מחלוקת על עצם חובת אמירת ההבדלה בתפילת מוצאי שבת. בתוספתא אף נזכרת "ההבדלה על הכוס" (פ"ג ה"ט), מכאן שכבר היה מקובל לומר את ההבדלה גם בבית לאחר התפילה. אכן, במשנה להלן מובאת מחלוקת בית שמאי ובית הלל לגבי סדר הברכות של ההבדלה כשהיא חלה בזמן סעודת מוצאי שבת, ובנוסח המדויק של חתימת ברכת "מאורי האש" (פ"ח מ"ה-מ"ו). מכאן משמע בבירור שעצם דין ההבדלה בבית ובתפילת הפרט כבר היה מקובל וידוע עוד לפני ימיהם של בית שמאי ובית הלל, כבר במאה השנים האחרונות של ימי בית שני. מאוחר יותר הפכה ההבדלה גם לחלק מתפילת הציבור<sup class="footnote-marker">28</sup><i class="footnote">ממחלוקת זו אף משמע שלא התפללו בציבור במוצאי שבת, כשם שלא עשו זאת בימי תנאים קדמונים בערב שבת (ראו לעיל).  </i>.
עם זאת, בתלמודים אנו עדים להרהור ולפקפוק מדוע יש צורך בהבדלה בתפילה וגם בהבדלה על הכוס. כבר מנוסח התוספתא משמע שאולי אין מקום לאמירת שתי ההבדלות: "לא אמר הבדלה בחונן הדעת אומרה על הכוס" (תוס', פ"ג ה"ט), ומשמע אולי שדי באחת הפעמים. רושם זה מתחזק מנוסח הברייתא כפי שהוא מובא בתלמוד הבבלי: "מפני שיכול לאומרה על הכוס" (לג ע"א).
בירושלמי מובאת מחלוקת אמוראים איזו מההבדלות חשובה יותר, והסוגיה מסכמת ש"עיקרה כאן וכאן" (ט ע"ב). גם התלמוד הבבלי וגם התלמוד הירושלמי רומזים לשינוי במעמדה של ההבדלה כתפילה. בירושלמי רבי יוחנן אומר "על ידי שעיקרה בכוס שכחוה בתפילה" (ירו', שם), ובכך הוא מסביר את האפשרות שאדם או ציבור ישכחו את תפילת ההבדלה במוצאי שבת. בבבלי מובא סיפור ארוך בשמו של רבי יוחנן: "בתחלה קבעוה בתפילה, העשירו קבעוה על הכוס, הענו חזרו וקבעוה בתפלה..." (בבלי, שם)<sup class="footnote-marker">29</sup><i class="footnote">לדעה זו רקע בבלי מובהק. שם היה היין יקר, לכן הדגישו את ההבדלה בתפילה מתוך עוני. בארץ ישראל היין נפוץ וזול, על כן הטיעון הקושר את אי אמירת ההבדלה על הכוס למצב הכלכלי לא היה רֵאלי. </i>. מימרות אלו מלמדות על התחבטות, בימי האמוראים, האם יש לחזור ולכפול את ההבדלה. סדרה של מימרות בתלמוד הבבלי מדגישה את החובה לחזור ולהבדיל על הכוס: "רבה ורב יוסף דאמרי תרוייהו המבדיל בתפלה צריך שיבדיל על הכוס" (בבלי, שם), ולהדגשת עיקרון זה התלמוד מפרש את דברי התוספתא שצוטטה: "והבדלה בחונן הדעת אין מחזירים אותו מפני שיכול לאומרה על הכוס – לא תימא מפני שיכול לאומרה על הכוס אלא אימא מפני שאומרה", והסוגיה מביאה שם כמה מימרות נוספות המחזקות עיקרון זה. בסוף הסוגיה נאמרת אפילו מימרה ברורה בשבח מי שאינו אומר הבדלה פעמיים, אם כי מימרה זו קשה במקצת וייתכן שניסוחה מושפע מהדיאלקטיקה התלמודית בלבד. גם בירושלמי מדגישים רבי יוחנן וריש לקיש "אבדלה ודאי" (פ"ח ה"ו, יב ע"ג), ואין מדגישין אלא מה שיש בו ספק.
ריבוי המימרות והדגשתן, והנכונות לתיקון נוסח בברייתא, מעידות על פקפוק בצורך בשתי הבדלות. הדבר קשה לכאורה, שכן כבר בדברי תנאים נקבעו שתי הבדלות אלו כהלכה לכל דבר. נראה לנו לשחזר את פני הדברים באופן זה: ברור שההבדלה בתפילה איננה תחליף להבדלה המלאה – זו ש"על הכוס" – שכן בזו האחרונה ארבע ברכות: נר, בשמים, הבדלה וברכת היין. אכן, גם המסורת שבידינו מעידה שההבדלה על הכוס הייתה מוכרת ומגובשת עוד לפני החורבן, כפי שראינו במבוא למסכת שבת שנוסח ההבדלה כלל אזכור לבחירת הכוהנים. על כן יש להסיק שנוסח ההבדלה התחבר עוד בימי הבית, כאשר הכוהנים היו העילית המובילה בעם ישראל. סביר להניח שההבדלה בתפילה היא משנית, שכן בדור יבנה עדיין תנאים חולקים ומתווכחים בלהט האם תפילת ערבית היא רשות או חובה<sup class="footnote-marker">30</sup><i class="footnote">ראו פירושנו לעיל, פ"ד מ"א.  </i>. המחלוקת מעידה שתפילת ערבית נוסדה והתגבשה מאוחר יותר מיתר התפילות; משנתגבשה תפילת ערבית צורפה לה הבדלה קצרה הכוללת את הברכה האחרונה מתוך ההבדלה המקובלת. על מועד צירופה של הבדלה זו מעידה ההתחבטות כיצד לבצע צירוף זה: התחבטות זו היא מדור יבנה, כנראה במקביל למאמציהם של חכמים לבסס את חשיבותה של תפילת ערבית בתודעת הציבור, ובמקביל להתחזקותה של תפילת הציבור בבית הכנסת בכלל.
לאחר דור או שניים, משהתבססה התפילה ונשכחו ההתלבטויות על מעמדה וחשיבותה, נתעורר פקפוק בדבר הצורך בשתי הבדלות ושני מעמדות נפרדים. מכיוון שהתפילה כבר הייתה מושרשת בתודעת הציבור וכבר הייתה מעמד ציבורי, פקפקו בהבדלה על הכוס שהייתה מעמד פרטי וחשוב פחות. על כן הדגישו שיש לאמרה "לזכות את התינוקות" (ירו', ט ע"ב), כלומר כדי להבדיל עבור בני הבית שאינם בתפילה. מטעם זה היה רבי חוזר על ההבדלה לאחר שכבר בירך את כל הברכות (ירו', פ"א ה"ד, ג ע"ד). מאחר שכך היו פני הדברים חזרו רבי יוחנן ועמיתיו והדגישו את חובת ההבדלה על הכוס, כדי שלא תיעקר.
אלבוגן שיער שמקורה הראשון של ההבדלה היה בסעודה החגיגית של מוצאי שבת, ועם ביטולה של סעודה זו עברה ההבדלה לתפילה. השערה זו מבוססת על כך שמחלוקת בית שמאי ובית הלל דנה בהבדלה שבתוך סעודה, אך ההשערה על סעודה חגיגית של מוצאי שבת עדיין זקוקה לאישוש<sup class="footnote-marker">31</sup><i class="footnote">אלבוגן, התפילה, עמ' 37-36. </i>.
המשנה מניחה שתפילת ערבית היא חובה, או לפחות נוהג רווח, ודנו בכך בפרק הקודם<sup class="footnote-marker">32</sup><i class="footnote">לעיל, פ"ד מ"א.  </i>. זו אחת העדויות הקדומות לנוהג מקובל של תפילת ערבית, לפחות במוצאי שבתות. יתר על כן, מדובר בתפילת ערבית של חול, אם כי לדעת החולקים על תנא קמא ייתכן שהתפילה היא תפילת שבת. מכל מקום, במוצאי יום טוב שחל בשבת ודאי לא אמרו תפילה של חול, ממילא ברור שבמועד זה צריך היה לומר את ההבדלה במקום אחר, ואולי זה המקור לדברי רבי עקיבא ורבי אליעזר. 
<b>רבי עקיבה אומר אומרה ברכה רביעית לעצמה – </b>כלומר, בתפילת מוצאי שבת תהיינה למעשה תשע עשרה ברכות. ניתן לשער שעם הזמן התקדש המניין של שמונה עשרה ברכות ולכן שקעה הדעה שיש להוסיף ברכות.
<b>רבי אליעזר אומר בהודייה – </b>תפילת ההודיה היא התפילה השבע עשרה, השנייה משלוש הברכות האחרונות שאומרים גם בימים טובים, כפי שהערנו לעיל.
נוסח ההבדלה על הכוס נדון על ידינו במקום אחר<sup class="footnote-marker">33</sup><i class="footnote">ראו המבוא למסכת שבת. בדיון שם התמקדנו ב"הבדלות" ובמניינן – שלוש או שבע.  </i>, ונותר לנו לברר את נוסח ההבדלה של התפילה. בנוסח ההבדלה יש לכלול "הבדלות", כלומר רמזים לפסוקים שנזכרת בהם ההבדלה. חז"ל קבעו שיש לומר בין שלוש לשבע הבדלות. בתלמוד הבבלי ובקטעי גניזה נשמרה הרשימה המלאה, אך בבבלי נפסק שדי בשלוש הבדלות, בניגוד לנוהג הארץ-ישראלי.
רב יוסף הבבלי מצטט את נוסח התפילה שתיקנו רב ושמואל, ורואה בו נוסח בבלי: "מדרב ושמואל ידענא דתקינו לן מרגניתא בבבל: ותודיענו ה' אלהינו את משפטי צדקך, ותלמדנו לעשות חקי רצונך, ותנחילנו זמני ששון וחגי נדבה, ותורישנו קדושת שבת וכבוד מועד וחגיגת הרגל. בין קדושת שבת לקדושת יום טוב הבדלת, ואת יום השביעי מששת ימי המעשה קדשת, הבדלת וקדשת את עמך ישראל בקדושתך, ותתן לנו וכו' " (בבלי, לג ע"ב). נוסח זה מתאים לערב יום טוב שחל במוצאי שבת. יש בו שלוש "הבדלות": הבדלה בין קדושת שבת ליום טוב, הבדלה בין שבת לששת ימי המעשה והבדלת עם ישראל. אם כן, זהו הנוסח הבבלי להבדלה שבערב יום טוב שחל במוצאי שבת. הנוסח אצילי ועוטה הוד, והוא אכן מרגלית שהורישו לנו חכמי בבל. 
בירושלמי מוצגת סדרת הנחיות שמהן ניתן לללמוד על כמה ממרכיבי ההבדלה, אבל לא ברור האם זו ההבדלה שבתפילה או ההבדלה שעל הכוס. "רבי אבא בשם אבא בר ירמיה: אפילו יום טוב שחל להיות באמצע שבת אומר 'בין יום השביעי לששת ימי המעשה'. אמר רבי זעורא לרב יהודה: וכי ששת ימי המעשה לפניו? אמר ליה: וכי יש טומאה וטהרה לפניו? רבי ירמיה רבי זעורא בשם רב חייא בר אשי, צריך לומר: 'החל עלינו את הימים ששת ימי המעשה הבאים לקראתינו לשלום'. רבי אבא מוסיף: 'והשמיענו בהן ששון ושמחה'. רבי חזקיה בשם רבי ירמיה: 'הביננו ולמדינו' " (ירו', ט ע"ג).
אם כן, קטעי ההבדלה המצוטטים הם:
1. בין יום השביעי לששת ימי המעשה – זו אחת ההבדלות, והחשובה שבהן, והיא נזכרת גם בהבדלה הבבלית. אם היא נאמרת במוצאי שבת שחל בערב יום טוב, ודאי שהיא נאמרת גם במוצאי שבת שבכל ימות השנה;
2. טומאה וטהרה – זהו רמז להבדלה נוספת, "המבדיל בין טמא וטהור", והיא מוכרת מנוסח ההבדלה הארץ-ישראלי שבגניזה. בתלמוד הבבלי נרמזת הבדלה זו, ושם מדובר במפורש בהבדלה על הכוס: "אמר רבי יוחנן: כל המבדיל על היין במוצאי שבתות – הויין לו בנים זכרים, דכתיב 'להבדיל בין הקדש ובין החול', וכתיב התם 'להבדיל בין הטמא ובין הטהור', וסמיך ליה: 'אשה כי תזריע' " (בבלי, שבועות יח ע"ב). לא ברור האם המשפט נכלל רק בהבדלה על הכוס או גם בהבדלה שבתפילה; 
3. החל עלינו את הימים, ששת ימי המעשה הבאים לקראתינו לשלום;
4. והשמיענו בהן ששון ושמחה – זה אולי רמז להבדלה שהיא בערב יום טוב; 
5. הביננו ולמדינו – יש להניח שמשפט זה נאמר בתפילה והוא מקשר בין תפילת החונן לאדם דעת לבין ההבדלה.
לא נעסוק כאן בנוסחאות ההבדלה הקדומות שנמצאו בגניזה, ונסתפק באחת מהן. בסידור ארץ-ישראלי שנמצא בגניזה מצוי נוסח של ההבדלה של תפילה: "וקאל (ואמר) דעת ותבונה תתן בלבינו והבינינו לשמור פקודך. יקול (יאמר) אתה הבדלת בין חושך לאור בין מים העליונים למים תחתונים בין הים ליבשה בין הטמא לטהור בין השבת לששת ימי המעשה בראשית. בין ישראל לגוים כאמור והייתם לי קדושים כי קדוש אני יי' ואבדיל אתכם מן העמים להיות לי. []לאדם מערכי לב ומיי' מ[ענה] ל[שון] חונן הדעת"<sup class="footnote-marker">34</sup><i class="footnote">מרגליות, הלכות ארץ ישראל, עמ' קמז; לדיון מפורט ראו במבוא למסכת שבת. </i>. זה המקור לשבע ההבדלות שבנוסח ארץ ישראל, וברור שהן נאמרו גם בתפילה. נראה, אפוא, שהנוסח בתלמוד נועד רק לערב יום טוב, ולכן אינו בא לידי ביטוי בקטע הגניזה שצוטט.
הקשר בין ההבדלה ותפילת החונן לאדם דעת עשוי להיראות מלאכותי. התלמוד הירושלמי אומר: "אם אין דיעה תפילה מניין" (ט ע"ב), ברם מנימוק דומה ניתן לקשר את ההבדלה לכל דבר. דומה שתפילת החונן לאדם דעת נבחרה משום שהיא תפילת החול הראשונה. עם זאת, בחירת החונן לאדם דעת כתפילה הראשונה אינה מקרית. חז"ל השעינו זאת על פסוקים שונים<sup class="footnote-marker">35</sup><i class="footnote">ראו פירושנו לעיל, פ"ד מ"ג. </i>. ברם, דומה שהפסוקים באו לחזק מצב נתון. תפילת החונן לאדם דעת נבחרה מסיבה אחרת. מנקודת מבטם של חכמים תפילת החונן לאדם דעת היא בעלת חשיבות מרבית, והיה להם עניין רב להדגישה. ה"דעת" היא גם ידיעת התורה. חכמים מנסים לקדם את רעיון לימוד התורה ולהפיצו בכל דרך אפשרית, על כן חשוב להם שתפילת הדעת תופיע בתחילת התפילה, במקום בולט ומרכזי. ההבדלה צורפה אליה רק בדיעבד, כיוון שהייתה זו התפילה הראשונה. 

Mishnah 3

<b>האומר על קן צפור יגיעו רחמיך – </b>ההלכה מופיעה גם במשנה במסכת מגילה (פ"ד מ"ט). ראשונים מעידים שלפניהם הייתה משנה זו מונחת רק במסכת מגילה, ברם אין לכך ביטוי בעדי הנוסח שלפנינו<sup class="footnote-marker">36</sup><i class="footnote">ראו זק"ש, משנה, עמ' מג, ובמלאכת שלמה.  </i>. בשני התלמודים (ירו', מגילה פ"ד ה"ט, עה ע"ג; בבלי, שם כה ע"א) נמסרו טעמים שונים להתנגדות החכמים לנוסח זה או לנוסח דומה לו בתפילה. לפי דעה אחת בירושלמי המתפלל אומר, או מתכוון לומר: "על קן ציפור הגיעו רחמיך" ורומז למצוות שילוח הקן (הכתובה בספר דברים כב ו), "ועל אותו האיש לא הגיעו רחמיך", והוא "כקורא תיגר על מדותיו שלהקדוש ברוך הוא". טעם אחר: כ"נותן קצבה על מידותיו" – עד קן ציפור ולא למעלה הימנו. בבבלי מבואר בשם אמוראי ארץ ישראל: "מפני שמטיל קנאה במעשה בראשית", על הציפור חס ולא על שאר יצוריו, וטעם אחר: "מפני שעושה מדותיו של הקדוש ברוך הוא רחמים ואינן אלא גזירות"<sup class="footnote-marker">37</sup><i class="footnote">ראו דיונו של אורבך, חז"ל, עמ' 336-334. </i>. קרוב להניח שבנוסחאות אלו, או קרובות להן, השתמשו מינים בתפילתם. לא נאמר במשנה מה דינו של מתפלל בנוסח זה, ונראה שהוא סמוך לשתי הנוסחאות שהמשנה מונה לאחר מכן, ש"משתקין אותו".
בסוגיות בתלמוד הירושלמי במגילה ובברכות אשר הלכה זו מובאת בהן נאמר: "אית תניי תני 'על' ואית תניי תני 'עד' " (ירו', ט ע"ג). הסוגיה סבורה שמי ששונה "על" מסייע לפירוש שהאומר כן הוא כקורא תיגר על מידותיו של הקדוש ברוך הוא: "על קן ציפור הגיעו רחמיך ועל אותו האיש לא הגיעו", ומי ששונה "עד" מסייע לפירוש "כנותן קצבה על מידותיו". בלשון המקרא מצינו את הפועל "נגע" מתקשר ל"על" ול"עד" בשופטים כ לד: "נוגעת עליהם הרעה" ובאסתר ט כו: "ומה הגיע אֲליהם". ספק אם אמנם קיים הבדל במשמעות ההדגשה בין "אל" ל"עד"<sup class="footnote-marker">38</sup><i class="footnote">אפשטיין, מבוא, עמ' 90, סבור ש"עד" משמעו קונקרטי יותר. אולם שאר דברינו בעניין זה הם בעקבותיו. </i>. החילוף "על-עד" מצוי במקרא. במסורה הגדולה<sup class="footnote-marker">39</sup><i class="footnote">מסורה הגדולה, מהדורת פרנסדורף, תרכד, עמ' 257. </i>: "סבירין עד וקריין על", וכן נמצא במשנה במקומות רבים<sup class="footnote-marker">40</sup><i class="footnote">ראו אפשטיין, מבוא, עמ' 1228-1227. </i>. בכ"י <b>מא</b> כתוב, שלא כבכל הנוסחאות: "יהמו רחמיך", ואין זה אלא שיבוש בהשפעת נוסח התפילה שלפנינו בברכת "על הצדיקים... יהמו רחמיך".
ניכר שהתלמודים והמפרשים הסבירו ש"אותו האיש" הוא הדובר עצמו. כל ההסבר קשה: וכי למה יתפרש הרמז לשילוח הקן כאילו יש בכך סייג והיעדר רחמים על אותו האיש? להלן נחזור לכיוון פרשנות שונה.
<b>ועל טוב יזכר שמך –</b> משתקים אותו מפני שמשתמע מדבריו כי רק על הטובה יש להזכיר את שמו, והרי לימדונו חכמים במשנה: "חייב לברך על הרעה כשם שהוא מברך על הטובה" (להלן, פ"ט מ"ה).
<b>מודים מודים משתקים אותו – </b>התלמוד הבבלי מפרש שצורה זו נראית כשתי רשויות, והוא מוסיף בהמשך הסוגיה: "האומר שמע שמע כאומר מודים מודים" (מגילה כה ע"א), והתלמוד הירושלמי מוסיף גם "אמן אמן" (מגילה פ"ד ה"ט, עה ע"ג). "מודים מודים" ו"אמן אמן" נמצאים בתפילותיהם של אנשי קומרן: "מודה מודה"<sup class="footnote-marker">41</sup><i class="footnote">הודיה כ, דף 11 שורה 3, במהדורת ליכט עמ' 161. </i>; "אמן אמן" חוזר פעמים מספר בסרך היחד ובכתבים אחרים<sup class="footnote-marker">42</sup><i class="footnote">סרך היחד, א 20; ב 10; ב 18; 1,7 4Q ועוד. </i>.
כל ההסברים קשים, ולא ברור מדוע משפטים אלו מעוררים התנגדות כה תקיפה. מסתבר שכל אלו היו ססמאות כיתתיות שאמירתן רימזה ששליח הציבור הוא חבר באחת הכתות או שמינות נזרקה בו. פירושנו לנוסחה "מודים מודים" הצביע על מקורה של אותה מינות. חשש זה חוזר גם בהמשך המשנה, שמא שליח הציבור מרמז לתפילה מינית ושטעותו הנזכרת להלן אינה תמימה אלא מלמדת על סטייה מנוסחאות חז"ל וקבלת נוסחאות כיתתיות. גם המשך המשנה במסכת מגילה כולל סדרה של מנהגים שונים שחז"ל ראו בהם סטייה כיתתית, כגון תפילה בבגדי לבן או ללא מנעלים, משום שיש בכך הצהרה שבית הכנסת הוא כמקדש. לפיכך יש לחזור למשפט של הרישא: "ועל (עד) אותו האיש לא הגיעו רחמיך". הסברנו ש"אותו האיש" הוא המתפלל עצמו, ואכן בספרות חז"ל אדם אומר על עצמו לעתים קרובות "אותו האיש", או בארמית "ההוא גברא". לעתים "אותו האיש" הוא מונח מקביל ל"איש אחד", ולעתים אף שמו מופיע, כגון "זכור אותו האיש לטוב, וחנניה בן חזקיה שמו" (בבלי, שבת יג ע"ב), ודוגמאות נוספות.
על כן אולי מן הראוי להציע אפשרות אחרת. ייתכן, ואנו מציעים זאת כהשערה, ש"אותו האיש" אינו אלא משיחם של הנוצרים. שליח הציבור מתריס כלפי שמים שעל ציפור ה' מרחם, אך לא על אותו האיש שנצלב. או אולי הוא אומר זאת כקביעה חיובית שה' לא ריחם על אותו האיש משום שמותו נועד לגאול כביכול את האנושות, כפי שהסבירו הנוצרים את מותו של ישו. חז"ל מתנגדים לנוסח זו משום שיש בו אזכור של המנהיג הנוצרי והזדהות עמו, ורמז אפשרי להתרסה כלפי שמים. גם אם הרמז נאמר ללא התרסה – יש בכך אזכור של הדת השנואה. אם אפשרות זו מתקבלת – הרי שיש בכך התנגדות לנוצרים היהודיים שראו בישו נביא או אפילו משיח, אבל בשר ודם, ולא בן אלוהים. בספרות יהודית מאוחרת כונה ישו "אותו האיש", ואנו מציעים את האפשרות שהכינוי קדום. זאת ועוד, ההמשך "על אותו האיש לא הגיעו רחמיך" אינו ההמשך הקדום אלא פרשנות של התלמודים, וייתכן שבמקור הכוונה הייתה שעל ישו לא הגיעו רחמיו. חולשתו של פירוש זה היא בכך שהתיאור "אותו האיש" מופיע עשרות פעמים בספרות חז"ל (תנאית ואמוראית), וכמעט בכל המקורות הכוונה לנושא המעשה או לאיש אנונימי אחר. על כן נראה לנו שהסבר זה רחוק. 
כפי שפירשנו גם לעיל, בספרות התנאית יש רמזים לתפילות נגד המינים<sup class="footnote-marker">43</sup><i class="footnote">לעיל, פ"ד מ"ד. </i>. בספרות המאוחרת יותר כבר איבדו רמזים אלו ממשמעותם, ואולי אף לא הובנו. הנוסחאות הקדומות שונו והתפרשו בצורה שאיבדה הרבה ממשמעותם. פולמוס כיתתי שאבד טעמו ממשיך להופיע בנוסחאות התפילה, אך איבד מחריפותו ומהמתח שעל רקעו הוא נוצר. 
<b>העובר לפני התיבה וטעה יעבור אחר תחתיו – </b>אין לנתק הלכה זו מקודמתה. המדובר במי שטעה באותן ברכות רגישות שיש בהן חשש מינות. הבבלי מסביר: "טעה בכל הברכות כלן – אין מעלין אותו, בברכת המינים – מעלין אותו" (כט ע"א). בירושלמי הרשימה ארוכה יותר: "שליח ציבור שהשגיר שתים שלש ברכות אין מחזירין אותו. אשכח תניי ופליג (נמצא כתוב וחולק) לכל אין מחזירין אותו, חוץ ממי שלא אמר מחיה המתים ומכניע זדים ובונה ירושלם, אני אומר מין הוא" (ט ע"ג). המדרש הארץ-ישראלי אומר: "ילמדנו רבינו העובר לפני התבה וטעה [ולא אמר ברכת קללת המינין, מהו שמחזירין אותו? כך שנו רבותינו העובר לפני התבה וטעה] בכל הברכות כולן אין מחזירין אותו, בברכת המינין מחזירין אותו בעל כרחו, חיישינן שמא מין הוא, ולכך מחזירין אותו שאם יהיה בו צד מינות יהיה מקלל את עצמו והקהל עונין אמן. וכן מי שלא אמר בונה ירושלים מחזירין אותו, דחיישינן שמא כותי הוא" (תנחומא בובר, ויקרא ג, עמ' 3).
אם כן, חכמים מונים שלוש ברכות "רגישות": מחיה המתים, שכן הצדוקים התנגדו לאמונה בתחיית המתים; "מכניע זדים", היא ברכת המינים כנגד הצדוקים, האיסיים ומדור יבנה ואילך גם כנגד הנוצרים<sup class="footnote-marker">44</sup><i class="footnote">ראו פירושנו לעיל, פ"ד מ"ג.  </i>, ו"בונה ירושלים", שכן השומרונים לא קיבלו את קדושת העיר, כפי שיוצא מהמדרש. אם טעה בברכה אחרת – מחזירים אותו, כלומר עליו לחזור ולומר את הברכה כהלכה. אבל אין מעבירים אותו, מחווה שיש בה תוקפנות רבה ואי נעימות חברתית. אם טעה בברכות הרגישות מעבירים אותו, אך בתלמודים מרככים את הקביעה ומסתפקים בהחזרתו<sup class="footnote-marker">45</sup><i class="footnote">גם התוספתא, פ"ג ה"ט, מצמצמת את חובת ההחזרה, וברור שלדעתה מי שטעה סתם אין מעבירים אותו. </i>. הירושלמי מציג את הבדלי הגישות כמחלוקת ("אשכח תני ופליג"), ברם דומה שלפנינו הבדל כרונולוגי, או הבדל שהושפע גם מההתפתחות הכרונולוגית. בימי האמוראים כבר נדחו המינים הללו מכלל ישראל, הרגישות הציבורית נחלשה והמתיחות פגה במידה רבה. בעיית המינים הפכה לבעיה חיצונית וחדלה להיות בעיה פנימית של הקהילה היהודית, על כן גם ההלכה נוקטת אמצעים תקיפים פחות ובוטים פחות. זאת ועוד; כפי שאמרנו לעיל, תפילה שנוצרה על רקע מאבק כיתתי מאבדת מתוקפה ומתפרשת בצורה כללית ונטולת מתח וחריפות.
קיבלנו את הסבר המדרש שמי שלא התפלל על בניין ירושלים הוא שומרוני, אבל הירושלמי מכנה אותו "מין". זהו כינוי כללי לפורשים שונים, אך דווקא השומרונים מכונים כך רק לעתים רחוקות. גם הנוצרים התנגדו לירושלים כמרכז, לפחות מהמאה השנייה ואילך<sup class="footnote-marker">46</sup><i class="footnote">ראו דיוויס, הארץ, עמ' 376-222, וספרות רבה נוספת. </i>. יחסם של הנוצרים היהודיים לירושלים היה מסובך יותר. רוב המקורות הנוצריים מדגישים שהנוצרים היהודיים העריצו את ירושלים והתפללו לכיוונה. אירנאיוס אומר זאת במפורש: הם מעריצים (או פולחים) כאילו הייתה מושב האלוהים<sup class="footnote-marker">47</sup><i class="footnote">אירנאיוס, נגד המינים, 26.2 I. </i>. עוד יותר מפורש הוא כתב הפולמוס היהודי-נוצרי שהשתמר בספרו של המחבר המוסלמי עבר אל ג'אבר. לפי חיבור זה התפלגו ה"נצרנים" מהרוב ומהממסד הנוצרי בין השאר משום שהאחרונים החליטו להתפלל למזרח במקום לירושלים, דבר שנתפס כהתקרבות לדתות האליליות<sup class="footnote-marker">48</sup><i class="footnote">פינס, היהודים-הנוצרים, עמ' 180. </i>. גם כת אלקסי, שהייתה מקורבת לכת ה"אביונים"<sup class="footnote-marker">49</sup><i class="footnote">כת יהודית נוצרית ידועה, נזכרת בספרות אבות הכנסייה הנוצרית.  </i> ואולי אף הצטרפה אליהם, אימצה דעה זו<sup class="footnote-marker">50</sup><i class="footnote">כגון אפיפניוס, נגד המינים, 19.5.4; 19.3.5. </i> וחייבה להתפלל לכיוון ירושלים. ברם, לאחרונה הוצע לזהות מבנה בבית שאן כבית תפילה נוצרי-יהודי, וכיוון התפילה שם הוא למזרח (כמו בכנסיות) ולא לכיוון ירושלים<sup class="footnote-marker">51</sup><i class="footnote">ספראי, ליאונטיס. </i>. ייתכן, אפוא, שהייתה קבוצה יהודית-נוצרית שלא התפללה לכיוון ירושלים. עם זאת, כפי שראינו גם בציבור היהודי היו בתי כנסת שלא כוונו לירושלים<sup class="footnote-marker">52</sup><i class="footnote">ראו פירושנו לעיל, פ"ד מ"ה. </i>. על כן מוגזם אולי ללמוד על האמונות הדתיות של הקבוצה שהתפללה באותו בית כנסת. ייתכן, אם כן, שההתנגדות לירושלים יוחסה לנוצרים או לנוצרים יהודיים. מאוחר יותר כבר נשכח המאבק בנוצרים, והמדרש היסב אותו אל השומרונים. המאבק בנוצרים נשכח משום שאלו פרשו מהחברה היהודית וחדלו להיות איום מבפנים. הנוצרים היהודיים גם הם התמעטו, וחדלו להוות איום.
בכל אופן, הטעות של שכחת "ברכת ירושלים" עשויה לרמז גם על מינות נוצרית. אין בכך כדי לרמז שנוצרים, נוצרים יהודיים או שומרונים התפללו כשליח ציבור בבית הכנסת היהודי, אלא שחז"ל רוצים להדגיש בהלכה זו את התנגדותם למינות ואת המאבק נגדה. 
בתלמודים יש מחלוקות מה פירוש המונח "להחזיר": מתחילת התפילה או מתחילת הברכה, ולא נרחיב בכך. 
מכל מקום, משנתנו משקפת מצב שיש בו נוסח קבוע, לפחות באותם קטעים רגישים החשודים כמבטאים מסורות או נטיות כיתתיות. בדור התנאים, לפחות בקדומים שבהם, המאבק האנטי-כיתתי היה תקיף, מאוחר יותר חלה כנראה רגיעה גם בתחום זה והתכנים של המאבק טושטשו. 
<b>ולא יהי סורבן באותה שעה – </b>סורבן הוא משקל בעלי מלאכה. הצורה הנהוגה היום היא "סרבן", וכך (סרבן) כמעט בכל עדי הנוסח, אך הצורה שבכתב יד קופמן מקורית וטובה. המשנה מניחה שבדרך כלל סירבו אנשים למלא את תפקיד שליח הציבור. התלמודים מתארים מעין ריטואל של סירובים מנומסים: "תנו רבנן העובר לפני התיבה צריך לסרב, ואם אינו מסרב דומה לתבשיל שאין בו מלח. ואם מסרב יותר מדאי דומה לתבשיל שהקדיחתו מלח. כיצד הוא עושה – פעם ראשונה יסרב, שניה מהבהב, שלישית – פושט את רגליו ויורד. תנו רבנן: שלשה רובן קשה ומיעוטן יפה, ואלו הן: שאור, ומלח, וסרבנות" (בבלי, לד ע"א)<sup class="footnote-marker">53</sup><i class="footnote">בירו', ט ע"ג, מקבילה למשפט האחרון.  </i>. כאן מדובר באירוע בעייתי מבחינה ציבורית של החלפת שליח ציבור, לכן אסור לסרב. 
<b>מניין הוא מתחיל מתחילת הברכה שטעה זה –</b> סדרה ארוכה של דיונים על כך מצויה בתלמודים. יש להניח שהגישה לשאלה מהיכן הוא מתחיל קשורה לשאלה האם מעבירים אותו או שמא מחזירים את שליח הציבור שטעה. בירושלמי: "רבי יוסי בן חנינה בשם רבי חנניה בן גמליאל טעה בשלש ברכות הראשונות חוזר בתחילה. אדא בר בר חנה גניבה בשם רב טעה בשלש ברכות האחרונות חוזר לעבודה. רבי חלבו רב חונה בשם רב טעה בשלש ברכות הראשונות חוזר בתחילה, בשלש ברכות האחרונות חוזר לעבודה. טעה ואינו יודע איכן טעה, חוזר למקום הברור לו" (ירו', ט ע"ג), ובתלמוד הבבלי: "אמר רב הונא: טעה בשלש ראשונות – חוזר לראש, באמצעיות – חוזר לאתה חונן, באחרונות – חוזר לעבודה; ורב אסי אמר: אמצעיות אין להן סדר. מתיב רב ששת: מהיכן הוא חוזר – מתחלת הברכה שטעה זה..." (לד ע"א). בהמשך הגמרא מתרצת את הסתירה. 
מכל מקום, בדיון זה התלמודים חוזרים מהקביעה שרק מי שטעה בברכות רגישות מודח מתפקידו. ברם ניתן גם לפרש שמי שטעה בברכות רגישות מודח, ומי שטעה בברכות אחרות חוזר.

Mishnah 4

<b>העובר לפני התיבה לא יענה אחר הכהנים אמן מפני הטירוף –</b> טירוף כאן הוא בלבול, והחשש הוא ששליח הציבור יתבלבל. לא מן הנמנע שה"אמן" היה יותר ממילה אחת, והחשש מבלבול גדול. כמובן לא היו לקדמונינו סידורים כתובים; הסידורים הכתובים הראשונים הידועים לנו הם מהגניזה בקהיר. ראשונים ניסו להסביר את הטירוף בכך ששליח הציבור הקריא את הברכה לכוהנים וחשש הבלבול היה גדול יותר<sup class="footnote-marker">54</sup><i class="footnote">ראו אלבק, משנה, עמ' 332.  </i>. אין לנו כל ידיעה כיצד התנהלה ברכת הכוהנים בתקופה זו, ואין הצדקה להחיל עליה את הצורה המאוחרת יותר שעוצבה בימי הביניים<sup class="footnote-marker">55</sup><i class="footnote">ראו דיונו המלומד של אלבק, שם. </i>. מבחינת פרשנות המשנה אין צורך בפירוש נוסף. התפילה הייתה בעל פה ולא קבועה לגמרי, וחשש הבלבול היה מוחשי, <b>ואם אין שם כהן אלא הוא לא ישא את כפיו – </b>לא ישא את כפיו אפילו אם הוא הכוהן היחיד. לא נאמר שיש לשאוף לכך שהכוהן היחיד לא יהיה שליח הציבור. סביר להניח שלא כל אחד יכול היה למלא את תפקיד שליח הציבור, ואף על פי כן קשה שאין במשנה קביעה ברורה שהכוהן היחיד לא ימלא את תפקיד שליח הציבור אלא אם יש בדבר הכרח מסיבה כלשהי. יש כאן מקום להשערה שהיה רצון ציבורי ששליח הציבור יהיה דווקא כוהן, אם כי אין לכך הד במקורות אחרים<sup class="footnote-marker">56</sup><i class="footnote">אבל במשנה, מגילה פ"ד מ"ה, מדובר באדם שהוא שליח הציבור והוא נושא את כפיו. ברם כפי שפירשנו שם את המשנה אין להביא ממנה ראיה שהכוהן היה דווקא החזן. </i>.
<b>ואם אבטחתו הוא –</b> שליח הציבור מבטיח, מעריך בכך את יכולתו, למלא את שני התפקידים, <b>שהוא נושא את כפיו וחוזר לתפילתו רשיי – </b>חז"ל סבורים שתפילה כהלכתה דוחה מצוות נשיאת כפיים, זאת אף שנשיאת כפיים היא מהתורה. אמנם הציווי בתורה מתייחס רק למקדש, אבל משהועברה המצווה למדינה חלים עליה דיני תורה. לעומת זאת תפילה אינה מהתורה, וודאי שטעות בסדר התפילה אינה עבֵרה מהתורה. לכאורה סדר העדיפות היה צריך להיות שהכוהן יישא את כפיו ואם יטעה יסייעו לו, או שיתייחסו לכך בסובלנות. ברם, חז"ל קובעים סדר עדיפות שאינו הלכתי-משפטי. השיקול העיקרי הוא המעמד הציבורי, וחכמים מעניקים חשיבות מרבית לשמירה על כבוד הציבור. זו ראיה מעניינת לתפיסה הציבורית של חכמים הגוברת, כאן, על השיקול ההלכתי-טכני.
בימי הביניים היו גישות שאין לומר ברכת כוהנים בכוהן יחיד. על כן היו שפירשו שאם הכוהן יחידי לא יישא את כפיו בכל מקרה. לפיכך, המשפט "אם אבטחתו" חוזר אל הרישא (מהר"ם מרוטנבורג, אלבק ועוד). כלומר, אם הוא יחידי לא יישא את כפיו בכל מקרה, ואם הם שניים אזי נדרשת אבטחתו. ברם, שאלה זו של מספר הכוהנים המברכים אינה נידונת במשנה ואינה עניין לכאן. אין במקורות המשנה והתלמוד רמז לכך שלברכה נדרשים לפחות שני כוהנים. מכאן באנו לפירוש המוצע לעיל, ולא נרחיב בכך. 

Mishnah 5

<b>המתפלל וטעה סימן רע לו ואם שליח ציבור הוא סימן רע לשולחיו –</b> במשנה הקודמת דובר על שליח ציבור שטעה, ומה צריך לעשות כדי שלא יטעה, והמשנה ממשיכה בבירור עניינו. עם זאת, המשנה חריגה בעולמם של חכמים. יש בה ביטוי לגישה בעלת גוון מיסטי. הטעות נגרמת ממרומים, והיא בבחינת איתות של סימן רע. רק במשניות מעטות ניתן למצוא גישה חצי מיסטית זו. מעבר לכך, המשנה סוטה מהתחום ההלכתי לתחום האגדה, וזאת מבלי שסטייה זו תלווה בשינוי הסגנון ההלכתי, <b>ששלוחו של אדם כמותו –</b> הכלל נאמר ככלל משפטי בעל תוקף הלכתי במסגרת דיני ממונות, אבל הופעותיו הראשונות הן בתחום הדתי. הכוהן שוחט את הקרבן בשמו של ישראל משום ששלוחו של אדם כמותו, וכן דוגמאות נוספות<sup class="footnote-marker">57</sup><i class="footnote">תוס', תענית פ"ג ה"ב; מכילתא בא, מסכתא דפסחא, ג, עמ' 11; ה, עמ' 17; ספרי במדבר קנג, עמ' 203 ועוד.  </i>. במצוות רבות אדם רשאי להיות שליח ולהוציא אחרים ידי חובה. בהקשרים רבים אנו מוצאים אדם המקריא ברכה או הלל לחברו ומוציא אותו ידי חובה. בלידשטיין אסף לכך דוגמאות רבות ומגוונות<sup class="footnote-marker">58</sup><i class="footnote">בלידשטיין, שליח ציבור.  </i>. אף נקבעו לכך כללים מגבילים, כגון שרק מי שחייב במצווה יכול להוציא אחרים ידי חובה. ברם, במשנתנו הכלל מופיע בהקשר אחר. שליח ציבור רגיל מוציא אחרים ידי חובה, זאת לפי בקשתם ומרצונם, ברם במשנה מדובר על שליח שיחייב את הציבור נגד רצונו. יתר על כן, הרי אין מדובר כאן במעשה או במחדל ששליח הציבור מעוניין בו, אלא במזלו הרע של השליח. הסימן הרע של השליח חל על שולחיו, והכלל חורג מכל הידוע לנו. יתר על כן, הוא גם חריג בעולמם המשפטי של חז"ל. להלן ניישב תמיהה זו. מכל מקום, גם משפט זה מנוסח כמשפט הלכתי מקובל, אבל למעשה הוא אמירה בתחום המוסר והאגדה. 
<b>אמרו עליו על רבי חנינה בן דוסא שהיה מתפלל על החולין –</b> כבר אמרנו שהחסידים היו ידועים בתפילתם ובנסים שנעשו בעקבותיה. החסיד ממלא את התפקיד הרגיל של "איש קודש", כפי שהיה מוכר בעולם הקדום. בסוריה הנוצרית כונו אנשים אלו "יחידואיתה" (היחידים). איש הקודש אינו מבני העלית ואינו מהמנהיגות הלמדנית, אלא צדיק. הוא מרפא חולים, מוריד גשמים ומציל מסכנות את היחיד והציבור. בחלק גדול מהמסורות עליהם החסידים מופיעים בהקשר זה. חוני המעגל מוריד גשמים בשנת בצורת בתפילתו, לא לפני שהציבור ביקש זאת ממנו (משנה, תענית פ"ג מ"ח). לפי סיפורו של יוספוס, כאשר התבקש לקלל את אחד הצדדים הלוחמים במלחמת האחים בירושלים סירב לעשות זאת<sup class="footnote-marker">59</sup><i class="footnote">(קד', יד 24). בספרות שבמשנת תענית אין התייחסות לתוצאה של סירוב כזה, שכן אין הסירוב מתאים לסיפור נסי, אך הוא מתאים לאופיו המוסרי של החסיד.  </i>. לפי הסיפור נרצח חוני על ידי ה"רשעים" בשל סירובו (קד', יד 24). עצם הפנייה מעידה על מעמדו המוכר כעושה נסים. כך גם פנו לנכדו שיוריד גשמים (בבלי, תענית כג ע"א)<sup class="footnote-marker">60</sup><i class="footnote">במקבילה בירו', תענית פ"א ה"ד, סד ע"ב: חסיד אחד מכפר אימי. תופעה אגדית אופיינית לבבלי היא לצרף שני סיפורים שונים ולשרשרם במחרוזת על ידי זיהוי הגיבורים (שני החסידים) כשלשלת משפחתית אידֵאלית. ראו הירשמן, מוקדי קדושה. </i>. גם חנינה בן דוסא ריפא חולים והוריד גשמים (להלן; ירו', ט ע"ד; בבלי, לד ע"ב), וכן סדרת סיפורים ארוכה על חסידים אחרים<sup class="footnote-marker">61</sup><i class="footnote">לריכוז החומר ראו ספראי, משנת חסידים, ולעיל מ"א. </i>. אמנם מעשי הנס שעשו החסידים מתוארים בצורה מתונה; אין הם מחוללים פלאים אלא מתפללים, אך הנס בא בזכותם. 
<b>ואומר </b><b>זה חיי[ה] וזה מת אמרו לו מניין אתה יודע אמר להם אם שגרה תפילתי בפי יודע אני שהוא מקובל ואם לאו יודע אני שהוא מטורף – </b>החסיד מספר על הסימן השמימי. אם תפילתו צולחת ושגורה בפיו<sup class="footnote-marker">62</sup><i class="footnote">לפירוש המונח "שגורה" ראו לעיל, פ"ד מ"ג. </i> סימן שהחולה יבריא, ואם לא – זה סימן גרוע. ההקשר לרישא ברור. שם דובר בסימן הרע שהוא הפרשנות לטעות, וכאן בסימן דומה. "שגורה" היא הניגוד ל"טעה", לכן שגרה מלמדת על נס וטעות על חולי ואסון.
בתלמודים מובאת סדרת סיפורים על נסים שנעשו בידי החסידים, אבל יש בהם ביקורת על מעשיהם. חוני המעגל התפלל לגשם ונענה, ושמעון בן שטח מתלונן על מעשיו ואומר שאילולא היה זה חוני היה גוזר עליו נידוי (משנה, תענית פ"ג מ"ח). כמו כן, הירושלמי מספר כיצד ריפא החסיד את בנו של רבן יוחנן בן זכאי, ושוב התלמוד מסביר, די בדוחק, מדוע כוחו של החסיד רב משל החכם, שהחכם הוא כשׂר לפני המלך ואילו החסיד כעבד האהוב של רבו. 
הנימה השלטת בספרות חז"ל היא שילוב של הערצה וביקורת. הערצה – כי קשה להתווכח עם הצלחה, וביקורת – על שהחסידים פונים לבורא עולם בבוטות ועל שהם מצפים לנס (ירו', ט ע"ד; בבלי, לד ע"ב). מסורת חכמים מכירה ומוקירה את החסידים ופועלם. הם זוכים למעמד מיוחד בציבור ובין החכמים, ומעמדם המיוחד בציבור אינו מוטל בספק במסורת חכמים. 
הביקורת מעידה על הסתייגות מחסידים ומפועלם, ועל מתח בין החכמים הנורמטיביים והחסידים בעלי העצמה הדתית הכריזמטית. כך, הורדת הגשמים של חוני המעגל בערב פסח מסתיימת בתגובה מסויגת של שמעון בן שטח: "אלמלא חוני אתה גוזרני עליך נידוי, אבל מה אעשה לך שאתה מתחטא לפני המקום ועושה לך רצונך כבן שהוא מתחטא על אביו ועושה לו רצונו, ועליך הכתוב אומר: ישמח אביך ואמך ותגל יולדתך" (משנה, שם). הציבור פנה לחוני, הסיפור גם מכיר בכוחו להיענות בתפילה, הגשם אכן ירד בהתאם לבקשותיו השונות והמיוחדות קִמעא של חוני, אך שמעון בן שטח המנהיג הרשמי מביע הסתייגות. יש לציין שגם הוא מכיר ללא ספק בכוחו של חוני וביחסו המיוחד, "בן לפני המקום", אך יש בדבריו גם רתיעה, או שמא אזהרה לציבור שלא לאמץ את דרכי התפילה של חוני, מכל מקום ההערכה מלווה בהסתייגות. במסורת הירושלמי מסופר שלא רק שמעון בן שטח הגיב בחומרה על מעשה התפילה והנס אלא גם רבן גמליאל: "שלח לו רבן גמליאל"<sup class="footnote-marker">63</sup><i class="footnote">תוכן ה"איגרת" אינו הולם את סיפור המעשה, וככל הנראה אינו אלא חלק מסיפור הנידוי הידוע של רבן גמליאל בעסקי קידוש החודש ונוהגו של רבי עקיבא, ירו', ראש השנה פ"א ה"ה, נז ע"ב; השוו שם פ"ב ה"ז, נח ע"ב; מועד קטן פ"ג ה"א, פא ע"ד. </i>; דבריו של רבן גמליאל נדחים בסוגיית הירושלמי לטובת דיון ארוך בשאלה כיצד הקדוש ברוך הוא מוותר על דעתו לטובת צדיק בתפילתו (תענית פ"ג הי"ב, סז ע"א). הירושלמי מביא דרשה ארוכה לאיוב, דרשה שבמסורת הבבלי היא חלק מאיגרת הפוכה של אנשי לשכת הגזית – חכמים אחרים, המתוארים כבעלי עמדה רשמית: "שלחו בני לשכת הגזית לחוני המעגל: ותגזר אומר ויקם לך... אתה גזרת מלמטה והקדוש ברוך הוא מקיים מאמרך מלמעלה... דור שהיה אפל הארת בתפילתך... דור שהיה שפל הגבהתו בתפלתך... דור ששח בעונו הושעתו בתפלתך... דור שלא היה נקי מלטתו בתפלתך... מלטתו במעשה ידיך הברורין..." (בבלי, תענית כג ע"א; ירו', תענית פ"ג ה"ט, סז ע"ג)<sup class="footnote-marker">64</sup><i class="footnote">יש לשער שהדרשה הפכה במסורת הסיפור הבבלי לאיגרת, והיא משקפת את השקפת עולמם של חכמי בבל. </i>. סיפורו חוני המעגל מופיע בקיצור גם במסורת המדרש. לדיון הנוכחי מעניין עיבודו של הסיפור בתנחומא, ובעיקר מוסר ההשכל שהדרשן מסיים בו את הסיפור המופלא: "מי גרם לו להיות מתפלל והקדוש ברוך הוא שומע תפילתו? על ידי שהיה שומע לדברי תורה" (תנחומא, כי תבוא ד). עצמתו של חוני בתפילה מתבארת על ידי תלמוד תורה, והוא מצטייר כתלמיד חכם הנענה לא בתפילתו אלא מכוח תלמודו. אגב כך חכמים ממעיטים גם במקומו של בית המקדש, שכן מקור הנס שוב אינו מתמקד במקדש<sup class="footnote-marker">65</sup><i class="footnote">הירשמן, מוקדי קדושה. </i>.
במשנה א פגשנו בביקורת אחרת של חכמים על נוהגי התפילה של החסידים, וקביעה שדרך זו מוגבלת לחסידים בלבד. זו מעין אזהרה לציבור שלא ללכת בדרכי החסידים, למרות ההערצה שרוכשים להם. 
נראה שכל המשנה היא ממשנתם של החסידים, שקיעים מספרותם שחדרו לספרות בית המדרש. לעיל עמדנו על כך שהרישא של הפרק חריגה בעולמם של חכמים, והסיפא מתארת את מעשיהם מבפנים, ללא כל הסתייגות. אם כן, שתי המשניות הן שרידים לספרות חסידית. כפי שהראינו במשנה א דומה שהמשנה נלקטה מקובץ ערוך של מעשי חסידים, אולי אף משנה ערוכה מבית מדרשם. גם משנתנו היא יצירה מגובשת שנסדרה בבית המדרש החסידי. אם משנה א ומשנה ו הן מבית המדרש החסידי – אולי המשניות האחרות מושפעות גם הן מאותו בית מדרש, אך לכך לא מצאנו ראיה.
לעיל עמדנו על כך שגם הרישא של משנתנו (הטועה סימן רע לו) חריגה בעולמם של חכמים, מעתה עלינו לפרש שהיא הובאה רק כניגוד לסיפא. גרעין הפרק הוא סדרת המסורות החסידיות ששוקעו במשנה, וההלכה בדבר מי שטעה שובצה כדי לקשר בין התוספת שקבעו חכמים לתוך משנת חסידים (משניות ד-ה) ובין סוף משנה ו, שהיא שוב ממשנת חסידים. 

Chapter 6



Mishnah 1

כפי שאמרנו במבוא, אחד מסוגי הברכות הוא "ברכות הנהנין": מה שאדם צורך ומה שהוא נהנה ממנו יש לברך עליו לפני השימוש. התוספתא מנמקת זאת: "לא יטעום אדם כלום עד שיברך, שנאמר 'לה' הארץ ומלואה' (תהילים כד א) – הנהנה מן העולם הזה בלא ברכה מעל, עד שיתירו לו כל המצות. לא ישתמש אדם בפניו, בידיו וברגליו אלא לכבוד קונהו, שנאמר 'כל פעל ה' למענהו' (משלי טז ד)" (תוס', פ"ד ה"א). נימוק זה הוא ביטוי לרעיון חובק זרועות עולם. "לה' הארץ ומלואה", ולכן כל מה שאדם צורך הוא לא רק פועל ידיו של בורא עולם אלא שייך לו, והוא נתנו לבני אדם. מעין אותו רעיון הסיקו חכמים מהפסוק "כי לי כל הארץ" (שמות יט ה). רעיונות דומים חוזרים אצל אומות שונות. ההנמקה בדבר הבעלות האלוהית עשויה להוביל לכיוונים שונים. היא עשויה לנמק את שלטון המלך שקיבל את הבעלות מבורא עולם; היא עשויה לנמק את בעלותם של בני ישראל על ארץ ישראל, או לקדש את הבעלות הפרטית באופן כללי (ה' נתן את הקרקע לבעלים הנוכחי). במקביל, אותו רעיון עשוי להוביל לסדרת פרשנויות בעלות אופי דתי יותר. הרעיון מוביל לצניעות ולתחושה שכל העושר שצבר אדם אינו שלו<sup class="footnote-marker">1</sup><i class="footnote">מסכת שמחות, פרק חיבוט הקבר, פ"א ה"ח, עמ' 259; בבלי, שבת קיט ע"א; בראשית רבה, פי"א ד, עמ' 91 ומקבילות.  </i>. הרעיון מוביל לכך שהמעשר והתרומות שאדם נדרש להפריש מיבולו אינו ויתור על רכוש לשם מצווה, אלא להפך, קבלה של תשע עשיריות מהיבול: "בנוהג שבעולם אדם נותן שדהו לאריסות נותן הזרע והפעולה וחולק עמו בשוה, והקב"ה 'לה' הארץ ומלואה' והוא מוריד הטל והמטר, והוא משמר הכל, ואינו מבקש אלא אחד מעשרה מעשר, ותרומה אחד מחמשים. הוי 'לך ה' הצדקה ולנו בושת הפנים' (דניאל ט ז)"<sup class="footnote-marker">2</sup><i class="footnote">תנחומא, כי תשא, יד, ומקבילות לרעיון ולמדרש זה.  </i>. מאותו רעיון ניתן להקיש שבכל עימות משפטי בין אדם פרטי ובין המקדש, יד המקדש על העליונה<sup class="footnote-marker">3</sup><i class="footnote">כגון משנה, שקלים פ"ד מ"ט ופירושנו לה; תוס', ערכין פ"ד ה"ג, עמ' 546.  </i>. התוספתא שלפנינו ומקבילותיה מסיקים מהפסוק שיש צורך לברך, ולהודות לה' על השימוש ברכושו. ייתכן גם שתודה זו היא מעין בקשת רשות להשתמש באוכל ולנצלו<sup class="footnote-marker">4</sup><i class="footnote">במדרש תנאים לדברים, פ"ג כג, עמ' 14, מסיקים מכאן שבאופן כללי יותר יש לבקש מה' ולהתפלל אליו. </i>.
בתלמודים העלו פסוקים נוספים לחובת הברכה (ירו', ט ע"ד; בבלי, לה ע"א). ניכר שאמוראים אינם מתמודדים עם הרעיון עצמו ואינם מחפשים תשובה רעיונית, אלא תוספת דרשות מהכתובים.
הפסוקים שהובאו אינם באים לחדש את חובת הברכות, אלא רק להסמיכה לכתוב. עצם הרעיון של ברכות הנהנים קדם לדרשות. כפי שאמרנו במבוא, אנו מכירים סדרה של ברכות והן: תפילות רגילות שבתקופה הקדומה כונו "ברכות", ברכות על מצוות המקדש, ברכות על עשיית מצוות, ברכות על הנאה מהעולם (צריכה ישירה ועקיפה) וברכות המזון שאחרי האוכל. קשה לקבוע מתי נוצרה ברכת הנהנים, אבל ממשנתנו מוכח שכבר רבי אליעזר וחכמים הכירו את טופסי הברכות ואת הנוסח "בורא פרי הגפן", וחלקו רק על פרט טכני כלשהו, מכאן שעצם החידוש ההלכתי של קביעת חובת הברכה קדם להם בהרבה. זאת ועוד. בדיוננו על הבדלה<sup class="footnote-marker">5</sup><i class="footnote">לעיל, פ"ה מ"א.  </i> ראינו כי ברכת ההבדלה כללה "ברכה על היין", ועל סדר הברכות חלקו בית שמאי ובית הלל. אם כן, עצם ברכת היין וכנראה גם נוסחתה היו מוכרות בזמנם של שני הבתים, כלומר בסוף ימי בית שני<sup class="footnote-marker">6</sup><i class="footnote">בירושלמי רבי עקיבא מוצג כמי שקובע את חובת הברכות (ט ע"ד), אך דבריו אינם אלא ניסוח מאוחר, או שהוא חידש את אחת הדרשות. </i>.
<b>כיצד מברכין על הפירות –</b> זו כותרת כללית; לפי סגנונה נראה שהיא מאוחרת לגוף המשנה, שהרי לו קדמה למשנה עצמה צריכה הייתה המשנה להיות מנוסחת: "כיצד מברכין על הפירות, בורא פרי...". על כן נראה שהמשנה החלה את הרשימה במילים "על פירות האילן הוא מברך (או אומר)". הכותרת גם אינה מתאימה לכל המשנה, שאינה עוסקת רק בפֵרות. על כן יש להניח כי זו תוספת של העורך שרצה לפתוח בה את הדיון<sup class="footnote-marker">7</sup><i class="footnote">ייתכן שיש לראות בפתיחה מעין סגנון של התוספתא. ההלכה ידועה והתוספתא שואלת כיצד, ראו ויס, משניות תוספתאיות. </i>. המונח "פירות" מציין לעתים את פֵרות האילן, אך משמש גם כינוי כללי לכל היבול החקלאי. כך, למשל, בשביעית (פ"ד מ"ב) יש דיון בפרות שביעית, והכוונה רק לחיטים ושעורים ולא לפרות האילן; במשנת שבועות (פ"ו מ"ג) קיטנית נכללת בכלל הפרות, וכן דוגמאות רבות אחרות.
<b> על פירות האילן הוא אומר בורא פרי העץ – </b>בלשון חכמים תמיד נעשה שימוש במילה "אילן", ובתנ"ך "עץ". "עץ" בלשון חכמים הוא בדרך כלל חומר הגלם לאחר כריתתו, כגון "סנדל של עץ"<sup class="footnote-marker">8</sup><i class="footnote">משנה יבמות פי"ב מ"ב תשמש עבורנו דוגמה לעשרות רבות של משפטים דומים. </i>. הברכה מנוסחת אפוא בלשון המקרא, אך ההסבר ההלכתי הוא בלשון הרגילה במשנה. ניסוח הברכה בלשון מקראית אינו מעיד על קדמותה, אלא על שימוש בלשון ארכאית ומקודשת. בקורות התרבות בעולם הכללי ובמסורת ישראל מצויות עשרות ומאות דוגמאות לשימוש במונחים ארכאיים בתחום שפת הקודש והפולחן; בתפילות ובברכות יש שימוש מרובה בשפת המקרא, ואין בהן מילים ארמיות או יווניות. ניכר שמי שטבע מטבע של תפילות רצה להעניק להן הוד קדומים ולעטותן מעטה מקראי שיש בו קדושה יתרה. 
<b>חוץ מן היין שעל היין הוא אומר בורא פרי הגפן</b><sup class="footnote-marker">9</sup><i class="footnote">הירושלמי, י ע"ב, טוען שמי שדורש לברך "המוציא לחם מן הארץ" צריך לדרוש גם לברך על אותו משקל "הבורא פרי הגפן". ברם לא מצינו שאכן יש מי שבפועל גורס נוסח זה, וזהו ניסיון מלאכותי להשוות את הברכות. על נוסח ברכת "המוציא" ראו להלן. ברם בברכת "המוציא" הייתה בעיה של הגיית המילים (עולם – מוציא), מה שאין כן בברכת הגפן. </i><b> – </b>היין והלחם הם שני המאכלים המרכזיים. הם מרכזיים בחיי היום-יום ואף במעמדות הדתיים, על כן זכו לברכות מיוחדות. התלמודים מנמקים זאת בכך שבשניהם נעשה שימוש במקדש. ברם, אילו הייתה זו הסיבה העיקרית היה הבשר זוכה לברכה מיוחדת. הבשר היה המאכל העיקרי במקדש אך משקלו בחיי היום-יום מועט<sup class="footnote-marker">10</sup><i class="footnote">קדמונינו אכלו בשר לעתים רחוקות בלבד, ואף דגים שימשו בעיקר בסעודות חגיגיות. על כן הדג הוא המאכל המובהק של השבת, ראו המבוא למסכת שבת. </i>, על כן אין לו ברכה מיוחדת. מכאן יש להסיק מסקנה מרכזית על התפתחות ברכות האוכל. ברכות אלו צמחו מתוך ההווי הביתי, ולא מתוך הווי בית המקדש, בניגוד לקריאת שמע ולתפילה שצמחו מתוך המקדש והווי עבודת ה' בו.
בתוספתא מובאת מחלוקת רבי אליעזר וחכמים האם מברכים "בורא פרי הגפן" רק על יין מזוג או גם על יין "חי" (פ"ד ה"ג). יין "חי" הוא יין שאינו מעורב עם חומר אחר. ברם, קדמונינו לא שתו יין חי אלא רק יין מזוג ביחס של אחד לשניים (שליש יין): "כמזג שני חלקים מים ואחד יין" (תוס', נדה פ"ג ה"א; ירו', פ"ב ה"ו, מט ע"ד), וכן: "אל יחסר המזג מהו אל יחסר המזג שלא היו חסרים אחד משלשתן, אל יחסר המזג מי שהוא מזוג כראוי מזוג שלישי של כוס יין ושני חלקים מים"<sup class="footnote-marker">11</sup><i class="footnote">במדבר רבה, פ"ד ד; שיר השירים רבה, פ"ז א; פסיקתא רבתי, פ"י, לה ע"א; תנחומא בובר, כי תשא פ"א, א, עמ' 104 ומקבילות נוספות. </i>. היין לפסח צריך להיות מזוג ולא חי<sup class="footnote-marker">12</sup><i class="footnote">ראו פירושנו לפסחים פ"א מ"א; בבלי, שבת עו ע"ב; עירובין כט ע"ב ועוד. </i>, ובן סורר ומורה אינו מתחייב עד שישתה יין חי, משום ששתיית יין חי היא סמל לשחיתות וסביאה יתרה (בבלי, סנהדרין ע ע"א; תנחומא, כי תצא א). יין חי נתפס כמשכר ולא היה משקה מקובל (במדבר רבה, פ"י ח).
על כן הפך הפועל "מזג" למונח כללי לשפיכת המים, או כל נוזל אחר, מקנקן לכוס השתייה. עם זאת, עדיין בחלק גדול מהמקורות הפועל "מזג" משמש כמונח לערבוב המשקה, כמתואר כאן. כך, למשל, נאמר במשנה: "כל שבעת הימים אדם עושה סוכתו קבע וביתו עראי. ירדו גשמים, מאימתי מותר לפנות? משתסרח המקפה. משלו משל, למה הדבר דומה: לעבד שבא למזוג כוס לרבו, ושפך לו קיתון על פניו" (סוכה פ"ב מ"ט). לכאורה, אם העבד בא למזוג כוס – כיצד שפך האדון את הקיתון? הפתרון פשוט, ותלוי בהבנת המונח "למזוג". "למזוג" אין משמעו לשפוך סתם או להעביר נוזלים מכלי לכלי אלא למהול, כפי שהסברנו. המזיגה נעשתה בשעת ההגשה. השותה היה מחזיק את כוסו ובה קצת יין, והשמש (המשרת) מזג לו מים, חמים או קרים, בהתאם לרצונו<sup class="footnote-marker">13</sup><i class="footnote">יש לכך עדויות נוספות כגון בבלי, זבחים פב ע"ב; שבת לח ע"ב, וראו עוד מכבים ב, טו לט, ועוד.  </i>. על כן בא העבד למזוג את הכוס, שהיא כלי קטן לשתייה<sup class="footnote-marker">14</sup><i class="footnote">בראנד, כלי חרס, עמ' רי-רכו. </i>, והאדון שפך עליו את המים מהקיתון שבו כמות מים גדולה מזו שבכוס<sup class="footnote-marker">15</sup><i class="footnote">בראנד, כלי חרס, עמ' תקיח-תקכה. </i>.
עוקצו של המשל הוא שבקשת הגשם היא אחד המרכיבים העיקריים בחג. העבד (האדם) בא אל ה' כדי לבקש גשם. בניית הסוכה היא גם בקשת הגשם, וגם מעין הגשת יין לאדון העולם. תגובתו של ה' אינה קבלת הבקשה אלא שפיכת המים, שיש בה ביטוי לכעס והעלבת העם. 
על רקע זה של המזיגה המחלוקת מובנת. לפי רבי אליעזר כל יין הוא יין וברכתו "בורא פרי הגפן", וחכמים אומרים שרק יין מזוג, המשמש לשתייה רגילה, הוא "יין" במלוא מובנה של המילה. משנתנו אינה מבחינה בין יין מזוג ליין חי; ייתכן שהמשנה כרבי אליעזר, או שהיא עוסקת ביין הרגיל מבלי לעסוק כלל ביין מסוג חריג. 
<b>ועל</b><b> פירות הארץ הוא אומר בורא פרי האדמה חוץ מן הפת שעל הפת הוא אומר המוציא לחם מן הארץ –</b> "פירות הארץ" הוא המונח לכל הדגנים והדלועים, וכל מה שאינו פרי אילן ואינו ירק. גם כאן יש לחיטה ברכה מיוחדת בגלל מרכזיותה של הפת בסעודה. סעודת בוקר רגילה כללה לחם עם מטבל כלשהו (שמן או ירק), וסעודת הערב התבססה על לחם עם תבשיל עדשים או ביצה או מקבילה תזונתית לאלה. מכל מקום, הלחם היה המרכיב העיקרי. על כן יש הסוברים שניתן להתקין עירוב חצרות רק עם פת, או על כל פנים הפת היא הדוגמה הפשוטה לעירוב<sup class="footnote-marker">16</sup><i class="footnote">ראו פירושנו לעירובין פ"ח מ"ב; פ"ז מ"י. נרחיב בכך מעט בפירושנו לפאה פ"ח מ"ז. </i>. בתלמודים ובמדרשים<sup class="footnote-marker">17</sup><i class="footnote">ירו', י ע"א; בבלי, לח ע"א; מדרש תהילים, קד, א, עמ' 443; בראשית רבה, פט"ו ז, עמ' 140. בירושלמי זו מחלוקת אמוראים, רב נחמן ואחרים, ונראה שנפל שיבוש ורב נחמן הוא רבי נחמיה, התנא מדור אושא, כביתר המקבילות. </i> מובאת מחלוקת בין רבנן לרבי נחמיה האם יש לומר "מוציא לחם" או "המוציא לחם"; משנתנו כרבי נחמיה, וכך הברכה מצוטטת בפשטות במקומות שונים. בכל הברכות אין ה"א הידיעה בתחילתם: "בורא פרי הגפן" ולא "הבורא", "בורא מיני דשאים" ולא "הבורא", וכיוצא באלו. מבחינה דקדוקית אין לצורה "המוציא" כל משמעות אלא אם כן טיפוס הברכה הוא "ברוך (הוא) ה' (בגוף שלישי), העושה...". הירושלמי מסביר שהמחלוקת באה בשל החשש "לערב ראשי אותיות" (י ע"א), כלומר החשש של בליעת האות מ"ם בצירוף "...מלך עולם – מוציא...". ברם, במקורות מאוחרים יותר המחלוקת הטכנית מוצגת כעקרונית: האם הברכה היא לשעבר, מי שבזמנו הוציא לחם, ואז צריך לומר "מוציא לחם", או שהברכה היא על ההווה, "המוציא לחם" בלשון הווה, יום יום ושעה שעה. 
הירושלמי ומדרש תהילים מציגים את המחלוקת כטכנית והבבלי כעקרונית, ובבראשית רבה מובאים שני ההסברים. אם כן, ההבדל אינו בין ארץ ישראל לבבל אלא אלו שני הסברים. ייתכן שההסבר הטכני הוא המקורי, ובשלב שני העניקו לו משמעות עקרונית. ברם, להלן נראה שאכן המשנה מעידה על מחלוקת עקרונית זו בין בית שמאי ובית הלל<sup class="footnote-marker">18</sup><i class="footnote">להלן, פ"ח מ"ד.  </i>, ואולי זו גם המחלוקת בקשר לברכת המוציא.
התלמודים מדגישים שהיו חכמים שקילסו את מי שברך "המוציא לחם", מכאן שבימיהם עדיין לא הוכרע הוויכוח אך הדעות נטו לכיוון אחד, וכאמור כך הברכה מצוטטת בדרך כלל, וכך היא בכל כתבי היד להוציא אחד<sup class="footnote-marker">19</sup><i class="footnote">ירו', סוכה פ"ב ה"ו, נג ע"א; בבלי, מב ע"א ועוד. רק בכתב יד ג25 הנוסח הוא "מוציא לחם".  </i>. 
<b>ועל היירקות הוא אומר בורא פרי האדמה רבי י[ה]ודה אומר בורא מיני דשאים – </b>אלו שתי נוסחאות חילופיות. 
המשנה מדברת על מספר קטן של ברכות קבועות, אבל בתוספתא (פ"ד ה"ד) ובירושלמי (י ע"ב) אנו שומעים על ברכות נוספות, כל אחת למאכל אחר. הבולטת שבהן היא ברכת "בורא מיני מעדנים", ברכה שנאמרה על אורז מעורב בדבש, ונזכרת גם בהגדת פסח נוסח ארץ ישראל<sup class="footnote-marker">20</sup><i class="footnote">ירו', י ע"ב; ספראי וספראי, הגדת חז"ל, עמ' 23, 286; פליישר, קובצי תפילה, עמ' 125-124; ויסנשטרן, פיוטים, עמ' 13, מביא פיוט לברכה זו. </i>. המסורת הבבלית קידשה ואישרה מספר קטן של ברכות, לעומת זאת מסורת ההלכה הארץ-ישראלית אפשרה מגוון רב יותר של ברכות. כאמור, ראשיתן של שתי מגמות אלו כבר במקורות התנאיים (משנה לעומת תוספתא, בבלי לעומת ירושלמי). הבדלי הגישה אינם רק עניין טכני. ריבוי ברכות מחייב לימוד ומומחיות, ומעביר את נטל הברכה אל האנשים שהם יודעי דת ודין, לעומת זאת מספר קטן של ברכות הופך את המידע לנגיש וציבורי יותר. הבדלי הגישות החלו כאמור בתקופת התנאים, אך המשכן בנוסחאות תפילה מתקופת הגאונים. נוסח ארץ ישראל מתאפיין בריבוי נוסחאות, ברכות שונות וגיוון רב בברכות, לעומת זאת נוסח בבל אחיד יותר<sup class="footnote-marker">21</sup><i class="footnote">דוגמה לכך הן הברכות בליל הסדר, ספראי וספראי, הגדת חז"ל, עמ' 75-74. </i>. ברם, בתקופת התנאים יש ביטוי לשתי הגישות.
"דשאים" במשנתנו הם תחליף ל"ירקות". "דשא" הוא לשון המקרא (בראשית א יב ועוד). כאמור, מסגנני לשון התפילות השתדלו לשוות לתפילות ולברכות אופי של לשון המקרא. כך, למשל, הברכה היא "בורא פרי העץ" ולא "פרי האילן" כמקובל בלשון חכמים. בניגוד לעברית של חז"ל, שהייתה שפה חיה לפחות ברבדים מסוימים בחברה, הרי שלשון התפילה יש בה מרכיבים של לשון ארכאית שנתפסה כמקודשת יותר<sup class="footnote-marker">22</sup><i class="footnote">על כך ראו בנספח למסכת כלאים.  </i>. 

Mishnah 2

<b>בירך על </b><b>הפירות האילן בורא פרי האדמה יצא ועל פירות הארץ בורא פרי העץ לא יצא –</b> שני הסברים להלכה זו, שניהם טכניים. האחד קושר את ההלכה למחלוקת רבי יהודה וחכמים האם מי שיש לו רק עצים מותר לו להביא ביכורים<sup class="footnote-marker">23</sup><i class="footnote">המדובר בבעלים של שני עצים, אבל מי שיש לו שלושה עצים יש לו גם הקרקע שביניהם. ראו משנת ביכורים פ"א מ"ו; ירו', י ע"ב; ביכורים פ"א ה"ו, סד ע"ב.  </i>. רבי יהודה טוען שעץ הוא כקרקע, ולכן גם כאן הוא רשאי לברך על פרי העץ "בורא פרי האדמה", אף שהברכה אינה מתאימה לעץ. חכמים סבורים שעץ אינו קרקע, לכן בעל שני עצים אינו מביא ביכורים, ואם בירך על פֵרות בורא פרי האדמה – לא יצא. 
הסבר שני הוא שהמשנה כדעת הכול וסבורה שגם פרי העץ יוצא מהקרקע, לכן ניתן לצאת ידי חובה בברכת בורא פרי האדמה. הירושלמי מביא את שני ההסברים, והבבלי רק את הראשון (מ ע"א). לפי הסבר זה המשנה משקפת תפיסה שלפיה יש נוסח מדויק לברכות, וכך פירשו בתלמודים. לכאורה ייתכן גם שיש במשנה הד ברור לכך שלברכות אין טופס קבוע ומחייב, לכן ניתן לצאת ידי חובה בברכה דומה. ברם, לו כך היה הרי גם מי שבירך על ירקות "בורא פרי העץ" צריך היה לצאת ידי חובה. אין זאת אלא שהנוסח של הברכות היה כבר קבוע, והמחלוקת היא על משמעות המילה "ארץ": האם פרי בכלל תוצרת הארץ הוא, או תוצרת העץ. עם זאת, הקישור לשאלה המשפטית הבאה לידי ביטוי בדיני ביכורים הוא במידת מה טכני וספרותי.
<b>ועל כולם אם אמר שהכל נהיה בדברו יצא – </b>לפי פשוטם של דברים מדובר על כל מה שבמשנה: פרי העץ, יין ולחם, וכן פירש רבי יוחנן, ורב הונא פירש שהדברים נאמרו רק על פֵרות (בבלי, מ ע"א).

Mishnah 3

<b>על דבר שאין גידולו מן הארץ אומר שהכל נהיה בדברו – </b>"הכל נהיה בדברו" הוא נוסח כללי יותר, ולכן אפשר לצאת בו ידי חובה על כל מאכל שברכתו אינה מוגדרת. בתלמודים מובאת מחלוקת בין בני ארץ ישראל לבין בני בבל האם על אוכל שלוק מברכים "שהכל" או "בורא פרי האדמה"<sup class="footnote-marker">24</sup><i class="footnote">ירו', י ע"א; בבלי, לח ע"ב, וראו גם תוס', פ"ד ה"ב.  </i>. 
למעשה לפנינו שלוש אפשרויות: או ש"שולק" הוא מעט פחות מ"מבשל", בישול עדין בניגוד לבישול מרובה, ואזי ברור שלפי התוספתא גם על אוכל מבושל מברכים "שהכל", או ששלוק הוא בישול כבד, ואז על אוכל מבושל מברכים לפי מה שהוא ("בורא פרי האדמה" או "בורא פרי העץ"), או ששליקה היא בישול מסוג אחר, כפי שנציע להלן. את עיוננו נפתח במשנה ממקום אחר. המשנה אומרת במפורש שהכובש, השולק והמולח בשדה הם כולם כגמר מלאכה, וחייב במעשרות (משנה, מעשרות פ"ד מ"א). אם שולק קל ממבשל – הרי שהמשנה מנתה שולק, וקל וחומר מבשל. אבל אם שליקה היא בישול מרובה – הרי שיש להסיק שהמבשל בשדה אינו נחשב לגמר מלאכה. הסבר כזה קשה, שהרי שנינו שאם נתן מעט שמן שטרם נגמרה מלאכתו לתוך תבשיל נחשב הדבר לגמר מלאכה (לעיל, פ"א מ"ז), ורבי יהודה שפוטר שם עושה זאת לא משום שהתבשיל אינו גמר מלאכה אלא משום שהשמן, אף שתיבלו בו תבשיל, הרי כשלעצמו הוא נחשב למה שטרם נגמרה מלאכתו. כך פירשנו שם, אם כי ניתן לפרש שם גם שלדעת רבי יהודה בישול אינו טובל. מכל מקום, המשנה שם קבעה שנתינת השמן בבישול קל (חמיטה) אינו טובל. 
שני המונחים, "שולק" ו"מבשל", נזכרים בדרך כלל יחד, וברור שאלו עיבודים דומים, וברוב המקורות אי אפשר להכריע האם שליקה כבדה יותר מבישול או להפך, והאם יש הבדל ביניהם כלל ועיקר. כך, למשל, את קרבן פסח יש לאכול צלוי ולא שלוק ולא מבושל (משנה, פסחים פ"י מ"ד), וצירופים דומים רבים. עם זאת, בהלכות מספר יש הבדל בין שלוק ומבושל, ונביא אותן להלן.
עוד בטרם דיון יש להגדיר שבישול הוא המונח הרווח יותר. משנה אחת תשמש עבורנו עדות לכך: "מצא בה בשר הולכין אחר רוב הטבחים. אם היתה מבושל, הולכים אחר רוב אוכלי בשר מבושל" (מכשירין פ"ב מ"ט). ברור שכאן "מבושל" הוא דוגמה לכל צורה של עיבוד הבשר והתקנתו לאכילה, וכמוה עשרות רבות של מקורות. השליקה מופיעה לעתים עם בישול ולעתים בנפרד, כמו במשנת פסחים, וניכר שיש לה ייחוד פנים ואין היא רק בישול.
אפשטיין הסיק ששליקה היא פחות מבישול<sup class="footnote-marker">25</sup><i class="footnote">אפשטיין, מבוא, עמ' 263-262. ראו גם פליקס, שביעית, עמ' 279; פליקס, שביעית ב, עמ' 197-196, ובפירושו למעשרות פ"ד מ"א. </i>. ראייתו העיקרית היא ממשנת תרומות: "כל הנכבשים זה עם זה מותרים אלא עם החסית" (פ"י מ"י). על כך אומר רבי יוחנן: "לית כאן נכבשין אלא נשלקין, כבוש כרותח הוא" (ירו', תרומות פ"י ה"ו, מז ע"א). אם כן, לרבי יוחנן כל הנשלקים זה עם זה מותרים<sup class="footnote-marker">26</sup><i class="footnote">ראו פירושנו למשנה זו. הכוונה היא שאם שלק (בישל קלות) פרי של תרומה עם פרי של חולין – אין הם נחשבים כתערובת. </i>, אבל הכבושים הם כרותח ורותח אסור זה עם זה, כלומר שגם בישול אסור זה עם זה ושלוק הוא פחות מבישול. במשנה הבאה (מי"א): "רבי יוסי אומר כל הנשלקים עם התרדים אסורים מפני שהם נותנין את הטעם", והוא מסייג את המשנה הקודמת. ייתכן שרבי יוחנן אינו מפרש את פשט המשנה בלבד אלא מחדש רעיון הלכתי או מסייג את ההלכה התנאית, אבל לכאורה ברור שעבורו שליקה היא פחות מבישול<sup class="footnote-marker">27</sup><i class="footnote">אפשטיין גם מביא שבסורית "שלק" הוא רתח במים. ברם, מכאן אין ראיה לכך שהוא יותר מבישול או פחות ממנו. </i>. 
בדרך זו יש לפרש מקורות נוספים, כגון "רבי עקיבה אומר אפילו שאכל שלק והוא מזונו מברך עליו שלוש ברכות" (משנה ח להלן ומקבילותיה). כאן הדגש הוא שאפילו אכל שלק מברך "שהכל", ואם אכל מבושל על אחת כמה וכמה. אבל אין לפרש שדווקא אם אכל שלק מברך "שהכל", שהרי על בישול יברך, מן הסתם, אותה ברכה. 
ברם, רוב המפרשים פירשו ששלוק הוא בישול כבד יותר מ"מבושל". הראיה העיקרית היא מהתלמוד הבבלי: "רבי ישמעאל בנו של רבי יוחנן בן ברוקה אומר: מתובלת – אוסרת ונאסרת, שלוקה – אוסרת ונאסרת" (חולין קיא ע"א), אבל מבושלת אוסרת ואינה נאסרת כפי שברור מהסוגיה שם. היו ראשונים שהקשו ממשנת תרומות על הבבלי חולין<sup class="footnote-marker">28</sup><i class="footnote">ראו אפשטיין, שם שם. </i>, וליברמן טען שאפשר שיש כאן הבדל בין לשון ארץ ישראל, שבה שליקה קלה מבישול, לבין לשון בבל שבה שליקה כבדה מבישול<sup class="footnote-marker">29</sup><i class="footnote">תוספתא כפשוטה לתרומות פ"ט ה"ה, עמ' 446; ראו פליקס, מעשרות, שם שם, שאימץ את דעת ליברמן גם למקורות ארץ-ישראליים.  </i>. אפשטיין תירץ את השאלה בכך שהתבסס על כתב יד ה' ועל התוספתא הגורסת "רבי ישמעאל בי רבי יוחנן בן ברוקה אומר שלוקה אוסרת <b>ואינה</b> נאסרת, מתובלת אוסרת ונאסרת" (תוס', תרומות פ"ט מ"ה). אם כן, דין שליקה כדין בישול.
ממקורות נוספים יוצא ששליקה קלה מבישול: "הנודר מן המבושל מותר בצלי ובשלוק. אמר קונם תבשיל שאיני טועם, אסור במעשה קדירה רך ומותר בעבה" (משנה, נדרים פ"ו מ"א). אם שלוק הוא בישול כבד, הרי ששלוק צריך היה להיות בכלל מבושל. כמו כן: "הנודר מן התבשיל אסור בצלי ובשלוק ובמבושל ואסור בסיטרות רכות מפני שהחולין אוכלין בהן פיתן" (תוס', נדרים פ"ג ה"א). כנגד זה ה"שלוק... משום מבשל" (ירו', שבת פ"ז ה"ב, י ע"א), כלומר מי שנדר שלא יאכל שלוק – הרי ברור שבכלל הנדר גם כל מאכל מבושל, שכן שליקה היא בישול קל יותר<sup class="footnote-marker">30</sup><i class="footnote">ירו', עירובין פ"ג ה"א, כ ע"ד; נדרים פ"ו ה"א, לט ע"ג, וכן מבואר במלאכת שלמה למשנתנו. </i>. אלא שאין להוכיח ממקורות אלו דבר על טיבה של שליקה. אם אדם נדר מתבשיל אסור רק בתבשיל ומותר בכל מה שהוא פחות מתבשיל, אך גם במה שהוא יותר מתבשיל או שצורת הטיפול בו שונה במקצת, ולכן אסור אפילו ב"עבה", שהיא רביכה מבושלת או חלוטה<sup class="footnote-marker">31</sup><i class="footnote">חליטה היא שפיכת מים רותחים על הקמח: "רבוכה לשין אותה ברותחין..." (תוס', מנחות פ"ז הי"ג, עמ' 522), וכן משמע מהבבלי, מנחות נג ע"א. </i>. על כן, כל שניתן להסיק הוא שהשליקה דומה אמנם לבישול אך שונה ממנו במקצת. הגמרא מסיקה: "מתני' אמרה כן שהשלוק קרוי מבושל דתנינן היה מבשל את השלמים או שולקן" (ירו', נזיר פ"ו ה"ט, נד ע"ג; עירובין פ"ג ה"א, כ ע"ד ועוד). גם משפט זה משמעותי רק אם שלוק הוא פחות ממבושל, שכן אם הוא יותר ממבושל מה החידוש במשפט, הרי הוא ברור מעצמו.
כמו כן: "מערבין בפת לשבת ובתבשיל ליום טוב. תבשיל שאמרו אפילו צלי אפילו שלוק אפילו קוליס שנתן עליו חמין מערב יום טוב" (תוס', ביצה פ"ב ה"א). אם כן סתם שלוק הוא ספק תבשיל, והמשנה קובעת שהוא בכלל תבשיל. 
ברם, לעתים שלוק מתפרש טוב יותר כבישול כבד יותר מסתם "בישול". המדרש אומר שתורמוסין יש לשלוק שבע פעמים, וברור אפוא שמדובר בבישול מרבי, אחרת במקום לשלוק שבע פעמים די היה בבישול עמוק יותר (תנחומא, בראשית ז; בבלי, לח ע"ב ועוד). אחת מדרכי הבישול הייתה שריית המאכל בחמי טבריה, ושוב מובן כי זה בישול קל בלבד, שכן חום המים אינו מספיק לבישול עמוק<sup class="footnote-marker">32</sup><i class="footnote">ירו', שבת פ"ז ה"ב, י ע"ב; בבלי, שם מ ע"ב; פסחים מא ע"א. </i>. בתלמוד הבבלי נאמר שניתן לאכול חלקים קשים מבשר השור הגדול (סחוסים וראשי כנפיים) על ידי "שלקא", ושוב ברור ששלקא הוא בישול עמוק, הרבה יותר מבישול סתם (בבלי, פסחים פד ע"ב). כמו כן: "המחתך לבשל, אף על פי שלא מירק אינו חבור, לכבוש ולשלוק ולהניח על השולחן חבור" (משנה, עוקצין פ"ב מ"ה; תוס', פ"ב ה"ח). העיקרון הוא שאם נגעה טומאה בחלק מהפרי – כל הפרי טמא, משום שהוא כולו חיבור אחד. אבל אם הוא חתוך, אף על פי שלא נחתך לגמרי – אינו חיבור, שהרי הוא התכוון להפריד בין החלקים. במקרה זה הוא החל לחתוך ולא סיים<sup class="footnote-marker">33</sup><i class="footnote">מירק משמעו סיים. </i> את החיתוך, שהחתיכות עדיין מחוברות, אך אין הן נחשבות לחיבור כדי להעביר טומאה מחתיכה אחת לשנייה. אבל אם חתך לצלי או לשלוק ולא סיים – הרי שהן עדיין נחשבות מחוברות. כאן קל יותר לפרש שהשליקה כבדה יותר מהבישול ולכן אין הפרי נחשב מחובר, שכן החום הרב יבשלו בכל מקרה. 
אם כן, מהמקורות עולה תמונה הנראית כסותרת את עצמה: מחד גיסא השליקה קלה מבישול ומאידך גיסא היא נראית כבדה ממנה; מחד גיסא היא דומה לבישול ומאידך גיסא שונה ממנה. דומה שהפתרון לסתירות הללו הוא בכיוון אחר. השליקה דומה לבישול, אבל הבישול מטרתו לרכך את הפרי ולהכינו למאכל, והשליקה היא סוג בישול שיש בו תוספת עיבוד ושינוי טעם. שינוי כזה מחייב, בדרך כלל, השריה ממושכת במים. על כן במסכת עוקצין חיתוך לשליקה אינו משמעותי, שכן ההשריה לאורך זמן ממושך הופכת את החיתוך למשני בחשיבותו. כך גם הנודר "מן השלוק אינו אסור אלא מן השלוק של בשר. 'שלוק שאיני טועם' אסור בכל השלקים" (משנה, נדרים פ"ו מ"ג)<sup class="footnote-marker">34</sup><i class="footnote">השוו בבלי, נדרים כ ע"ב; ביצה טז ע"א. </i>. אם כן שלוק הוא בעיקר בשר שלוק, ואין הוא כולל כל בישול הנדון לחוד באותו פרק (מ"א).
כך גם מסופר על הכנת הקטורת במקדש: "היה שולק את העיקרין דברי רבי מאיר רבי יהודה אומר שולקן היה במים ונותן שמן על גביהן וכיון שהיה קולט את הריח היה מעבירו כדרך שהפטמין עושין" (ירו', סוטה פ"ח ה"א, כב ע"ג). אם כן, שליקה אינה בישול סתם אלא בישול עם תוספת טעמים. כאמור, לעתים שליקה היא כמו בישול ולעתים שונה ממנו, ובחלק מהמקרים נראה שהיא ממש דרך טיפול אחרת במזון, כגון "אלא כל מה שאדם רוצה לעשות באשתו עושה; משל לבשר הבא מבית הטבח, רצה לאכלו במלח – אוכלו, צלי – אוכלו, מבושל – אוכלו, שלוק – אוכלו" (בבלי, נדרים כ ע"ב). כאן מבושל שונה מאוד מהשלוק, וקשה לפרש שרק הבדל זמן ביניהם.
כמו כן: "הצולה והמטגן השולק והמעשן כולהן משום מבשל" (ירו', שבת פ"ז ה"ב, י ע"ב). אם כן, שליקה אסורה כאב המלאכה של בישול. אם היא בישול כבד יותר, הרי שאין היא כמבשל אלא היא מבשל ממש. אבל גם אין להסיק שהיא קלה מבישול, שהרי איסור מבשל הוא מתחילת הבישול ותחילת הבישול היא שליקה. אין זאת אלא שהיא בישול אחר, לעתים ללא הרתחה, אלא בהשריה ממושכת. 
לפי דרכנו נבין מדוע במקורות רבים השולק מצוי יחד עם הכובש או מעבד הפרי, כגון "אין את רשאי לכבוש מהם ולשלוק מהם ולא לאכול מפניהם" (ספרא, בהר פרק א הי"ב, קו ע"ג). כמו כן: "שכל מה שנברא בששת ימי בראשית צריכים עשייה כגון החרדל צריך למתק והתורמסין צריכין לשלוק, וחטים צריכין ליטחן" (במדבר רבה, יג ה). שליקה זו דומה יותר לעיבוד הפרי מלבישול סתם, וזו משמעות המדרש. מסקנתנו מוכחת מסוף המשנה במעשרות (פ"ד מ"א), כפי שנפרשה. מדובר שם על סוגי בישול; בישול ממש הוא גמר מלאכה, אך לא שפיכת רביכה לתבשיל מוכן. יהא דין בישול אשר יהא, ברור שדין בישול בשדה נדון בסיפא של המשנה ולא ברישא. הרישא עוסקת בשולק והוא נתפס כמעבד פרי ולא כמבשל, למרות הדמיון בפעולות. 
למסקנתנו יש גם השלכות על הלכות אחרות, כגון "רבי אבא אמר רב ושמואל תרויהון אמרין ירק שלוק אומר עליו שהכל נהיה בדברו" (ירו', י ע"א). האם אכן התכוונה ההלכה שכל ירק מבושל יברכו עליו ברכת "שהכל", או שההלכה הזאת מתייחסת רק לשליקה שיש בה תוספת טעם ועיבוד? 
<b>על החומץ –</b> חומץ הוא יין שהחמיץ ונפסל בכך לשתייה, אך עדיין ניתן להשתמש בו כתבלין או לבישול, <b>ועל הגוביי – </b>הגוביי הוא סוג ארבה והיה מותר באכילה,<b> ועל הנובלות – </b>פרי תמר נובל. התלמוד הבבלי (מ ע"ב) מציע שני הסברים: "בושלי כמרא" ו"תמרא דזיקא". תמרא דזיקא פירושו תמרים של רוח, כלומר תמרים שנשרו. אך המונח "בושלי כמרא" ברור פחות. רש"י פירש ש"כמרא" הוא צבע האופייני לתמרים בשלות<sup class="footnote-marker">35</sup><i class="footnote">רש"י בפירושו לישעיהו כח ולברכות מ ע"ב. </i>, כלומר אלו תמרים שהתבשלו יותר מדי. הראבי"ה פירש שאלו ענבים רעים<sup class="footnote-marker">36</sup><i class="footnote">ראבי"ה ח"א, קטו. בעל אור זרוע פירש ש"כמרא" הם תמרים פגים שטרם בשלו, ואולי התכוון לפירוש המוצע בגוף דיוננו, ראו הלכות ערלה, חדש ושביעית, שכג.  </i>, ורבנו חננאל פירש שאלו תמרים שנקטפו בטרם הבשילו ויש להבחילם על הקרקע, ומניחים אותן להתבשל בעפר, או במחצלאות<sup class="footnote-marker">37</sup><i class="footnote">כך אף בערוך ערך "כמרא" (כרך כד, עמ' רנ) והרא"ש בהלכות קטנות, הלכות ערלה ז.  </i>.
הנובלות נזכרות בדיון הירושלמי על המשנה הקובעת ממתי יש להפריש מעשרות מתמרים, כלומר ממתי הפרי נחשב שלם וגמור: "התמרים משיטילו שאור רבי חייא בר ווא אמר משתימלא החרץ רבי יונה בעי מה נן קיימין אם בשיתמלא החרץ, נובלת היא. אם משתפרוש גרעינה מתוך האוכל, בשילה היא כל צורכה. רבנן דקיסרין אמרי ויהיו יפות לאכילה" (ירו', מעשרות פ"א ה"ב, מח ע"ד). אם כן, הנובלת ראויה למאכל; היא אינה בשלה, אך חל עליה התיאור "משיתמלא החרץ". כלומר הפרי יהיה שלם, ובגרעין יווצר חריץ. חז"ל מדברים על כך שלתמר סוגי פרות שונים, תמרים ונובלות, שהן פרי טוב פחות: "מה התמרה הזו עושה תמרים ועושה נובלות, כך הן ישראל יש בהן בני תורה ויש בהן עמי הארץ, מה התמרה הזו יש בהן נובלות שאינן נכנסים לאוצר, ועושה תמרים והן נכנסין לאוצר" (תנחומא בובר, במדבר יז; במדבר רבה, פ"ג א). אם כן הנובלות הן פרי טוב פחות, שטרם הבשיל כהלכה.
הנובלות מופיעות כ"קלין שבדמאי" (קלות שבדמאי), כלומר שיש להפריש מהן מעשר אך הן קרובות לפטור, משום שספק אם פרות אלו חייבים במעשר<sup class="footnote-marker">38</sup><i class="footnote">תוס', דמאי פ"א ה"א; אך הנובלות חייבות בערלה, ראו תוס', ערלה פ"א ה"א. </i>. תוספתא אחרת קובעת שנובלות חונטות לאחר זמן מסוים, לפני פרי רגיל: "רבן שמעון בן גמליאל אומר מהוצאת עלין עד הפגין חמשים יום. מן הפגים ועד שיתין ונובלות חמשים יום. ומשיתין ונובלות עד התאנים חמשים יום. רבי אומר כולן ארבעים, ארבעים יום" (שביעית פ"ד ה"כ). כאן הנובלות הן שלב בגידול התמרים.
פרי התמר מתחלק לשניים. כל הפרות גדלים במכבדות, שהם הענפים שעליהם הפרות. הפרות אינם מבשילים באותו זמן, אלא היבול מתחלק לפרות רגילים המבשילים על העץ ולפרות שאינם מבשילים לאותו מועד. החקלאים נוהגים לכרות את הענף ולהורידו לפני השטח<sup class="footnote-marker">39</sup><i class="footnote">עץ התמר גבוה וקשה לטפל בתמרים בגובה זה, בניגוד לתאנה שקוטפים אותה בצורה סלקטיבית. </i>. את הפרי שאינו בשל מניחים בשמש להבשלה (הבחלה בלשון ימינו). פרי זה נעשה רך, וטיבו פגום. אלו הן כנראה הנובלות, שנקטפו לפני זמנן. נראה שבלשון "נובלות" השתמשו גם לתיאור תאנים קשות יותר המבשילות לפני הזמן. הפרי נקרא על שם סופו. לאחר ההבחלה הוא רך, ונראה כפרי שנבל.
בכמה עדי נוסח מאוחרים נוסף משפט: <b>על החלב </b><b>ועל הגבינה ועל הביצים אומר שהכל –</b> משפט זה הוא ברייתא בתלמוד הבבלי, וממנה הוכנס למשנה<sup class="footnote-marker">40</sup><i class="footnote">ראו אפשטיין, מבוא, עמ' 958; בבלי, מ ע"ב. המשפט איננו ב-א, ג5, ג14, ג24, ג27, ג28, ו, ז, ל, מ, נ, ס, ע, פ, ף, צ, ש וכמובן גם בכתב יד קופמן. </i>. תופעה זו של חדירת ברייתא למשנה חוזרת במשניות רבות.
<b>הוא [</b><b>היה] אומר שהכל נהיה בדברו רבי י[ה]ודה אומר כל שהוא מן קללה אין מברכין עליו – </b>רק הגוביי הוא "דבר שאין גדולו מן הארץ", וכמוהו חלב, דגים ובשר, שכולם אין גידולם מהארץ, והתלמוד הבבלי נותן דוגמאות אלו. "תנו רבנן: על דבר שאין גדולו מן הארץ, כגון בשר בהמות חיות ועופות ודגים, אומר שהכל נהיה בדברו; על החלב ועל הביצים ועל הגבינה אומר שהכל; על הפת שעפשה ועל היין שהקרים ועל התבשיל שעבר צורתו אומר שהכל; על המלח ועל הזמית ועל כמהין ופטריות אומר שהכל" (בבלי, מ ע"ב)<sup class="footnote-marker">41</sup><i class="footnote">הגמרא דנה בשאלה מדוע אין מברכים על פטריות בורא פרי האדמה, ולא נעסוק בכך בשלב זה. </i>. אם כן, הדוגמאות במשנה אינן לדבר שאין גידולו מהארץ אלא לדבר שהוא "מין קללה". 
מבחינת ניסוח המשנה ברור שהיא נוספה לדברי רבי יהודה, והמשפט "על החומץ..." אינו המשך למשפט הקודם אלא הקדמה להמשך דברי רבי יהודה. רבי יהודה אינו חולק על הרישא, אלא מוסיף עליה ומנסח אותה ככלל עקרוני. זו צורה מיוחדת של ניסוח, ובדרך כלל המשפט "רבי יהודה אומר..." אמור לעסוק בנושא חדש או לחלוק, אך כאן הוא רק ניסוח אחר, כוללני, של הרישא. 
חומץ ונובלות אינם ממש "מין קללה"; לעתים אדם מכין חומץ במיוחד, והנובלות הם פרות שהבשילו מאוחר על הקרקע, לכן נראה שהכלל של רבי יהודה אינו מתייחס לדוגמאות אלא עומד בפני עצמו. תופעות מעין אלו, שהכלל איננו סיכום של הפרטים אלא עומד בפני עצמו, מופיעות במשנה.

Mishnah 4

<b>היו לפניו מינים הרבה –</b> בסעודה רגילה של בני העילית הכלכלית הוגשו מיני מאכל רבים. יש להניח שככל שהסעודה הייתה חגיגית ועשירה יותר כך הוגשו בה מיני מאכל רבים יותר. בהקשר זה יש להדגיש במיוחד את מרכיב הפרפרת שנעסוק בו להלן. את הסעודה החלו בסדרת מתאבנים, פרות, דברי מתיקה או מלוחים. התלמודים מסבירים שמשנתנו עוסקת רק בפרות שלפני הסעודה, כפי שנראה להלן. הבעיה שהמשנה מעלה היא בעצם כפולה: האם עליו לברך ברכות רבות, אחת לכל פרי או סוג אוכל, ועל מה צריך לברך קודם. לפי ההלכה בת זמננו קיים סדר עדיפויות ברור מה לברך קודם, ויש סידור ברור איזו ברכה פוטרת יותר מאכלים. מכל מקום אם לשני מאכלים אותה ברכה, הרי שברכה זו פוטרת את שניהם. באופן טבעי קיימת נטייה לפרש את המשנה על סמך ההלכה המקובלת כיום. ברם, על אף נטייה זו חייבת כל הלכה להיבדק לגופה, ללא הנחות מוקדמות. משנתנו היא כנראה דוגמה לכך.
<b> רבי י[ה]ודה אומר אם יש ביניהן ממין שבעה עליו הוא מברך –</b> כידוע התורה מונה שבעה מינים שהשתבחה בהם ארץ ישראל, ועליהם יש לברך. יש להניח כי הכוונה שעליהם יש לברך תחילה, שהרי אין זה סביר שברכה על פרי הזית תפתור מברכה ירקות או גבינה, <b>וחכמים אומרים על איזה מהן שירצה –</b> אפשר להבין שחכמים מדברים על סדר הקדימויות, דהיינו שיכול לברך תחילה על מה שירצה. ברם ניתן גם להבין שעל האוכל לברך על איזה אוכל שירצה לאכול, דהיינו שיברך ברכות רבות, ואכן בהמשך הסוגיה מוכח שכך פירש הירושלמי (י ע"ג) את המשנה, שכן הוא מסביר שיש לברך על כל ירק ואפילו על תורמוס, שהיה ירק מאיכות נמוכה, משום "על שם אל תגזול דל כי דל הוא" (משלי כב כב), וכן מביא הירושלמי דוגמה במי שבירך על זית, והכוונה לזית טרי שאיננו ראוי לאכילה ללא כבישה. כלומר, השאלה אינה על מה מברך קודם אלא האם מברך על כל מה שאוכל, על כל מאכל לחוד. 
הירושלמי מסביר שהמחלוקת במשנה היא רק אם בהמשך הסעודה בדעתו לאכול פת. כלומר, מדובר בפרפראות שלפני הסעודה. "רבי יהושע בן לוי אמר מה פליגין רבי יודה ורבנן, בשהיה בדעתו לאכל פת. אבל אם אין בדעתו לאכל פת, כל עמא מודיי שאם יש ביניהן ממין שבעה עליו הוא מברך" (שם). בעל פני משה מסביר שאם מדובר בסעודה רגילה שבהמשכה תבוא פת – יש מקום לדעה של חכמים שצריך (או רשאי) לברך על כל פרי, ולכשיגיע הלחם יברכו עליו ויפטרו בכך את המשך כל הסעודה. אך בינתיים אין על השולחן לחם, וממילא אין אפשרות לברך עליו. אבל אם הסעודה היא של פרות וירקות – לכל הדעות יש לברך על הפרי החשוב, שהוא עיקר הסעודה, כלומר על הפרי שהוא ממין שבעה. אמנם הירושלמי גם מעלה אפשרות שיש מי שחולק על רבי יהושע בן לוי, ברם לא ברור האם לדעתו אכן זו מחלוקת בהבנת המשנה<sup class="footnote-marker">42</sup><i class="footnote">כפי שנראה בהערה הבאה אין רבי אבא חולק על רבי יהושע בן לוי אלא סבור שיש לברך ברכה אחרונה על כל אחת מהפרפראות שאוכל. </i>. מכל מקום, משנתנו אינה חולקת על העיקרון שיש לברך על עיקר הסעודה (להלן במשנה הבאה) אלא רק האם יש ליישם את הכלל גם על הפרפראות, כאשר עיקר הסעודה עדיין אינו מוגש על השולחן.
כאמור, פרשנות זו של הירושלמי מבוססת על ההלכה המקובלת בימי האמוראים ובהמשך המשנה שיש לברך על העיקר. ברם, ניתן גם להעמיד את חכמים במשנה כמי שעדיין אינם מכירים כלל זה, ולדעתם מה שירצה לאכול קודם עליו יברך, ללא כל סדרי עדיפויות וקדימויות. כן יוצא במפורש מתיאור סדר הסעודה בתוספתא (פ"ד ה"ח) שציטטנו במבוא במסגרת תיאור הסעודה. לפי הסבר זה משנתנו אינה מדברת דווקא על אכילת פרפראות לפני סעודה, אלא גם על אדם האוכל פרות שלא במסגרת ארוחה רגילה ומובנית. בפועל בידינו עדויות על חכמים שקיבלו מאכלים שונים ובירכו על כל אחד מהם תחילה וסוף. הדוגמה הטובה ביותר היא נוסח ההגדה שפרסם בשעתו גרינסטון. זהו נוסח ההגדה של בני ארץ ישראל, והוא פותח בסדרת ברכות על מזון: בורא פרי האדמה, בורא פרי העץ ואחרי זה ברכה אחרונה על הפרות; "בורא מיני מעדנים" (אורז מתובל, כפי שהסברנו לעיל) וברכה אחרונה עליהם, ובורא נפשות רבות וברכה אחרונה עליהם<sup class="footnote-marker">43</sup><i class="footnote">לנוסח ההגדה ראו ספראי וספראי, הגדת חז"ל, עמ' 286; פליישר, קובצי תפילה, עמ' 125-124. ביתר ההגדות מנוסח ארץ ישראל אין אזכור של טיב הברכות אלא ברכה אחת על פרי האדמה. הירושלמי שלנו מביא את דברי רבי אבא "צריך לברך בסוף", כלומר על כל פרי צריך לברך גם ברכה אחרונה, והלכה זו משתקפת בנוסח ההגדה. הירושלמי שלנו מבין שאין מקום לברכות אלו, ולפיכך רואה בכך הסבר חולק למשנה. ברם, כפי שמוכח מההגדה דברי רבי אבא משקפים מסורת הלכתית שעורך הירושלמי כבר דחה (או לא הכיר).  </i>. זו דוגמה לכלל שלפיו אדם מברך על כל מה שנכנס לפיו, לכל מאכל ברכה משלו, ואין כלל חתירה לברך ברכה חשובה שתפטור את יתר המאכלים.
גם התלמוד הבבלי כבר הכיר את הדינים על סדרי הקדימויות, ולכן מעמיד את משנתנו כשכל הברכות שוות. אם כן לדעתו השאלה של המשנה היא על מה יברך קודם, "להקדים" בלשון הבבלי (מא ע"א). עם זאת, הבבלי מביא גם דעה חולקת וממנה משתמע שהמחלוקת היא על עצם הצורך בברכות על כל סוג מזון. אם כן, למעשה לפנינו מחלוקת בין התלמודים בפירוש המשנה. לפי מסקנת הבבלי המחלוקת היא על מה יברך קודם, ולפי הירושלמי האם יש לברך רק על מין שבעה ולפטור בכך את שאר המאכלים (רבי יהודה) או לברך על כל פרי ופרי. את התנאים של המשנה יש לפרש כפירוש השני.

Mishnah 5

סדר הסעודה נדון במבוא, ונסתפק כאן באזכורו. הסעודה החלה ביין, לאחר מכן הובאו פרפראות (שלוש או יותר) ורק לאחר מכן התכנסו והסבו לסעודה עצמה.
<b>בירך על היין שלפני המזון פטר את היין שלאחר המזון – </b>מכיוון שגם בהמשך הארוחה ישתה יין אין צורך לברך על כל כוס בנפרד. כך אנו נוהגים עד היום. סעודת חג נפתחת בקידוש על היין ואין מברכים על יינות נוספים המוגשים בסעודה, ואף אין מברכים ברכה אחרונה על יין הקידוש. ברם בסדרי ליל פסח מצינו הצעות שונות. יש הטוענים שיש לברך ברכה ראשונה על כל כוס וכוס, או רק על חלק מהן, ובמקביל יש התובעים לברך ברכה אחרונה על הכוס הראשונה<sup class="footnote-marker">44</sup><i class="footnote">ראו ספראי וספראי, הגדת חז"ל, עמ' 102.  </i>. ייתכן שריבוי הברכות נבע מכך שסדר הפסח היה ארוך ונחשב כבר כ"היסח הדעת", או אולי פשוט פעל כאן הרצון להרבות בברכות בגלל חביבותן.
המונח "יין שלאחר המזון" עשוי להתפרש ככינוי לכוס של ברכה, אשר נדון בה להלן, והיא כוס היין ששתו בסוף ברכת המזון (להלן, פ"ז מ"ד). ייתכן שכאן המונח "לאחר המזון" נגרר מההמשך (פרפרת שלאחר המזון), כלומר המנה האחרונה של הארוחה, ולא יין שלאחר הארוחה. הנוהג ההלניסטי-רומי היה לסיים את המאכלים בארוחה ואז להמשיך את הסעודה בהבאת יין ומעדנים, מוזיקה והופעות אמנותיות (או בהמיות), וכל זאת תוך שתיית יין לשוכרה, המשך שיחה בנושאים פילוסופיים, בדברי תורה או בדברי ליצנות, כל חבורה לפי אופייה. דומה שעל כך מדברת המשנה ומניחה שברכת המזון היא בסוף הסעודה כולה.
<b>בירך על הפרפרת שלפני המזון פטר את הפרפרת שלאחר המזון –</b> גם אחרי המזון הגישו פרפראות; אין צורך לברך עליהן גם אם לא אכל לחם. כפי שאמרנו במשנה הקודמת, המשנה (והירושלמי) מניחים שאם אדם אוכל סדרת מאכלים אין הוא צריך לברך על כל אחד מהם ברכה אחרונה. ברם ראינו גם כי יש החולקים על כך. ברור שאם הוא מברך ברכה אחרונה, הרי שכל אוכל אחריה מחייב ברכה חדשה לפני אכילת האוכל הנוסף. אם כן גם כאן, אם בירך ברכה אחרונה על הפרפרת ודאי צריך לברך על הפרפרת הבאה בתוך המזון. בתוספתא (פ"ד ה"ח) ובירושלמי (י ע"ג) נקבע במפורש שמברך שנית על היין ועל הפרפראות. אמנם בתוספתא הדברים מובאים תוך כדי תיאור הסעודה, ומדובר שם ביין ובפרפראות שנאכלו לפני ההסבה, והברכה השנייה היא "אחד מברך לכולן". לפיכך ניתן לתרץ ולומר שאין התוספתא חולקת על המשנה אלא תובעת ברכה מחודשת רק אם האכילה הראשונה הייתה לפני תחילת ההסבה ממש. ברם, מאחר שראינו שיש מחלוקת עקרונית בדבר, סביר שגם התוספתא מייצגת את החולקים על המשנה ותובעים ברכה על כל מנה ומנה. התלמוד הבבלי מביא מעין עמדת פשרה, והוא מבחין בין שרשרת כוסות יין ששותים "בכל ימות השנה" או ביציאה מבית מרחץ, שבה יש לברך על כל אחת ואחת, לבין יין בסעודת שבת שעליו יש לברך ברכה אחת בלבד "הואיל ואדם קובע סעודתו על היין" (בבלי, מב ע"ב)<sup class="footnote-marker">45</sup><i class="footnote">היין ששותים ביציאה מבית המרחץ נזכר גם בירושלמי. </i>. כלומר, בסעודת חג שמקדשים בה על היין הקידוש פוטר את היין ששותים בהמשך. כפי שראינו, הלכות ליל הסדר מצביעות על כך שחלוקה זו של הבבלי לא הייתה מקובלת על הכול, שכן גם בליל הסדר, שקידשו בו במעמד פומבי, נדרשה ברכה על כל פרפרת לחוד, וזאת לאחר הקידוש הראשון.
פתרון ביניים נוסף מופיע בבבלי ולפיו אין צורך לברך על כל מזון, אך מפורש שם שמי שבירך על כל מאכל ומאכל היה בבחינת "נמלך אנא" כלומר שמלכתחילה, כשבירך, לא חשב על המאכל הנוסף, ולכן עליו לברך עליו מחדש. להערכתנו זו דרך נוספת לפשר בין מסורות תנאיות מתנגדות. נראה שבימי התנאים לא היה נוהג קבוע, היו שהרבו בברכות, אולי בגלל חביבותן, והיו ששאפו למעט בברכות ולהתמקד בברכות מרכזיות. דומה שאין לטשטש את ניגודי המגמות ולחפש דרך הלכתית אחת.
בטרם נמשיך מן הראוי להדגיש שבמהלך הסוגיות שלנו לא נזכר המונח "ברכה לבטלה" והחשש שמא ברכה מיותרת אסורה או מזיקה. חשש זה עולה בסוגיות אחרות. החשש של ברכה לבטלה, או "הוצאת שם שמים לבטלה", הוא בעיקר בבלי, ורק בו נזכר המונח הזה במשמעות זו<sup class="footnote-marker">46</sup><i class="footnote">בירו', י ע"א, ובספרא ויקרא, דבורא דנדבה, פרשתא ב ה"ד, המונח מופיע במשמעות אחרת, ראו שם. </i>. החשש של אמירת ברכה לבטלה קשור לתפיסה מיסטית בדבר חשיבות שם ה' וערכו המקודש, על כן אזכרתו שלא "לצורך" היא עוון ועלולה לגרור עונש. הצד השני של אותה מטבע הוא שבקמעות מזכירים את שמו לצורכי חול כאילו היה חפץ שימושי לכל דבר. אם כן, יחס הקדושה אל השם עשוי לנבוע משני מניעים מנוגדים: הוא עשוי להיות ביטוי לקדושה מיסטית שיוחסה לשם, ועשוי גם להוות כלי לצמצום השימוש בשם. השאלה ממתי הפך החשש של הזכרת שם שמים לבטלה למרכיב בקביעת ההלכה של דיני ברכות מחייב בירור, ולא כאן מקומו. כל זאת ללא קשר להזכרת השם "המפורש", הוא השם בעל ארבע האותיות, שייחסו לו קדושה ועצמה. המדובר בהזכרת הכינוי, כמקובל גם היום.
<b>בירך על הפת פטר את הפרפר[יו]ת –</b> זה הכלל הבסיסי ביותר, שברכה על הלחם פוטרת מיתר הברכות.
<b>על הפרפריות לא פטר את הפת –</b> אמנם גם פת היא בבחינת פרי האדמה, אך ברכתה מיוחדת ולכן ברכה על הפרפרת אינו פוטרת את הפת. המשפט למעשה מיותר, ובא רק כדי למשוך את דברי בית שמאי שבהמשך. משנתנו אינה מזכירה את המרכיב של "היסח דעת", כלומר שאם עבר זמן ניכר בין הברכה לאכילה יש צורך בברכה מחודשת. לפי פשוטם של דברים המדובר ברצף של אכילה, ולכן שאלת היסח הדעת אינה עולה כאן.
המשנה שלפנינו והמשנה הבאה מנוסחות ככלל ברור ומקובל, שהברכה על הפת או על עיקר הסעודה פוטרת את יתר המאכלים. ברם, בפועל אנו שומעים על חכמים שבירכו על מאכלים גם במהלך הסעודה. כך, למשל, מחלוקת האמוראים הזאת: "איתמר הביאו לפניהם תאנים וענבים בתוך הסעודה...", יש המחייב רק ברכה ראשונה, יש המחייב ברכה ראשונה ואחרונה ויש הפוטר מכל הברכות (בבלי, מא ע"ב). לא נעסוק כאן בבירור הפרטים, מכל מקום נראה שתהליך העיצוב של המסגרת ההלכתית של הברכות היה ארוך ולא אחיד. 
<b>בית שמי אומרים אף לא מעשה קדירה –</b> משפט זה ניתן להבין בשתי צורות, לפי האחת בית שמאי חולקים על הרישא ולפי האחרת הם חולקים על הסיפא (בבלי, מג ע"ב). כלומר:
• בירך על הפרפראות לא פטר את הפת ואף לא פטר את מעשה הקדרה. או:
• בירך על הפת פטר את הפרפראות ואפילו מעשה קדרה. קריאה זו בנויה כמובן על חילוף נוסח "אפילו", במקום "אף לא", כגרסת כתב יד פרמא וכתב יד פריז<sup class="footnote-marker">47</sup><i class="footnote">פ, ף, ואולי גם מנ הגורס אפי'. </i>.
הבבלי אינו מכריע בין שתי האפשרויות. "מעשה קדרה" הוא הגדרה כוללת לתבשיל מעין דייסה (משנה, נדרים פ"ו מ"א-מ"ב; טבול יום פ"ב מ"ה ועוד), אבל בספרות חז"ל התייחד המונח דווקא לדייסה של דגנים: שני התלמודים למשנת נדרים (פ"ו מ"ב) מסבירים שמעשה קדרה הוא תבשיל ממיני דגנים או גריסין (ירו', נדרים פ"ו ה"ב, לט ע"ג; בבלי, לז ע"ב). הסבר זה משתמע כבר מהמכילתא: "שבעת ימים מצות תאכלו. שומע אני אף מעשה קדרה במשמע? תלמוד לומר לחם" (מכילתא דפסחא, בא פ"ח, עמ' 26), ואם אין המאכל מדגנים, בוודאי אינו בבחינת "מצות". כן משמע ממדרש תהילים הקובע שמעשה קדרה הוא מה שדכים במדוכה (כג ג, עמ' ק).
באופן טבעי היה מעשה הקדרה התבשיל המרכזי של הסעודה העיקרית של היום, אך גם אותו אכלו עם לחם.
במשנה לא נאמר שיש מי שחולק על דברי בית שמאי. הבבלי מניח בפשטות שכך הוא, ואילו בירושלמי מובאת ברייתא שבית הלל חולקים בה על בית שמאי, ולדעת רבי יוסא דעת בית שמאי היא דעת הכול.
כידוע, מסורת חז"ל קובעת שהלכה כבית הלל ודברי בית שמאי נדחו. ברם, מעדויות רבות עולה שנהגו כבית שמאי בימי הבית השני, ואף לאחריו. כמו כן פירשנו משניות לא מעטות כדעת בית שמאי<sup class="footnote-marker">48</sup><i class="footnote">ראו ספראי, הכרעה כבית הלל. </i>, כלומר שהמשנה סתמה כדעת בית שמאי ולא הזכירה את דעת בית הלל. עם כל זאת כמעט לא מצאנו מקרה שדעת בית שמאי נאמרת בו ללא הבאת דעה נגדית<sup class="footnote-marker">49</sup><i class="footnote">מצינו דברי הלל או שמאי ללא הבאת דעה נגדית, אך לא דברי בית שמאי. </i>. 
הגמרא מסבירה שמעשי קדרה הם מיני גריסים. בתלמודים מוצע הסבר ומועלות דוגמאות למעשה קדרה (מעשה ריתחתה-רותחנה): "אי זו היא מעשה רותחנה? כגון חילקא, טרגיס וטיסני, סולת, אורז, זריד ווערסן" (ירו', נדרים פ"ו ה"א, לט ע"ג; בבלי, לז ע"א). לפי זה פשוט לכאורה ש"מעשה רתחתה" חל רק על מיני דגנים, בניגוד למיני עדשים ודייסות אחרות. אורז, לפי ברייתא זו, הוא כאחד ממיני הדגן, והבבלי מקשר זאת עם עמדתו של רבי יוחנן בן נורי שאורז הוא מן דגן (לז ע"א; פסחים לה ע"ב). אלא שעל סמך מקורות אחרים יש לפקפק בהסבר זה ולהציע שמדובר בצורת גריסה של דגנים בכלל, ושל חיטים בפרט: "הנודר מן הפת אין אסור אלא מן הפת הבא מחמשת המינין בלבד, הנודר מן הדגן אסור בפול המצרי לח ומותר ביבש ומותר באורז, ובחליקה, ובטרגיס ובטיסני" (תוס', נדרים פ"ד ה"ג; בבלי, שם נה ע"ב). מהרשימה משמע שכולם מיני צמחים, אך אין הם נחשבים לדגן אלא לסוגי קטניות. מתוך רשימה זו האורז הוא ודאי מין בוטני, ולכאורה גם השאר הם מינים בוטניים.
אבל בירושלמי לעניין אחר מוסבר שחלק מהמונחים הם סוגי כתישה ולא מינים: "תמן אמר רבי יונה חילקא לשנים, טרגיס לשלשה, טיסני לארבעה, רבי יוסי בי רבי בון בעי מיכן והילך קמחין הן אין צריך לבור את הסולת מתוכן" (ירו', סוטה פ"ב ה"א, יז ע"ד). אם כן, "חילקה" היא טחינה המפצלת את הגרעין לשניים, טרגיס לשלושה וטיסני לארבעה. כך יש להבין גם את משנת מכשירין: "כל הקמחין והסלתות של בית השוקים טמאים. החילקה, הטרגיס והטסגי (טסני) טמאים בכל מקום" (פ"ו מ"ב). אפשר היה להבין את המשנה כאילו כל אלו הם סוגים בוטניים, אך פשוט יותר להבין את המשפט בהקשר של הירושלמי: חילקה, טרגיס וטיסני אינם סולת וקמח, אך הם דומים להם ויש להם אותו דין. כך יוצא גם מדיון תלמודי אחר: "בו ביום גזרו על פיתן, ועל גבינתן, ועל יינן, ועל חומצן, ועל צירן, ועל מורייסן, על כבושיהן, ועל שלוקיהן, ועל מלוחיהן, ועל החילקה, ועל השחיקה ועל הטיסני" (ירו', שבת פ"א ה"ד, ג ע"ג). ברור שהגזרה אינה על מינים בוטניים אלא על תוצרת שהנכרי העניק לה סוגים שונים של עיבוד.
הוא הדין בחליקה או חילקה, שהיא מין קטניות הנזכר גם בספרות הרומית (Alica)<sup class="footnote-marker">50</sup><i class="footnote">פליניוס, ההיסטוריה של הטבע, יח 109. </i>. פליניוס מציג אותה פעם כסוג שעורה (מין בוטני)<sup class="footnote-marker">51</sup><i class="footnote">ההיסטוריה של הטבע, יח 71. </i>, אך גם כסוג של דייסה, והוא מסביר כיצד מכינים אותה: משרים אותה במים עשרה ימים וקולפים אותה<sup class="footnote-marker">52</sup><i class="footnote">שם, יג 106; יח 71; יח 106 ועוד.  </i>. את החליקה כתשו בצורה מיוחדת, ועל כן כל הקטניות או הדגנים שנכתשו בדרך זו כונו "חליקה"<sup class="footnote-marker">53</sup><i class="footnote">שם, כב 136. </i>. גם ברשימה שלנו מינים מתחלפים בסוגי עיבוד, והתנאים לא הקפידו להבחין בין השניים, שכן לעתים למין בוטני מסוים הייתה גם צורת כתישה אופיינית אך לעתים כתשו כך גם מינים אחרים. כך גם המונח "גריס", שמשמעו זן עדשים אך גם צורת טחינה (להלן, משנה י).
סוגיה אחרת עוסקת בטוחני הגריסים, ה"דשושות" בלשון חז"ל: "דשושי חילקא, טרגיס וטיסני דוששין בצנעה לצורך המועד, רבי יוסי אומר: דשושי ציפורי הן החמירו על עצמן שלא יהו דוששין כל עיקר. אמר אביי: חילקא – חדא לתרתי, טרגיס – חדא לתלת, טיסני – חדא לארבעה" (בבלי, מועד קטן יג ע"ב). עד כאן ברור ששלושת המונחים הללו הם סוגי דשישה (גריסה-טחינה). אבל המשך הסוגיה מציע הסבר אחר: "כי אתא רב דימי אמר: כונתא"; כונתא הוא זן בוטני, כפי שברור מהמשך הסוגיה. הסוגיה מסבירה את האיסור: "כגון דמיקלפן, דאי לאו דשרא להו במיא – לא הוה מיקלפא" (בבלי, שם). אם כן, מדובר בסוג שעורים המגיעות קלופות. ייתכן שההסבר בא במקורו למשנת מכשירין והוא מסביר מדוע כל המינים הללו טמאים, משום שהם קלופים, ואין זה קורה אם לא הושרו קודם במים. 
אשר לערסן, התלמוד מסביר: "אמר רבה בר יונתן אמר רב יחיאל: ערסן יפה לחולה לרפואתו" (בבלי, נדרים מא ע"ב), וממשיך להסביר שאלו שעורים ישנות שבושלו היטב, ואביי מוסיף שבושלו כבשר שור, כלומר במשך זמן רב. אם כן, גם ערסן הוא סוג של עיבוד (בישול ממושך).
טיסני הוא ptisane<sup class="footnote-marker">54</sup><i class="footnote">קרויס, קדמוניות התלמוד, ב א, עמ' 164. </i> בלטינית, שגם הוא צורת בישול. הבבלי מסביר שלצורך המאכל כותשים את הגריסים במכתשת (בבלי, ביצה יד ע"ב), והמדרש אומר שזו סולת מעורבת בדבש ושמן שמכינים כמוה לחולה (תנחומא בובר, שמות כב, עמ' 11; בשלח כב, עמ' לד).
אם כן, הרשימה שבמקורותינו מכילה גם סוגים בוטניים שמהם מכינים מעשי קדרה, וגם צורות כתישה, טחינה ובישול. הרשימה אינה מגדירה אפוא מה אינו "מעשה קדרה", אלא רק מדגימה מעשי קדרה אופייניים. יש להניח שהרשימה גובשה במסגרת הלכות המסבירות מהי סולת, ומהי דשישה אסורה ומותרת. או אולי באה הרשימה להסביר מהו דגן (להלן פ"ז מ"ב), והיא הועברה לסוגייתנו אף שאינה מתאימה כהגדרה מדויקת למעשה קדרה.
במכילתא נאמר שאיסור חמץ אינו חל על מעשה קדרה (מכילתא דפסחא בא, פ"ח, עמ' 26). על רקע זה מובנת הרשימה הכוללת מעשי קדרה שאינם לחם. אם כך הוא, הרשימה באה לומר שגם האורז אינו חמץ כפי שעולה מכל המקורות התנאיים, להוציא את דברי התלמוד הבבלי במסורת שהוא מייחסה לרבי יוחנן בן נורי.
הסבר התלמודים בא להדגיש ש"מעשה קדרה" הוא דווקא מאכל של דייסה מדגנים, ולא כל מאכל אחר. הסבר זה משתמע כבר מהמקורות שהבאנו בתחילת דיון זה. 

Mishnah 6

<b>היו יושבים כל אחד ואחד מברך לעצמו הסבו אחד מברך לכלם – </b>כפי שאמרנו במבוא, בסדר הסעודה כמה שלבים. השלב הראשון הוא שלב הכינוס שבו המשתתפים נאספים ואוכלים מתאבנים (פרפראות). רק לאחר שלוש פרפראות הסעודה מתחילה ממש, ואז המשתתפים עולים על מיטותיהם ומסבים. בשלב הראשון כל אחד לעצמו, שכן הם מגיעים בזמנים שונים וטרם נוצר היחד של הסעודה. בשלב השני הסעודה הופכת למעמד חברתי, והיא נפתחת בברכה משותפת שיש בה מעין שליח ציבור. המשנה אינה עוסקת בשאלת כפל הברכות שנדונה במשנה הקודמת. אפשר להעמיד את המשנה שלנו במקרה שהביאו מזון חדש, נניח לחם או מעשה קדרה כדעת בית שמאי במשנה הקודמת. בימי הביניים התקשו במשנה זו משום שהרקע הרֵאלי של סעודת ההסבה כבר לא היה ברור, על כן הם התקשו בהבחנה בין ישיבה לאכול לבין ההסבה. על כן העדיפו ראשונים<sup class="footnote-marker">55</sup><i class="footnote">רש"י, המאירי ועוד, וראו מלאכת שלמה.  </i> את הנוסח כפי שהוא כאן בכתב יד קופמן, "היו יושבין", ופירשו שהיו יושבים סתם לא כדי לאכול. ברם ברוב עדי הנוסח כתוב "היו יושבין לאכול"<sup class="footnote-marker">56</sup><i class="footnote">כך א, ב, ג14, ג19, ג24, ג25, ג27, ג28, ו, ז, ל, מ, ן, ס, ע, פ, ף, צ, ש. </i>, ומכל מקום אין ספק שבסעודה עסקינן, אחרת אין במשנה כל חידוש, וכפי שפירשנו. 
<b>בא להם יין בתוך המזון כל אחד ואחד מברך לעצמו –</b> בתוספתא ובתלמודים בן זומא מסביר שאת היין כל אחד שותה בזמן אחר, ובזמן שפלוני יברך עלול בית הבליעה של האחרים להיות מלא באוכל אחר (תוס', פ"ד הי"ב; ירו', י ע"ד; בבלי, מג ע"א). אין זה הסבר מלא, שהרי ניתן היה להפסיק את הארוחה ולברך על היין יחדיו לאחר התרעה מתאימה. אלא שהדברים מבטאים את עיצוב הסעודה. ההתחלה משותפת, לאחר מכן כל אחד אוכל בקצב שלו, ולא רצו להרבות בטקסים. לעומת זאת בליל הסדר כל כוס וכוס היא מעמד ציבורי, וכל המשתתפים מבצעים אותו יחדיו.
בן זומא היה מצעירי דור יבנה. לפניו כבר הייתה משנה קדומה מנוסחת, אלא שטעמה לא היה ידוע. מכאן שאותה משנה קדומה קדמה לו, וקרוב להניח שהיא ניסוח של ימי הבית ששוקע במשנתנו. משנתנו עצמה נערכה סופית לא לפני דור אושא, כך שדבריו של בן זומא נכללו בה. 
<b>לאחר המזון אחד מברך לכלם –</b> נראה שכאן מדובר בכוס של ברכה, ובה נעסוק להלן (פ"ח מ"ה). כוס של ברכה הייתה מרכיב חשוב בטקס של הסעודה, כפי שיוכח להלן, ולכן הברכה עליה משותפת, <b>ואומרים על המגמר</b><sup class="footnote-marker">57</sup><i class="footnote">בעדי נוסח משניים אחדים (א, מ, צ) נוספה כאן, או בהמשך, הברייתא מהבבלי "הביאו לפניהם שמן והדס", אך אין היא מגוף המשנה ולא עסקנו בה.  </i>– אומרים את הברכה יחד עם הבאת המוגמר. ה"מוגמר" נזכר במקורות מספר ומתברר מהם שזה היה כלי, מעין מחתה, ועליו גחלים רוחשות וצמחי קטורת. הבעירה האטית סייעה להפקת הריח ובישום האוויר, למשל: "נותנין מגמר על גבי גחלים בערב שבת" (תוס', שבת פ"א הכ"ג). אם כן, המוגמר הוא כלי שבוערת בו אש ופעולת הפקת הריח מתבצעת בשבת. בהלכה אחרת נאמר: "של בית רבן גמליאל היו מכניסין את המוגמר במגופה. אמר רבי לעזר בי רבי צדוק פעמים הרבה אכלנו בבית רבן גמליאל ולא ראיתים שהם מכניסין את המוגמר במגופה, אלא ערדסקאות מעשנין מערב יום טוב, כשאורחין נכנסין היו פותחין אותן. אמרו לו אם כן אף בשבת מותר לעשות כן" (תוס', ביצה פ"ב הי"ד). אם כן, את המוגמר מניחים על גחלים. בבית רבן גמליאל הכינו את הבשמים מבעוד יום וסגרום בכלי מוגף היטב, ובשבת או ביום טוב היו פותחים את הכלי. הכלי היה, אפוא, מחתה עמוקה שהיה לה מכסה.
את המוגמר היו מביאים בסוף האוכל, כפי שגם מתברר ממשנתנו: "תני אין מביאין את המגמר אלא לאחר הסעודה, כלום האורחים נהנים ממנו אלא הריח" (פסיקתא דרב כהנא, את קרבני לחמי א, עמ' 114; פסיקתא רבתי, פט"ז, פב ע"א). מכאן מוכח בשנית שהמוגמר הוא כלי מדיף ריח. 
כפי שרמזנו, במשנת ביצה (פ"ב מ"ז) נאמר שמביאים מוגמר בסוף הסעודה ביום טוב, ובתוספתא על משנה זו מתנהל דיון על הפעלת מוגמר ביום טוב<sup class="footnote-marker">58</sup><i class="footnote">ראו פירושנו לביצה פ"ב מ"ז. </i>. על רבן גמליאל נאמר שבביתו בישמו במוגמר ביום טוב, ורבי אלעזר ברבי צדוק טוען שלא ממש בישמו אלא הכינו זאת מערב יום טוב, כפי שציטטנו. אין במקורות הסבר ברור מה הבעיה ההלכתית של שימוש במוגמר ביום טוב. יש להניח שמי שמתיר רואה בכך חלק מהותי מהארוחה בכלל, ומסעודה חגיגית בפרט. אין זה מקרה שרבן גמליאל, שהיה עשיר ואיסטניס, הוא זה שמאפשר את השימוש במוגמר. האוסרים סוברים כנראה שבישום חדר האוכל איננו בבחינת אוכל נפש. הבבלי מחדש כלל נוסף, שכל דבר שאינו "שווה לכל נפש" אינו מותר ביום טוב. לא נעסוק כאן בתפיסה הלכתית מרתקת זו, המושפעת לא רק מדיוק הכתוב אלא אף מתפיסה שוויונית של ההלכה היהודית<sup class="footnote-marker">59</sup><i class="footnote">ראו בבלי, כתובות ז ע"א ובמבוא למסכת זו.  </i>. מכל מקום, הבבלי מקשר בין עיקרון זה להפעלת מוגמר בשבת. בנוסח הסוגיה שבילקוט שמעוני נוסף משפט: "לאפוקי מוגמר שאינו צריך לכל נפש" (רמז רא), אך גם אם אין זו גרסה מקורית, ברור שלכך הסוגיה מתכוונת. אם כן, המוגמר נאסר משום שאינו מצרך השווה לכל נפש אלא מנהגה של שכבת העשירים בלבד, ומן הסתם לא כל בעל בית הרשה לעצמו להעלות מוגמר, בגלל מחירו. לרעיון זה, שמוגמר אינו מצרך השווה לכל נפש, אין הדים בתלמוד ארץ ישראל, שכן התפיסה ההלכתית שרק מה שנפוץ מותר ביום טוב אינה מוכרת בארץ ישראל (ראו פירושנו לביצה פ"ב מ"ז), ואולי גם משום שהשימוש במוגמר לא נחשב לנוהג כה עיליתני ומצומצם. 
השורש גמ"ר משמעו כנראה כלה באש, והוא התרגום המקובל ל"כליל" הנזכר בהקשר של קרבנות המקדש. כך תִרגם התרגום המיוחס ליונתן את "ושעריך לאבני אקדח" (ישעיהו נד יב), והבין אקדע-קדח-בוער<sup class="footnote-marker">60</sup><i class="footnote">ערוך השלם, ערך גמר ב, עמ' 313. </i>. 
אשר לברכת המוגמר, הבבלי מסביר: "כל המוגמרות מברכין עליהן בורא עצי בשמים, חוץ ממושק שמן חיה הוא, שמברכין עליו בורא מיני בשמים" (בבלי, מג ע"א). בהמשך מובא שרק על אפרסמון מברכים "בורא עצי בשמים". האפרסמון היה שיח בשמים ידוע ביותר, אבל ספק רב אם עצי בשמים אחרים זכו לברכה אחרת, ונראה שבירכו על "עצי" בשמים גם על מיני בשמים אחרים. הירושלמי (י ע"ד) מציע ארבע ברכות אחרות: "כיצד הוא אומר על שמן ערב? אמר ליה: 1. אשר נתן ריח טוב בשמן ערב. אמר ליה: 2. אשר נתן ריח טוב בעצי בשמים. יצחק בר אבא בר מחסיה ורב חננאל הוון יתבין. חד אמר: 3. ברוך שנתן ריח טוב בעצי בשמים, וחרנה אמר: 4. ברוך שנתן ריח טוב בעשב הארץ... אמר רב חסדא על כולן הוא אומר אשר נתן ריח טוב בעצי בשמים" (כמו 2 לעיל), ובהמשך: "בר מן אהן מוסכין<sup class="footnote-marker">61</sup><i class="footnote">הוא אשר כינה הבבלי "מושק".  </i> דיימר אשר (חוץ מאותו מושק שאומר) נתן ריח טוב במיני בשמים".
התלמוד הירושלמי מנמק את הברכה המשותפת של בשמים: "מה בין מוגמר ובין יין? מוגמר כולן מריחין, יין אחד הוא טועם" (שם). אם כן, מכיוון שההנאה משותפת – הברכה משותפת. דומה שזהו טעם טכני, והטעם העיקרי הוא הטקס והמעמד הציבורי שנועד לסיים את הסעודה החגיגית. 
משנתנו שנויה בסתם, אבל בירושלמי: "רבי יהושע בן לוי אמר: בשבוע הבן היא מתניתא. הא בעל הבית בתוך ביתו לא. תני רבי חיא אפילו בעל הבית בתוך ביתו" (י סע"ג). אם כן, המחלוקת היא האם הברכה המשותפת היא בכל סעודה, או רק בסעודה מיוחדת כמו זו של "שבוע הבן" (מסיבת ברית מילה). פירושו המצמצם של רבי יהושע בן לוי עומד בניגוד לפשט המשנה ולברייתא של סדר הסעודה<sup class="footnote-marker">62</sup><i class="footnote">תוס', פ"ד ה"ח ומקבילותיה. הברייתא צוטטה ונידונה במבוא. </i>.
אם כן, המוגמר הוא כלי ובו גחלים ועליהם מפוזרת קטורת. זה היה מוצר צריכה מקובל בחברה ההלניסטית, ומן המשנה משמע שהביאו אותו בסוף האוכל. החפץ נקרא "מוגמר", על משקל מושלם; זה המינוח לקטורת עצמה.
בנוסח הדפוס ועדי נוסח רבים <b>והוא אומר על המוגמר – </b>כלומר מי שבירך על הכוס שלאחר המזון הוא מברך גם על הקטורת. בכתב יד קופמן <b>"ואומר</b><sup class="footnote-marker">63</sup><i class="footnote">הנוסח "ואומר..." או קרוב לו (ואומ', ואומרין) מצוי גם ב- ג19, ג23, ג27, ז, ן, ג28, ל, ף, פ, ע. ברשימה זו כתבי יד טובים.  </i><b>", </b>כלומר אחד המשתתפים מברך, ואין הוא דווקא מי שזימן. לשני הנוסחים עדים טובים ומהימנים. ההבדל הלשוני קטן, אך ההבדל החברתי גדול וברור. אם המברך מברך גם על הקטורת – הרי שהיא הופכת להיות חלק מברכת המזון, כמו הכוס של הברכה.
<b>אף על פי שאין מביאין את המגמר – </b>בכתב יד קופמן מנוקד המִגמָר על משקל משמר, או מגדל, כלומר מביאים את הכלי שבתוכו המוגמר<sup class="footnote-marker">64</sup><i class="footnote">כן גורסים עדי נוסח אחרים בפעם הראשונה והשנייה "המגמר": ג14, ג25, ג28, ז, ל.  </i>, <b>אלא לאחר הסעודה –</b> כפי שראינו זה היה הנוהג המקובל. המילים "אף על פי" באות לומר שאמנם המוגמר אינו חלק מהסעודה, ועל כן אולי היה מקום לחשוב שהיחד של הסעודה הסתיים, אף על פי כן אחד מברך לכולם, או שהמזמן מברך בשביל כולם. 

Mishnah 7

<b>הביאו לפניו מליח כתחילה ופת עמו – </b>מליח או מלוח הוא כל מאכל מלוח, אבל בדרך כלל הכוונה לדגים מלוחים וקטנים המוגשים כמתאבן לפני האוכל, במסגרת הפרפראות. המשנה במסכת נדרים מגדירה שמי שנודר "מן המליח אין אסור אלא מן המליח של דג" (פ"ו מ"ג). אם כן, כשאדם אומר "מליח" הוא מתכוון לדגים מלוחים, אך גם נרמז במשנה שיש מלוחים אחרים, רגילים פחות. אמנם בדרך כלל ה"מליח" הוא דג<sup class="footnote-marker">65</sup><i class="footnote">כגון תוס', תרומות פ"ט ה"ב; בבלי, עבודה זרה לח ע"ב; משנה, שבת פכ"ב מ"א; ירו', תרומות פ"ח ה"ג, מו ע"א; פ"י ה"ה, מז ע"ב; פאה פ"ח ה"א, כא ע"א.  </i>, ובעיקר דג קטן, שניתן גם לצלותו במידה קלה (ביצה פ"ד מ"ה). אך נזכר גם בשר מלוח, זית מלוח או מליח וכיוצא באלו<sup class="footnote-marker">66</sup><i class="footnote">ירו', תרומות פ"ח ה"א, מו ע"א; פאה פ"ח ה"א, כא ע"א; בבלי, לח ע"ב; שבת קכח ע"א; תענית ל ע"א ועוד. </i> (איור 24).
רוב הפרפראות הנזכרות במקורות הן מתוקות, ואכן שני התלמודים מרגישים אי נחת מהדוגמה שבמשנתנו ומסבירים שהמליח נאכל פעם לפני שלמדו מהי סעודת מלכים: "מתנייתא עד שלא למדו סעודת מלכים, ובמקום שעושים את המליח עיקר, אבל במקום שאין עושין את המליח עיקר לא ברא" (לא דיבר – כך בירושלמי), והבבלי מסביר שכך הדין במקומות שאוכלים מליח (ירו', י ע"ד; בבלי, מד ע"א). אם כן, שני התלמודים אינם מכירים את המליח כעיקר סעודה, על כן הם מפרשים שהמשנה נשנתה על רקע העבר שאז היה המליח עיקר סעודה.
התלמוד במסכת קידושין משחזר את המעמד ההיסטורי שבו פרצה המחלוקת הכיתתית בין פרושים וצדוקים. ראשיתו של הסיפור אינה חלק מהוויכוח הכיתתי, אלא היא רקע לו: "מעשה בינאי המלך שהלך לכוחלית שבמדבר וכיבש שם ששים כרכים, ובחזרתו היה שמח שמחה גדולה, וקרא לכל חכמי ישראל. אמר להם: אבותינו היו אוכלים מלוחים בזמן שהיו עסוקים בבנין בית המקדש, אף אנו נאכל מלוחים זכר לאבותינו, והעלו מלוחים על שולחנות של זהב ואכלו"<sup class="footnote-marker">67</sup><i class="footnote">בבלי, קידושין סו ע"א. המעשה מסופר על ינאי שאכן כבש את רוב עבר הירדן. אצל יוספוס מובא סיפור דומה למדי על תחילת הפילוג, אך הוא מיוחס ליוחנן הורקנוס, ואכן הפילוג הבין-כיתתי החל לפחות בימי יוחנן הורקנוס כפי שמעיד יוספוס. בהמשך הסיפור בתלמוד ואצל יוספוס מובאת המסורת שאמו של הכהן הגדול נשבתה, ואף אותה יוספוס מייחס ליוחנן הורקנוס, ראו קד', יג 292-289. ייחוס זה ליוחנן הורקנוס הראשון סביר יותר מאשר ייחוסו לינאי, שכן אמו של יוחנן הייתה אשת שמעון, אחד האחים החשמונאים, והגיוני הוא שבימי המרד היא נפלה בשבי. ברם לאמו של ינאי הסיפור מתאים פחות, שכן היא הייתה כבר מלכה של ממלכה ממוסדת. </i>. אם כן, אכילת המליחים שייכת לנוסטלגיה של תקופת העוני, כשם שאנשי ירושלים בימינו אוכלים את ירק החובזה כמאכל חג ביום העצמאות, זכר לימי המצור שבהם נאלצו לנצל אפילו ירק שולי זה. מפשט הגמרא נראה שלפחות בימי המספר, או אולי כבר בימי הבית השני, נדחקה אכילת המליח, ורק עניים ניצלו מאכל זה. 
אם כן חלק זה של המשנה, או נכון יותר הניסוח ההלכתי שבו, מתואר כקדום ביותר, מימי בית שני או מעט לאחריו. יש להניח שגם בימי המשנה ובימי האמוראים היו שאכלו מאכלי עוני, כולל המליח, אבל התלמוד הירושלמי הכיר כנראה את הסיפור על ינאי שבתלמוד הבבלי, או סיפור דומה לו, ולכן פירש כפי שפירש.
<b>מברך על המליח ופוטר את הפת שהפת טפילה לו –</b> מדובר באדם שאוכל את המליח לא כפרפרת אלא כמאכל עיקרי. רובו מליח ומיעוטו פת, על כן הפת משנית למליח ולכן יש לברך על המליח (ברכת "שהכל").
<b>זה הכלל כל שהוא עיקר ועימו טפילה מברך על העיקר ופוטר את הטפילה – </b>הכלל חל על כל המקרים, כולל המשניות הקודמות. הכלל מדבר בעד עצמו: אם המאכל מורכב משני אוכָלים הברכה נקבעת לפי המרכיב העיקרי, כפי שהוא מקובל, או כפי שאותו אדם נוהג. ייתכן שאותו כלל חל גם על האוכל שני מאכלים נפרדים. בכך דנו לעיל (בפירושנו למשנה ד), וראינו גם כי את פשט המשנה שם יש להבין על רקע הקודם להלכה זו, ולפיו יש לברך על כל מאכל בנפרד. 
לעתים קרובות מצינו הלכה ואחריה כלל בניסוח "זה הכלל", או בניסוח דומה. היחס בין המקרה הפרטי ובין הניסוח הכוללני מחייב הרחבה.
באופן כללי אנו מוצאים הלכות המנוסחות או בניסוחים הלכתיים כלליים או בניסוחים "קזואיסטיים", כלומר כמקרה בודד. משנתנו מדגימה זאת היטב. "מליח ופת" הם מקרה, ו"עיקר וטפילה" הם כלל. הכלל בא לעתים בפני עצמו, כאילו הוא הניסוח המקורי של החשיבה ההלכתית<sup class="footnote-marker">68</sup><i class="footnote">כגון משנה, פאה פ"א מ"ד, או סדרת הכללים שבמשנת שבת פ"ז מ"א ומ"ג.  </i>. לעתים במשנה מצוי רק הכלל אך במקבילות ניתן למצוא את הפרטים השונים, המקרים הנכללים בכלל ומרכיבים אותו<sup class="footnote-marker">69</sup><i class="footnote">ראו פירושנו לשבת פ"ז מ"ג; משנה, כלים פ"ב מ"ג ומקבילתה בספרא, שמיני פרשה ז ה"ד-ה"ה, נג ע"ד. </i>. הביטוי "זה הכלל" מופיע לעתים כאילו היה סיכום של מה שלפניו, אך נראה שהוא כלל עצמאי<sup class="footnote-marker">70</sup><i class="footnote">ראו למשל פירושנו לפסחים פ"ג מ"ד; שקלים פ"ו מ"ב. </i>. כללו של דבר, המצב שבו הכלל מונח לפנינו אינו בהכרח מצבו המקורי. אם אין לכלל פרטים, כלומר הפרטים אינם מנויים במפורש, עדיין אין להסיק מכאן שלא היו לו פרטים, או שלא צמח מן הפרטים. בהחלט ייתכן שפרטיו היו מנויים במקור אחר שהשתמר או שאבד. אם כן, יש להניח שכל מקום שבו מצוי לפנינו כלל היה גם מקור ערוך או בלתי ערוך ובו מנויים היו הפרטים.
מעתה עלינו לברר מה היחס בין הפרטים לכלל. האם הכלל נקבע מתוך עיון עקרוני, והדגימו אותו על ידי הפרטים, או שמא דנו בפרט אחר פרט, ולאחר מכן כללו את המסקנות בכלל. השאלה נראית לכאורה תאורטית והיסטורית בלבד, ברם לדעתנו היא מהותית להבנת התורה שבעל פה. אם ההלכה נוצקה לראשונה ככלל הרי שכל הפרטים נלמדים מהכלל, והחריגים נובעים משינוי בתנאי המקרה. ברם אם ההלכה נוצרה מתוך דיון במקרים הפרטיים ועיסוק פרטני בתקדימים, מן הסתם לא בכל המקרים הוכרעו הדברים לפי אותם עקרונות. אם הדיון היה פרטני הרי שיש מקום לשער שעל ההכרעה השפיעו תנאים מקריים, ואף הרכב המשתתפים, המציאות החברתית שממנה צמח המעשה ומרכיבים אחרים. 
במהלך פירושנו חיווינו את דעתנו כי לעתים אין בהלכה עקיבות משפטית. טענו<sup class="footnote-marker">71</sup><i class="footnote">ראו המבוא לפירוש המשניות. </i> כי דומה שההלכה לא נוצרה תמיד מתוך מחשבה שיטתית. אדרבה, הנוהגים ההלכתיים-דתיים התגבשו בבתי המדרש השונים וברחוב, וההלכה ניסתה רק בשלב מאוחר יותר לכנסם תחת גג אחד. המשפט האחרון כולל שני מרכיבים. ראשית אנו מניחים שלרחוב ולציבור היה משקל מכריע בעיצוב ההלכה, ושנית אנו מניחים שההלכה לא צמחה תמיד בצורה שיטתית. 
במסגרת זו יש לחזור ליחס שבין הכלל והפרטים. אי אפשר לתארך את המקורות השונים ואי אפשר להוכיח מה קדם למה, על כן עלינו להיעזר בשחזור של תהליך החשיבה הכללי. אנו נוטים להעריך שברוב המקרים הניסוח הקזואיסטי קדם לניסוח הכללי-משפטי<sup class="footnote-marker">72</sup><i class="footnote">בדרך שונה הילך אפשטיין, מבוא, עמ' 1042-1039. </i>. החשיבה ההלכתית מתקדמת מהפרט אל הכלל. גם ספרות החוק הרומי נערכה בצורה דומה, ובספרי קודקס החוקים יש מאות מקרים שונים שאיסופם יוצר כללים.
אם כן, באופן כללי אנו נוטים לתאר את היחס שבין הפרטים והכלל כמעין ספירלה ההולכת ומתפתחת. ראשיתו של הלימוד בהכרת התקדימים (הפרטים) ובקביעתם של פרטים נוספים (תהליך שהיה רווי מחלוקות); בהמשך נוסח הכלל, לאחר מכן הפך הכלל למקור לימוד, נלמדו ממנו פרטים נוספים ונקבעו החריגים והמגבלות, חריגים אלו נוסחו ככלל מרמה שנייה וכן הלאה. מן הסתם לא כל ההלכות התפתחו באופן זה, אך זה היה, ככל הנראה, כיוון ההתפתחות. 
במשנתנו התמונה הכרונולוגית בטוחה יותר. ההלכה בדבר ברכת המליח היא קדומה, כפי שהראינו. הכלל מאוחר לה בהרבה. הכלל מנוסח אמנם באופן סתמי, אבל במשניות ד-ה ראינו סדרת מחלוקות בדבר. המחלוקת הקדומה היא בין בית שמאי ובית הלל על אחד הפרטים, ולאחר מכן רבי יהודה וחכמים, מדור אושא, עדיין חולקים באחת השאלות. הכלל, אפוא, מאוחר לדור אושא, והוא ריכוז ומעין פסק הלכה מסכם. הכלל התקבל לדורות, והוא עומד שריר וקיים כאבן פינה בסדרי ברכות עד להלכה בת זמננו.
כפי שנראה במשנה הבאה, לעתים אותה הלכה מנוסחת במשנה בדרך אחת ובמקבילות בדרך אחרת, ושני הניסוחים מיוחסים לאותם חכמים. הווה אומר שהניסוח, ככלל או כפרטים, הוא לעתים פרי עבודתו של העורך, ולא נוכל לברר מה היה הניסוח המקורי שהשתמש בו החכם בלימודו הוא או בלמדו את תלמידיו.

Mishnah 8

עד עתה עסקה המשנה בברכות שלפני האוכל, מעתה היא עוברת לדון בברכה שאחרי האוכל (ברכת המזון). ההלכה הבסיסית אינה במשנה, וזו דרכה של משנה לעתים שלא להציג את ההלכה הבסיסית מתוך הנחה שהיא ידועה. לעתים ההלכה הבסיסית מצויה בתוספתא. בתוספתא שלנו מצויה החוליה המקשרת בין הלכת המליח להלכות ברכת המזון: "מליח ופרוסה, מברך על המליח ופוטר את הפרוסה. רבי חנינה בן גמליאל אומר: מליח הבא בתחילה לפני המזון, ופת הבאה עם המליח לאחר המזון, טעונה ברכה לפניה ולאחריה" (פ"ד הי"ד). אם כן, שאלת ברכת המזון באה בהקשר ישיר למליח.
<b> אכל תאינים וענבים ורימונים מברך עליהן שלוש ברכות דברי רבן גמליאל וחכמים אומרים ברכה אחת –</b> התוספתא, ובעקבותיה התלמודים, מניחה שתאנים, ענבים ורימונים הם דוגמה לשבעת המינים, וגם המחלוקת מנוסחת בתוספתא בניסוח כללי יותר: "זה הכלל, כל שהוא ממין שבעה וממין דגן, רבן גמליאל אומר מברך אחריו שלש ברכות, וחכמים אומרים ברכה אחת. מעשה ברבן גמליאל וזקנים שהיו מסובין ביריחו הביאו לפניהם כותבות ואכלו, קפץ רבי עקיבא ברך אחריהן אחת. אמר לו רבן גמליאל, עקיבא, למה אתה מכניס ראשך לבין המחלקות? אמר לו למדתנו 'אחרי רבים להטות', אף על פי שאתה אומר כך וחביריך אומרים כך, הלכה כדברי המרובין" (שם הט"ו). למעשה עצמו נשוב להלן, בינתיים נסתפק במסקנה שהתוספתא חשבה שהמחלוקת היא על כל "מין שבעה". עם זאת, מן הראוי להסתייג ולומר שענבים, תאנים ורימונים הם הפרות הנפוצים ביהודה. בגליל היו פרות נוספים כתפוחים, אגוזים ושקדים, על כן הרשימה שבמשנה עשויה לשקף לא את "שבעת המינים" אלא סתם פרות נפוצים. מכל מקום, אם אכן התכוונה המשנה דווקא לשבעת המינים – מדוע לא אמרה זאת במפורש? לפי פרשנות זו המשנה נוקטת בדרך קיצונית של מסירת פרטים ולא של הכללה, ואילו התוספתא מנסחת אותה הלכה בניסוח כוללני קצת יותר<sup class="footnote-marker">73</sup><i class="footnote">לדוגמאות נוספות ראו פירושנו לפ"א מ"א.  </i>.
בין התנאים אין מחלוקת על כך שיש לברך "שלוש ברכות" אחרי אכילת פת. "שלוש ברכות" הוא המונח לברכת המזון, אף שהיו גם שכללו בברכת המזון ארבע ברכות, ועסקנו בכך במבוא. המחלוקת היא על ברכת המזון שאחרי מיני דגן, כלומר מעשי קדרה, או על פרות שהם משבעת המינים. רבן גמליאל תובע לברך ברכת מזון רגילה, וחכמים ברכה אחת. בעדי הנוסח שבידינו שני נוסחים: "ברכה אחת מעין שלש" או "ברכה אחת"<sup class="footnote-marker">74</sup><i class="footnote">בתוספתא בכתב יד ערפורט ווינה ברכה אחת, בדפוס נוסף "מעין שלש". במשנה בעדי הנוסח הבבליים בדרך כלל "מעין שלש" וחסר ב- ב, ג14 (נוסף בגיליון), ג19, ג24, ג27, ג28, ל, נ, ז, ע, פ, ף, צ, ת, ת2 וכמובן גם בכתב יד קופמן. אך במיל (משנה שבירושלמי) נמצא "מעין שלש". </i>. מבחינת עדי הנוסח שבידינו לנוסח "ברכה אחת" עדיפות מכרעת, זו גם הנוסחה הרווחת בראשונים, ודומה ש"מעין שלש" (או "שלוש"<sup class="footnote-marker">75</sup><i class="footnote">כך בכתב יד מהגניזה שסימנו ג97. </i>) נוסף בהשפעת התלמודים בלבד. להלן נחזור לשאלה זו בסוף הדיון במשנה.
בהמשך התוספתא: "רבי יהודה אומר משמו כל שהוא ממין שבעה ולא ממין דגן, או דגן ולא עשאו פת, רבן גמליאל אומר מברך אחריו שלש ברכות, וחכמים אומרים ברכה אחת, וכל שאינו לא ממין שבעה ולא ממין דגן, רבן גמליאל אומר מברך אחריו ברכה אחת, וחכמים אומרים ולא כלום" (שם הט"ו). התוספת של רבי יהודה היא שעל פרי שאינו ממין שבעה אינו מברך כלום.
<b>רבי עקיבה אומר אפילו שאכל שלק והוא מזונו מברך עליו שלוש ברכות –</b> רבי עקיבא "מחמיר" עוד יותר מרבן גמליאל ותובע לברך ברכת מזון שלמה על כל אוכל "שלוק", כלומר על כל תבשיל<sup class="footnote-marker">76</sup><i class="footnote">להסברת המונח "שלוק" ראו לעיל, פירושנו למשנה ג.  </i>. רבי עקיבא מוסיף הגבלה "והוא מזונו", כלומר שהתבשיל הוא המרכיב העיקרי בסעודה.
<b>השותה מים לצמאו אומר שהכל נהיה בדברו רבי טרפון אומר בורא נפשות [רבות] וחסרונן –</b> בתוספתא: "מעשה ברבי טרפון שהיה מיסב בצלו של שובך במנחה בשבת, הביאו לפניו דלי של צונין. אמר להם לתלמידיו השותה מים לצמאו מאי מברך? אמרו לו: ילמדנו רבינו. אמר להם: בורא נפשות וחסרונן" (שם הט"ז). אם כן, ההלכה של רבי טרפון היא ניסוח ספרותי של הסיפור שבתוספתא. הסיפור מופיע במקבילות רבות, ומשולב בסדרה של דרשות שנאמרו באותה הזדמנות<sup class="footnote-marker">77</sup><i class="footnote">מכילתא דרבי ישמעאל, ויהי בשלח ח, עמ' 106; מכילתא דרבי שמעון בר יוחאי, יד כב, עמ' 63; בבלי, לז ע"א; עירובין כט ע"ב; ירו', י ע"ב; דברים רבה, ג ח. </i>. לעתים קרובות מופיע מעשה בחכם ובמקבילתו מופיעה הלכה תאורטית שהיא הסיכום ההלכתי של סיפור המעשה. יש להניח שאחת הצורות רֵאלית והאחרת עיבוד ספרותי. במקרה זה נראה שהמעשה הוא המקורי, והניסוח שבמשנה הוא סיכומו ההלכתי בלבד. עדות לכך יש בפרטים האוטנטיים והמלבבים שבסיפור המעשה. למסקנה זו חשיבות בהמשך.
נוסח תשובתו של רבי טרפון אינו אחיד. המילים "בורא נפשות רבות" מופיעות כמעט בכל הנוסחאות, ורק בנוסחאות מעטות המילה "רבות" חסרה<sup class="footnote-marker">78</sup><i class="footnote">חסר ב-ג24, ג27, ז, פ, ק (ונוסף בשוליים בידי מעתיק אחר), ת, ת2. </i>. אך ההמשך אינו אחיד. בדפוסים ובעדי נוסח רבים אין לברכה המשך, בכתב יד קופמן ובעדי נוסח אחרים "בורא נפשות רבות וחסרונן"<sup class="footnote-marker">79</sup><i class="footnote">ב, ג1, ג19, ג28, ו, ל, מ, ן, ע, ף, צ, ש, נ, א, וכן בדברים רבה שם, במכילתא דרשב"י שם ובתוספתא שם הט"ז. </i>, בחלק מעדי הנוסח נוסף עוד "על כל מה שבראת חי העולמים". כנוסח זה מופיע ברוב כתבי היד במכילתא דרבי ישמעאל ובתלמוד הבבלי<sup class="footnote-marker">80</sup><i class="footnote">מכילתא שם, וחסר בעדי הנוסח א, ט של המכילתא; בבלי, לז ע"א; עירובין יד ע"ב.  </i>, וכן בעדי נוסח מעטים של המשנה<sup class="footnote-marker">81</sup><i class="footnote">א, ג97, ף ובראשונים אחדים. ייתכן שהם מושפעים מנוסח הבבלי, ראו זק"ש, משנה. </i>. משמעותם של חילופי הנוסח תידון להלן. 
השאלה היא האם המשנה מדברת על הברכה שלפני השתייה או על זו שלאחריה. אם המשנה עוסקת בברכה שלפניה – הרי כבר נקבע במשנה ג שהברכה על כל מה שאינו יוצא מהקרקע היא ברכת "שהכל". אם כן, רבי טרפון מסייג את ההלכה שבמשנה ג ואומר שעל מים מברכים "בורא נפשות". ברם ייתכן גם שהמשנה מדברת על ברכה אחרונה, וקובעת שעל פרות ממין שבעה מברכים אחת (מעין שלוש) ועל מים ברכה אחת, והמחלוקת היא על טיבה של ברכה זו. פרשנותה של שורה זו במשנה קשורה בשאלה מהי הברכה האחת. אם זו ברכה אחת, הרי שקשה הוא שחכמים אומרים שרק על מין שבעה, או על פרי חשוב, מברך ברכה אחת, וכאן כולם מודים שגם על מים מברכים. ניתן גם להסביר שעל פרות מברכים אחת מעין שלוש, ועל מים ברכה אחת.
לכאורה נראה פשוט שרבי טרפון נשאל על הברכה שאחרי השתייה, שהרי בכך עוסקת המשנה. ברם ראינו כי הניסוח במשנה הוא סיכום של סיפור מעשה ארוך, על כן ייתכן שהסיפור עסק בברכה ראשונה, ורק עורך המשנה שיבץ את הסיפור בסוף הפרק, כמעין סיכום כללי.
בתלמוד הבבלי נאמר שעל תבשיל אורז מברך לפניו "שהכל" ואחריו "בורא נפשות", וכן אנו שומעים על מאכלים נוספים שעליהם מברכים בתחילה "שהכל" ולאחריהם "בורא נפשות" (מד ע"א), וכן ההלכה כיום. הלכות אלו אינן מסייעות בהבנת המשנה, שכן קשה לפרשה שבתחילה מברכים "שהכל" ולאחריה "בורא נפשות", שהרי במשנה הדעות מוצגות כמחלוקת, או "שהכל" או "בורא נפשות", ולא שתיהן.
נוסח הברכה מעין שלוש מופיע בתלמוד הבבלי (שם), וברור שהם הבינו שהברכה היא אחת מעין שלוש. בברכה "מעין שלוש" שלושה מרכיבים: ברכת המזון (הכוללת בתוכה שלושה מרכיבים: ארץ, ברית ומזון), ברכת רחמים וברכת ירושלים. כאמור במבוא היו שהוסיפו ברכה רביעית, היא הטוב והמטיב. סידרנו את הברכה כך שיהיה ברור כיצד מרכיבים אלו באים לידי ביטוי: 
"מאי ניהו ברכה אחת מעין שלש? אמר ליה: אפירי דעץ (על פרות העץ הוא מברך):
1. ברכת המזון – על העץ ועל פרי העץ ועל תנובת השדה ועל ארץ חמדה טובה ורחבה שהנחלת לאבותינו לאכול מפריה ולשבוע מטובה.
2. רחמים – רחם ה' אלהינו על ישראל עמך.
3. ירושלים – ועל ירושלים עירך ועל מקדשך ועל מזבחך ותבנה ירושלים עיר קדשך במהרה בימינו והעלנו לתוכה ושמחנו בה.
4. הטוב והמטיב – כי אתה טוב ומטיב לכל".
על תבשיל מוצעת ברכה שונה: "על המחיה ועל הכלכלה ועל תנובת השדה כו' וחותם על הארץ ועל המחיה". 
אם כן הבבלי גרס ברכה אחת מעין שלוש, ונוסח הברכה המוצע בו עונה על הגדרה זו. 
ברם, בידינו גם נוסחאות נוספות. בהגדת ארץ ישראל מופיעה סדרה של ברכות ראשונות ואחרונות, וסידרנו אותן בטבלה<sup class="footnote-marker">82</sup><i class="footnote">ספראי וספראי, הגדת חז"ל, עמ' 286. </i>:
 ...אשר ברא הרים ובקעות ונטע בהם עץ כל פרי
                                                        באהמ"ה על הארץ ועל פרי העץ<sup class="footnote-marker">83</sup><i class="footnote">ברוך אתה ה' מלך העולם. </i>
מנוסח זה עולות מסקנות מספר. מתברר שברכה אחת היא אכן רק ברכה אחת, ולא מעין שלוש. הברכה האחרונה היא מעין הברכה הראשונה, כפי שהדגשנו. אשר לברכת המים הברכה היא בורא נפשות בתחילה ובסוף, אלא שבתחילה הנוסח הוא "בורא נפשות" ובסוף הנוסח ארוך יותר. דומה שההגדה מבטאת את פשוטה של משנתנו. חכמים אומרים שעל פרי (כל פרי) מברכים ברכה אחת כעין זו שבהגדה; רבי טרפון נשאל על נוסח ברכת המים, ולדעתו על מים יש לברך כמו על פרי. השאלה הייתה על ברכה ראשונה ואחרונה כאחת, שכן שתיהן דומות. המקורות שבהם נוסח מקוצר ("בורא נפשות רבות [וחסרונן]") ציטטו את הברכה הראשונה, ומי שציטט את ההמשך ("על כל מה שבראתה ברוך חי העולמים") ציטט את נוסח הברכה האחרונה, שהיא ארוכה יותר. 
אם רבי טרפון סבר שיש לברך על מים, קרוב לוודאי שחכמים סברו שיש לברך על כל פרי ולא רק על שבעת המינים, ברם לכך אין ראיה.
מסקנות דומות עולות מדיון הירושלמי על ברכת אורז: "הכוסס את האורז אומר עליו 1. בורא מיני זרעונים, אפייו (אפאו) ובישלו אף על פי שהפרוסות קיימות אומר עליו 2. בורא מיני מזונות ואינו צריך אחריו לברך, רבי ירמיה אמר: 3. בורא פרי האדמה. בר מרינה בריך קומי רבי זעירא וקומי רבי חייא בר ווא: 4. שהכל נהיה בדברו. רבי שמעון חסידא אומר: 5. בורא מיני מעדנים. אמר רבי יוסי בי רבי אבון ולא פליגין מאן דמר (2) בורא מיני מזונות בההיא דעביד בול (שעושה גוש). מאן דמר (3) בורא פרי האדמה בההוא דבריר. מאן דמר (4) שהכל נהיה בדברו, בההוא דשליק, ומאן דמר (5) בורא מיני מעדנים, בההוא דטריף (טרוך, מעורבב). עד כדון בתחילה, בסוף? רבי יונה בשם רבי שמעון חסידא: אשר ברא מיני מעדנים לעדן בהן נפש כל חי בא"י על הארץ ועל מעדניה. רבי אבא בר יעקב בשם רבי יצחק רובה: רבי כשהיה אוכל בשר, או ביצה, היה אומר אשר ברא נפשות רבות להחיות בהן נפש כל חי בא"י חי העולמים. עד כדון בסוף, בתחילה? אמר רבי חגיי בורא מיני נפשות" (ירו', י ע"ב).
אם כן מוצעות חמש ברכות, והירושלמי מסביר שאין זו מחלוקת אלא הבדלים בטיב האורז, ואין הם עניין לדיוננו. לאחר מכן אנו שומעים שהברכות האחרונות הן כעין הברכות הראשונות. הברכה הראשונה היא "בורא מיני מעדנים" והברכה האחרונה כעין הראשונה, אלא שהיא ארוכה יותר: "אשר ברא מיני מעדנים לעדן בהן נפש כל חי בא"י על הארץ ועל מעדניה". כך מתאשר נוסח ברכה אחרונה "בורא נפשות רבות" וכו'. לא נאמר מה מברכים במקרה זה כברכה ראשונה, אך הכלל הוא שהברכה האחרונה כעין הראשונה. כזכור הציע הבבלי שילוב של "הכל נהיה בדברו" כברכה ראשונה ו"בורא נפשות" כברכה אחרונה. כך בירכו לדעתו על ביצה ובשר, ואולי גם הירושלמי למשנתנו סובר כך. לפי מה שראינו הרי שהצעה זו היא פשרה המשלבת בין דעת חכמים במשנה ודעתו של רבי טרפון. לעתים קרובות מחלוקת על נוסח ברכות הסתיימה ב"פשרה תפקודית": האחת יועדה להזדמנות אחת והאחרת להזדמנות אחרת. כך גם כאן, נוסח אחד אומץ לברכה ראשונה, והאחר לברכה השנייה<sup class="footnote-marker">84</sup><i class="footnote">ראו למשל להלן, פ"ז מ"ג. </i>. כל הירושלמי מהלך בשיטת ארץ ישראל שבה היו ברכות מגוונות, וכבר עמדנו על כך.
הירושלמי ממשיך: "התיב רבי יוסי והא מתניתא פליגא (הרי המשנה – משנה ג בפרקנו – חולקת ואומרת) על החומץ ועל הגוביי ועל הנובלות הוא אומר שהכל נהיה בדברו, והדין גוביי לא מין נפש הוא?"; השאלה היא: הרי גוביי הוא נפש, ומדוע אינו מברך עליו "בורא נפשות", מכאן שברכת "בורא נפשות" אכן שימשה כברכה ראשונה, ומכאן גם שהייתה מחלוקת בין המשניות על נוסח הברכות, ועל היקף השימוש בברכת "שהכל".
בכך באה משנתנו לפתרון מניח את הדעת:
• רבן גמליאל סבור שעל פרי מברכים ברכת מזון מלאה.
• תנא קמא סבור שעל כל פרי מברכים ברכה אחת. 
• חכמים של רבי טרפון סבורים שעל מים מברכים "שהכל נהיה בדברו" תחילה וסוף.
• רבי טרפון סבור שעל מים מברכים "בורא נפשות" תחילה וסוף.
• רבי טרפון וחכמים חולקים מהי אותה ברכה אחת, אך גם מרחיבים את ההלכה על כל אכילה, כולל מים לצמאו<sup class="footnote-marker">85</sup><i class="footnote">"לצמאו" הוא בניגוד ל"מי רפואה" כפי שמבואר בירושלמי, י ע"ד. על מי רפואה מברך ברכה אחרת. </i>.
בתקופת האמוראים הרבו בברכות. האפשרות שלא לברך כלל ברכה אחרונה נדחתה. הברכה האחת הפכה לברכה מעין שלוש (בעיקר בבבל אך גם בארץ ישראל), אלא שבארץ ישראל נותרו גם הברכות המקוריות. כן הוצעה הצעה משלבת: "שהכל נהיה בדברו" בתחילה, ו"בורא נפשות" בסוף. 

Chapter 7



Mishnah 1

המשניות הקודמות עסקו בברכת המזון, כאילו הייתה זו תפילה או ברכה של יחיד. ממשנתנו מתברר שלדעתם של חז"ל ברכת המזון היא בראש ובראשונה מעשה של ציבור. חבורת הסועדים צריכה לברך יחדיו. יש מעמד של "זימון", כלומר של הזמנת הסועדים לברך, ולזימון זה נוסחאות ברורות וטקסיות. לא נקבע על אילו מברכות המזון חלה חובת הזימון, האם רק על ברכת המזון המלאה (של שלוש או ארבע ברכות) או על כל ברכה אחרונה שהיא. באופן טבעי חובת הזימון חלה על החבורה הסועדת, וזו מברכת ברכת מזון ארוכה בסוף הסעודה. קשה לדעת האם ברכת המזון החלה כמעמד ציבורי ובשלב שני הפכה גם לחובת היחיד, או ההפך, צמחה כחובת יחיד ורק בשלב שני נקבע שבציבור יש לזמן. קריאת שמע, התפילה ובעיקר תפילת מוסף התפתחו לפי המודל הראשון ותקיעת שופר לפי המודל השני<sup class="footnote-marker">1</sup><i class="footnote">ראו המבוא למסכת זו ולמסכת ראש השנה.  </i>, אך אין בידינו עדויות על התפתחות ברכת המזון והזימון שתאפשרנה לקבוע את סדרו של התהליך.
<b>שלשה שאכלו כאחת – </b>המינימום לזימון הוא בשלושה. שלושה הוא החבר המינימלי, וגם לימוד ציבורי הוא לימוד בשלושה<sup class="footnote-marker">2</sup><i class="footnote">ראו פירושנו לחגיגה פ"ב מ"א. </i>. ייתכן שהכוונה הייתה שאחד יזמן ושניים יענו, ולפיכך נקבע המניין של שלושה, ברם דומה שלמספר שלושה משמעות רחבה יותר של ציבור קטן. הסעודה היוונית-רומית, אשר היוותה את המודל לסעודת האמידים המשתקפת בהלכות חז"ל, נערכה בטרקלין. בטרקלין יש שולחן הגשה ושלוש מיטות משלושת צדדיו. כל מיטה משרתת באופן רגיל אדם אחד, אך יכולים להצטופף עליה שלושה אנשים (איור 25 חדר הסבה). אם כן, שלושה הוא המינימום של קבוצה-חבורה, ועשרה היא סעודה ברמה גבוהה יותר מזו שבטרקלין. יש להניח, אפוא, שצורתו של חדר ההסבה (הטרקלין) ומספר המזמנים מייצגים אותה מציאות חברתית. האחד (צורת החדר) והאחר (צורת הזימון) משפיעים הדדית זה על זה. קשה להתעלם מהזיקה שבין ההלכה המדברת על שלושה משתתפים לבין המיטה המכילה שלושה סועדים או שלוש מיטות שעל כל אחת סועד אחד.
<b>חייבין לזמין – </b>הניסוח בולט בחריפותו, ומשתלב בניסוחים של משנה ד שאסור לחבורה להתחלק שכן הדבר עלול לפגום ביכולת הזימון. אחת הדעות בתלמוד הירושלמי היא שניסוח זה שונה מהניסוח של משנה ד ("אין רשאין לחלק" – ירו', יא ע"א). הניסוח אמנם שונה, אך המגמה היא אותה מגמה. מסקנת התלמוד היא שמי ששנה זו לא שנה זו, אבל ההבדל סגנוני בלבד, כלומר אין זו מחלוקת אלא עריכות שונות. לפי פשוטם של דברים, וכנראה כך ראה זו גם הבבלי (מה ע"א), המשנה אחידה, וחובת הזימון היא חובה לכל דבר, והסגנון השונה בא להדגיש את המיוחד שבכל משנה.
המינוח <b>כאחת</b> אינו נהיר, והירושלמי התחבט בו. באופן כללי מדובר על סעודה משותפת ולא על שלושה שנפגשו במקרה יחדיו. בתלמוד הבבלי מובאת מחלוקת בהבנת המשנה: האם יש להבין ששלושה חייבים בזימון ושניים רשאים לזמן, או שלשניים אסור לזמן (מה ע"א). המחלוקת נובעת מהניסוח המיוחד "חייבין לזמן"; בדרך כלל הייתה המשנה מנסחת זאת "מזמנים". עם זאת, בהבנה הפשוטה זימון הוא בשלושה, ושניים מברכים כל אחד לעצמו. משמעות הזימון כאן אינה רק אמירת נוסח ההזמנה, אלא גם הברכה המשותפת שבה האחד מוציא את הרבים ידי חובה, כמו שליח ציבור בתפילה. 
<b>אכל דמיי – </b>רשימה זו חוזרת במקורות מספר<sup class="footnote-marker">3</sup><i class="footnote">משנה, פסחים פ"ב מ"ה; עירובין פ"ג מ"ב; שבת פי"ח מ"א, וראו פירושנו למשניות אלו. </i> והיא כוללת את כל הסוגים ההלכתיים ששימושם בעייתי. דמאי הם פרות שלא ברור אם הופרשו מהם מעשרות. רוב עמי הארץ, אף שהפרישו בדרך כלל תרומה, נחשדו באי הפרשת מעשרות. מכיוון שהם היו רוב האוכלוסייה נחשבו סתם פרות לדמאי, והפרישו מהם מעשרות מספק. מכיוון שמעמדם היה מסופק נחלקו אבות עולם, בית שמאי ובית הלל, אם מותר לחלקם לעניים (בבלי, לה ע"ב; סוכה לו ע"ב), אף שיש ספק אם יקפידו על הפרשת מעשרות מדמאי. מכל מקום, אף שהדמאי חייב במעשרות הכירו חכמים בכך שחיובו בא מספק, ומי שלא הפריש מעשרות לא עבר על דבר תורה, ולכן ניתן לצאת ידי חובה במצת דמאי אף שמן הדין היא חייבת במעשרות<sup class="footnote-marker">4</sup><i class="footnote">התלמוד הבבלי פירש בדרך שונה, שהמצה ראויה לאכילה לעניים; אמנם מותר לתת דמאי לעניים, ברם הם חייבים בהפרשת מעשרות, וראו בהרחבה בפירושנו לסוכה שם. על כן נראה שהבבלי במקורו התכוון להסבר שהבאנו והביא את המשנה שמאכילין לעניים דמאי כדי להראות שחכמים מאפשרים לקיים מצוות בפרות דמאי, ובמקרה זה מדובר במצוות צדקה, וכך הם כאילו מתעלמים לשעה מחובת הפרשת המעשרות. חכמים לא ויתרו על חובת הפרשת מעשרות מדמאי, אך לא כרכו אותה במצוות מעשרות. למדיניות החברתית ראו בהרחבת מה בפירושנו לסוכה. ראשונים פירשו ש"יוצאין" משמע רק בדיעבד, אך לא לכתחילה (תוספות הרא"ש, ר"ש משאנץ ועוד). ברם במשנתנו ההלכה בדבר דמאי משובצת יחד עם סוגי דגנים שבוודאי יוצאים בהם לכתחילה. 	 הבבלי מסביר עוד שבשעת הדחק סומכים על כך שרוב עמי הארץ מעשרים; המאירי מסביר שלעניין צדקה מקלים באיסור דרבנן. אך מכל הסוגיות בנושא עמי הארץ ברור שאלו לא עישרו, והם היו רוב האוכלוסייה. מהמשנה שם לא ברור האם לדעת בית שמאי אסור לתת לעניים דמאי, או שמא רק צריך להשתדל להימנע מכך. ברם, מהבבלי סוכה שם משמע שבית שמאי אוסרים לחלק דמאי לעניים עמי הארץ. משנת דמאי מדברת אפוא בחברים, ואז היא לדעת הכול, או גם בעניים עמי הארץ, ואז היא לדעת בית הלל בלבד, וראו פירושנו לסוכה פ"ג מ"ה. </i>.
הבבלי למשנתנו (מז ע"א; עירובין לא ע"א) ובמקבילות שואל: הרי אסור לאכול דמאי, "הא לא חזי ליה? כיון דאי בעי מפקר להו לנכסיה והוי עני, וחזי ליה. דתנן (דמאי פ"ג מ"א): מאכילין את העניים דמאי ואת האכסניא דמאי. ואמר רב הונא: תנא, בית שמאי אומרים: אין מאכילין את העניים ואת האכסניא דמאי". אם כן, אסור לאכול דמאי ולכן גם כאן בעצם אין לזמן על דמאי, אלא שיש אפשרות שיוכל לאכול דמאי אם הוא עני, או אם יפקיר את נכסיו ויהיה עני. הראיה היא מאותה משנה האומרת שמותר להאכיל דמאי את העניים, וכפי שהסביר הבבלי את המשנה<sup class="footnote-marker">5</sup><i class="footnote">משנה, דמאי פ"ג מ"א; להסברתה ראו ההערה הקודמת.  </i>. 
נפתח את עיוננו במשנת דמאי. המחלוקת שם היא כיצד מחלקים צדקה. הבעיה היא שחלק מהתורמים אינם מעשרים (ופרותיהם דמאי), וגם חלק מהעניים אינם אוכלים אוכל שאינו מעושר, והשאלה היא האם לתת אותם לעניים שאינם מעשרים. ברם, המחלוקת שם אינה האם הפרות חייבים במעשר או לא; אדרבה, אין ספק שהם חייבים במעשר. השאלה היא רק האם על גבאי הצדקה מוטלת החובה לדאוג לכך, או שהם רשאים להתעלם מהשאלה, לחלק לעניים את הפרות ולהעביר את האחריות על הפרשת המעשרות לידי העניים, אף שברור שהם עמי הארץ וספק רב אם יעשרו. הוא הדין באכסניה, שהוא המונח הרומי למס שהוטל על הציבור לספק אוכל לחיילי הצבא הרומי העוברים ביישוב. אם כן, לדעת הכול עניים חייבים בדמאי.
ההיתר לצאת ידי חובה במצת דמאי, או לערב בדמאי, נובע לדעתנו מסיבה אחרת. רוב הציבור לא הפריש מעשרות, וממילא פרותיו הם דמאי. לו נקבע שמצת דמאי פסולה או שעירוב בדמאי אינו עירוב – היה רוב הציבור מנוע למעשה מלקיים את המצוות. עמי הארץ לא היו עבריינים ללא תקנה, אלא זלזלו במעט מצוות. הם שמרו על מצוות מצה, אף שלא הפרישו דמאי. איסור להשתמש בדמאי לצורכי מצווה היה מאלץ אותם או לחדול מלהיות עמי הארץ או שלא לקיים מצוות מצה. בחצר המשותפת עירבו בדמאי משום שאלו היו המזונות של רוב הציבור; איסור על השימוש בדמאי לא היה מאפשר לחברים לערב במשותף עם עמי הארץ, ובפועל לא היה אפשר לבצע כלל עירוב משותף של חצרות או מבואות. הוא הדין במשנתנו, אלא שכאן המצב קיצוני עוד יותר. אם אין מברכים על דמאי הרי שעמי הארץ לא היו מברכים, וברכת המזון הייתה הופכת למאפיין של קבוצת עילית קטנה. על כן אין כאן מחלוקת בין התנאים (בית שמאי ובית הלל) אלא מדיניות של התגמשות על מנת שלא להוציא מכלל שומרי המצוות את רוב הציבור. 
<b>ומעשר ראשון שניטלה תרומתו –</b> המעשר הראשון ניתן ללוי והוא שייך לו, לאחר שהפריש ממנו מעשר (מעשר מן המעשר) לכוהן. אותו מעשר מן המעשר (תרומת המעשר) הוא קודש, ורק כוהן רשאי לאכלו בטהרה. את המעשר, לעומת זאת, כל אחד רשאי לאכול. אם ישראל אוכל מעשר הוא גוזל את הלוי, אך אין הוא אוכל מזון אסור. לעומת זאת האוכל תרומה אמנם גוזל את הכוהנים, אך בעיקר הוא עובר על דין תורה ואוכל מזון אסור.
<b>ומעשר שני והקדש שניפדו – </b>מעשר שני והקדש שנפדו הם חולין לכל דבר. הבבלי שואל: הרי המשפט מיותר, ומוצא בכל מילה חידוש (מז ע"ב). ברם אין צורך בדיון זה. המילים אכן מיותרות והן באות רק בגלל הסיפא, וכדי לנגד בינן לבינה. זאת ועוד. הרשימה דמאי, מעשר ראשון וכו' היא רשימה קבועה למדי, ואין צורך לחפש בכל אחד מהם חידוש<sup class="footnote-marker">6</sup><i class="footnote">ראו משנה, שבת פי"ח מ"א.  </i>. ההלכות שהבבלי מסיק מן המשנה הן הלכות מאוששות אך אינן בהכרח פשוטה של המשנה, ואינן עולות מדברי המשנה.
<b>השמש שאכל כזית –</b> השמש אינו מסב עם החבורה אלא מגיש למשתתפים, אך אוכל מעט. לפי ההלכה הוא נחשב למשתתף. כך גם בחבורת קרבן הפסח (משנה, פסחים פ"ז מי"ג), <b>והכותי מזמנין עליהן –</b> הירושלמי (יא ע"ב; מדרש שמואל פי"ג, עמ' 25) שואל: הרי הכותי נחשב ל"ספק" (לפי משנת קידושין פ"ד מ"ג), ועונה שמשנתנו תלויה בשאלה האם "כותי כגוי" ואין מזמנים עליו, או שכותי כ"ישראל לכל דבר" ומזמנים עליו ללא עוררין. כפי שנראה בנספח למסכת, לעניין זה ברור היה לחכמים שהכותי כיהודי, ותעיד על כך המשנה הקובעת שעונים אחריו "אמן" אם שמעו את כל הברכה (להלן, פ"ח מ"ח). בנספח לפירושנו למסכת ברכות נרחיב בכך ונראה שההגדרה "כותי כגוי" נאמרה לעניין מצומצם בלבד, ואין להרחיבה על דין זימון<sup class="footnote-marker">7</sup><i class="footnote">הבבלי (מז ע"ב) שואל מדוע אין הכותי נחשב לפחות לעם הארץ, ומתרץ "בכותי חבר". אם כן ברור לתלמוד שכותי כיהודי. המונח "כותי חבר" הוא בבלי בלבד, וייזכר בנספח למסכת.  </i> (איור 26).
<b>אבל אכל</b><b> טבל ומעשר ראשון שלא ניטלה תרומתו ומעשר שיני והקדש שלא ניפדו השמש שאכל פחות מכזית והנכרי אין מזמנין עליהן – </b>כל אלה הם בניגוד לרישא. 

Mishnah 2

<b>נשים ועבדים וקטנים אין מזמנין עליהן – </b>הצירוף של נשים, עבדים וקטנים מופיע לעתים קרובות יחדיו. ההלכה שלפנינו מצטרפת להלכה אחרת ששנינו לעיל ולפיה נשים, עבדים וקטנים חייבים בברכת המזון<sup class="footnote-marker">8</sup><i class="footnote">לעיל, פ"ג מ"ג; סופרים פי"ח ה"ה. </i>. אם כן, לכאורה לא מובן מדוע "אין מזמנים עליהם". הבבלי מסביר שנשים מזמנות לעצמן, והאיסור הוא לזמן נשים עם עבדים או עבדים עם קטנים משום חשש לפריצות (מה ע"ב). אין בתלמוד הבבלי תשובה לשאלה האם מותר לנשים לזמן עם גברים רגילים, שהרי מבחינה הלכתית אין איסור על ישיבה בצוותא. עוד משמע מהבבלי שהבינו שנשים מזמנות לעצמן כרשות, אך אין הן חייבות בכך (מה ע"א). לעומת זאת ברור שמותר לצרף קטן לזימון, אבל השאלה היא האם הוא נמנה לצורך קביעת מספר המזמנים, והאם לפחות בשעת הדחק הוא נמנה עמם (מז ע"ב)<sup class="footnote-marker">9</sup><i class="footnote">הסוגיה מבוססת על המשניות הבאות ולפיהן יש צורך בשלושה או בעשרה כדי לזמן בנוסחים שונים. </i>. ההלכה שמותר לצרף קטן לזימון מופיעה גם בתוספתא: "קטן שיכול לאכול כזית מזמנין עליו, שאין יכול לאכול כזית אין מזמנין עליו" (פ"ה הי"ח). בבראשית רבה: "תינוק עושין סניף לעשרה והתני אין מדקדקין בקטן? אמר רבי איסי... שני קטנים נצרכה. אחד ספק ואחד קטן עושין את הספק עיקר ואת הקטן לסניף"<sup class="footnote-marker">10</sup><i class="footnote">ירו', יא ע"ב. הציטוט לפי בראשית רבה, צא ג, עמ' 1111. </i>. אם כן ברור לו שקטן מצטרף להיות עשירי, אך מעבר לכך, אם יש שני קטנים, האחד ספק קטן והשני קטן בוודאי – מצרפים את שניהם למניין עשרה. כפי שאמרנו, בספרות התנאית "קטן" הוא מונח גמיש, וקטן המבין במצווה חייב בה<sup class="footnote-marker">11</sup><i class="footnote">ראו למשל פירושנו לחגיגה פ"א מ"א.  </i>. ברם כאן מצרפים קטן אף שאינו יודע לברך, אלא שאוכל, כלומר תינוק בן פחות משנה<sup class="footnote-marker">12</sup><i class="footnote">קדמונינו נהגו להניק עד גיל שנתיים, אך מן הסתם החלו התינוקות לאכול לחם במקביל לסוף תקופת ההנקה.  </i>.
הסבר זה מותיר שתי אפשרויות: או שלנשים וקטנים דין שונה, והדבר עומד בניגוד לסגנון המשנה, או שמותר לצרף נשים לזימון כמו גם את הקטנים, אך כולם אינם נמנים לצורך מניין שלושה או עשרה, ובמקבילות הקלו בקטנים. לדעתנו ההסבר לנוסח המשנה נעוץ בנוהגי האכילה שבהם היה שוני בין קטנים לנשים, ונשוב לכך להלן.
מעמדן של נשים בברכת המזון נידון בשני מקורות נוספים.
בתוספתא שנינו: "נשים ועבדים וקטנים פטורין ואין מוציאין את הרבים ידי חובתן. באמת אמרו אשה מברכת לבעלה, בן מברך לאביו, עבד מברך לרבו" (פ"ה הי"ז). במשפט זה נפלו חילופי נוסח, ולמעשה לפנינו שלוש נוסחאות<sup class="footnote-marker">13</sup><i class="footnote">ראו דיונו הארוך של ליברמן לתוספתא. </i>:
1. נשים ועבדים וקטנים פטורין ואין מוציאין את הרבים.
2. נשים ועבדים וקטנים חייבין ואין מוציאין את הרבים.
3. נשים ועבדים וקטנים אין מוציאין את הרבים.
הנוסח הראשון לכאורה מיותר: אם הן פטורות מברכת המזון הרי אין חידוש בכך שאינן מוציאות ידי חובה; הרי זה כלל ידוע שמי שפטור ממצווה אינו מוציא ידי חובה את החייב בה. עם זאת, ברור שהיו נשים שהשתתפו במעשה המצווה שהן פטורות ממנה. כן עולה מהלכות רבות. כך עלו נשים לרגל<sup class="footnote-marker">14</sup><i class="footnote">ראו פירושנו לחגיגה פ"א מ"א; להלן, מט"ו; גילת, בן שלוש עשרה. </i>, נמנו על קרבן פסח<sup class="footnote-marker">15</sup><i class="footnote">ראו פירושנו לפסחים פ"ח מ"א. </i>, שמעו תקיעת שופר<sup class="footnote-marker">16</sup><i class="footnote">ראו פירושנו לראש השנה פ"ד מ"ח. </i> ומצוות כיוצא באלו. מאוחר יותר, בספרות הפוסקים, רבו המחלוקות בנושא, אך בספרות חז"ל, ובעיקר בספרות התנאים, הדברים פשוטים. 
אמנם ניתן להעמיד את התוספתא כמפקפקת בכלל זה, אך הדבר דחוק. יתר על כן, לפי נוסח זה התוספתא חולקת על המשנה לעיל שנשים חייבות בברכת המזון. 
הנוסח השני סביר ביותר; הם (נשים ועבדים) חייבים בברכת המזון, אך אינם מוציאים ידי חובה. הנוסח השלישי אפשרי כשלעצמו, אלא שעדיין אנו שואלים האם נשים חייבות בברכת המזון. אם כן – הרי שלמעשה זה הנוסח השני, ואם לא – הרי שזה הנוסח שדחינו. על כן ניתן לסכם שהנוסח השני בתוספתא הוא המקורי, או שלפחות זו ההלכה הנרמזת בתוספתא.
מעתה עלינו להבין את המשך המשפט: "באמת אמרו, אשה מברכת לבעלה, בן מברך לאביו, עבד מברך לרבו". בתוספתא הוא מופיע כהיגד חיובי: אישה אינה מוציאה ידי חובת האיש, אך מוציאה את בעלה ידי חובתו, וקטן את אביו. אולי הכוונה למקרה שהבעל אינו יודע את ברכת המזון, או אולי אף כנוהל רגיל ומקובל בסעודות משפחתיות, ולכך נשוב להלן. 
משפט דומה לזה שבתוספתא מופיע במשנת סוכה: "מי שהיה עבד או אשה או קטן מקרין אותו (את ההלל) והוא עונה אחריהן מה שהן אומרין ותהי לו מאירה" (פ"ג מ"י). התוספתא שם מסבירה שמארה היא לגדול שצריך לקטן. ברם, אין להשוות בין משנת סוכה לתוספתא שלנו. אישה פטורה מהלל אך חייבת בברכת המזון, על כן בברכת המזון האישה מוזמנת לברך לבעלה, אך המשנה מסתייגת מבעל הזקוק לאשתו להקראת הלל. זאת ועוד, הלל הוא תפילת יחיד שכל אחד חייב לאמרה, ואילו ברכת המזון היא ציבורית ואחד מברך בשביל כולם בקול (או לפחות מזמן לכולם). אכן, כך מצוטטת התוספתא שלנו בירושלמי, ללא גינוי<sup class="footnote-marker">17</sup><i class="footnote">ירו', פ"ג ה"ג, ו ע"ב; סוכה פ"ג ה"ט, נג ע"ד; ראש השנה פ"ג ה"י, נט ע"א. </i>, ברם בבבלי נוסף המשפט "תבא מארה לאדם שאשתו ובניו מברכין לו" (בבלי, כ ע"ב; סוכה לח ע"א)<sup class="footnote-marker">18</sup><i class="footnote">לביטוי "באמת אמרו" ראו פירושנו לשבת פ"א מ"ג. </i>. ההבדל בין התלמודים אינו ביחס לאישה אלא ביחס לבור, וחכמי בבל סובלניים פחות לתופעה. עם זאת, בתודעת העם השתמר המשפט שבתלמוד הבבלי והוא השפיע על מעמד האישה, והצטרף למאגר הגדול של ביטויים שאינם מחמיאים לנשים<sup class="footnote-marker">19</sup><i class="footnote">ייתכן שגם הבבלי לא התכוון להציג עמדה עקרונית, אלא העביר את סיום משנת סוכה לתוספתא, וזאת בגלל הדמיון הסגנוני שבין המשנה לתוספתא. </i>.
גם לאחר שהעמדנו את התוספתא על מכונה לא ברור האם לדעתה מותר לאישה לזמן לבעלה. ייתכן שהכוונה רק שמותר לה לברך בשבילו. ברם, כפי שנראה להלן, חכמים התנגדו לכך שאדם יברך למען מישהו אחר, אלא אם כן הדבר נעשה במסגרת זימון. אם כן, פשט התוספתא הוא שלאישה מותר לברך (לזמן) לבעלה, אך לא לאחרים. 
ברכת המזון של נשים נדונה גם בתלמוד הבבלי במסכת ערכין: "הכל חייבין בזימון", והגמרא מסיקה: "לאתויי נשים" (ערכין ג ע"א). 
אם כן לפנינו שלל דעות, כאשר המקורות עוסקים בארבע שאלות הקשורות זו לזו במעין סולם עולה:
1. האם נשים חייבות בברכת המזון?
2. אם כן – האם הן חייבות בזימון?
3. אם כן – האם מזמנים עליהן?
נושא זה מתפצל לשלוש שאלות: א. האם מותר להן להשתתף (האם הן חייבות להשתתף) בחבורת גברים רגילה? ב. האם מותר להן להשתתף בחבורה עם עבדים? ג. האם ניתן לצרפן כדי להגיע למניין שלושה או עשרה?
4. האם הן מזמנות לאחרים (לזרים או לבעליהן)?
הנושא כולו היה כנראה טעון ורגיש, ונוסחאות הראשונים מבטאות בין השאר את עמדתם העקרונית. אנו נתמקד בדעות בספרות המשנה והתלמוד בלבד. 
דומה שאין אף מקור הסבור שנשים אינן חייבות בברכת המזון. אמנם קיים נוסח כזה בתוספתא, והוא נתמך בציטוטי ראשונים<sup class="footnote-marker">20</sup><i class="footnote">חלק גדול מהראשונים אימץ עמדה זו. יתר על כן, גם מי שהשאירו את חובת ברכת המזון נימקו את האיסור על נשים לזמן בנימוקים השוללים בעצם את חובת ברכת המזון. כך, למשל: "ונשים ליתנהו לא בברית ולא בתורה" (תוספות ברכות כ ע"ב ד"ה נשים; ברכי יוסף לאורח חיים קפו א, וכעינו ברש"י לברכות שם ועוד). כלומר, בברכת המזון יש ברכה על הברית, על הארץ ועל התורה ונשים אינן קשורות לכך (כך אצל כמה ראשונים, כגון המאירי למשנתנו). אם נימוק זה מקובל – הרי שאין לנשים להשתתף בברכה, ללא כל קשר לזימון. </i>, אך דחינו אותו משיקולים פנימיים של התוספתא. דומה שרוב המקורות מניחים שנשים מזמנות לפחות לעצמן. הסבר הבבלי שהן עושות זאת כרשות אינו מעוגן בספרות התנאית. המשנה שקבעה שאין מזמנים עליהן מתפרשת כפשוטה בצירוף נשים לאחרים (גברים או עבדים), אך מכאן משמע שהן כשלעצמן חייבות, הווה אומר שאם הייתה חבורת נשים הן חייבות בזימון.
אשר לחברה מעורבת, מהבבלי משמע שחברת נשים ועבדים אסורה משום פריצות, מכאן שלסתם זימון בחבורה מעורבת הן מצטרפות. ברם, לפי פשוטה המשנה עוסקת בסתם חבורה מעורבת. כך גם מצטט בעל פסיקתא זוטרתי את המשנה: "נשים עבדים וקטנים אף על פי שחייבים בברכת המזון אין מצטרפים עם אנשים"<sup class="footnote-marker">21</sup><i class="footnote">פסיקתא זוטרתי, עקב יג ה; הלכות גדולות, דפוס ברלין עמ' 612. אבל בנוסחאות אחרות מדובר על הצטרפות לעבדים. ראו שאילתות דרב אחאי גאון, שאילתא קסה, עמ' כ. </i>.
למערכת השיקולים ההלכתיים-טקסטואליים מן הראוי לצרף את הפן החברתי-רֵאלי. אם נשים חייבות בברכה אין כל סיבה שלא לחייבן בזימון, אם הן משתתפות בסעודת החבורה. סעודת החבורה בחברה היוונית, וכנראה גם בחברה היהודית, הייתה נפרדת. אריסטופנס מתאר סעודה רגילה ומספר על העבד המדווח לאדונו שהכין שישה שולחנות לאנשים וארבעה לנשים<sup class="footnote-marker">22</sup><i class="footnote">אריסטופנס, עננים. </i>. זה היה בסעודת זבח ציבורי גדולה יחסית. בציורי קיר ופסיפסים של סעודות מתוארים גברים המסובים על המיטות. נשים משתתפות, אך הן יושבות באי נוחות למרגלות הגברים, ודומה שנועדו להגיש שירותים ולא להשתתף כשוות מעמד (לעיל איור 7), אבל בתיאורים בודדים אפשר לראות נשים מהוגנות, הניכרות בלבושן המלא, ומשתתפות בסעודה לצד הגברים (באותה מיטת הסבה), או בסעודה נפרדת. יש להניח שתמונות כאלה משקפות משפחות נשואות. בתיאורי קרבן הפסח אנו שומעים על חבורה של נשים. ההלכה האוסרת חבורת נשים מתפרשת כפשוטה בחבורה שיש בה נשים ועבדים<sup class="footnote-marker">23</sup><i class="footnote">משנה, פסחים פ"ח מ"ז; תוס', פ"ח ה"ו, וראו פירושנו למשנה שם. </i>. כמו כן אנו שומעים שהכלה הצעירה משתתפת בסעודת הפסח, אך "הופכת פניה ואוכלת" (משנה, פסחים פ"ז מי"ג). הכלה משתתפת, אך החבורה כולה חד-מינית, אחרת לא הייתה מתביישת להסב עם משפחת בעלה אף שהיא חדשה בה. ההלכה חייבה אישה בהסבה, כלומר בהשתתפות בליל הסדר<sup class="footnote-marker">24</sup><i class="footnote">ראו הנספח לפרק י במסכת פסחים. </i>, זהו אפוא חידוש הלכתי, אף שבדרך כלל נשים אינן מסבות בחבורה מעורבת. בסוף הפרק נעלה מקורות מספר המספרים על שיגור כוס של ברכה לאשתו של בעל הבית. אם כן זו אינה מסבה עמם, ובמפורש מדובר על בעל השולח כוס לאשתו, או חבורה השולחת כוס לאשת אחד מהם.
עמדה זו מופיעה כהלכה מפורשת באחד החיבורים הנכללים ב"ספרות המעשים": "מהיא במחול האנשים והנשים ברעבוביה (ערבוביה)? אסור לחול כן אלא האנשים לבד והנשים לבד. ומהו בעינת האיבול? שהן בוכין באילייא ובבכיה כתיב 'וספדה הארץ משפחות משפחות לבד'. הן בעינת שמחה והמשתה שהם משחקים ויצר הרע מצוי. לא כל שכן שהיו איללין אלו לעצמן ואלו לעצמן, כדי שלא יהרהר על עבירה כשחוק שלמשתה"<sup class="footnote-marker">25</sup><i class="footnote">לוין, ספר המעשים, עמ' 97; ניומן, מעשים, עמ' 122. </i>. המחבר דוגל בריקודי שמחה נפרדים, באבל נפרד ואף בהפרדה בעת המשתה. המעניין הוא שנימוקו הוא הפסוק המזכיר אבל משפחתי, ולדידו המשפחה היא הפרדה מגדרית. הפסוק המלא הוא: "וספדה הארץ משפחות משפחות לבד, משפחת בית דויד לבד ונשיהם, לבד משפחת בית נתן לבד ונשיהם לבד" (זכריה יב יב). לפי פשוטו הפסוק תובע הפרדה בין המשפחות, וכל משפחה סופדת במעורב (גברים ונשים). אך כבר התלמוד הירושלמי מסיק שהפסוק הוא בעד הפרדה בין המינים בכל אירוע ולא רק בהספד (ירו', סוכה פ"ה ה"ב, נה ע"ב).
בספרות תנאים ואמוראים לא מצינו איסור על סעודה משותפת, אך הנוהג הרווח היה שהסעודה איננה מעורבת, גם לא בתחום המשפחה הגרעינית. על כן הסתייגו חכמים מזימון משותף. קשה לדעת האם האיסור היה בכל חבורה או רק בחבורה של נשים ועבדים. במשנת פסחים שהבאנו ההסתייגות היא אכן מחבורת נשים ועבדים, אך את משנתנו ניתן לפרש בשתי הצורות. מכל מקום, קטנים שותפו בחבורה. הדמיון בין נשים לקטנים מצביע על כך שהמשנה אוסרת לא את הישיבה וההשתתפות בברכה אלא רק את צירוף הנשים כדי שתשלמנה את מניין המשתתפים, והיו שהקלו בקטנים. מכל מקום, אין במקורות התנאיים הסתייגות מזימון משותף בתוך חוג המשפחה. רק הבבלי מסתייג מכך, וגם בו ההגבלה היא על כך שאישה לא תזמן ולא שלא תשתתף. עם זאת, המשנה משקפת מציאות חברתית שהנשים אינן משתתפות בסעודות עם גברים, גם לא בסעודות במסגרת המשפחה. אין זה איסור, ומבחינה הלכתית אישה יכולה להסב עם בעלה, אך הדבר לא היה מקובל<sup class="footnote-marker">26</sup><i class="footnote">על התופעה בכללותה ראו הדר, משפחה.  </i>.
<b>עד כמה הן מזמנין עד כזית רבי יהודה אומר עד כביצה – </b>הלכה זו חוזרת לרישא, לעצם חובת הזימון. אין לזמן אלא על סעודה, והשאלה היא מהו המינימום של סעודה. המחלוקת היא האם המינימום הוא כזית או כביצה. מחלוקת כעין זו יש על מרכיבים דומים, כגון מהו המינימום של בשר קודש שיש לשרפו. שם החולק על רבי יהודה הוא רבי מאיר, ודעתו כדעת חכמים אצלנו<sup class="footnote-marker">27</sup><i class="footnote">ראו פירושנו לפסחים פ"ג מ"ה; ביצה פ"א מ"א ועוד. </i>.
פרשנים מאוחרים קבעו ש"כזית" הוא חצי ביצה, ובספרות הפרשנית, כולל של הדורות האחרונים, נעשו ניסיונות שונים לתרגם את המידות הקדומות לשפת הנומרולוגיה של זמנם. אחת ההנחות היא שמאז ימי קדם "השתנו המידות", והזית הקדום היה גדול מהזית בן ימינו. לא ניכנס כאן לדיון ונסתפק בדברי רב שרירא גאון, מאבות ההלכה הנוהגת בתפוצות ישראל: 
"וששאלתם לפרש לכם משקל כזית... הוו יודעים שאין לאלו שעורים במשקל כסף לא במשנה ולא בתלמוד שלנו כל עיקר. ואילו בקשו לתת שעור מן המשקל לדינרים היו עושין כן. אלא שנתנו שעור בביצים ופירות שמצוים תמיד ואין לחוש שנשתנו... אלא הכל לפי דעתו של רואה... לא גדול ולא קטן אלא בינוני וגם היא לפי דעתו של הרואה"<sup class="footnote-marker">28</sup><i class="footnote">אסף, תשובות הגאונים, עמ' 80. השוו שערי תשובה לרב האי סימן מו; תשובות הגאונים הרכבי, עמ' 137, וראו ספראי וספראי, הגדת חז"ל, עמ' 171. </i>. אם כן, העמעום של השיעורים הקדומים הוא חלק מובנה משיטת הפסיקה הקדומה. מן הראוי להעיר עוד כי בדיקות ארכאו-בוטניות של גרעיני זיתים ששרדו באתרים ארכאולוגיים מוכיחה כי אין כל בסיס לטענה שהפרות היו בעבר גדולים משל ימינו<sup class="footnote-marker">29</sup><i class="footnote">כסלו, כזית. </i>. 
המחלוקת האם כל השיעורים הם כזית או כביצה חוזרת במקבילות רבות, ומידות אלו של כזית וכביצה מופיעות כמידות המינימום לברכה, לזימון ולהלכות כיוצא באלו (משנה, פ"ז מ"ב ועוד). ברם, שמות מוסרי המסורות מתחלפים במקורות. הירושלמי מעיר "אית תני ומחלף" (פסחים פ"ג ה"ח, כט ע"ד), והבבלי מצטרף לאפשרות זו (מט ע"ב). כלומר, יש השונה ומחליף את השמות<sup class="footnote-marker">30</sup><i class="footnote">אפשטיין, מבוא, עמ' 125; עמ' 714. הבבלי מסיק שמוחלפת השיטה בגלל הסתירה הפנימית בין המסורות השונות על עמדתו של רבי יהודה. </i>. ההבדל בשמות המוסרים מפלג בין מסורות ארץ ישראל ובבל, בין הירושלמי לבבלי ובין כתבי היד השונים למשנת פסחים פ"ג מ"ח. מצד אחד ניצבים כתב יד קופמן, מג, מל, מגקב, מיל, מרא, מרש, מת, מפי וכן הגיליון של <b>ש. </b>אלו הם כתבי יד ממסורת ארץ ישראל וכתבי יד טובים ממסורת בבלית, והם גורסים כמשנתנו. מעניין שבגיליון של כתב יד קופמן הנוסח "תוקן", כפי שבגיליון של <b>ש </b>הוא תוקן להפך<sup class="footnote-marker">31</sup><i class="footnote">ראו עוד פירושנו לתרומות פי"א מ"א; מעשר שני פ"ב מ"ג-מ"ד. </i>. המחלוקת אם כזית או כביצה היא כבר מחלוקתם של רבי אליעזר (כזית) ורבי יהושע (כביצה – תוס', זבים פ"ה הי"א, עמ' 680). עם זאת, אין המחלוקת חייבת להיות עקבית ושיטתית; כלומר, מי שאומר "כזית" לעניין אחד עשוי לומר "כביצה" לעניין אחר. מכל מקום, שתי הדעות מופיעות במקורות רבים.

Mishnah 3

<b>כיצד מזמנין – </b>מהו נוסח הזימון. במשנה סדרת נוסחאות, אך יש להן בסיס משותף. מעיון במשנה משמע שהמזמן מזמין את הקרואים לברך בנוסח "נברך" או "ברכו". יש להניח שהם עונים מענה כלשהו, ואז הוא מברך את ה' והם עונים בשנית. בנוסח המקובל כיום, אחרי הפנייה של המזמן עונים "יהי שם ה' מבורך...", והתשובה לפנייה השנייה כיום היא "ברוך שאכלנו...". במשנה אין רמז לתשובות של הקרואים, אך סביר שהייתה תשובה בין שתי הפניות של המזמן.
<b>בשלשה –</b> קרואים המזמן <b>אומר נברך בשלשה והוא – </b>כלומר בארבעה אנשים, <b>אומר ברכו בעשרה אומר נברך לאלקינו –</b> במשנה זו כבמשניות אחרות המעתיק כותב את שם ה' באות ה'. אנו העתקנו את השם בכינוי (באות ק'). צורת הברכה נברך ל... מופיעה כמעט בכל כתבי היד, חוץ מכתב יד פלורנץ של הבבלי (צ) שהוא מעדי הנוסח הפחות מדויקים, שם הברכה היא "נברך אלוקינו" ללא ל'. בין הראשונים יש המעדיפים צורה זו<sup class="footnote-marker">32</sup><i class="footnote">כך המאירי בשם "רבים", ועוד.  </i>, אבל מבחינה טקסטואלית לא כך כתוב במשנה.
<b>בעשרה והוא –</b> כלומר באחד עשר אנשים,<b> אומר[ין] ברכו – </b>זו עדיין הקריאה של המזמן, לכן הנוסח העדיף הוא "אומר" ולא "אומרין", אף שבעדי נוסח טובים אחדים הנוסח הוא כמו בכתב יד קופמן: "אומרים" או "אומרין".
<b>אחד עשרה ואחד עשר ריבוא – </b>גם אם מספר המסובים גדול יותר אין משנים את הפתיחה. מעתה המשנה עוברת למענה השני, <b>במאה אומר נברך לה' אלקינו –</b> המעתיק כותב את שם האל בשלוש אותיות י', כאשר האות המרכזית גבוהה במקצת מאחיותיה. גם כאן בעדי נוסח אחדים "אומרים", וייתכן שזה נוסח התשובה של הקרואים<sup class="footnote-marker">33</sup><i class="footnote">ג24, ג27, ג97, ג98. </i>.
<b>במאה והוא –</b> אם מספר הקרואים לפחות מאה ואחד, <b>אומרין ברכו – </b>בעדי נוסח אחדים "אומר"<sup class="footnote-marker">34</sup><i class="footnote">"אומרים" או "אומרין" גם ב-ג24, ע.  </i>, <b>באלף אומר –</b> גם כאן יש הגורסים "אומר" ויש הגורסים "אומרים", <b>נברך לה' אלקינו אלקי ישראל באלף והוא אומר ברכו –</b> גם כאן יש הגורסים "אומר" ויש הגורסים "אומרים", <b>בריבוא אומר –</b> גם כאן יש הגורסים "אומר" ויש הגורסים "אומרים", <b>נברך לה' אלקינו ואלקי ישראל אלקי הצבאות –</b> בנוסח הדפוס נוסף "יושב הכרובים על המזון שאכלנו",<b> בריבו והוא אומר ברכו –</b> גם כאן יש הגורסים "אומר" ויש הגורסים "אומרים".
<b>כענין שהוא מברך כך עונין אחריו – </b>הקרואים עונים באותו סגנון שהמזמן פונה בו,<b> ב' ה' אלקינו אלקי ישראל אלקי צבאות יושב הכרובים על המזון שאכלנו –</b> זו הצורה הקבועה של ברכות, כמו היחס שבין הברכה שלפני האוכל לברכה האחרונה<sup class="footnote-marker">35</sup><i class="footnote">ראו פירושנו לעיל, פ"ו מ"ח. </i>. בדרך כלל בברכות הברכה האחרונה מעט ארוכה יותר. גם כאן הנוסחה האחרונה של התשובה ארוכה יותר, אבל בנוסח הדפוס שציטטנו הפנייה והתשובה זהות.
כדי להקל על הבנת המשנה היא סודרה כטבלה:
<b>כיצד מזמנים</b>
                                                                             ברכו לה’ אלקינו
                                                                             אלקי ישראל
                                                                             אלקי צבאות
                                                                             יושב הכרובים<sup class="footnote-marker">36</sup><i class="footnote">בחלק מעדי הנוסח שתי המילים האחרונות חסרות. </i>* נוסח משוחזר, לפי העיקרון הכתוב במשנה.
לנוסחאות מבנה אחיד: "ברכו" היא פנייה למספר קטן יותר של אנשים, וככל שמספר האנשים גדל כך התשובה ארוכה יותר. הבעיה היא שהטבלה כאילו אינה מאוזנת. לא ברור מהי הפנייה השנייה כאשר מספר הקרואים קטן ממאה. מן הסתם התשובה הייתה "נברך לה' אלקינו", או אולי "נברך-ברכו לה' " בלבד. ייתכן גם שיש לשנות מעט את המבנה של הטבלה. מה שסומן כפנייה ב עשויה להיות תשובתם של הקהל, ואז כל הטבלה מאוזנת יותר, ברם אז קשה במקצת להבין את המשפט "כענין שהוא מברך כך עונין אחריו".
הצענו פירוש פשוט למשנה ולפיו רבי עקיבא (להלן) חולק על כל המשנה, והמשפט "אחד עשרה ואחד עשר ריבוא" מתקיים וחל על פניית המברך. אך הבבלי מפרש שהמשפט "אחד עשרה ואחד עשר ריבוא" הוא לשיטת רבי עקיבא בלבד, וחל על תשובת המברכים. כך נוצרת משנה שראשיתה רבי יוסי הגלילי, המשכה לשיטת רבי עקיבא וסופה שוב לשיטת רבי יוסי, והדבר קשה. דומה שמה שהוביל את הבבלי לפירוש זה הוא הרצון להעמיד את דברי רבי עקיבא כשיטה עקרונית החלה על הפתיחה כמו גם על כל הברכה עצמה. 
<b>רבי יוסה הגלילי אומר לפי רוב הקהל הן מברכין שנב' </b>[צריך לתקן שנא'=שנאמר] <b>במקהלות ברכו אלקים ה' ממקור ישראל – </b>(תהלים סח כז) דברי רבי יוסי הם דרשה המבססת את הרישא של המשנה. דברי המשנה הם יישומם של דברי רבי יוסי.
<b>אמר רבי עקיבא מה מצינו בבית הכנסת אחד מרובים ואחד ממועטים אומרים ברכו את ה' –</b> רבי עקיבא חולק על כל המשנה ואומר שאין נוסח הזימון תלוי במספר הסועדים ותמיד יש לומר אותו נוסח. הוא מדגים זאת בעזרת נוסחת תפילה אחרת שאינה תלויה במספר המתפללים. ייתכן שרבי עקיבא מתכוון גם לומר שתמיד על המזמן לומר "ברכו את ה' ", ברם לפי פשוטם של דברים אין הוא מתייחס לנוסח הזימון אלא תובע אחידות בלבד.
<b>רבי ישמעאל אומר ברכו את ה' המבורך – </b>לרבי ישמעאל נוסחה אחרת לאותה תפילה. הוא אינו נוקט עמדה באשר לנוסח הזימון וגם לא בקשר לאחידות הנוסח או גיוונו, אלא לנוסחתה של אותה תפילת "ברכו" שעליה דיבר רבי עקיבא. 
הנוסחה "ברכו את ה' [המבורך]" מופיעה מאז ימי הביניים בשתי הזדמנויות: בפתיחה של ברכת התורה ובפתיחה של הברכות שלפני קריאת שמע. רוב הראשונים מפרשים בפשטות שכוונת רבי עקיבא לברכת קריאת שמע, ברם משני התלמודים למשנתנו משתמע שהכוונה לברכת התורה<sup class="footnote-marker">37</sup><i class="footnote">כן פירשו פרשנים רבים, ראו המאירי, מלאכת שלמה ועוד.  </i>. כך, למשל, הבבלי מספר: "רפרם בר פפא איקלע לבי כנישתא דאבי גיבר, קם קרא בספרא ואמר: ברכו את ה', ואשתיק ולא אמר המבורך. אוושו כולי עלמא: ברכו את ה' המבורך" (נ ע"א). החכם אמר רק "ברכו את ה' ", כרבי עקיבא, והציבור התרעם. כל המעשה אירע בזמן קריאת התורה. סיפור דומה, על רבי חייא, מצוי בירושלמי (יא ע"ג). כמו כן: "אמר רב אחא גם אני כביכול, אף אני בשכחה, מי יאמר בתורה לפני ברכו את ה' המבורך לא היונקים?..." (שיר השירים רבה, א ג). אם כן, התינוקות הלומדים מברכים ברכה זו לפני לימוד התורה, וכן נוסח הברכה על התורה במסכת סופרים: "והיכי מברך? בעשרה אומר, ברכו את ה' המבורך, ביחיד כשהוא משכים לקרוא אומר, ברוך אתה ה' אלקינו מלך העולם הנותן תורה מן השמים חיי עולמים ממרומים, ברוך אתה ה' נותן התורה, וגולל ואומר, ברוך אתה ה' אלקינו מלך העולם אשר נתן לנו תורת אמת וחיי עולם נטע בתוכנו<sup class="footnote-marker">38</sup><i class="footnote">צריך להיות: "חיי עולם נטעה בתוכנו" או "לחיי עולם נטעה בתוכנו", ראו פלוסר, יהדות, עמ' 192-191.  </i>, ברוך את ה' נותן התורה" (פי"ג ה"ו, עמ' 244-243), וכן יוצא ממקורות נוספים<sup class="footnote-marker">39</sup><i class="footnote">פסיקתא רבתי, הוספה א, פ"ד, ר ע"א; פסיקתא דרב כהנא, פכ"ח א, עמ' 422; מדרש פטירת משה (אוצר המדרשים, עמ' 365 לפי חלק מהנוסחאות); מדרש עשרת הדברות (שם, עמ' 457); ילקוט שמעוני, תקמז, תשפב; אליהו זוטא, יז, עמ' 23, וכן בקטעי גניזה.  </i>. לעומת זאת, בספרות המשנה והתלמוד אין רמז לאמירת "ברכו..." לפני קריאת שמע. נוסחה זו מופיעה רק במסכת סופרים (פ"י ה"ו) ובסידורים הקדומים. בחלק מקטעי תפילה מן הגניזה הנוסחה נמצאת, ובחלקם היא חסרה<sup class="footnote-marker">40</sup><i class="footnote">מאן, קטעי גניזה, עמ' 286; אסף, סדור תפילה, עמ' 119. </i>. מכל מקום, הנוהג התנאי לברך על קריאת התורה נזכר במפורש (מגילה פ"ד מ"א) והברכה טרם השתרשה בציבור, וכן היו נוהגים שונים בדבר החובה לברך על קריאת מגילת אסתר (שם שם)<sup class="footnote-marker">41</sup><i class="footnote">לברכת המצוות בכלל ראו פירושנו לפסחים פ"י מ"ט ולמגילה פ"ד מ"א.  </i>.
המחלוקת בין רבי ישמעאל לרבי עקיבא לא הוכרעה אלא מאוחר יותר. בתלמודים מובאים סיפורים על ברכה לפי אחת הנוסחאות.
אם כן, במשנה כלולות שלוש מימרות: ברישא גיוון בנוסחאות, דברי רבי יוסי המצדיק נוהג זה ודברי רבי עקיבא החולק. נמצאנו למדים שהרישא היא לשיטת רבי יוסי בלבד. בפועל נראה שכל האבחנה והגיוון לא מצאו הד רב. בתוספתא: "בין שאומר נברך בין שאומר ברוך אין תופשין אותו על כך, הנקדנין תופשין אותו על כך" (תוס', פ"ה הי"ח; ירו', יא ע"ב; בבלי, נ ע"א). "נקדנין" כאן הוא במפורש כינוי גנאי. עם זאת נראה שהקפידו על הבדל בין נוסח הזימון בשלושה לבין הנוסח בעשרה, כפי שיוכח במשנה הבאה. 
הרקע להלכות שבמשנה הוא סעודות החבורה שנעשו ברוב עם. עם זאת, המספרים של אלף וריבוא הם מופרזים בעליל, ונראה שכל גיוון הברכות הוא תאורטי. בספרות ההלכתית לדורותיה אומצה רק האבחנה בין ברכה בשלושה לברכה בעשרה, ונראה שברכה במאה הייתה בסעודות חגיגיות וציבוריות יוצאות דופן.

Mishnah 4

<b>שלשה שאכלו כאחת אינן רשיים לחלק – </b>כיוון שאם יתחלקו לא יוכלו לזמן, <b>וכן ארבעה וכן חמשה ששה נחלקים –</b> שכן יכולים הם לזמן בשלושה בכל תת-קבוצה, <b>עד עשרה –</b> רשאים להתפצל,<b> [ו]עשרה אינן נחלקין עד שיהוא עשרים – </b>ויוכלו לזמן בשתי תת-הקבוצות בעשרה. כך חכמים מביעים את העדיפות שהם מעניקים לזימון על פני ברכת היחיד, ואת הזימון בעשרה על פני זימון בשלושה. ברור שלפי משנה זו היה הבדל בין שני הזימונים. לכאורה הדברים מנוגדים לדברי רבי עקיבא, אלא שנראה שרבי עקיבא התייחס רק להבדלים האחרים וגם הוא סבור שיש להבחין בין זימון בשלושה לזימון בעשרה. כאמור הוא מדמה את הזימון לברכת התורה, אבל גם בברכת התורה יש הבדל בין ברכה ביחיד לברכה בעשרה (סופרים פי"ג ה"ו, צוטט לעיל).
ההבדל בין "ברכו" ל"נברך" אינו ברור. שמואל (בבלי, מט ע"ב - נ ע"א) מסביר שבנוסח "ברכו" המברך מוציא את עצמו מהכלל, ואילו ב"נברך" הוא כולל את עצמו. לפי זה, בשלושה יש לומר לכאורה "נברך" כיוון שבלי שלושה מברכים אין זימון, אבל בארבעה ניתן לומר "ברכו" והשלושה מברכים ללא המזמן. ברם הנוסחאות "ברכו" ו"נברך" חזרו גם במספרים גבוהים יותר של מברכים. דומה שאלו שתי נוסחאות שאין ביניהן כל הבדל משמעותי, ולכן גם לא הקפידו עליהן. 

Mishnah 5

<b>שתי חבורות שהיו אוכלות בבית אחד –</b> "בית" בלשון חכמים הוא חדר, ושתי חבורות אוכלות באותו החדר. לא נאמר מה הוביל למצב זה, ואולי הוא תאורטי בלבד. מצב דומה מתואר במסכת פסחים ובו שתי חבורות יושבות בחדר אחד (פ"ז מי"ג). זה מצב טבעי בחג שהגיעו בו לעיר עולי רגל רבים והתאכסנו בכל בית אפשרי, אבל בימים כתיקונם זה היה מצב נדיר. מצב דומה מתואר במסכת עירובין (פ"ו מ"ו) וגם בו שתי חבורות סועדות בחדר אחד, והשאלה היא האם כל אחת צריכה עירוב לעצמה.
<b>בזמן שמקצתן רואים אלו את אלו הרי אלו מצטרפין לזימון אם לאו אילו מזמנין לעצמן ואילו מזמנין לעצמן – </b>אם יש "קשר עין" בין החבורות שתי החבורות צריכות לזמן כאחת. לא נאמר האם זו זכותם או שהם חייבים בכך ואסור להם להתפצל, כמו במשנה הקודמת. אותו דין נקבע לגבי עירוב: "חמש חבורות ששבתו בטרקלין אחד בית שמאי אומרים ערוב לכל חבורה וחבורה ובית הלל אומרים ערוב אחד לכולן, ומודים בזמן שמקצתן שרוין בחדרים או בעליות שהן צריכין ערוב לכל חבורה וחבורה" (שם שם). דומה שמשנתנו היא כבית הלל, שכן בית שמאי סבורים שאפילו אם ישבו בטרקלין אחד הם נחשבים חבורות נפרדות.
<b>ואין מברכין על היין עד שיתן לתוכו מים דברי רבי אליעזר וחכמים אומרים מברכין – </b>היין הנזכר הוא כנראה הכוס של הברכה, כוס של יין שעם ברכת המזון. כוס של ברכה אינה נזכרת כחובה, אך הייתה מנהג ידוע ומקובל שמן הראוי להרחיב ולבררו. 
המונח "כוס של ברכה" מופיע רק במקורות אמוראיים, ומשנתנו היא העדות התנאית הברורה ביותר לו. כוס על ברכת המזון נזכרת עוד בסדר ליל הפסח (פסחים פ"י מ"ז). ברם את משנת פסחים ניתן היה לפרש כמצווה מיוחדת לליל הסדר, ואילו משנתנו עוסקת בסעודה רגילה. עוד נזכר במשנה "יין שלאחר המזון"<sup class="footnote-marker">42</sup><i class="footnote">לעיל, פ"ו מ"ה. </i>, ואולי גם שם הכוונה לאותה כוס של ברכה. היין בברכת המזון נזכר גם במחלוקת בית שמאי ובית הלל<sup class="footnote-marker">43</sup><i class="footnote">להלן, פ"ח מ"ח. </i>. עם זאת, המונח "כוס של ברכה" אינו נזכר בספרות התנאית. ברם הוא מופיע לראשונה כבר בברית החדשה<sup class="footnote-marker">44</sup><i class="footnote">אל הקורינתים יא 16; הכוס בסוף הסעודה נזכרת פעמיים, בלוקס כב 20 ובאיגרת הראשונה אל הקורינתים יא 5.  </i>, ונראה שהיה מוכר לעורכי החיבור אי שם בסוף ימי בית שני או בראשית דור יבנה. להלן נחזור למשמעותה של עדות זו.
הלכות כוס של ברכה, או נוהגיה, שנויים בתלמודים. בתלמוד הירושלמי: "שלשה דברים נאמרו בכוס שלברכה: מלא עיטור ומודח, ושלשתן בפסוק אחד: 'נפתלי שבע רצון ומלא ברכת ה' '. 'שבע' – עיטור, 'רצון' – מודח, 'מלא' – כמשמעו. אמר רבי חנינא אם עשיתה כן מה כתיב תמן (מה כתוב שם – בהמשך הפסוק) 'ים ודרום ירשה', את זוכה לירש העולם הזה והעולם הבא. אמר רבי אלעזר כוס פגום אין מברכין עליו, טעמו פגמו. את שמע מינה תלת (אתה שומע-לומד מכך שלושה דינים): שמע מינה כוס פגום אין מברכין עליו, וצריך שיהא בו כשיעור, וטעמו פגמו" (יא ע"ד).
אם כן, בירושלמי נמנים חמישה תנאים לכוס של ברכה<sup class="footnote-marker">45</sup><i class="footnote">התנאי השלישי מופיע פעמיים. </i>: 
1. שיהיה מעוטר, והכוונה כנראה שיבוא לאחר המזון, שהרי לומדים זאת מהפסוק "שבע רצון".
2. שיהיה מודח, כלומר שיישטף לפני השתייה.
3. שיהיה מלא, ולא פגום.
4. שיהיה בו כשיעור; לא נאמר מהו השיעור, אך הבבלי שלהלן ישלים זאת.
5. אם טעם מהכוס פגם אותה, כאילו היא כעין קרבן שצריך לבוא שלם ללא פגם.
הבבלי מביא עשרה תְנאים בשם "מתניתא תנא", כלומר הוא רואה בכך מסורת תנאית:
"אמר רבי זירא אמר רבי אבהו, ואמרי לה במתניתא תנא, עשרה דברים נאמרו בכוס של ברכה; טעון:
1. הדחה, 
2. ושטיפה, 
3. חי, 
4. ומלא, 
5. עיטור, 
6. ועיטוף, 
7. נוטלו בשתי ידיו, 
8. ונותנו בימין, 
9. ומגביהו מן הקרקע טפח, 
10. ונותן עיניו בו,
ויש אומרים: אף משגרו במתנה לאנשי ביתו. 
אמר רבי יוחנן, אנו אין לנו אלא ארבעה בלבד: הדחה, שטיפה, חי ומלא. תנא: הדחה מבפנים ושטיפה מבחוץ. אמר רבי יוחנן: כל המברך על כוס מלא – נותנין לו נחלה בלי מצרים, שנאמר 'ומלא ברכת ה' ים ודרום ירשה' (דברים לג כג). רבי יוסי בר חנינא אומר: זוכה ונוחל שני עולמים, העולם הזה והעולם הבא. עיטור – רב יהודה מעטרהו בתלמידים, רב חסדא מעטר ליה בנטלי. אמר רבי חנן: ובחי. אמר רב ששת: ובברכת הארץ. עיטוף – רב פפא מעטף ויתיב, רב אסי פריס סודרא על רישיה. נוטלו בשתי ידיו – אמר רבי חנינא בר פפא: מאי קראה? 'שאו ידכם קדש וברכו את ה' ' (תהילים קלד ב). ונותנו לימין. אמר רבי חייא בר אבא אמר רבי יוחנן, ראשונים שאלו: שמאל מהו שתסייע לימין? אמר רב אשי: הואיל וראשונים איבעיא להו ולא איפשט להו, אנן נעבד לחומרא. ומגביהו מן הקרקע טפח – אמר רב אחא ברבי חנינא: מאי קראה? 'כוס ישועות אשא ובשם ה' אקרא' (תהילים קטז יג). ונותן עיניו בו – כי היכי דלא ניסח דעתיה מיניה. ומשגרו לאנשי ביתו במתנה – כי היכי דתתברך דביתהו" (בבלי, נא ע"א). "אנשי ביתו" הם, אפוא, אשתו. 
הרשימה השלישית היא בפסיקתא רבתי:
"ילמדנו רבינו: אדם מישראל מהו שיהא רשאי לברך על הכוס כשאינו מודח, אמר רבי אחא בשם רבי יוחנן כוס של ברכה מצוותו שיהא מודח ושיהא עטור ושיהא מלא, מניין 'ולנפתלי אמר שבע רצון ומלא ברכת ה' ' (דברים לג כג). אלו ג' ברכות צריך שיהא בכוס של ברכה? אמרו בשם רבי יוחנן וצריך שיהיו עיניו בכוס, ושיהא בידו של ימין, ושתהא ידו מן הטבלא טפח, ושיהא מברך באימה ולא בקלות ראש, אמר רבי אבא בשם רבי חייא ורבי חייא בשם רבי יוחנן עומד ואוכל יושב ומברך, יושב ואוכל מסיב ומברך, מסיב מתעטף ומברך. מהו מתעטף? שאם הייתה זרועו גלוי מכסה אותו ומברך, כדי שיהא עושה את המצוה באימה" (פסיקתא רבתי, ט, לא ע"א-ע"ב).
את ההלכות השונות סידרנו בטבלה:
<b>כוס של ברכה</b>
כל אחד מהתנאים מחייב הסבר, ונלך לפי סדר התלמוד הבבלי. 
הדחה – נזכרת בבבלי ובירושלמי. בכוסות היין שתו בסעודה, ולכאורה ההדחה נועדה לניקיון הכלי. ברם, מתקבל הרושם שלהדחה תפקיד טקסי יותר, שהרי כל הסעודה שותים בכוסות משומשות. יתר על כן, הירושלמי לומד את ההדחה מהמילה "שבע רצון", אם כן השטיפה היא כדי שהכוס תתקבל ברצון. זאת ועוד. בהגדות קדומות, בעיקר מנוסח ספרד, בפתיחת ההגדה מופיע "אתאן מפרקא ושטפין לכסא" (באנו מהפרקא – הלימוד – ושוטפים הכוס), ובספרי הגדה מצוירים הוסיפו ציור לשטיפת הכוס. כמו כן נזכר הדבר כהנחיה אצל פוסקים קדומים (איור 27 שטיפת הכוס)<sup class="footnote-marker">46</sup><i class="footnote">ספראי וספראי, הגדת חז"ל, עמ' 101. </i>. אם כן, ההדחה היא ממרכיבי הטקס ויש לה הוד קדושה, ללא קשר למידת השימוש בכוס. בברית החדשה שטיפת הכוס נזכרת כמנהג של הקפדה יתרה המבטא עיסוק יתר בטהרה: "כי מטהרים אתם את הכוס ואת הקערה מבחוץ"<sup class="footnote-marker">47</sup><i class="footnote">מתי כג 25; בנוסח הסורי "מטהרים אתם את חוץ הכוס והקערה". </i>. בטהרה רגילה מטבילים את הכלי ומטהרים אותו מבחוץ ומבפנים, וכאן כנראה מדובר בשטיפת הכלי מבחוץ כדי שיהיה מבריק ונקי, וכמעין טהרה. התביעה להדחה מופיעה כהלכה בפסיקתא רבתי: "אדם מישראל מהו שיהא רשאי לברך על הכוס שאינו מודח אמר רבי אחא... כוס של ברכה מצוותו שיהא מודח" (ט, לא ע"א). כאן זו כבר הלכה ממש. הדחת הכוס היא אפוא מהחמרות הטהרה, שלא בהתאם לפסיקה ההלכתית הרגילה<sup class="footnote-marker">48</sup><i class="footnote">לא כאן המקום להרחיב בכך, אבל בתחום הטהרה סדרה של החמרות עממיות שחדרו מאוחר יותר להלכה ממש. דברי ישו משקפים מאבק נגד החמרה זו שכנראה טרם השתרשה בכל חלקי הציבור.  </i>, ושריד לכך יש באחדות מנוסחאות כתבי היד בהגדה של פסח. זהו מקרה נדיר של השתמרות נוהג עממי הנמשך מאות שנים, ומוכר בעיקר מספרות לא הלכתית. 
שטיפה – נזכרת רק בתלמוד הבבלי, ולא ברור מה תפקידה לאחר ההדחה. אולי השטיפה באה רק כדי להגיע למניין עשרה, ובעצם הדחה ושטיפה אחת הן.
חי – כאמור לעיל את היין שתו מזוג, ויין חי נחשב לפסול וראוי לשתיית הוללים בלבד. התביעה ליין חי מופיעה רק בבבלי, וכנראה קשורה למשנתנו:<b> ואין מברכין על היין עד שיתן לתוכו מים דברי רבי אליעזר וחכמים אומרים מברכין. </b>כפי שראינו לעיל, בתוספתא מובאת מחלוקת רבי אליעזר וחכמים האם מברכים בורא פרי הגפן רק על יין מזוג או גם על יין "חי"<sup class="footnote-marker">49</sup><i class="footnote">תוס', פ"ד ה"ג; ראו פירושנו לעיל, פ"ו מ"ג. </i>. רבי אליעזר הוא זה שמתיר לברך על יין חי, לעומת זאת במשנתנו דווקא רבי אליעזר הוא זה שתובע שהיין יהיה מזוג. אם כן, קשה לפרש את משנתנו כאילו רבי אליעזר מתיר לברך על כוס של ברכה שיש בה יין חי, ועוד יותר קשה להבין כיצד חכמים מחייבים שהיין יהיה דווקא חי. 
הפתרון מצוי בסוגיה אחרת בתלמוד הבבלי. שם נאמר שבכוס של ברכה מוזגים שלושה חלקים של מים וחלק אחד של יין. בכוס רגילה מזגו שני חלקי מים וחלק אחד של יין<sup class="footnote-marker">50</sup><i class="footnote">ראו פירושנו לעיל, פ"ו מ"א.  </i>, אם כן בכוס של ברכה מזגו מים בכמות גדולה יותר. על כן היין שמדובר עליו במשנה הוא יין שכבר נמזג. חכמים אוסרים למהול אותו בכמות נוספת של מים, ורבי אליעזר מתיר להוסיף עוד שליש כמות מים. יש להניח כי כך הייתה ההלכה הקדומה, אלא שהניסוח במשנה כבר משקף את התפתחות הטקס. רבי אליעזר מחייב מהילת מים נוספים, וחכמים אינם מחייבים זאת (ואולי מתירים). הרשימה של תנאים לכוס של ברכה בתלמוד הבבלי היא ספרותית. מה שמותר הופך לחובה, והניסוח אינו מדויק. אין היתר לברך על יין חי, אלא שהיה היתר למהול מעט יותר מים, רבי אליעזר מתנגד לכך ותנאי זה מופיע בצורה לא מדויקת בשתי הרשימות בבבלי. החובה למהול מים נוספים מבטאת אולי את ההנחה שהכוס לא נועדה לשתייה רגילה, ולכן אינה המשקה הרגיל.
מלא – תביעה המופיעה בכל המקורות, והיא פשוטה וטבעית. לרבי יוחנן דרשה מפליגה שמי שמברך על כוס מלא זוכה ונותנים לו נחלה בלי מצרים, או שנוחל שני עולמות. דרשות כה מפליגות אין על כוס רגילה של קידוש או הבדלה. 
עיטור – מהירושלמי משמע שהכוס מעוטרת במזונות נוספים, כלומר שהיא באה לאחר המזון. בבבלי מובאים הסברים אחרים, ש"מעטרו בתלמידים" או ב"נטלי". ההצעה הראשונה מכוונת כמובן רק לשכבת החכמים ומביעה את הרצון שברכה תהיה ברוב עם, ואין עם אלא תלמידים סביב רבם. "נטלי" משמעו כנראה כוסות (רש"י)<sup class="footnote-marker">51</sup><i class="footnote">ראבי"ה, ברכות קלט, מוסיף שמצרף לכוס כוסות משלו.  </i>, כלומר שמוסיף סביב הכוס כוסות נוספים, ואולי זו גם כוונת הירושלמי שהכוס מבטאת שובע. במדרש פרקי רבינו הקדוש יש הסבר שונה במקצת. שם נמנים עשרת הדברים בשינוי קל<sup class="footnote-marker">52</sup><i class="footnote">על השינויים בימי הביניים ראו להלן. </i>, והמדרש מסביר: "מעוטף ומעוטר שנאמר 'ועטרת זהב גדולה ותכריך בוץ וארגמן' (אסתר ח טו) הסמיך עטוף לעטור, ונאמר כי תעטרנו ברכות טוב. מבושם שנאמר קטורת לפני ה' " 
(פרקי רבינו הקדוש, פרק העשרה, אוצר המדרשים, עמ' 513). אם כן, מעוטר הוא כמו מעוטף (להלן) בלבוש מפואר ומעוטר בכתר. כן נוספה החובה להתבשם. 
עיטוף – נזכר בשני התלמודים. מהבבלי משמע שלקראת הברכה המברך מתעטף כדרך שמתעטף לפני אדם חשוב או לתפילה. כנראה זו הכוונה של הפסיקתא התובעת שיהיה עושה את המצווה באימה.
נוטלו בשני ידיו ונותנו בימין – נזכר בבבל ובארץ ישראל (פסיקתא רבתי). מהבבלי משמע שהייתה מחלוקת האם יש לבצע את המצווה בשתי ידיים או בימין, והפשרה היא מעין שילוב של השניים. העדפת הימין על השמאל רווחת בספרות חז"ל, שכן הימין מסמן את הטוב והשלם, והשמאל את הפגום והחלקי.
מגביהו – נזכר בבבל ובארץ ישראל, כדי שיהיה ברור על מה הוא מברך. הבבלי מדבר על הגבהה מהקרקע והפסיקתא על הגבהה מהטבלה, היא השולחן שעליו המאכלים והכלים.
נותן עיניו – בבבל ובארץ ישראל, והכוונה שמכוון ומתרכז בברכה.
משלח לאשתו – על כך יש עדויות נוספות. בבבלי מסופר על רב נחמן שביקש מהאורח שישלח את הכוס לאשתו. על רקע זה נדונה התופעה: "המשגר כוס של ברכה לאשה שלא מדעת בעלה חייב מיתה, מפני שדעתו רבה עליה, רבי אומר מפני שיצר הרע רבה עליה. וכן בני חבורה ששגרו כוס של ברכה לאשה שלא מדעת בעלה חייבין מיתה, מפני שדעתן רבה עליה, רבי אומר מפני שיצרן רבה עליה" (כלה פ"א ה"ה)<sup class="footnote-marker">53</sup><i class="footnote">השוו בבלי, בבא מציעא פז ע"א. בירו', פ"ב ה"ו, ה ע"ב, נקבע שאין ליטלו מיד הכלה מאותה סיבה של צניעות. ראו מסכת כלה פ"א ה"ג, שם האיסור מורחב על כל כוס של יין, אך יש בו גם עדות שבפועל נהגו להסב לסעודה יחד עם אישה, אפילו היא טמאה טומאת נידה, כל זמן שבעלה מיסב עמה. </i>. אם כן שיגור הכוס היה רגיל, והיה מחווה של ברכה ואינטימיות. מסכת כלה, המחמירה בהלכות צניעות, עוסקת במקרה שהחבורה שיגרה את הכוס לאישה על דעתה, כלומר שלעתים נהגו כך, וחז"ל מרסנים מרכיב זה של שליחת הכוס לאישה על ידי הדרישה שזו תהיה על דעת בעלה, ואם לא כן יש בכך חטא חמור שעונשו קשה. ההפרזה ("חייבין מיתה") מעידה על הצורך לרסן נוהג מוכר וקיים. כן מתואר שיגור הכוס במעמד של סעודת קידוש החודש: "...וגמר על הכוס ברכת הזימון, אותו הכוס נותנו לאשתו, לקיים מה שנאמר, להניח ברכה אל ביתיך" (סופרים פי"ט ה"ח, עמ' 333). אם כן הכוס יש בה ברכה, וסתם ברכה היא ברכת הזרע, על כן יש במחווה ממד אינטימי שאינו ראוי אלא בין בעל לאשתו. בעל פרקי רבינו הקדוש (שם) מדגיש שיש לשלוח לאישה את הכוס מלאה, ומסמיך לכך את הפסוק "דודי שלח ידו מן החור" (שיר השירים ה ד). לפסוק זה משמעות אינטימית, וכאמור גם לשליחת הכוס משמעות אינטימית מוסווית. כך אנו שומעים גם שנידה לא תמזוג לבעלה כוס משום שיש בכך מחווה אינטימית. על שמואל מסופר שאשתו, כשהייתה נידה, הייתה מוזגת לו בשמאל (בבלי, כתובות כא ע"א). ברור שאין הבדל בין טומאת יד שמאל לטומאת יד ימין, אך מעשה המזיגה נחשב למחווה אינטימית, ואשת שמואל סימנה לו את מגבלות האינטימיות. בספרות הגאונים מובא מעשה הנרמז בתלמוד, ובו מסופר על סימן סודי שהיה בין שמואל לאשתו שהיה משגר לה כוס של ברכה, ואם הייתה מחזירה לו את הכוס סימנה לו בכך שהיא נידה<sup class="footnote-marker">54</sup><i class="footnote">בבבלי, כתובות כב ע"א-ע"ב, רמז למעשה, ופירוטו בתשובות הגאונים. ראו אוצר הגאונים לכתובות כב ע"א, עמ' 91, ופירושנו לכתובות פ"ב מ"ה.  </i>. גם כאן הכוס של ברכה הוא רמז אינטימי ומעודן למעשה האישות האמור לבוא אחר הסעודה<sup class="footnote-marker">55</sup><i class="footnote">ראו עוד פירושנו לסוטה פ"א מ"ב. שם נביא את התוספתא (פ"א ה"ב ומקבילותיה) המגדירה את מעשה האישות החפוז כזמן הדרוש למזיגת כוס, ונסביר שיש בכך משחק מילים מעודן של כינוי למעשה האישות עצמו. </i>. מכל מקום זו ראיה לאשר העלינו במשנה הקודמת, שהאישה אינה שותפה לסעודת החבורה. 
בנוסף להלכות סדורות אלו אנו שומעים רבות על כוס של ברכה. אין נותנים אותו אלא לטוב עין (בבלי, פסחים קז ע"א)<sup class="footnote-marker">56</sup><i class="footnote">השוו שם קט ע"ב. </i>, אסור לוותר עליו אפילו במחיר 40 זהובים (בבלי, חולין פז ע"א), ובספרות אנשי הסוד הפריזו ותבעו שכוס של ברכה בסעודת הצדיקים בגן העדן תכיל 221 לוג, כלומר יותר מ-90 ליטר (מדרש סעודת גן עדן, אוצר המדרשים, עמ' 89 ומקבילות).
בספרות ימי הביניים, ובעיקר בזו הקרובה לאנשי הסוד, הפליגו לעסוק בכוס הברכה ונראה שייחסו לה משמעות מיסטית עמוקה. מגמה זו בולטת בעיקר בזוהר הקדוש, ולא נרחיב בכך.
אם כן, הכוס של הברכה התפתחה למעמד חברתי-דתי בפני עצמה, והוענקו לה משמעויות משנה. את משנתנו פירשנו בהיתר למזוג עוד מים לכוס, או אולי בחובה לעשות כן. 

Chapter 8



Mishnah 1

הפרק כולל סדרת מחלוקות בין בית שמאי לבית ההלל סביב נושאים הלכתיים הקשורים לסעודה. מחלוקות בית הלל ובית שמאי משובצות בפרקים רבים; אנו מכירים מחלוקות אלו בשלוש צורות עריכה:
• מחלוקות רגילות, בודדות, המשולבות לפי עניינן במסכת;
• קבוצות של מחלוקות המסודרות לפי צורתן החיצונית, מחלוקות שבהן בית שמאי מקלים, מחלוקות שעליהן העיד חכם פלוני וכיוצא באלו. קבוצות של מחלוקות מעין אלו סדורות במסכת עדויות.
• מחלוקות בנושא מסוים. 
בפרק שלפנינו קובץ מגובש של מחלוקות בנושא מוגדר ותחום. דומה לקובץ זה הוא הקובץ בפרק א של מסכת שבת. גם שם המחלוקות הן סביב שאלת עבודה תהליכית, שהתהליך בה החל בערב שבת ומסתיים בשבת. ברם, הסדרה שם היא למעשה מחלוקת אחת שיש לה סדרה של יישומים. דומים עוד יותר לפרקנו הם הקבצים בנושא עבודה ביום טוב (משנה, ביצה פ"א מ"א - פ"ב מ"ו), הקובץ בחגיגה (משנה, חגיגה פ"א מ"א-מ"ד) והקובץ בפאה<sup class="footnote-marker">1</sup><i class="footnote">ראו פירושנו לפאה פ"ו מ"ח. </i>. קבצים אחרים הם הרבה יותר קצרים<sup class="footnote-marker">2</sup><i class="footnote">כגון משנה, יבמות פט"ו מ"א-מ"ג; נדרים פ"ג מ"ב-מ"ד; נזיר פ"ה מ"א-מ"ה (משנה ד שם קדומה בתוכנה, אך אין בה מחלוקת בין הבתים); גיטין פ"ח מ"ח-מ"ט.  </i>. עם זאת, בקובץ כלולה גם משנה שאין בה מחלוקת גלויה בין הבתים (מ"ו), ונדון בה להלן. נראה שגם היא תלויה במחלוקת בין הבתים. עם זאת, התופעה שבסדרת המחלוקות הלכה או מחלוקת שאינה מזכירה במפורש את שני הבתים חוזרת גם בפאה ובנדרים<sup class="footnote-marker">3</sup><i class="footnote">ראו פירושנו לפאה פ"ו מ"ח, וראו דברינו בהערה הקודמת על הקובץ במסכת נזיר פ"ה. סדרה נוספת מצויה בבבלי, מנחות מא ע"ב, לעניין פרטי מצוות ציצית. </i>. הקובץ שלנו עיקרו במשנה, ובתוספתא מובאים נימוקים למחלוקת. 
לפרק סדר פנימי. בחלק הראשון נדונה הסעודה: תחילתה (מ"א) וסיומה (מ"ג), אחר כך הבדלה, ולבסוף בעיות של סעודה והבדלה המשולבת בה.
<b>אלו דברים</b><b> שבין בית שמי לבית הלל בסעודה בית שמי אומרין מברך על היום ואחר כך מברך על היין –</b> מדובר בקידוש, ושני הבתים מסכימים כי הקידוש כולל שני מרכיבים: ברכה על היום, כלומר ברכת "מקדש השבת" או "מקדש ישראל וראש השנה" וכיוצא באלו, והברכה השנייה היא ברכת "בורא פרי הגפן", <b>ובית הילל אומרים מברך על היין ואחר כך מברך על היום –</b> המשנה אינה מנמקת את המחלוקת והעדות לנימוקים היא רק בתוספתא, ומקבילותיה בתלמודים (תוס', פ"ה הכ"ה; ירו', יא ע"ד; בבלי, נא ע"ב). כך גם המצב במשניות הבאות. גם במשנה זו וגם במשניות הבאות שני הסברים לפחות לכל מחלוקת, וההסברים מבטאים לעתים גישות שונות ממש. מצב זה מתיר לנו לחפש הסברים נוספים למחלוקות, שכן נראה שהתנאים המאוחרים כבר מעניקים למחלוקת הקדומה טעמים המשקפים את עולמם ההלכתי, ואינם מסורת קדומה. 
בתוספתא שני טעמים לכל אחד משני הבתים. טעמם הראשון של בית שמאי הוא "שהיום גורם ליין שיבא", כלומר הקידוש הוא אמנם על יין, אך עושים קידוש ומביאים את היין בגלל החג או השבת. הטעם השני הוא שהיום קדם ליין, "וכבר קדש היום ועדיין יין לא בא". הווה אומר, חובת היום קדמה, מבחינה כרונולוגית, לחובת היין. חובת היום מתחילה עם כניסת השבת, ואילו חובת היין חלה רק לפני שתייתו. גם לבית הלל שני טעמים. הראשון הוא "שהיין גורם לקדושת היום שתאמר", כלומר אם לא היה יין לא היה קידוש, והשני הוא הכלל שתדיר ושאינו תדיר תדיר קודם: "ברכת היין תדירה וברכת היום אינה תדירה". על יין מברכים בכל הזדמנות, וברכת המועד נדירה יותר.
לכל אחד מהצדדים שני נימוקים; הראשון ענייני, מה גורם למה, והשני פורמלי. הנימוק "שהיין גורם לקדושת היום" חלש למדי, שהרי גם אם אין יין צריך לומר ברכות לקדושת היום. היין נחוץ לקידוש, אך מוגזם לראות בו את עילת הקידוש. גם נימוק התדירות בעייתי במקצת. הכלל עצמו ידוע ממקורות תנאיים הדנים בסדרי המקדש: "כל התדיר מחבירו קודם את חבירו. התמידים קודמין למוספין, מוספי שבת קודמין למוספי ראש חדש, מוספי ראש חדש קודמין למוספי ראש השנה, שנאמר..." (משנה, זבחים פ"י מ"א; הוריות פ"ג מ"ו; תוס', זבחים פ"י ה"א, עמ' 494). בהתאם לכלל זה גם נקבע שקרבן התמיד יישחט לפני קרבן הפסח (משנה, פסחים פ"ה מ"א)<sup class="footnote-marker">4</sup><i class="footnote">ראו פירושנו למשנה זו.  </i>. העברתו של הכלל לסדר התפילות או הקידוש אינו פשוט ומובן מאליו. מעבר לכך, האם בית שמאי חולקים על כלל זה המוצג כאילו היה מקובל על הכול? התוספתא ומקבילותיה מציגות את המחלוקת כנובעת משיקולים טכניים, ואולי מן הראוי לחפש את ההסבר העיקרי והמקורי במשמעות הפנימית של הברכות.
ייתכן שההסבר הוא ביחסם של שני הבתים למהותו של עולם. בהלכות מספר בולטת מחלוקת "תאולוגית" עקרונית בין בית שמאי ובית הלל. בית שמאי סבורים שריבונו של עולם ניצב במרכז וכל ימות החול נועדו לשמש מסגרת והקדמה ליום הקדוש, ואילו בית הלל מציגים את החול כמטרת הבריאה. כך, למשל, שני הבתים נחלקים מה נברא קודם, שמים (בית שמאי) או ארץ (בית הלל)<sup class="footnote-marker">5</sup><i class="footnote">בראשית רבה, פ"א טו, עמ' 13; ירו', חגיגה פ"ב ה"א, עז ע"ג; בבלי, יב ע"א ומקבילות נוספות. </i>. בית שמאי סוברים שיש להכין את האוכל לשבת במשך כל ימות השבוע: "תניא, אמרו עליו על שמאי הזקן, כל ימיו היה אוכל לכבוד שבת. מצא בהמה נאה אומר: זו לשבת. מצא אחרת נאה הימנה – מניח את השניה ואוכל את הראשונה. אבל הלל הזקן מדה אחרת היתה לו, שכל מעשיו לשם שמים, שנאמר 'ברוך ה' יום יום'. תניא נמי הכי: בית שמאי אומרים: מחד שביך לשבתיך [מאחד (יום ראשון) הכן שבתך], ובית הלל אומרים: ברוך ה' יום יום" (בבלי, ביצה טז ע"א). כמו כן: "שמאי הזקן אומר: זכרה עד שלא תבוא, ושמרה משתבוא. אמרו עליו על שמאי הזקן שלא היה זכרון שבת זז מתוך פיו. לקח חפץ טוב אמר זה לשבת, כלי חדש אומר זה לשבת"<sup class="footnote-marker">6</sup><i class="footnote">מכילתא דרשב"י, פ"כ ח, עמ' 148; השוו פסיקתא רבתי כג, קטו ע"ב, וראו פירושנו לחגיגה פ"א מ"א. </i>. אם כן, בית הלל סבורים שכל יום הוא "ברוך" וכל מעשה הוא לשם שמים, בבחינת "כל מעשיך יהיו לשם שמים" (פסיקתא רבתי, כג, קטו ע"ב), ובית שמאי מתרכזים ביום השבת בלבד. הלל הזקן היה יוצא להתרחץ ורואה בכך קיום מצווה של טיפול בגוף<sup class="footnote-marker">7</sup><i class="footnote">אבות דרבי נתן, נו"ב פ"ל, עמ' 66; ויקרא רבה, לד ג, עמ' תשעו. </i>. להלל ולבית הלל גישה המעמידה את האדם במרכז "(גישה אנתרופוצנטרית"). האדם נוצר על ידי בורא עולם, וקיומו הוא בבחינת מצווה רבה. בית שמאי מעמידים את האל במרכז, והאדם נוצר כדי לקיים את מצוותיו (גישה "תאוצנטרית"). 
על כן, בסעודת השבת החגיגית בית הלל מדגישים את המצווה לשתות יין ורואים בה ובסעודה החומרית את עיקר המצווה, ובית שמאי רואים בקדושת החג והשבת את העיקר, והיין והסעודה הם רק כלי עזר לחג. 
מבחינת עיצובן של מצוות השבת המחלוקת מעידה על תשתית הלכתית מוכרת. בתחילה נקבעה חובת הקידוש, ושהקידוש מכיל ברכות. הנדבך השני היה קביעת הברכות שבקידוש (יין, יום) והנדבך השלישי הוא קביעת סדר הקידוש, מה קודם למה. מחלוקות נוספות, המהוות נדבכים מפותחים עוד יותר, מובאות בהמשך הפרק. בהמשך הפרק (סוף משנה ב) נציע הסבר כולל נוסף לכלל המחלוקות, ויש לו השלכה גם על פירוש משנתנו.

Mishnah 2

<b>בית שמי אומרים נוטלים לידים –</b> "נוטלים לידים" זו הצורה הקדומה והטובה מבחינה לשונית. כלומר, נוטלים כלי כדי ליטול ידיים. הצורה "נוטלים ידים" (בלי ל' המטרה) היא כבר שיבוש. כך (לידים) ברוב כתבי היד כאן. ברם, בהופעות אחרות של ההלכה מופיעה הצורה המדויקת פחות. על נטילת הידיים הרחבנו במבוא. ממשנתנו משמע שאין ויכוח על עצם ההלכה, אלא רק על סדרהּ. עם זאת, לא ברור מהמשנה האם מדובר על נטילת ידיים שלפני קידוש או על נטילת ידיים שלפני כל סעודה רגילה. גם סעודה רגילה נפתחה ביין, כפי שהעלינו בדיוננו בסדר הסעודה<sup class="footnote-marker">8</sup><i class="footnote">ראו במבוא.  </i>. בשאלה זו נחלקו הראשונים.
<b>ואחר כך מוזגין את הכוס –</b> כפי שאמרנו לעיל, בכוס רגילה מזגו שני חלקי מים וחלק אחד של יין<sup class="footnote-marker">9</sup><i class="footnote">ראו פירושנו לעיל, פ"ו מ"א.  </i>. השורש מז"ג הוא תיאור פעולת מהילת היין, אך הוא מופיע גם ככינוי לפעולת השתייה באופן כללי. בהקשר של משנתנו ייתכן שהכוונה שיש ליטול ידיים לפני שמוהלים את היין בכוס, או שהכוונה לנטילת ידיים לפני השתייה. להלן נחזור לשתי האפשרויות הללו. ו<b>בית הילל אומרים מוזגין את הכוס ואחר כך נוטלים לידים –</b> טעמיהם של שני הצדדים יפורטו להלן. עוד בטרם בירור מן הראוי להעיר שדברי בית הלל סובלים שני פירושים מנוגדים: או שחייבים למזוג את היין לפני נטילת ידיים, או שמותר לעשות זאת אך מי שרוצה לנהוג כבית שמאי הרשות בידו. הבחירה בין שני הפירושים תלויה כמובן בנימוקיהם של בית שמאי ושל בית הלל.
התוספתא מנמקת את הדעות ומציעה שני נימוקים: "בית שמיי אומרים נוטלין לידים ואחר כך מוזגין את הכוס, שמא ניטמאו משקין שבאחורי הכוס מחמת הידים ויחזרו ויטמאו את הכוס, בית הלל אומרים אחורי הכוס לעולם טמאין. דבר אחר, אין נטילת ידים אלא סמוך לסעודה, מוזגין את הכוס ואחר כך נוטלין לידים" (תוס', פ"ה [ו] הכ"ו; ירו', יב ע"א; בבלי, נב ע"א). אם כן, טעמם של בית שמאי הוא שבאחורי הכוס יש לחות מסוימת. לכוס הייתה תחתית ישרה והיה בה שקע רדוד כלפי פנים הכוס, כך שהכוס ניצבה על השולחן ביציבות (איור 28). אם ימזוג אדם את הכוס לפני נטילת ידיים ומאחורי הכוס מצויה לחות, הרי שלחות זו תיטמא, ותטמא את היין שבתוך הכוס. אולם בית הלל סבורים שאין לשקול את טומאת הידיים כמו טומאה רגילה. אם יש רטיבות מאחורי הכוס והיא טמאה ייטמא היין בכל מקרה, ואם הרטיבות טהורה – הרי נגיעה בידיים מסואבות (ידיים שלפני נטילת ידיים) לא תטמא אותם. אדם שנוטל את ידיו הוא אדם טהור, והנטילה היא חומרה יתרה, מעין מחווה סמלית של טהרה כמו שהסברנו במבוא, ומכל מקום אין אדם כזה מטמא משקים אחרים. בתלמוד הבבלי הגרסה שונה<sup class="footnote-marker">10</sup><i class="footnote">בבלי, נב ע"ב, וראו ליברמן, תוספתא כפשוטה, עמ' 91. הבבלי קושר את המחלוקת לשאלה האם משקים שנגעו באחורי כלים מטמאים. אנו נעסוק באריכות במחלוקת זו בפירושנו לטהרות פ"ח מ"ז, לפיכך לא נרחיב בכך כאן.  </i>, והכוונה לטיעון שונה שנברר להלן. עד כאן יש לומר שלבית הלל מותר ליטול ידיים גם אחרי המזיגה, אך מי שנהג כבית שמאי לא עשה כל רע, אלא שהחמיר על עצמו לשווא.
הנימוק השני בתוספתא הפוך. לבית הלל יש ליטול ידיים סמוך לאוכל. נימוק זה מובן אם מזיגה משמעה מהילת המים. המהילה היא תהליך הדורש זמן, תיאום עם השמש ודיבורים. לכן מן הראוי ליטול ידיים רק אחרי המזיגה, אחרת יהיה הפסק בין הנטילה לשתייה שבסעודה. אילו ניתן היה לשתות יין מיד לאחר הנטילה היה הדבר מותר, אך המזיגה היא תהליך ארוך ומהווה הפסקה. לפי נימוק זה בית שמאי הם המקלים: לפי בית הלל חייבים לשתות לפני הנטילה, ובית שמאי מאפשרים ליטול ידיים גם לפני מזיגת הכוס. אין צריך לומר שנמצא, אפוא, ששני ההסברים הם בבחינת מחלוקת הדדית.
לפי דרכנו עלינו לשער שגם במשנה זו המחלוקת עקרונית יותר. בית שמאי דורשים שהסעודה תתחיל במעשה הדתי, במעשה הטהרה, כלומר בנטילת הידיים, ואילו בית הלל אומרים שהסעודה מתנהלת כסדרה לפי סדר האכילה. יש ליטול ידיים רק כאשר מגיעים לאותו חלק המחייב זאת, כלומר לפני בציעת הפת. לבית הלל נטילת הידיים היא מצווה לצורך הסעודה, ולבית שמאי יש לה חשיבות כשלעצמה.
נמצאנו למדים שבשתי המשניות מופיעה אותה מחלוקת עקרונית בדבר מקומו של האדם וצרכיו, שלבית הלל הם העומדים במרכז ההוויה הדתית. שתי המשניות האחרונות כאילו מהלו את המחלוקת והפכו אותה למחלוקת משנית במרכיב טכני, וכך טושטשו ניגודי העקרונות. גישה זו של טשטוש המחלוקות המאוחרות מאפיינת את מסורת התנאים המאוחרים שריככו את חידושי הגישה של הלל, וכבר עמדו על כך חוקרים<sup class="footnote-marker">11</sup><i class="footnote">ספראי, הלל. </i>.
נשוב להסבר הראשון בתוספתא. הירושלמי מקשר את משנתנו למחלוקת עקרונית בין רבי מאיר לרבי יוסי. רבי מאיר אומר שנוטלים ידיים גם אם הידיים טהורות, "לידים טמאות וטהורות", ורבי יוסי אומר לידיים טמאות בלבד. לרבי מאיר לא נועדה הנטילה לטהרה ממשית אלא היא ביטוי להתקדשות, לכן גם מי שטבל זה עתה צריך ליטול ידיים. מצד שני אין כאן חשש שהידיים תטמאנה חפצים אחרים (כגון מים באחורי הכוס). לרבי יוסי נטילת ידיים היא טהרה ממש, וממילא הטהור פטור ממנה. גם במשנתנו לבית שמאי נטילת ידיים היא לטהרה ממש (כרבי יוסי), ומי שטרם נטל טמא לכל דבר, ואילו לבית שמאי הטומאה אינה טומאה במובנה הטכני של המילה. במבוא עמדנו על כך שנטילת ידיים אינה רק טהרה אלא דרך להתקדשות, תוך שימוש בשפה הסמלית של טהרה. סוגייתנו היא עדות לכך, ומצביעה על כך שההגדרה המוצעת מתאימה בעיקר לבית הלל. 
ההסבר הרעיוני שהצענו הוא דרך הסבר כוללת שאפשר להסביר באמצעותה את המחלוקות בכל קבוצת ההלכות שבמשנה. במקביל ברצוננו להציג דרך פירוש חילופית המבוססת על נוהגי החברה ההלניסטית. 
נפתח בדיון במצוות נטילת ידיים גופא.
כבר במבוא עמדנו על הדמיון שבין סעודת החבורה היהודית לסעודה היוונית. באמרנו "סעודת חבורה" אנו מתכוונים לכל סעודה גדולה, סעודת העשיר, סעודת החבורה שכל אחד מחבריה דל אמצעים. התיאור כולל את סעודות המצווה, ובראש ובראשונה את סעודת ליל הסדר. 
נטילת ידיים בסעודה היוונית והיהודית
לכאורה להלכות נטילת ידיים רקע הלכתי ברור בתחום הלכות טהרה. ברם, למעשה נטילת ידיים היא תחום הלכתי בעייתי עד למאוד<sup class="footnote-marker">12</sup><i class="footnote">ראו מיליקובסקי, נטילת ידיים; פורסטנברג, נטילת ידיים; ועוד. </i>. 
"בעייתי" לא משום שאין לו מקור מן התורה. לתחומים הלכתיים רבים אין מקור מן התורה, כגון מוקצה בהלכות שבת, טבול יום, טומאת מדף, עירוב תחומים וכיוצא באלו<sup class="footnote-marker">13</sup><i class="footnote">"מוקצה" הוא הקביעה שאין להזיז חפץ שאין בו שימוש מותר בשבת. "טבול יום" הוא ההלכה שמי שטבל וטרם החשיך הערב הוא טהור, אך מנוע מלהיכנס לבית המקדש. להלכה בסיס בתורה, אך הפרטים הם מדברי חכמים. "טומאת מדף" היא דרך להעברת טומאה מחפץ לחפץ. לפי התורה רק נגיעה או נשיאה גורמות להעברת טומאה, וחז"ל הוסיפו את "טומאת המדף" שהיא נגיעה רופפת דרך כלי מתווך. "עירוב תחומים" הוא האיסור לצאת מפתח האוהל בשבת, וחז"ל התקינו שמותר ללכת אלפיים אמה (1200 מ') סביב היישוב (בשבת), וכן הלכות נוספות שאין להן רמז בתורה. </i>. אלא הוא בעייתי משום שאין הוא מתאים למערך התפיסות ההלכתיות-משפטיות המאפיינות את התורה שבעל פה. החשש בנטילת ידיים הוא שמא נגעו הידיים בטומאה. ברם ממה נפשך – אם נגע אדם בטומאה, כולו טמא, ואם לא נגע בטומאה, למה יהא טמא ולו טומאה חלקית? אם יש חשש בעלמא, מעין ספק, הרי שזה ספק טומאה. גם לכך יש הלכות ברורות, ואין מרחב הלכתי ליצירת טומאה לידיים בלבד. הזרות בולטת ביותר במשנה אחת המדברת על המכניס ידיו לבית המנוגע (שיש בו צרעת בתים – פ"ג מ"א). בפירושנו נראה שמשנת נגעים המקבילה (פי"ג מ"ט-מי"א) איננה מכירה בייחודן של הידיים, ואינה רואה בהן אבר הניטמא יותר מאחרים. או שכל הגוף נטמא, או שכולו טהור. מעבר לכך, כל מצוות הטהרה עורערו אט אט וכבר בתקופת האמוראים הייתה שמירתה מועטה, אבל דווקא מרכיב זה של נטילת ידיים נשמר בהקפדה. 
יתר על כן, חז"ל הבינו שכל טבילה היא במים חיים (מי מקווה). נטילת ידיים היא גם בכלי, או רק בכלי, בניגוד להלכות טהרה. עם זאת, הלכה זו דומה במידת מה להלכות "מריקה" ושטיפה של כלים במקדש (באכילת קודשים – משנה, זבחים פי"א מ"ז ומקבילות<sup class="footnote-marker">14</sup><i class="footnote">לפי ההלכה במשנה יש לשטוף את הכלי שבו בושל הקרבן לאחר השימוש בו. אין זו טבילה, אך גם לא שטיפה לניקיון, אלא שטיפת קודש. שטיפת הכוס היא שטיפה דומה, אך לפני השימוש, ללא טומאה ידועה.  </i>). על כן הגדרנו זאת כהלכה שאינה משתלבת במערך ההלכתי הרגיל. זאת ועוד; כל המקורות שנביא בסעיף הבא מעידים שנטילת ידיים היא מצווה קלה. ברם, הלכות נטילת ידיים מחמירות ביותר. הן דומות מאוד להלכות מי חטאת, שהן תחום הטהרה החמור ביותר<sup class="footnote-marker">15</sup><i class="footnote">מי חטאת הם המים שמזים על הטמא. על המים שמרו בטהרה חמורה ביותר, כמו טהרת הקודש (הקרבנות והכניסה למקדש). </i>. עיון משווה בין פרק ראשון במסכת ידיים לבין המשניות בפרק ה בפרה מראה בבירור שהלכות נטילת ידיים לא רק דומות להלכות מי חטאת אלא שהביטויים ההלכתיים שאובים מחטאת, והעורך מעניק למשנת ידיים ולהלכותיה חזות של הלכות חטאת. יש כאן מסר ספרותי התומך במסר ההלכתי, ושניהם נוגדים את הגדרתה של חובת הנטילה כמצווה קלה. הזרות בולטת בפרטי המצווה, כגון נטילת ידיים פעמיים (פ"ב מ"ג); מי נטילת ידיים צריכים להיות "כשרים" יותר מימי מקווה שבו מיטהר כל הגוף (פ"א מ"ב; מ"ד ועוד), וכן הלכות אחרות.
מעמדה המיוחד של נטילת ידיים בולט במימרות הרבות המדגישות את האיסור לזלזל בנטילת ידיים. אלעזר בן הנד (חנוך) נודה משום שפקפק בנטילת ידיים (ירו', מועד קטן פ"ג ה"א, פא ע"ד; בבלי, ברכות יט ע"א); "כל המזלזל בנטילת ידים נעקר מן העולם" (בבלי, סוטה ד ע"ב). ביטוי נוסף לפקפוק בנטילת ידיים נביא בשמו של תנא דבי אליהו להלן. 
ביטויי האיוּם<sup class="footnote-marker">16</sup><i class="footnote">לרשימה של ביטויי הגנאי למפקפק בנטילת ידיים יש להוסיף את סיפור האיוּם הנרמז בירו', ברכות פ"ח ה"ב, יב ע"א; בבלי, יומא פג ע"א. המדרשים מרחיבים אותו (תנחומא בובר, בלק כד, עמ' 146-145; תנחומא, בלק טו; במדבר רבה, כ כא). בבבלי ובמדרשים מוצגת נטילת ידיים כסממן של יהדות ולמעין סמל המבחין בין יהודי לשאינו יהודי. מעניין שהרמיזות לפקפוק מתחילות בימי בית שני, וממשיכות עד תקופה האמוראית. </i> וההדגשה על קיום המצווה מעידים על תחושה בציבור שיש מקום לפקפוק במצוות נטילת ידיים, פקפוק שחכמים מודעים לו, ונאבקים נגדו. גם לכך אין ביטוי בדינים אחרים במסגרת הלכות טהרה, זאת אף על פי שרבים לא שמרו על הלכות הטהרה בכלל (עמי הארץ). גם במתי וגם במרקוס מסופר שהסופרים נזפו בתלמידים על שזלזלו במצווה<sup class="footnote-marker">17</sup><i class="footnote">במתי (טו 20-1) ובמרקוס (ז 23-1), ומקבילה קצרה בלוקס (יא 38). </i>. אנו נחזור לכך, אך כרגע אנו מביאים זאת כדי להצביע על רמת הפקפוק במצווה, ועל כך שעצם קיומה מעורר מחלוקת. מצד שני חכמים מצפים שגם עמי הארץ, שאינם שומרים על טהרה בדרך כלל, יקפידו על מצוות נטילת ידיים. מסתבר שאכן לציפייה זו היה מקום, וכך נהגו רבים בציבור. 
עצם המנהג הרווח איננו תואם את היחס הכללי למצוות טהרה. אם ננתק את נטילת ידיים מכלל מצוות טהרה תסורנה רוב השאלות, ונציע זאת להלן. עם זאת, ברור מדברי חז"ל שבדרך כלל הם ראו בנטילת ידיים חלק ממצוות הטהרה. רוב האזכורים לנטילת ידיים הם במסגרת הלכות טהרה. כך, למשל, שלושת הפרקים הראשונים במסכת ידים עוסקים בנטילת ידיים במסגרת סדר טהרות, וכל הביטויים הם מתחום טומאה וטהרה, כגון היד טהורה (פ"ב מ"א), התרומה טמאה (שם מ"ב), חציצה (שם שם ופירושנו לה), הגדרת הידיים כ"תחילה" או כ"ראשון" או "שני" לטומאה (פ"ב מ"א-מ"ב), ההבדל בין חולין לתרומה בנטילת ידיים (להלן) ודוגמאות רבות נוספות. עם זאת, כפי שנָראה להלן, בחלק קטן מהאזכורים מופיעים דיני נטילת ידיים בהקשרים אחרים. 
רוב הבעיות ההלכתיות שהעלינו אינן נדונות בספרות חז"ל במפורש, וזאת שאלה בפני עצמה. הווה אומר, שתי שאלות לפנינו: הראשונה היא כיצד עוצבו הלכות נטילת ידיים וכיצד השתלבו במערך ההלכתי הכולל, והשנייה כיצד פירשו חכמים מצווה חריגה זו. באופן טבעי אנו נוטים לראות בשתי השאלות שאלה אחת, אך אלו שאלות נפרדות.
שורשיו של מנהג נטילת ידיים לפי תפיסת חז''ל
נטילת ידיים כחלק ממצוות שאינן מגופה של תורה
מכיוון שמצוות נטילת ידיים מוזרה וחריגה, היא מפגישה אותנו עם עולם מושגים שלם שבו נדונות מצוות שאינן מגופה של תורה (הלכה). רוב המונחים הללו צריכים הבהרה, משום שמסורת ישראל כבר פירשה אותם לפי משמעותם המאוחרת. נטילת ידיים מוצגת כ"דברי סופרים". הראיות לכך תובאנה להלן. עוד בטרם דיון עלינו לחזור על מה שכבר נכתב בספרי המחקר. בדברי תנאים אין המונחים "מהתורה" או "מדברי סופרים" הגדרות היסטוריות. הפרשנות המסורתית ראתה בהם הגדרות כאלה, הווה אומר ש"מהתורה" הן ההלכות שיש להן בסיס בדברי תורה ואילו "דברי סופרים" הם מצוות שחידשו חכמים<sup class="footnote-marker">18</sup><i class="footnote">ראו רמב"ם הלכות ממרים פ"ד ה"א-ה"ד; אלון, משפט עברי, עמ' 207-190.  </i>. שני המונחים זכו לניתוח מפורט של גילת ושל דה פריס<sup class="footnote-marker">19</sup><i class="footnote">גילת, דאורייתא; דה פריס, מושגים; ספראי, הלכה למשה מסיני, וראו במבוא הכללי לפירוש המשניות, שבת עמ' 41. </i>, ולדעת שניהם מתברר שבעיני התנאים אין אלו מונחים כרונולוגיים אלא ספרותיים-דתיים. "מן התורה" בדברי תנאים איננו אלא מצווה חזקה שיש להחמיר בה, ו"דברי סופרים" הם מעין "קוד" או מינוח לתיאור מצווה קלה, שניתן להקל בה במקרים של צורך. הוא הדין למונח "הלכה למשה מסיני" שאיננו עדות היסטורית על מקור המצווה אלא הערכה לאמִתותה ולנצחיותה<sup class="footnote-marker">20</sup><i class="footnote">ספראי, הלכה למשה מסיני. </i>. ברוח זו יש להבין את הציטוטים שנביא להלן. 
נטילת ידיים איננה מפורשת במקרא, וגם חכמים אינם מוצאים לה מקור בפסוקים, להוציא מספר קטן של עדויות שמשמעותן תידון להלן. בדרך כלל נטילת ידיים מוצגת כ"דברי סופרים", כך בספרות הפרשנית. ברם, מן הראוי לבדוק את העדויות לתפיסה זאת. כן שנינו: "אלו ספיקות שטיהרו חכמים: ספק מים שאובים למקוה, ספק טומאה צפה על פני המים, ספק משקין ליטמא טמא ולטמא טהור. ספק ידים ליטמא ולטמא וליטהר טהור ספק רה"ר ספק דברי סופרים ספק החולין..." (טהרות פ"ד מ"ז ומי"א). דין ספק ידיים נדון בפ"ב מ"ד. לא נאמר במשנה שנטילת ידיים היא מדברי סופרים, אך הדבר משתמע, שלפחות דינם זהה. כן נאמר שדיני ספק הם הכרעה של חכמים, וכן שנינו במסכת ידים: "כל הפוסל את התרומה מטמא את הידים להיות שניות, היד מטמאה את חברתה, דברי רבי יהושע, וחכמים אומרים: אין שני עושה שני. אמר להם: והלא כתבי הקדש שניים מטמאין את הידים?! אמרו לו: אין דנין דברי תורה מדברי סופרים ולא דברי סופרים מדברי תורה ולא דברי סופרים מדברי סופרים" (פ"ג מ"ב). עבור המשנה טומאת ידיים מכתבי הקודש היא מדברי סופרים, ושוב לא נאמר שכל נטילת ידיים היא מדברי סופרים, אך אפשר גם לפרש כך.
הביטוי השלישי לאפשרות של אזכור "דברי סופרים" בהקשר לנטילת ידיים הוא במדרש: "אמר רבי אלעזר בן ערך מיכן סמכו חכמים לטהרת ידים מן התורה" (ספרא, מצורע פרשת זבים, פרק ד ה"ו, עז ע"א; בבלי, חולין קו ע"א). לכאורה יש לפרש ש"סמכו חכמים" הוא מונח לדרשה שאיננה ממש דרשה אלא מוגדרת כ"אסמכתא", כלומר שאין זה מקור מן התורה אלא בבחינת "זכר לדבר" בלבד<sup class="footnote-marker">21</sup><i class="footnote">למונח "זכר לדבר" ראו פירושנו לשבת פ"ח מ"ז - פ"ט מ"ד. שם מצוי קובץ מגובש, הסוטה ממהלך הפרק, ובו סדרת דרשות רחוקות אשר המכנה המשותף להן הוא שכולן "זכר לדבר". חלק מהדרשות מכונות "זכר לדבר" והשאר מוצגות כדרשות רגילות. רק ההקשר הספרותי מצביע על כך, ואין הגדרה זו עומדת בניגוד להגדרה של איסור ספיחים כ"דברי סופרים". בירושלמי מובאת דרשה אחרת (שביעית פ"ח ה"ו, לח ע"ב), ראו להלן.  </i>. הנחה זו מבוססת על שתי מוסכמות מוקדמות. הראשונה היא שחכמים האמינו שהדרשות הן המקור להלכה, ובאמת רוב ההלכות נלמדות מהדרשות, ואילו לנטילת ידיים אין יסוד במקרא, והפסוק הוא רק אסמכתא ספרותית. המוסכמה השנייה היא שהמושג "דברי סופרים" או "חכמים" הוא הגדרה היסטורית, מהיכן המקור הפורמלי להלכה, האם היא מפורשת בתורה (דרך הדרשות) או חידוש של חכמים. כאמור, ההנחה הראשונה בלתי נכונה, והשנייה בעייתית אף היא. במחקר מתנהל ויכוח האם ההלכות נוצרו מהדרשות, או שמא נועדו הדרשות לשמש רק כציטטה ספרותית ולא הן המקור להלכות. לדעתנו הדעה השנייה היא הנכונה באופן כללי. הרבה מאוד הלכות שיש להן דרשות, הדרשה הייתה להן רק אמצעי עזר. יתר על כן, למרות ריבוי הדרשות עדיין למרבית ההלכות אין מקור או רמז בתורה. התנאים לא ראו, אפוא, בשיטת הדרשה דרך לבירור ההלכה, והאמוראים מיעטו בכך אף יותר, ולאחר דברי האמוראים פסק כמעט כליל השימוש בדרשות לבירור ההלכה<sup class="footnote-marker">22</sup><i class="footnote">ראו דברינו המסכמים בפירושנו לשבת, עמ' 19-18.  </i>.
מן הראוי, אפוא, לבחון את המונח "סמכו חכמים"<sup class="footnote-marker">23</sup><i class="footnote">מונח זה קרוב ל"זכר לדבר" שבו לא נעסוק במסגרת זו. </i>. במונח זה מתוארת סדרת דרשות, כגון איסור ספיחים בשביעית (אכילת ירקות שדה שצמחו מעצמם בשנת שביעית). כן שנינו: "וכי תאמרו עתידים אתם לומר מה נאכל בשנה השביעית הן לא נזרע ולא נאסף את תבואתינו, אם אין אנו זורעים מה אנו אוספים, אמר רבי עקיבא מיכן סמכו חכמים על הספחים שיהו אסורים בשביעית. וחכמים אומרים אין ספחים אסורים מדברי תורה, אלא מדברי סופרים" (ספרא בהר, פרק ג ה"ה, קח ע"א; בבלי, פסחים נא ע"ב). מדרש זה הוא מהדוגמאות שמהן הסיקו פרשנים ואף חוקרים שקיום הדרשה הוא עדות ל"דבר תורה", בניגוד לדבר שחידשו סופרים מדעתם. לענייננו, הדרשה מוצגת כ"דבר תורה", כלומר גם אילו קיבלנו את החלוקה הפשטנית שכל דרשה היא עדות לדבר תורה הרי ש"סמכו חכמים" היא עדות לדבר תורה לכל דבר. כלומר, לדעת רבי אלעזר בן ערך נטילת ידיים איננה מדברי סופרים, שכן יש לה מקור בתורה. ואכן, גם הירושלמי מגדיר את איסור ספיחים לדעת רבי עקיבא כ"תורה" (ירו', מעשרות פ"ה ה"ב, נא ע"ד)<sup class="footnote-marker">24</sup><i class="footnote">לא "מן התורה", אלא "תורה". לשיטתנו – הלכה ברורה ותקפה.  </i>. ניסוח דברי חכמים, וההבנה ש"דברי סופרים" הם חידוש שחידשו חכמים, הובילו לכך שאיסור ספיחים כונה "גזירת ספיחים" (כסף משנה על הרמב"ם, הלכות שמיטה ויובל פ"ד הכ"ט). אף פליקס קיבל מינוח זה וחתר לאתר את התקופה שלפני הגזרה, את זמן הגזרה ואת זמן ביטולה<sup class="footnote-marker">25</sup><i class="footnote">פליקס, שביעית. </i>. לעומת זאת אנו בפירושנו ראינו באיסור ספיחים הלכה מיסוד חכמים, כמו רבות מההלכות המכונות "דבר תורה", שיש לה סמך בכתובים, אך לא מהם היא נלמדה. ואכן, בהמשך הספרא מובאת דרשה אחרת של חכמים: "את ספיח קצירך לא תקצור, מיכן סמכו חכמים על הספחים שיהו אסורים בשביעית" (בהר פרק א ה"ג, קו ע"א). אם כן גם לחכמים יש דרשה, אבל דרשה אחרת. ההלכות השונות במסכת שביעית העוסקות בירקות מתפרשות היטב ללא קשר לספיחים. לדעתנו איסור ספיחים מצטרף לשאר הלכות שביעית; יסודו בדברי התורה הכלליים, ופיתוחו בדיוני חכמים. הדרשות למקרא אינן יותר מאסמכתא בלבד, ולא הן יצרו את ההלכה<sup class="footnote-marker">26</sup><i class="footnote">פירושנו לשביעית פ"ט מ"א. </i>.
בתלמוד הבבלי משמש המונח "סמכו" כמקור הלכתי גם להלכות עירוב (ביצה, טו ע"ב), ושוב אין בדברים כל הסתייגות מצורת הלימוד, ואין ביטוי לכך שזה לימוד רחוק. אמנם יכול הטוען לטעון שהדרשה עצמה רחוקה, ברם אין להקשות על המדרש, והרבה מן הדרשות ההלכתיות האחרות אינן קרובות יותר לפשט הכתוב. הוא הדין בהלכות עירוב תחומים (תנחומא בובר, במדבר ט, ה ע"א).
גם לכתובה יש פסוק שממנו "סמכו חכמים" את נוהג הכתובה (בבלי, כתובות י ע"א), זאת אף על פי שמקורות אחרים מתארים את הנוהג כתקנה של שמעון בן שטח<sup class="footnote-marker">27</sup><i class="footnote">ראו המבוא למסכת כתובות.  </i>. גם כאן אי אפשר לקבוע שהדרשה איננה דרשה רגילה. מקורות שונים אלו גרמו למחלוקת המפרשים האם כתובה היא מדאורייתא או מדרבנן, ואנו כאמור רואים את הדברים אחרת. מכל מקום, מבחינה היסטורית ברור שזו תקנה או נוהג שנוסף באמצע ימי בית שני, בהשראת השטרות במצרים, והתוכן המדויק של הכתובה עוצב לפי ערכיה של החברה היהודית בכלל, ושל חז"ל בפרט. כלומר, החברה היהודית ניכסה לעצמה נוהג מהתרבות המשפטית הרומית, ועיצבה אותו בהתאם לערכיה. 
בעל מדרש תהילים מביא פסוק לכך שיש לקרוא את המגילה ביום ולשנותה בלילה, "מכאן סמכו חכמים לקרוא את המגילה בלילה" (מדרש תהילים, כב יח, צה ע"א). בבבלי (מגילה ד ע"א) מוצגת דרשה זו כדרשה רגילה, ללא הלשון "סמכו". ברור שקריאת מגילה איננה מן התורה, שכן היא נכתבה מאוחר יותר והפכה לחלק מספרי הקודש רק בסוף ימי בית שני<sup class="footnote-marker">28</sup><i class="footnote">ראו המבוא למסכת תענית.  </i>. שתי מסקנות עולות מעדויות אלו, האחת שהמונח "סמכו חכמים" מחליף את מונחי הדרשה הרגילים, והאחרת עקרונית יותר, שחכמים לא חשו להביא פסוקי מקרא כהוכחות להלכות שצמחו בעליל הרבה אחרי כתיבת התורה. כל זאת מתבאר רק מתוך הנחת העבודה שבה נקטנו, שהדרשות אינן מקור ההלכה אלא מקור השראה וציטוט ספרותי בלבד. 
באותה מסכת, בדף הקודם, מובאת דרשה אחרת, גם היא בלשון "סמכו": "תניא נמי הכי: כהנים בעבודתן ולוים בדוכנן וישראל במעמדן – כולן מבטלין עבודתן ובאין לשמוע מקרא מגילה. מכאן סמכו של בית רבי שמבטלין תלמוד תורה ובאין לשמוע מקרא מגילה, קל וחומר מעבודה: ומה עבודה שהיא חמורה מבטלינן – תלמוד תורה לא כל שכן?" (בבלי, מגילה ג ע"א). כאן המקור איננו הפסוק, אלא עיון פנים-משפטי השוואתי. קשה לקבוע האם במקרה זה הראיה היא הוכחה הגיונית, או סמך רחוק וספרותי בלבד. גם תענית בימי שני וחמישי מכונה "ומנין סמכו הדורות שיהו מתענים בשני וחמישי..." (תנחומא בובר, וירא טז, עמ' 94). גם כאן אין מדובר בדרשה אלא בהיקש מעליית משה. במקרה זה ניתן לפרש שהמסקנה איננה נחשבת כתוצאה ישירה של התורה, אבל למעשה במדרש עצמו פרשנות זו חסרה, ואין רמז לכך שאין זה לימוד לכל דבר. כמובן ניתן להציע במקביל מקורות אחרים להלכה, כגון ההלכה הידועה שימי השוק היו בשני וחמישי (כתובות פ"א מ"א). קרוב לוודאי שזו הסיבה ההיסטורית לנוהג של קביעת ימי התענית, והדרשה היא כרגיל מקור השראה וביטוי ספרותי ודתי. 
דרשה אחרת בלשון "סמכו" היא שאין כותבים ספר תורה על עור בהמה טמאה. הלכה זו מוצגת כהלכה למשה מסיני, ובמקביל מוצג פסוק לסיוע במונח "שהרי יש לו סמך במקרא" (מסכת ספר תורה פ"א ה"א<sup class="footnote-marker">29</sup><i class="footnote">ראו עוד מסכת סופרים פ"א ה"א, עמ' 96-95; מסכת מזוזה פ"א ה"א; מסכת תפילין פ"א ה"א; בבלי, שבת קח ע"א. כל ההלכות הללו באות מאב-טקסט אחד, אבל בשלושת המקורות האחרונים הם ללא אזכור הדרשה. במסכת סופרים ההלכה מיוחסת ל"הלכה למשה מסיני", ובמסכת ספר תורה היא גם "הלכה למשה מסיני" וגם דרשה. ראו עוד ירו', סוטה פ"ב ה"ד, יח ע"א, ששם ההלכה זהה (ללא דרשה וללא "הלכה למשה מסיני", וגם הניסוח שונה. הלכה זו מדגימה עד כמה הדרשה והייחוס למשה מסיני הם תוספת לגוף ההלכתי, ואינם בבסיסו. </i>). במקביל מוצגת הלכה זו בסתם, ללא ההגדרה של "הלכה למשה מסיני" וללא הדרשה<sup class="footnote-marker">30</sup><i class="footnote">ראו ההלכה הקודמת. </i>, אבל עם נימוק הגיוני<sup class="footnote-marker">31</sup><i class="footnote">ראו עוד ירו', סוטה פ"ב ה"ד, יח ע"א. </i>. 
מסובכת יותר היא הסוגיה בירושלמי חגיגה. שם נדונה השאלה מה שיעורו של קרבן המלווה את העלייה לרגל. כידוע השיעור (המחיר) עצמו שנוי במחלוקת בית שמאי ובית הלל (משנה, חגיגה פ"ג מ"א), והסוגיה בירושלמי שם (עו ע"ב) מנגדת שתי דעות:
א. רבי יוחנן אמר שהשיעור הוא "דבר תורה", והוא כבית הלל. אי אפשר שסבר שהוא מן התורה ממש, שהרי המשנה אומרת שהוא רק עמדת בית הלל. אלא יש להבין שעצם הצורך בקביעת מחיר הוא מהתורה, או ש"דבר תורה" אין כוונתו שהוא הלכה הכתובה בתורה, אלא שזו הלכה קבועה, כמות שהצענו לעיל.
ב. מימרה בשם רבי יוסי שדבר תורה אין לקרבן שיעור, והשיעורים שבמשנה מוגדרים "חכמים הם שאמרו".
בתחילה רואה הסוגיה סתירה בין שתי האמירות, שכן האחת מיוחסת לרבי יוחנן עצמו ולאחרת רבי יוחנן הסכים. הסוגיה עצמה, שעריכתה מאוחרת עוד יותר, קובעת שזו איננה סתירה אלא יש לשאול את השאלה על דברי רבי הושעיה שגם הוא אמר שהשיעורים הם מדברי חכמים, והעורך מסביר שרבי יוחנן סמך (את ההלכות) לדבר תורה. הסוגיה מסכמת שרבי יוחנן ורבי הושעיה חולקים: רבי יוחנן סבור שכל השיעורים הם הלכה למשה מסיני, ורבי הושעיה רואה בהם הלכה חשובה, אך "מדברי סופרים" וזו עשויה להשתנות. ממבט ראשון הסוגיה מתבארת היטב לפי ההנחה ש"דבר תורה" הוא אבחנה היסטורית להלכה שיש לה מקור בתורה, "דברי סופרים" הם חידוש של חכמים ו"הלכה למשה מסיני" היא אבחנה אחרת. ברם, התבוננות בסוגיה מצביעה על סדקים בתיאור הרמוניסטי זה.
רבי יוחנן סמך את דעתו על תורה אבל איננו מביא פסוק להצדקת הטענה, וכאמור דבר התורה הוא המחלוקת של בית שמאי ובית הלל. ההגדרה של "דברי סופרים" אכן שונה מההגדרה של "דבר תורה", אבל יש לזכור שהשוני שנוי רק בדברי אמוראים מאוחרים; בשלב הראשון מיוחסות לרבי יוחנן שתי האמירות, ומי ששנה אותן לא ראה סתירה בין השתיים. זאת ועוד; אין בסוגיה עצמה כל טיעון לפסוק מהתורה, וקל יותר להבינה אם "דבר תורה" או "סמך מן התורה" אינם הגדרה היסטורית אלא הדגשה שונה על חשיבות המצווה, ועל קביעותה. ואכן, בסוף הסוגיה מתברר שההבדל הוא שדבר תורה הוא קבוע, ודברי סופרים עשויים (עלולים) להשתנות על ידי בית דין עתידי אחר. עוד עולה מעיון בסוגיה שהמונח "הלכה למשה מסיני" זהה ל"דבר תורה", ואין סתירה בין השניים. גם היגד זה מאשר ש"הלכה למשה מסיני" אינו אלא ביטוי ליציבות ההלכה וקביעותה.
עוד נוסיף שהלכות המוצגות בספרות הבתר-אמוראית כדרשות בלשון "סמכו..." מוצגות במקבילות כהלכות רגילות, או כהלכות הנלמדות מדרשות רגילות<sup class="footnote-marker">32</sup><i class="footnote">כגון הלכות גדולות, הלכות קידוש והבדלה ב, לעומת בבלי, פסחים קו ע"א; וכן פסיקתא זוטרתי, ויקרא פרשת צו, כה ע"ב; במדבר רבה, יב ד. </i>.
לסיכום, אין שום ראיה שהביטוי "סמך ל..." איננו דרשה רגילה. כפשוטם של דברים רבי אלעזר בן ערך מציע לנטילת ידיים מקור או ביסוס בפסוק, והמדרש או התלמוד אינם רואים בכך כל קושי. עד עתה גם לא נאמר שנטילת ידיים היא חידוש של חכמים. אפשר להסיק זאת מכך שהיו חכמים וציבור (כגון תלמידי ישו) שפקפקו בנטילת ידיים, אך אין לכך מקור מפורש. המקור הברור ביותר הוא דבריו של האוונגליון הנוצרי הקובע שנטילת ידיים היא מהלכות זקנים, אם כי אין לדעת כיצד הבין האוונגליון מינוח זה. 
במשנת עירובין העוסקת ביוצאים למחנה (היוצאים לקרב, וטרם נכנסו לקרב) שנינו: "ארבעה דברים פטרו במחנה מביאין עצים מכל מקום ופטורים מרחיצת ידים ומדמאי ומלערב" (פ"א ה"י). כפי שפירשנו משנה זו ההלכה שבה קדומה וחוזרת אולי לימי החשמונאים, או לכל המאוחר לתקופות המרידות, שכן המדובר במחנה היוצא לקרב. הפטורים מתייחסים לצורכי היוצאים לשטח, ואין בהם קריטריון הלכתי ברור. הבאת עצים היא איסור גזל, והוא נחשב, בעיני חכמים, לחובה. דמאי הוא חובה, אם כי זו נובעת מספק. לגבי עירוב ראינו במבוא לעירובין שאמוראים נחלקו האם הוא מדרבנן או מהתורה, אבל פטור מעירוב משמעו היתר לטלטל בשבת, והוא בוודאי איסור תורה. רחיצת ידיים נתפסת, אפוא, כמצווה שאפשר לבטלה, ולפי פרשנות זו אין בכך להעיד על קלותה או חומרתה. עוד נלמד ממשנה זו שנטילת ידיים איננה קשורה להלכות טומאה וטהרה. היוצאים למחנה אינם פטורים משמירה על טהרה, אבל פטורים מנטילת ידיים. 
עדות ברורה לתפיסה של נטילת ידיים כמצווה שאיננה בתורה יש בתנא דברי אליהו. שם מצוי תיאור של מעין ויכוח: "בא חבירו וישב כנגדו, אף בזה יש בו מקרא ואין בו משנה, אמרתי לו, בני רחיצת ידים מן התורה, אמר לי, רבי לא נאמרה לנו מהר סיני, אמרתי לו, בני דברים הרבה יש לנו וחמורין הן, ולא צרך הכתוב לאמרן, לפיכך הטילן על ישראל. אמר, הן יבדילו אותן, כדי להרבות את שכרן, מנין, תדע לך שכן, כשהיו ישראל במדבר וסבובים במדבר אמר לו הקב"ה למשה, לך אל העם וקדשתם וגו' (שמות יט י), ושנו חכמים (במשנה), וקדשתם בטבילה, ולמדנו רחיצת ידים מן התורה ממשה ואהרן ובניו, שנאמר 'וידבר ה' ' וגו' 'ועשית כיור נחשת' [וגו'] ו'רחצו ממנו משה' וגו', 'בבואם אל אהל מועד' וגו' (שמות ל יז-כ), אבל בישראל מהו אומר, 'והתקדשתם והייתם קדושים' (ויקרא יא מד), מיכן היה רבן גמליאל אוכל חולין בטהרה, אמרו, לא לכהנים בלבד ניתנה קדושה, אלא לכהנים וללוים ולישראל כולן, שנאמר 'וידבר ה' ' וגו' 'דבר אל עדת בני ישראל ואמרת אליהם קדושים' וגו' (ויקרא יט א וב), מיכן אמרו, כל המזלזל ברחיצת ידים סימן רע לו, עליו הוא אומר, 'והיה כשמעו את דברי האלה' וגו' 'לא יאבה ה' סלוח לו' וגו' (דברים כט יח ויט), הא למדת, שכל המבעט בנטילת ידים סימן רע לו" (תנא דבי אליהו, טז, עמ' 72). 
על הטענה שאין רחיצת ידיים מן התורה עונה המחבר בטיעון המורכב משלושה טיעוני משנה. הראשון: "ולא צרך הכתוב לאמרן", כלומר הם היו ידועים בזמן התורה אך לא נזכרו מסיבות מקריות, ובעיקר משום שהן פשוטות. ברם, בהמשך מודגשים מרכיבים אחרים. המרכיב השני הוא דרשת הכתוב "וקדשתם" שהוא הטלת חובת נטילה, והמרכיב השלישי הוא שהנטילה היא המשך של נטילת הידיים והרגליים של כוהנים. התשובה לטענה שרחיצת ידיים אינה מן התורה היא שאכן נטילת ידיים אינה מן התורה (כלומר אינה נלמדת בדרשה ואינה נרמזת בתורה). המחבר סבור שכך הדבר לגבי מצוות רבות וחמורות. הן לא נאמרו במפורש, והקדוש ברוך הוא הטיל על ישראל לחדשן ולעצבן, זאת כדי להרבות את שכרם של ישראל. המחבר מסביר שיש לנטילת ידיים שורשים במקרא, וההלכה העקרונית היא מהתורה, אך נטילת ידיים עצמה היא חידוש שהוטל על חכמים לחדש<sup class="footnote-marker">33</sup><i class="footnote">בכך דרך תשובה לשאלה מה מקור הסמכות של הלכות שחידשו חכמים. זאת בתוספת לדברינו במבוא הכללי לפירוש המשניות (שבת, עמ' 34-33) שבהם הצגנו שתי דרכים שבהן התמודדו חז"ל עם שאלת המסורת מול התפתחות ההלכה. </i>. היסודות המקראיים הם:
1. יש חובה לקדש את ישראל;
2. חכמים הגדירו ש"קדושה" היא טהרה;
3. חובת נטילת ידיים ורגליים מוטלת על הכוהנים במקדש;
4. כל ישראל צריכים לנהוג טהרה ככוהנים (זה שוב חידוש של חכמים).
על כן, כמו שכוהנים נוטלים ידיים ורגליים כך ישראל צריכים ליטול ידיים, אבל אין זה דין תורה אלא הרחבה ברוח מצוות התורה, אך פיתוח של חכמים. 
ההשלמה של המדרש מצויה בקטע אחר בהמשך אותו מדרש: "פעם אחת הייתי מהלך בדרך ומצאני אדם אחד, ובא אלי בדרך מינות, ויש בו מקרא ואין בו משנה. אמר לי, מקרא ניתן לנו מהר סיני, משנה לא ניתן לנו מהר סיני. ואמרתי לו, בני, והלא מקרא ומשנה מפי הגבורה נאמרו, ומה בין מקרא למשנה? משלו משל, למה הדבר דומה? למלך בשר ודם שהיה לו שני עבדים, והיה אוהבן אהבה גמורה. ונתן לזה קב חיטין ולזה קב חיטין, לזה אגודה של פשתן ולזה אגודה של פשתן. הפקח שבהן מה עשה, נטל את הפשתן וארגו מפה, ונטל את החיטין ועשאן סולת, ביררה טחנה, ולשה ואפה, וסידרה על גבי השלחן, ופרס עליה מפה. והניחה עד שלא בא המלך. והטפש שבהן לא עשה ולא כלום. לימים בא המלך בתוך ביתו ואמר להן, בניי, הביאו לי מה שנתתי לכם, אחד הוציא את [פת] הסולת על גבי השלחן ומפה פרוסה עליו, ואחד הוציא את החיטין בקופה, ואגודה של פשתן עליהן. אוי לה לאותה בושה, אוי לה לאותה כלימה. הוי אומר איזה מהן חביב? זה שהוציא את השולחן ואת [פת] הסלת עליו. אמרתי לו, בני, אם אמצאך בתוך משנת חכמים יעשו דבריך בדאין? אמר לו, הין. אבל, אמרתי לו, בני, כשאתה יורד לפני התבה בשבת כמה אתה מתפלל? אמר לי, שבע, אמרתי לו, ושאר הימים, [אמר לי], תפילה כולה. כמה בני אדם קורין בתורה בשבת? אמר לי, שבעה. במנחה בשבת? בשיני ובחמישי כמה? אמר לי, שלשה שלשה. ועל שבעת המינים כמה אתה מברך? אמר לי, שתים, ברכה לפניהם וברכה לאחריהם. ועל שאר המינים, ברכה אחת, וברכת המזון שלש, והטוב ומטיב ארבע. אמרתי לו, בני, וכי יש לנו אילו מהר סיני? והלא אינן אלא מתוך משנת חכמים. אלא כשנתן הקב"ה תורה לישראל, לא נתנה להן אלא כחיטים, להוציא מהן סולת, וכפשתן להוציא ממנו בגד, ניתנה בכלל ופרט, ופרט וכלל, [וכלל ופרט וכלל]..." (תנא דבי אליהו זוטא, פרשה ב, עמ' 171)<sup class="footnote-marker">34</sup><i class="footnote">מעמדו של תנא דבי אליהו זוטא מחייב מחקר נפרד. היו שראו בו חלק מתנא דבי אליהו, בזכות הסגנון האישי, והיו שראו בו נספחים מאוחרים. לפי טיעוננו לפחות קטע זה הוא בוודאי חלק מספרות תנא דבי אליהו.  </i>. 
המקשן אינו מתמקד בנטילת ידיים אלא בכל מצוות התורה שבעל פה, וטוען שאינן מפי הגבורה. בתחילה הדרשן "מיתמם" וטוען שהן ניתנו מהר סיני, אך לאחר מכן מתברר הטיעון. בהר סיני אכן לא ניתנו מצוות התורה שבעל פה; אדרבה, המלך (הקב"ה) השאיר לחכמים לפתח אותן מתוך דברי התורה. אדם חכם אינו אוכל חיטים אלא לחם, ואינו צורך פשתן אלא בגדים. התורה שבכתב היא חומר גלם שהעבדים הנאמנים (חכמים) צריכים לפתח. כלי הפיתוח הם, בין השאר, המידות שהתורה נדרשת בהן, והדרשן מצטט כמה מהן. 
אם כן, הקב"ה לא מסר את כל המצוות ולא ניסח אותן כיוון שהותיר תפקיד זה לחכמים. הנימוק "כדי להרבות את שכרן" הוא ניסוח אחד, ובאופן כללי יותר הנימוק הוא שהתפקיד הוטל על חכמים. דרשה זו היא אחד המקורות לתפיסה שתיארנו שבה "דברי סופרים" הם באמת חידוש של חכמים, אין הם שונים מדברי תורה בטיבם ובאופיים אך הם יצירה מחודשת של חכמים. 
תנא דבי אליהו הוא מדרש בעל אופי ייחודי. בניגוד ליתר ספרות חז"ל הוא חיבור אישי שהתחבר בידי אדם אחד, בעל סגנון אישי. שאלת זמנו של תנא דבי אליהו העסיקה רבות את החוקרים<sup class="footnote-marker">35</sup><i class="footnote">הסקירה הטובה ביותר היא זו של בראודה במהדורתו לתנא דבי אליהו (בראודה וקפשטיין, תנא דבי אליהו). </i>. כבר איש שלום במהדורתו הקדיש לשאלה זו פרק במבוא, אם כי לא הגיע למסקנות ברורות. במחקר התגבשו שתי תפיסות עיקריות. אורבך ומרגליות טענו שתנא דבי אליהו הוא חיבור קדם-אמוראי, או ליתר דיוק מהדור הראשון של תקופת האמוראים<sup class="footnote-marker">36</sup><i class="footnote">אורבך, תנא דבי אליהו; מרגליות, סדר אליהו; גרינץ, תנא דבי אליהו; ברנד, תנא דבי אליהו. </i>. הטיעון המרכזי היה העובדה שנזכרים בו שמות תנאים ואמוראים, אבל לא חכמים שפעלו לאחר רבי יהושע בן לוי<sup class="footnote-marker">37</sup><i class="footnote">רוב החכמים המופיעים בלשון "אמר רבי" הם באליהו זוטא רבי יוסי, רבי שמעון, רבי ינאי, ריש לקיש, רבי יוחנן (פעמים מספר) ורבי יהושע בן לוי. באליהו רבה מופיעים רק רבי עקיבא, רבי שמעון ואלעזר בן מתיה. החכם האחרון הוא מתלמידי רבי עקיבא, ראו תוס', ברכות פ"ד הי"ח. </i>. לעומתם טען צוקר שיש בחיבור רמזים לפולמוס נגד קראים<sup class="footnote-marker">38</sup><i class="footnote">צוקר, רב סעדיה גאון. </i>. חלק גדול מהרמזים שנויים בפרק טז של תנא דבי אליהו, אותו פרק שממנו ציטטנו קטע לעיל. מאז חוזרים במחקר על עמדותיו של צוקר, אך ללא דיון נוסף. שני הטיעונים משכנעים ביותר, אך אינם יכולים לדור בכפיפה אחת. 
במסגרת זו לא נוכל להרחיב בדיון זה ונסתפק בכך שאנו מקבלים את ההערכה של אורבך ומרגליות שהחיבור משקף את ראשית ימי האמוראים<sup class="footnote-marker">39</sup><i class="footnote">אורבך, תנא דבי אליהו; מרגליות, סדר אליהו, כנגד צוקר, רב סעדיה גאון. </i>. הטיעון המרכזי לדעתנו הוא שה"מלחמה" נגד הקראים גרמה להידוק השורות וחיזוק התפיסה שכל ההלכה היא מן התורה. התגובה לטיעונים הקראיים הייתה בדרך כלל שכל מסורת ההלכה היא אמִתית, כלומר הדרשות הן פשט התורה, והלכות חכמים נובעות מפרשנות פשט הכרחית של התורה. לעומת זאת התשובה של המחבר מפתיעה בפתיחותה ובהבנה עמוקה של התהליכים שעיצבו את התורה שבעל פה. המחבר אינו טוען שהדרשות הן פיתוח של התורה. ייתכן שחשב כך והאמין בזאת, אך אין הדבר עולה מקטע זה. הטיעון הוא שתורה שבעל פה היא הפיתוח המתוכנן מששת ימי בראשית של התורה. כשם שמגדל החיטים מצפה לעשות מהחיטים לחם, כך מצפה ה' שמתורתו תתפתח תורה שבעל פה. הטיעון אינו מתאים לקראים, שכן אלו למעשה לא התנגדו לפרשנות תורה, וגם לא לעצם הדרשות. אלא שלהם הייתה פרשנות אחרת, ולשיטתם לכל פרשן חופש מחשבה, מעין "שבעים פנים להלכה". הטיעון בקטע אינו סותר את טענות הקראים, אבל הוא סותר את הטענות נגד כלל תורה שבעל פה, כל תורה וגם זו הקראית. הוויכוח, אפוא, אינו עם הקראים. 
זה שיש בו רק מקרא מכונה "בא בדרך מינות" (עמ' 171). אבל מההמשך (עמ' 172) מתברר שהוא משמש כשליח ציבור בתפילת שבת ובתפילות שאר הימים, משתתף בקריאת התורה במנחה של שבת ובימי שני וחמישי ויודע שיש בה שלושה קרואים בלבד, ומקפיד על הלכות ברכת המזון ועל ברכות אחרות של חז"ל. מין זה איננו קראי, אורחותיו הן אורחות חכמים, או ליתר דיוק האורחות המקובלות בחברה היהודית (בימי התלמוד, אך גם מאוחר יותר). הוא חלק מהקהילה אלא שמדבר בדרך מינות, ומבחינה מחשבתית מעלה טענות שבעיני חכמים הן בבחינת כפירה. המחבר טוען כנגד המתווכח עמו שגם הוא למעשה מאמין ומקיים את משנת חכמים. קטע זה על שני סעיפיו (ההצהרה בדבר מקור התורה שבעל פה והטיעון שגם המין מקיים את דברי המשנה) אינם הולמים את הקראים, אלא קבוצה אחרת של מי שדבקו בתורה בלבד.
יש, אפוא, לסכם שבתנא דבי אליהו באות לידי ביטוי עמדות שרווחו בימי חז"ל. אם אנו צודקים הוא נערך בראשית ימי האמוראים (עם השפעה בבלית חזקה, כפי שהראה כבר אפטוביצר)<sup class="footnote-marker">40</sup><i class="footnote">אפטוביצר, תנא דבי אליהו. </i>. על כן אנו משתמשים במדרש זה כחלק מספרות חכמים. שימוש נוסף במדרש, כקטע המגיב על שימושו של מתי בפסוק מישעיהו, יידון להלן. 
בדרשה בתנא דבי אליהו שהבאנו מובאת התפיסה העממית שנטילת ידיים היא חידוש של חכמים, וזו סיבה לפקפק בה ובחשיבותה. הדרשן מתנגד תאולוגית לזלזול במצווה, אך מסכים עם הצגת המצווה כחידוש של חכמים. הטענות של ההמון נתפסות בעיני המחבר כאילו יש בהן יותר משמץ של כפירה. עם זאת, בתנא דבי אליהו המונח "מן התורה" נתפס כתיאור היסטורי וספרותי מגביל: רק מה שכתוב בתורה. המחבר טוען שלא כל ההלכות הקדומות כתובות בתורה, ומצוות נטילת ידיים נרמזת בתורה. היא הוטלה על הכוהנים במקדש, והורחבה על כלל ישראל (מכוח דברי התורה, אבל כפיתוח של חכמים). להשלמת הטיעון חסרה ההשלמה שאכילת תרומה היא כאכילת קודשים וכהקרבה. כדברי רבי טרפון: "מעשה ברבי טרפון שלא בא אמש לבית המדרש. לשחרית מצאו רבן גמליאל, אמר לו: מפני מה לא באת אמש לבית המדרש? אמר לו: עבודה עבדתי. אמר לו: כל דבריך אינן אלא דברי תימה, וכי עבודה בזמן הזה מנין? אמר לו: הרי הוא אומר: 'עבודת מתנה אתן את כהונתכם והזר הקרב יומת' (במדבר יח ז), עשו אכילת תרומה בגבולין כעבודת בית המקדש" (בבלי, פסחים עב ע"ב - עג ע"א). אין לסיפור מקבילה ארץ-ישראלית, אך הרעיון נרמז אולי כבר במשנת ברכות פ"א מ"א.
ניתן, אפוא, לסכם שבדברי תנאים אין הד של ממש לתפיסה שנטילת ידיים שונה מהלכות אחרות, וכמו נטילת ידיים גם מצוות אחרות כולן "תורה" הן. אבל בתנא דבי אליהו, כמו גם בברית החדשה, אנו מוצאים תפיסות אחרות. בדברי אמוראים מגמה זו מתחזקת: "נטילת ידים לחולין מפני סרך תרומה, ועוד משום מצוה. מאי מצוה? אמר אביי: מצוה לשמוע דברי חכמים" (בבלי, חולין קו ע"א). שני הרעיונות מוצגים כהשלמה הדדית: הראשון שנטילת ידיים היא גזרה מיוחדת, מעין סייג למצוות, כדי שיתרחקו מהתרומה ולא יבואו לטמא אותה, והשני שהיא "משום מצוה". המונח "משום מצוה" מתפרש בסוגיה כמשהו שהוא חובה, והחובה היא "לשמוע דברי חכמים", הווה אומר שנטילת ידיים היא חידוש של חכמים (איננה ב"תורה"), אבל מצווה לשמוע בקולם. בביטויים "מצווה" ו"חובה" נעסוק בהרחבה בפירושנו למשניות אחרות (סוטה פ"ח מ"ז). לפחות הבבלי הבין ש"מצווה" מחייבת פחות, ושוב קשה להבין האם נטילת ידיים היא מצווה קלה או חמורה.
מעבר לכך, קשה לשלב את דיני נטילת ידיים במערך ההלכתי הרגיל. אם היד נגעה באב הטומאה – היא שנייה לטומאה ואיננה מטמאת חולין (אלא רק תרומה). כיצד תוסבר, אפוא, הדעה שנטילת ידיים היא גם לחולין<sup class="footnote-marker">41</sup><i class="footnote">במשניות מצויות שתי הדעות, שנטילת ידיים היא לתרומה בלבד או גם לחולין, ונדון בכך בפירושנו למסכת ידים. </i>? ומדוע יש ליטול ידיים לבשר תאווה (בשר רגיל)? "בראשונה היו אומרים בשר התאוה טהור חזרו וגזרו עליו שיהא מטמא את הידים" (תוס', נידה פ"ט הי"ח, עמ' 652); הרי הבשר עצמו טהור, כיצד הוא מטמא ידיים? כל זאת אם הידיים נגעו באב הטומאה, אבל הרי זה מקרה נדיר יחסית. החשש האמִתי הוא שמא נגעו בטומאה קלה, ואם כן הידיים שלישיות לטומאה ומטמאות רק קודש, ואילו נגיעה כזאת בידיים בחולין או בתרומה אינה מטמאת את הפרות שבהם נגעו הידיים. ובכלל, אם היד נגעה באב הטומאה כולו טמא, כמו שאמרנו לעיל. חכמים ורבי עקיבא נחלקים האם הידיים עצמן הן ראשון לטומאה או שני לה, ושוב – כיצד הן יכולות להיות ראשון לטומאה ("תחילה")? גם "גורלן ההיסטורי" של הלכות נטילת ידיים מתמיה. כיצד זה הן נשתמרו אף על פי שטהרה בטלה? וכיצד ומדוע נהגו בחוץ לארץ; אם כל גופו של אדם טמא – מה לו להקפיד על נטילת ידיים דווקא? 
לעומת זאת, הלכות נטילת ידיים משתלבות היטב בעולם מנהגי הסעודה בחברה היהודית בתקופת המשנה והתלמוד ובחברה ההלניסטית-רומית.
בעולם היווני מתוארת הסעודה החגיגית שעשירים הלניסטיים נהגו בה. הסעודה מתחילה בשעה התשיעית של היום, והיא מתחלקת באופן כללי לשלושה מרכיבים: קדם הסעודה, הסעודה, והשתייה שלאחריה שהיא גוף הסימפוזיון. בסדרי הסעודה עסקנו במבוא, וכאן נתמקד במרכיבים החשובים לפירוש הפרק. לסעודה ההלניסטית היו סדרי טקס קפדניים, והם היו מעין חוק חברתי החזק מכל חוק מדינה. הסופרים היווניים השונים משתמשים במינוח "חוק" לתיאור מנהגי הסעודה בכלל, ונטילת הידיים בפרט<sup class="footnote-marker">42</sup><i class="footnote">לנטילת הידיים ראיות רבות שתפורטנה להלן, אבל היא נזכרת דרך אגב במקורות נוספים רבים. ראו למשל פלוטארך, חיי פוקיון, ח. </i>. האורחים היו מגיעים לאולם הטרקליניום ("טרקלין" במקורות חז"ל)<sup class="footnote-marker">43</sup><i class="footnote">אתינאיוס, חכמי הסעודה, א 11, ועוד. </i>. הבאים נוטלים ידיים לראשונה (יד אחת בלבד)<sup class="footnote-marker">44</sup><i class="footnote">שם, א 18. </i>, מוזגים להם כוס יין, כל משתתף מקבל גם מטפחת (איור 29 סועדים עם כוס ביד ומטפחת) והם יושבים על כיסאות ואוכלים מתאבנים<sup class="footnote-marker">45</sup><i class="footnote">שם, א 12.  </i>. במטפחת מנגבים את הידיים הנרטבות בזמן הארוחה, מנגבים את הפה, ובסעודה שמתאר פטרוניוס המשתתפים גם שומרים לעצמם שאריות במפה זו. על היין מברכים לאלים, אבל ללא מעמד ציבורי. 
בשלב זה הסועדים מצוירים גם כמסתובבים באולם. לאחר מכן נוטלים ידיים בשנית (שם). נטילת הידיים היא עד הפרק<sup class="footnote-marker">46</sup><i class="footnote">פטרוניוס, הסטיריקון (סעודת טימילכיו, סעיף 27). </i>. חולצים נעליים (איור 30) ומסבים על ה"קלינה", היא מיטת ההסבה לאכילת מתאבנים, שתיית עוד יין, ולאחר מכן מסבים על המיטה גם בסעודה עצמה. בתקופה הקדומה הקפידו לאכול רק בשר צלי, אבל בהמשך אכלו בשרים מכל הסוגים וכן מיני מאפה (שם). בשלב זה מונח לפני הסועדים שולחן ועליו סל לחם. במיטה עצמה הסועד יושב, או שוכב למחצה, על כסת. לסועדים מחולקות מנות שוות (שם). לאחר הסעודה מתחיל השלב השלישי הכולל הופעות, או בסעודות פילוסופים שלב הדיון. בשלב זה ממשיכים הסועדים לשתות, להקיא, להשתכר וכן הלאה. בשלב זה מסולקים השולחנות<sup class="footnote-marker">47</sup><i class="footnote">אתינאיוס, שם, א 18; ב 49. </i>. מדברי אתינאיוס אנו מבינים שבשלב זה חלו שינויים, והמנהג החדש יותר היה להשאיר את השולחנות. במבנים רומיים השולחנות קבועים, ולכל היותר ניתן לסלק את הטבלה שעליה הונח האוכל<sup class="footnote-marker">48</sup><i class="footnote">שם, ב 47. הספרות על הסעודה רבה מאוד, אך בודדים אספו את הראיות בצורה מסודרת. לסיכום ללא הראיות המפורטות ראו בלומנר, חיי יום יום. </i>. 
בדרך כלל כלל חדר ההסבה שלוש עד שבע ספות, ועל כל אחת יושבים/שוכבים שניים או שלושה בני אדם. הספות מסודרות בצורת האות ח (איור 31). עד כאן החישוב התאורטי שמציג אתינאיוס<sup class="footnote-marker">49</sup><i class="footnote">שם, ב 47. </i>. בחפירות אנו מוצאים בדרך כלל רק שלוש ספות ולא יותר, כפי שגם יוצא ממוצא השם "טרקלין", שמשמעו שלוש מיטות ("קלינה" היא מיטת הסבה). פירוט נטילת הידיים מופיע גם בחיבורו הסטירי של פטרוניוס על סעודתו של טימילכיו. גם שם מדובר על נטילת ידיים ורחיצת הרגליים. שם נוסף שנוטלים את הידיים גם ביין, ואת הידיים המשומנות (לפני סיכה או אחר הסיכה) מנגבים בשערות השמש. על אשתו של טימילכיו מסופר שהייתה בעבר שפחה (כמו טימילכיו עצמו<sup class="footnote-marker">50</sup><i class="footnote">טימיליכיו הוא דמות ספרותית של עבד משוחרר שהתעשר. מנהגיו הם חיקוי של פשוטי העם לנוהגים הרומיים האציליים, אלא שכל מה שהיוונים עושים באצילות, הוא מבצע בגסות מובלטת. האצילות היא כמובן נושא שאפשר להתווכח עליו ולהעריכו בצורות שונות. השתכרות, הקאה ואולי אף פעילות מינית עשויות להתפרש בחברה היוונית כ"אצילות", ובחברה אחרת כגסות. </i>), ולפי דברי הסועדים שם הוא שיחרר אותה על מנת שלא ינגבו הסועדים את ידיהם בשערותיה. מכאן ניתן להסיק שהניגוב נחשב מנהג ביזיון. נוהג זה של ניגוב הידיים בראש העבד השמש מופיע בספרות הרומית רק בחיבור מיוחד זה, ובמשמעות הדבר נדון להלן.
סדרי הסעודה בחברה היהודית המתוארת בספרות חז"ל דומים ביותר. בתוספתא שנינו: "כיצד סדר סעודה? אורחין נכנסין ויושבין על ספסלים, ועל גבי קתדראות, עד שיתכנסו. נתכנסו כולן נתנו להם לידים, כל אחד ואחד נוטל ידו אחת. מזגו להם את הכוס, כל אחד ואחד מברך לעצמו. הביאו לפניהם פרפראות, כל אחד ואחד מברך לעצמו. עלו והסבו, ונתנו להם לידים, אף על פי שנטל ידו אחת נוטל שתי ידיו. מזגו להם את הכוס, אף על פי שברך על הראשון מברך על השיני. הביאו לפניהם פרפראות..." (פ"ד ה"ח). אם כן הסדר הוא כניסה לאולם, נטילת יד אחת, שתיית כוס, ברכה פרטית, אכילת מתאבנים, ואין מזכירים ברכה אחרי האכילה. בשלב שני מסבים ומתחילה הארוחה הציבורית, היא מתחילה בנטילת ידיים (שתי הידיים), היא השטיפה השנייה הנזכרת במשנת ידים (ראו להלן). מזיגת יין, ברכה נוספת, מתאבנים נוספים, ולאחר שלושה מתאבנים מתחילה הסעודה עצמה ואסור למאחרים להיכנס. ממשנת ברכות אנו שומעים פרטים נוספים. מחלוקת אחת היא מה נעשה תחילה, מזיגת היין הראשונה או נטילת הידיים (פ"ח מ"ב). בסעודה עצמה היושבים מסבים על מיטה, מעין מיטת ההסבה היוונית. לכל משתתף ניתנת מטפחת ואותה מניחים על השולחן או על הכסת (גם בכך חולקים בית שמאי ובית הלל, פ"ח מ"ג). את האוכל אכלו כנראה בידיים. היוונים וגם היהודים לא הכירו את המזלג, והסכין שימש במטבח לחיתוך אך לא הונח על השולחן. ביטוי לכך יש בתיאור המדרשי: "מעשה ברבי עקיבא שעשה משתה לתלמידיו, הביא להם שני תבשילין, אחד חי, ואחד מבושל. בתחילה הביא להן חי, הפקח שבהן אחז את הקלח בידו אחת ותלשו, לא בא אחריו. משך ידו הימינו, ואכל פתו ריקן. הטפש שבהן אחז את הקלח בשתי ידיו ותלשו. אמר לו רבי עקיבא, לא כך, בני, אלא הנח עקיבך עליו בתוך הקערה ותלשהו. ואחר כך הביא להן מבושל, אכלו ושתו ונסתפקו, ואחר שאכלו ושתו, אמר להם, בניי, לא עשיתי לכם כל כך, אלא כדי לבדוק אתכם, אם יש בכם דרך ארץ אם לאו" (דרך ארץ, פרקי בן עזאי פ"ה ה"ב, עמ' 217-215).
את השיריים זרקו לאחור, ובסוף הארוחה כיבדו את הבית. גם כאן נחלקו בית שמאי ובית הלל האם נטילת הידיים למים אחרונים היא לפני הניקוי או אחריו (להלן פ"ח מ"ד). על זריקת השיריים אנו שומעים מתיאור מלבב על "רב ששת זריק להו בלישניה. רב פפא זריק להו אחורי המטה. אמרו עליו על רבי זכריה בן אבקולס שהיה מחזיר פניו אחורי המטה וזורקן" (בבלי, שבת קמג ע"א). את השיריים ירקו מהפה, וזכריה בן אבקולס היה מחזיר פניו ויורק. על כן מובן שבסוף הסעודה יש לכבד את הבית, ונחלקו בית שמאי ובית הלל האם קודם נוטלים ידיים או קודם מנקים את הבית (משנה, ברכות פ"ח מ"ד).
מחלוקת נוספת המצטרפת למחלוקות של משנת ברכות פרק ח היא: "בית שמאי אומרים מגביהין מן השלחן עצמות וקליפין, ובית הלל אומרים נוטל את הטבלה כולה ומנערה. מעבירין מלפני השלחן פירורין פחות מכזית, ושער של אפונין ושער של עדשים, מפני שהוא מאכל בהמה. ספוג אם יש לו עור בית אחיזה מקנחין בו ואם לאו אין מקנחין בו, וחכמים אומרים בין כך ובין כך ניטל בשבת ואינו מקבל טומאה" (משנה, שבת פכ"א מ"ג).
סעודת הפסח שאנו מכירים עד היום עוקבת אחר סדרי הסעודה החגיגית בהבדלים מעטים המייחדים את ליל הסדר. נטילת ידיים ראשונה ("רחץ"), מתאבנים ("כרפס"), דיבורים, אך הפעם בעסקי פסח ("מגיד"), נטילת ידיים שנייה ("רחצה"), ברכות על הלחם, מתאבנים וקידוש (מוציא מצה, מרור, כורך, שולחן עורך), וכן הלאה. 
המשנה בעירובין (פ"א מ"י) קובעת שהיוצאים למלחמה פטורים מנטילת ידיים, ומעניין שגם אתינאיוס<sup class="footnote-marker">51</sup><i class="footnote">אתינאיוס, שם, ב 38. </i> מדגיש זאת. קו דמיון זה מעלה את האפשרות שהקשר בין נטילת ידיים בחברה היהודית לזה שבחברה היוונית והרומית היה גם במישור הספרותי (מה הם הנושאים שעליהם מדברים).
אחת ההלכות התמוהות היא שלדעת רבי אליעזר מותר ליטול ידיים ביין חי, וחכמים אוסרים זאת (תוס', ברכות פ"ד ה"ג), והנה מנהג מוזר זה מופיע גם הוא בסטיריקון של פטרוניוס על סעודת טימילכיו. נוהג זה איננו מופיע לדעתו עוד בספרות היוונית, והוא הוביל את קלרק להצביע על אפשרות של השפעה ארץ-ישראלית על מנהגי ההמון ברומא (ואולי טימילכיו עצמו היה מהמזרח)<sup class="footnote-marker">52</sup><i class="footnote">קלרק, מנהגים יהודיים, וראו קצוף, הלכות, שעידן ושכלל אפשרות זו. </i>. ייתכן שאכן כאן ההשפעה היא הפוכה, מהמזרח על המערב, אבל היא אפשרית רק בגלל הדמיון הרב במסגרת הסעודה בשתי החברות<sup class="footnote-marker">53</sup><i class="footnote">פלוטארך, בחיי פוקיון כ, מספר על מנהג עשירות של ערבוב יין במי רחיצת הרגליים, ופוקיון עצמו שדגל בחיי פשטות התנגד לכך. לפיכך קשה לטעון שזו עדות יחידאית ולתלותה בהשפעות יהודיות ברומא. </i>. קלרק גם מפנה להלכה אחרת בתוספתא שממנה משתמע שאת היין או השמן שסכו על הידיים ניגבו בראש העבד. התוספתא קובעת שאם השמש הוא תלמיד חכם לא ינגבו בשערו, שאין דרכו של תלמיד חכם לצאת מבושם לשוק (תוס', ברכות פ"ה הכ"ט). על נוהג זה מספר פטרוניוס באותו חיבור (27). במקרה זה התוספתא מנמקת את ההלכה בחיי הצניעות של תלמיד חכם, אבל מהחיבור הלטיני ברור שהיה זה נוהג של ביזוי, וטימילכיו עצמו שחרר את אשתו כדי שלא תתבזה במחווה זו.
עם כל זאת, ההבדלים בין הסימפוזיון היווני והסעודה היהודית היו רבים; המבנה זהה, אך התכנים שונים. הברכה איננה ברכה כללית לאל, אלא הברכה היהודית; הנטילה הופכת למרכיב הלכתי, הדיבורים הם דברי תורה (בסעודות חכמים; בסעודות של הציבור הרחב הבדל זה טושטש), ולבסוף – הסימפוזיון היווני-רומי הסתיים בשעות של שתייה ודיבורים, הופעות אמן וכיוצא באלו. בסופו של דבר השתכרו המשתתפים, ומשרתיהם החזירום לביתם. סיום זה איננו במקורות היהודיים, ובסעודת הפסח הוא נאסר (משנה, פסחים פ"י מ"ח). כמו כן לא נזכר אצלנו ראש הסעודה המכתיב את אחוזי המים ביין, וקובע בכך את סף השכרות המצופה. הנוהג של ראש סעודה התערער כנראה בתקופה הרומית, ואת המשתה ניהל בעל הבית. כך מתאר פטרוניוס את הארוחה של טימילכיו העשיר. במקורות היהודיים נרמז הדבר במשפט: "אורחין הנכנסין לבית, כל מה שיגזור עליהן בעל הבית יעשו" (כלה רבתי, פ"ח ה"ב, עמ' 320; פרקי בן עזאי, פ"ד ה"א, עמ' 193).
הדמיון בין הלכות נטילת ידיים בהלכה ונטילת הידיים הרומית מסביר גם כמה מההתחבטויות שהראשונים התחבטו בהן והאריכו ביישובן. כך, למשל, במשנה מדובר על שתי שטיפות ידיים, הראשונה של יד אחת והשנייה של שתי הידיים: "נטל לידו אחת משטיפה אחת ידו טהורה, לשתי ידיו משטיפה אחת רבי מאיר מטמא עד שיטול מרביעית" (משנה, ידים פ"ב מ"א). מבחינה הלכתית המשנה קשה: לשם מה נוטלים רק יד אחת, והאם יש חובה לנטול ידיים פעמיים? ואם כן – למה? המפרשים הציעו הצעות שונות; בכולן קשיים הלכתיים בולטים, ונדון בהן במפורט בפירושנו למשנה. בשלב זה נסתפק בכך שהתיאור היווני והתוספתא בברכות שציטטנו נותנים הסבר משולב וברור למשנה. אכן הסועדים נטלו יד אחת בלבד לאכילת הירקות, ולסעודה נטלו עוד פעם את שתי הידיים, וכדברי התוספתא בברכות: "אף על פי שנטל ידו אחת נוטל שתי ידיו" (פ"ד ה"ח). כן מתבארות הלכות ונוהגים נוספים.
הרחבנו מעט בביסוס הטענה בדבר הדמיון שבין נוהגי הסימפוזיון היווני-רומי בין הסעודה החגיגית המקובלת בחברה היהודית, וזאת כתשתית לטענה שנעלה להלן שנטילת הידיים משתלבת בנוהגי הסימפוזיון, או שלפחות עוצבה בהשראתם.
עם כל זאת, יש להיזהר זהירות רבה בעריכת השוואות. כך, למשל, בליל פסח אוכלים רק בשר צלוי וכך היה גם הנוהג היווני הקדום, כפי שכתבנו לעיל. האם יש קשר בין שני הנוהגים הללו? ספק רב, שכן הכנת קרבן פסח כצלי מתבקשת מטיב האירוע ומתנאי הארגון בירושלים. על כן ספק אם הנוהג היווני השפיע. סביר יותר שבשני הקהלים הללו התמודדו עם אותן שאלות, של בישול לאנשים רבים ללא תנאים לאירוח המוני, והפתרון שננקט היה זהה. 
נשוב, אפוא, לנטילת הידיים. הדמיון בין הלכות נטילת ידיים לנוהגים (חוקי החברה) הרומאיים רב מאוד. מתבקשת השערה שלפנינו השפעה של התרבות הזרה, כלומר שהנוהג היווני חדר לסעודות הציבוריות בחברה היהודית. אנו מציעים תהליך מורכב יותר. ההסבה מופיעה כבר בספר שיר השירים (א יב), וכן היא מופיעה בציור קיר אשורי. גם אחשורוש ואסתר יושבים בסעודתם על מיטות, וכנראה הסבו (אסתר ז ח). מסתבר שהנוהג חדר למזרח כבר בתקופה האשורית, ובעיני חכמים לא היה זה נוהג יווני אלא נוהג של כל שכבת העילית. נוהג הנטילה וסדרי הסעודה אפיינו את סעודות הכוהנים במקדש, שבהן לא שתו יין, אך יתר פרטי המעמד נשמרו. משם הועברו לחברת העילית הירושלמית, ולחברה היהודית בכלל.
הנוהג הזר התפשט בחברה היהודית משום שהוא ענה על צרכים "יהודיים". כאמור, איננו יכולים לאמץ את ההסבר של טומאת ידיים כהסבר מקורי, ברם אין צורך לבחור דווקא בהסבר זה. בניגוד לנוהג הרווח בתרבויות הפגניות, הרי שביהדות של תורה שבעל פה לא נועדה הטבילה בדרך כלל אלא למקרה של טומאה. מי שנטמא, בצורה ברורה, חייב טבילה. עם זאת הייתה גם טבילה להתקדשות ולהיטהרות הנפש (שזה המניע והעיתוי הרגיל בחברה היוונית עובדת האלילים). טבילה להתקדשות היא רחצת הידיים והרגליים במקדש, הטבילה לפני אכילת תרומה ועוד. גם נטילת ידיים נועדה לבטא היטהרות והתקדשות, זאת בהתאם לתפיסה (שכמוה עולה גם בספרות היוונית) שהסעודה איננה רק לאכילת הגוף אלא היא גם אירוע דתי, מעין מזבח מקומי. על רקע זה, תביעה להיטהרות נוספת היא טבעית.
בשלב שני החל תהליך המיסוד המשפטי, ואז נקבעה מערכת משפטית שתכיל את נוהגי נטילת הידיים. נקבעו השיעורים ומועדי הנטילה, ונוהגים הפכו להלכות. נוהגי הרחצה בחמין, למשל, לא הפכו להלכות, ונראה זאת להלן. ההסבר ההלכתי הוא אפוא תוצאה של קביעת שפת המשפט כשפה ההלכתית היחידה. דווקא המקורות החוץ-תנאיים שימרו את התפיסה הקדומה שנטילת ידיים איננה הלכה ככל הלכה משפטית אחרת.
עד עתה ראינו שנטילת הידיים וסדריה המדויקים מתבהרים לאור הנוהגים ההלניסטיים. לא קבענו בזאת מדוע חידשו חכמים את ההלכה. אפשר שהעבירו את הנוהג ההלניסטי, אבל גם אפשר שהם עיצבו מעמד של התקדשות לפני סעודה מעין ההתקדשות של הכוהנים לפני אכילת תרומה (לעיל פ"א מ"א), לפני העבודה במקדש. ייתכן שיש להציג את הדברים באופן זה. כל נוהגי הסעודה המוכרים לנו כהלניסטיים נהגו במזרח הקדום. הסופרים היווניים מדברים על כורש מלך פרס המקיים סעודות דומות. חכמים אימצו את הנוהג המקובל, אך העניקו למנהגים קדושה ותוכן דתי של עשייה לשם שמים. מאוחר יותר נוצק התוכן הדתי לכלים הלכתיים משפטיים, כמקובל בהלכה היהודית. יהי מקור מצוות נטילת ידיים אשר יהי, ברור שלאחר עיצוב הפרטים השונים כל מי שהשתתף בסעודה יהודית ראה לפניו את הסעודה ההלניסטית, וערך השוואה בין הדומה והשונה שבשתי החברות. 
מעתה נקראת מחלוקת בית שמאי ובית הלל באופן שונה. כל סעודה מתחילה ביין ובנטילת ידיים, והשאלה היא מה הסדר הנכון. בית שמאי מצדדים בסדר ההלניסטי המקובל, ובית הלל מבקשים לשנות את הסדר ולהקדים את מזיגת היין. השאלה היא האם בית הלל מדברים רק בסעודת מצווה שאמורה לפתוח בברכה על היין, או שמא הם דנים בכל סעודה, כמשתמע מפשט המשנה. אם אכן מדובר בכל סעודה אזי ניתן לפרש את דבריהם כהתרסה נגד הנוהל ההלניסטי, ואולי אף במטרה להדגיש שנטילת הידיים איננה תנאי לטיפול באוכל. לפי בית הלל תתחיל הסעודה במזיגת יין, כלומר בקידוש ובמעמד הדתי, וכך אנו נוהגים בליל הסדר עד היום. הברכה מלכדת את משתתפי הסעודה כבר בתחילתה ופותחת במה שהוא מצוות היום (בחג) או סתם מצווה. דעתם של בית הלל מגמדת במידה מסוימת את חובת נטילת הידיים. אין היא תנאי לעצם הסעודה, שכן ניתן למזוג את היין לפני נטילת הידיים. ייתכן ששטיפת היד האחת נובעת מכך שהיד השנייה אוחזת בכוס היין. 

Mishnah 3

בחלק מכתבי היד משנה ד באה לפני משנה ג, וכן בתוספתא ובירושלמי<sup class="footnote-marker">54</sup><i class="footnote">אפשטיין, מבוא, עמ' 1002. </i>.
<b>בית שמי אומרים מכבדין את הבית ואחר כך נוטלים לידים [ו]בית הלל אומרים נוטלים לידים ואחר כך מכבדין את הבית – </b>לכבד את הבית משמעו לנקותו. המדובר בסיום הסעודה, והמשנה מניחה כמה נוהגי סעודה שהיום היו נתפסים כבלתי אסתטיים. המשנה מניחה שהסועדים המסבים משליכים את שיירי האוכל לרצפה. שיירים אלו כוללים קליפות ועצמות, ואולי אף חלקי אוכל. בשבת השתדלו מעט לשמור על הניקיון בגלל המגבלות על הניקוי<sup class="footnote-marker">55</sup><i class="footnote">ראו פירושנו לשבת פכ"א מ"ו. </i>, אך הנוהג הרגיל היה להשליך פירורים ושאריות על הרצפה. נטילת הידיים של משנתנו היא בסיום הסעודה, "מים אחרונים", וגם את המים האלו נהגו כנראה לשפוך על הרצפה. הבעיה ההלכתית של המשנה היא שהמים ירטיבו את האוכלים שעל הרצפה ויגרמו לאיבוד אוכלים. כן מסבירה התוספתא במפורש: "בית שמיי אומרים מכבדין את הבית מפני אובדן של אוכלים ואחר כך נוטלין לידים, בית הלל אומרים אם היה שמש תלמיד חכם מלקט פרורין שיש בהן כזית, ונוטלין לידים ואחר כך מכבדין את הבית" (תוס', פ"ה הכ"ח; בבלי, כב ע"ב). אם כן גם בית הלל סבורים שאין לאבד אוכלים, על כן אם היה השמש תלמיד חכם היה דואג לאסוף את הפירורים הגדולים שהם בבחינת אוכל של ממש. יש להניח שאם האדון היה תלמיד חכם היה מנחה את השמש לעשות זאת. עם זאת, אין זו סיבה לעכב את נטילת הידיים ואת ברכת המזון עד שהבית ינוקה.
ההסבר של התוספתא מדגיש את ההיבט המשפטי-הלכתי, כלומר אבדן אוכלין. אבל כפשוטה לא רק בעיה הלכתית כאן אלא בראש ובראשונה שאלה של אסטטיקה ונוחות: האם ראוי לברך כשהחדר (ה"טרקלין" בבתי העשירים) מזוהם מאוד. 
גם במשנה זו בית הלל מעמידים בראש סולם העדיפויות את ניהולה התקין של הסעודה. אם יתחילו לנקות את הבית לפני נטילת ידיים יצטרכו לקום מההסבה, להזיז את המיטות ולהפריע למהלכה התקין של הסעודה. לפי ההסבר המשפטי לדעת בית שמאי איבוד אוכלים הוא סיבה מספקת להפרעה זו. דומה שגם במשנה זו שורש ההבדל בין הבתים הוא ביחס למרכזיותן של המצוות, כמו במשניות הקודמות. כמובן גם לבית הלל קיום המצוות הוא ערך מכונן, אך לדעתם ניהול תקין של חיי אנוש הוא ערך מרכזי מקביל, וניהול מעמדות ציבוריים כמו סעודה הוא בוודאי מצווה כשלעצמו. אם אנו מפרשים שהמחלוקת נסובה גם, או בעיקר, סביב המרכיב האסטטי, הרי שבית שמאי דורשים הקפדה על ניקיון לפני ברכה, ובית הלל סבורים שהניקיון במקרה זה משני. יש להדגיש שבתרבות היוונית יש תיאור של סעודות, ושם מתוארת זריקת האוכלים ולכלוך הרצפה. זריקת האוכל נחשבה בעיני אתינאיוס כנוהג מגונה בשל קלקול האוכל, אבל הייתה נוהג קיים שאי אפשר להתעלם ממנו. כיבוד הבית אכן נעשה (על ידי המשרתים או העבדים) לפני סיום הארוחה וה"ברכה". ה"ברכה" איננה הברכה היהודית, אלא ברכה לשלום המשתתפים ותודה לאלים<sup class="footnote-marker">56</sup><i class="footnote">אתינאיוס, סעודת הפילוסופים, 9 408ג-462ג; בלומנר, חיי יום יום, עמ' 397. </i>. לאחר מכן שתו יין והשתוללו עד מאוחר בלילה. אם כן, כמו במשניות הקודמות דברי בית שמאי משקפים את הנוהג ההלניסטי המוכר. אפשר, אפוא, שאין עלינו לחפש נימוקים נוספים אלא שבית שמאי מקדשים את הסדר הקיים ומעניקים לו תוקף דתי, ואילו בית הלל יוצאים נגדו וסבורים שאפשר גם לנהוג אחרת, גם כדי להביע התרחקות מהנוהג של העילית ההלניסטית.
גם במחלוקת זו הרקע ההלניסטי משמעותי. רחיצת הידיים נעשתה במקום ההסבה לסעודה והיא גורמת ללכלוך וממילא להשחתת הפירורים הרבים שעל הרצפה (כך העבדים והכלבים לא יוכלו ללקטם). לכן ממליץ (מורה) אתינאיוס לרחוץ ידיים רק לאחר ניקיון הרצפה כדי שלא להפסיד מאכלים. אין צריך לומר שהפסד אוכלין הוא גם ערך הלכתי<sup class="footnote-marker">57</sup><i class="footnote">אתינאיוס, שם, 409. </i>. כל זה בסעודה ארוכה הנמשכת זמן רב, ואין לחשוש לכך שהארוחה תתארך יתר על המידה. גם כאן לא ברור האם בית הלל תובעים להקדים את רחצת הידיים, או שמותר גם להקדים אותה. הם אינם מעניקים משקל רב להפסד האוכלים, וכנראה דואגים יותר לסבלנותם של האורחים. ייתכן שבית הלל רואים לפניהם סעודה קצרה יותר האמורה להסתיים במהרה. כפי שראינו ונראה בכל סדרת המחלוקות בית שמאי מקבלים כהלכה את סדר הסעודה המסורתי (ההלניסטי במקורו), ואולי פשוט שבית הלל מתנגדים לקדש את המצב הקיים שכן יסודו בנוהג לא דתי, ואין בו הלכה של ממש. 

Mishnah 4

אנשים אכלו את האוכל בידיהם והתלכלכו. על כן נהגו במהלך הסעודה לנגב את הידיים במפית, והשאלה היא היכן תונח המפית.
<b>בית שמי [אומרים] מקניח את ידיו במפא – </b>מפא או מפה היא חתיכת בד,<b> ומניחה על השלחן ובית הלל אומרים על הכסת –</b> גם כאן לא ברור האם לדעת בית הלל מניח את המפית על השולחן ואפילו על הכסת, או דווקא על הכסת ולא על השולחן, כפי שנברר להלן. כמו במשניות הקודמות שני הסברים למשנה, אך ריבוי ההסברים הוא לבית הלל בלבד. 
המפית כמובן רטובה, והחשש הוא: "שמא ניטמאו משקין שבמפה מחמת הכסת ויחזרו ויטבלו את הידים, בית הלל אומרים ספק משקין לידים טהור. דבר אחר, אין נטילת ידים לחולין, אלא מקנח ידיו במפה ומניחה על הכסת, שמא ניטמאו משקין שבמפה מחמת השלחן ויחזרו ויטמאו את האוכלים" (תוס', הכ"ז; ירו', יב ע"א; בבלי, כב ע"ב). אם כן, הכסת טמאה. אין הכוונה לטומאה שלמה, אלא לכך שהיא טמאה טומאה קלה בלבד. טומאה זו תפגע במפית הלחה, וזו תטמא את הידיים. כמובן אין זו הטומאה הפורמלית, אלא אותה טומאה קלה המחייבת נטילת ידיים. אבל על השולחן המפית לא תטמא משום שהשולחן טהור, או משום שהמסב לא יגע במפית וממילא זו לא תטמא אותו. להלן נציע הסבר נוסף לכך שהמפית שעל השולחן אינה מטמאת. לדעת בית הלל כל חשש הטומאה מופרז. הניסוח הטכני הוא: "ספק משקין לידים טהור". נימוק מקביל הוא שנטילת ידיים היא רק לחולין (אכילת מזון שהוא חולין), ואין מקום לגזרות נוספות. "דבר אחר" בהקשר זה אינו הסבר אחר אלא ניסוח שונה של אותו רעיון. מהמדרש ברור שמפה והנוזלים שבה מטמאים "נמצאת אתה אומר ככר של תרומה שהיא כרוכה במפה, ונתונה בין כר לחבירו אם כנגדו נתונה טמאה, שאם נטמאת המפה נטמאת הככר, ושלא כנגדו טהורה שאין מגעו מטמא בגדים" (ספרא מצורע, פרשת זבים, פרק ז ה"ה, עח ע"ג). ההלכה בספרא מניחה שהמפה על השולחן, כדעת בית שמאי<sup class="footnote-marker">58</sup><i class="footnote">הלכות שנפסקו כבית שמאי הן תופעה תדירה. ראו ספראי, הכרעה כבית הלל. </i>.
בהמשך התוספתא מובא הסבר שני, שונה במקצת. לפי ההסבר השני בית הלל חוששים שהשולחן רטוב והנוזלים שעל השולחן יטמאו את המפית, וכאשר ישתמש הסועד במפית פעם נוספת ייטמא. לפי הסבר זה בית הלל אומרים שיש להניח את המפית דווקא על הכסת, שהיא רטובה פחות, ולא על השולחן. אם כן, המחלוקת קוטבית: בית שמאי מחייבים להניח את המפית על השולחן, ובית הלל על הכסת. הסבר זה מותיר את הלומד מתוסכל קמעה. מתברר שהמחלוקת היא במציאות, היכן יש חשש רב יותר שהיד תיטמא, על הכסת או על השולחן. הכסת סמוכה יותר למקום המושב של הסועד, אך המשקה שעליה אינו נוזל ממש אלא רטיבות קלה. השולחן רחוק יותר, אך המשקה הוא נוזל ממש.
בירושלמי לא הכירו הסבר זה, ולדעתם מדובר בשולחן של פרקים או של שיש. התלמוד רומז לשלושה סוגי שולחנות. שולחן "רגיל" הוא מתקן שיש לו ארבע רגליים וטבלה, וזהו כלי לכל דבר המקבל טומאה. שולחן של פרקים הוא שולחן מתפרק, יש לו בסיס, רגליים וטבלה, וזו מתפרקת וניתן להסירה מהבסיס (איור 32 שולחנות). שולחן זה אינו נחשב לכלי. הטבלה עשויה מעץ שטוח ללא דפנות, והיא בבחינת "פשוטי כלי עץ" שאינם מקבלים טומאה. כמו כן אין היא מחוברת לרגליים ואינה נחשבת לכלי אחד עם הרגליים. שולחן שלישי הוא של שיש, והוא שולחן קבוע עם רגליים קבועות ולוח שיש. אבן אינה מקבלת טומאה, על כן שולחן של שיש אינו מקבל טומאה וניתן להניח עליו את המפית. בית הלל סבורים שאין צורך במגבלה זו ולכן מותר להניח את המפית גם על הכסת, וודאי שעל השולחן.
אם כן, יש שני הסברים בסיסיים לדעת בית הלל, וגם כאן את דעת בית שמאי לא רואים לנכון להסביר. 
המחלוקת מתבארת על רקע החברה ההלניסטית. גם בסעודה ההלניסטית חולקה למשתתפים מפה, והיא מכונה בלטינית mappa<sup class="footnote-marker">59</sup><i class="footnote">ראו למשל כסינופון, חיי כרש, 1.3.5; אתינאיוס, סעודת הפילוסופים, סעיף 410.  </i>. בציורים ההלניסטיים היא תלויה על מסגרת הדרגש שלפני הסועדים, כלומר על השולחן, ושוב בית שמאי מצדדים בנוהג ההלניסטי המקובל. השולחן הוא שולחן ארבע רגליים (כנוהג הרומי), אבל אנו יודעים שבתקופה ההלניסטית נהגו שולחנות של שלוש רגליים (טריפוד) שעליהם טבלה בלתי מקובעת. אם כן, בית שמאי מצדדים בנוהג ההלניסטי המקובל. הנחת המפה על מסגרת הדרגש פותרת גם את בעיות הטהרה, שכן היא איננה נוגעת במאכלים (איור 33). בית שמאי מקבלים בנחת את הנוהג ההלניסטי, הן משום שהוא הנוהג הקיים (המסורתי) והן משום שיש בו פתרון לבעיית טומאה אפשרית. 
בית הלל חוששים פחות מהטומאה. הרי האנשים טהורים והמאכלים טהורים, אם כן גם נוזלי הגוף ורוטבי האוכל המתמזגים יחדיו הם טהורים, ולכן מותר להניח את המפה גם על הכסת. בית הלל מתייחסים אפוא לנטילת הידיים בפחות נוקשות, וזאת דווקא מתוך גישה הלכתית, שהרי כפי שאמרנו לעיל למעשה נטילת ידיים איננה משתלבת במערכת ההלכתית של טומאה וטהרה. בית שמאי, המסורתניים בדרך כלל, מתרגמים את מסורת נוהגי הסעודה להלכה במסגרת דיני טומאה, ולכן חוששים מטומאת המפה. 
אם כן, גם במשנה זו ייתכן שהמחלוקת בין הבתים חוזרת לשאלה העקרונית יותר של טיב נטילת ידיים והטומאה שהיא באה לטהר. לבית הלל נטילת ידיים אינה מטהרת ממש, וכל הטומאה אינה טומאה ממש במובנו הטכני-הלכתי של המונח, על כן אין צורך להתנהג בזהירות הנדרשת בהלכות טומאה, כמו במשנה הקודמת. 

Mishnah 5

<b>בית </b><b>שמי אומרין נר ומזון ובשמים והבדלה [ו]בית הלל אומרין נר ובשמים מזון והבדלה – </b>המחלוקת היא על סדרי הבדלה הנערכת עם ברכת המזון. הרקע להלכה הוא סעודת מוצאי שבת, המתחילה בתוך השבת ונמשכת עד מוצאי שבת. שני הבתים אינם מזכירים אפשרות של הבדלה בתפילה משום שעדיין אין נוהג מקובל של תפילת ערבית, כפי שהסברנו לעיל<sup class="footnote-marker">60</sup><i class="footnote">ראו הדיון בהבדלה במבוא ולעיל, פ"ד מ"א.  </i>. שני הבתים מסכימים על מרכיבי ההבדלה הכוללת שלוש ברכות: נר, בשמים והבדלה, והשאלה היא היכן לשלב את ברכת המזון במכלול זה. 
מן המשנה משמע שסדר ההבדלה הוא נר, בשמים והבדלה, והשאלה היא היכן לשלב את ברכת המזון, אחרי ברכת הנר (בית שמאי) או אחרי ברכת הבשמים (בית הלל). הבבלי אומר שזו עמדת רבי מאיר, או משום שהייתה לו ברייתא שהעידה על כך או משום שהניח ש"סתם משנה רבי מאיר". מכל מקום, הוא מביא גם דעה חולקת המופיעה גם בתוספתא ובירושלמי: "אמר רבי יהודה לא נחלקו בית שמיי ובית הלל על ברכת המזון שהיא בתחילה ועל הבדלה שהיא בסוף, על מה נחלקו על המאור ועל הבשמים, שבית שמיי אומר מאור ואחר כך בשמים, ובית הלל אומרין בשמים ואחר כך מאור" (תוס', פ"ה [ו] ה"ל; ירו', י ע"ב; בבלי, נב ע"ב). אם כן, לפי רבי יהודה לכל הדעות יש לפתוח בברכת המזון, והמחלוקת היא על נוסח ההבדלה. בנוסח ההבדלה ברור שברכת המבדיל חותמת את ההבדלה, והמחלוקת היא האם יש לפתוח בנר (בית שמאי) או בבשמים (בית הלל). לפי משנתנו ההבדלה נפתחת בנר ומסתיימת בהבדלה. למעשה המשנה מציגה את דעת בית שמאי כפי שנמסרה על ידי רבי יהודה, אלא שברכת המזון קודמת להבדלה. 
התוספתא ממשיכה בתיאור מחלוקת דומה על סדר הברכות, יין או בשמים: "בית שמאי אומרין אוחז כוס יין בימינו ושמן ערב בשמאלו, מברך על היין ואחר כך מברך על השמן. ובית הלל אומרין אוחז שמן ערב בימינו וכוס יין בשמאלו, מברך על השמן וטחו בראש השמש. אם היה שמש תלמיד חכם טחו בכותל, לפי שאין שבח תלמיד חכם שיצא מבוסם" (תוס', שם הכ"ט)<sup class="footnote-marker">61</sup><i class="footnote">שמש תלמיד חכם (מלקט פירורין) נזכר גם במשנה ג לעיל. </i>. השמן הוא שמן מבוסם, ואחרי שבירכו עליו סכו בו את השיער, וכך הופק הריח הטוב. אלא שלא היה מקובל שתלמיד חכם יסוך עצמו בשמן ריחני, לכן היו סכים את ראש השמש. ההווי המתואר הוא הווי של בית העשיר שיש לו שמן מבושם. סתם אדם מישראל הסתפק, מן הסתם, בצמחי בשמים שהיו צמחי בר נפוצים (אזוב, מרווה משולשת, זוטא לבנה וכיוצא באלו). 
הבבלי מפתח כאן מחלוקת נוספת, האם מותר להשתמש בשמש עם הארץ. בית שמאי כאילו אוסרים זאת ולכן אינם דנים בכך. העמדה זו נכונה גם במשנה ג שבה בית הלל מזכירים את השמש שהוא תלמיד חכמים. דומה שמחלוקת זו אינה מקורית אלא משקפת פרשנות ספרותית מחד גיסא, ורֵאליה של חכמי בבל מאידך גיסא. כידוע הייתה תופעת עמי הארץ מקובלת בארץ ישראל. בתלמוד הבבלי מושמעים גינויים בוטים ומימרות חריפות ביותר נגד עמי הארץ. נעסוק בכך במפורט במבוא למסכת דמאי, ושם נראה כי כל הביטויים הבוטים כלפי עמי הארץ מצויים רק בתלמוד בבל, בשמם של תנאים ואמוראים ארץ-ישראליים. נראה, אפוא, שפן זה הודגש הרבה יותר בבבל. בארץ ישראל היו גם עמי הארץ שותפים בבית הכנסת ובדרשה, והיחס אליהם היה פטרנליסטי, אך מקרב. 
השאלה היא על איזה אירוע התוספתא מדברת. היו ראשונים רבים שפירשו שמדובר בסעודה רגילה שבמקרה הביאו בה גם שמן. ברם, לפי ההקשר בתוספתא ובתלמודים מדובר בהבדלה שאחר המזון והיין הנזכר הוא היין של כוס הברכה, והשמן הוא הנר של ההבדלה. בתוספתא המשפט מופיע לפני דעתו של רבי יהודה, ועדיין יש להניח שהתוספתא מתייחסת לכתוב במשנה. לפי המשנה לדעת בית שמאי אחרי ברכת המזון מברך על היין ואחר כך על הבשמים, וזאת בהתאם לתוספתא, ולדעת בית הלל מברך על הבשמים (השמן הערב) ואחר כך על המזון. כך יש להבין את הנוסח המעורפל בתוספתא, שהרי לבית הלל לא נאמר מתי מברך על היין. פירוש דבריהם בתוספתא הוא שמברך על השמן (ברכת בשמים), אחר כך אומר ברכת המזון ובסופה שותה את היין. לבבלי הייתה גרסה אחרת ובה הדעות לגבי סדר הברכות הפוכות, ונאמר במפורש שהמחלוקת היא בסדר הברכות<sup class="footnote-marker">62</sup><i class="footnote">בבלי, מג ע"ב, וראו בהרחבה ליברמן, תוספתא כפשוטה, עמ' 94. </i>. בדברי בית הלל כלולה תוספת, שאינה נוגעת לענייננו, שלתלמיד חכם אסור להתבשם. לא נאמר מה דעת בית שמאי. מעדויות מספר ניתן להתרשם שבית שמאי נקטו גישה עממית פחות ועיליתנית במקצת<sup class="footnote-marker">63</sup><i class="footnote">ראו למשל בן שלום, תלמוד תורה. </i>, ואולי לא התנגדו כלל לכך שתלמיד חכם יצא מבושם. הנושא ראוי להרחבה, אך לא כאן מקומה. 
מכל מקום, לפי הסברנו זה התוספתא מבטאת את המחלוקת במשנה. לשווא טרחו אפוא ראשונים להסביר מדוע אין חילוק זה שבין בית שמאי לבית הלל נמנה במשנה<sup class="footnote-marker">64</sup><i class="footnote">ראו ליברמן, שם. אין כל הכרח לפרש שהמשנה מונה את כל המחלוקות בסעודה שבין הבתים, וכל הדיון בנושא מיותר.  </i>.
<b>בית שמאי אומרים שברא מאור האש ובית הילל אומרים בורא מאורי האש – </b>המחלוקת היא סגנונית; מה צריך להיות נוסח ברכת ההבדלה: "שברא" (בעבר) או "בורא" (בהווה). נראה שעיקרה הוא השאלה האם הברכה היא על בריאת האש במעשה בראשית (בית שמאי) או על בריאת האש וחידושה בכל יום (בית הלל)<sup class="footnote-marker">65</sup><i class="footnote">הבבלי, נב ע"ב, פירש מעט אחרת, שלדעת בית שמאי "בורא" משמעו לעתיד.  </i>. הירושלמי שואל: "על דעתהון (דעתם) דבית שמי אשר ברא פרי הגפן על דעתיהון דבית הלל בורא פרי הגפן?", כלומר האם אותה מחלוקת סגנונית היא גם על ברכת "בורא פרי הגפן", ועונה: "יין מתחדש בכל שנה ושנה, האש אינו מתחדש בכל שעה" (ירו', יב ע"ב; פ"ו ה"א, י ע"א; בבלי, יב ע"ב)<sup class="footnote-marker">66</sup><i class="footnote">צורה זו של היקש נדחתה. </i>. הפירוש הפשוט הוא שהירושלמי שואל: אם בית שמאי סבורים שהברכה היא בלשון עבר – צריך היה גם לומר "ברא פרי הגפן". מהסבר זה של השאלה ברור שאין הם מכירים נוסח מעין זה, ומסבירים שעל יין צריך, לכל הדעות, לברך בלשון הווה, משום שהיין מתחדש בכל שנה. כל שנה יש יבול חדש והבריאה נמשכת, אבל האש היא קבועה. יש להניח שהדברים מבטאים מצב שבו בערה בבית אש תמידית, והדלקת אש חדשה הייתה נדירה<sup class="footnote-marker">67</sup><i class="footnote">ראו פירושנו לביצה פ"ד מ"ז. </i>. אבל אפילו כך ההסבר קשה, האם באמת אין אש חדשה? אדרבה, הדלקת אש נראית בעליל כבריאה מחודשת.
אולי באמת עשויים היו בית שמאי ובית הלל לחלוק גם על ברכת פרי הגפן, אלא שמחלוקת מעין זו כבר לא הייתה מוכרת לאמוראים. מכל מקום, המחלוקת חוזרת לשאלה שבשתי המשניות הראשונות: האם יש לברך על מעשי ה' שבכל יום ויום, בבחינת "ברוך ה' יום יום" (בית הלל), או שמא היום-יום אינו משמעותי ורק בריאת העולם כולו זוקקת ברכה (בית שמאי). 
מעין מחלוקת זו הביאו התלמודים והמדרשים לעיל, האם צריך לומר "המוציא לחם מן הארץ" או "מוציא לחם מן הארץ"<sup class="footnote-marker">68</sup><i class="footnote">ראו לעיל, פ"ו מ"א. </i>. שם הוצעו שתי אפשרויות להסבר המחלוקת, מחלוקת עקרונית כמו שפירשנו, או בעיה טכנית של כפל אותיות: "...מלך העולם מוציא לחם", והאות ה' נקבעה כדי להפריד בין האותיות השוות. בתלמוד הבבלי אף מוצעת אבחנה דומה בתפילת גאולה בין "גאל ישראל" (בעבר) לבין "גואל ישראל"<sup class="footnote-marker">69</sup><i class="footnote">ספראי וספראי, הגדת חז"ל, עמ' 52. </i>. אבחנה כזאת לא הייתה מוכרת למקורות ארץ ישראל, וקשה להאמין כי היא תנאית. 

Mishnah 6

המשנה ממשיכה לדון בדיני ההבדלה שנזכרה כבר במשנה הקודמת. במשנה יש רשימה ובה סעיפים מספר, ולא ברור כמה הם. הסעיף הראשון הוא שאין להשתמש בבשמים שלא הונחו לשם הבדלה. על כן נקבע שאין להשתמש בבשמים של מתים, ולהלן נפרש לשם מה הונחו, אך ודאי שלא לשם הבדלה. הסעיף השני הוא שאין להשתמש בנר או בבשמים של עבודה זרה. כאן האיסור כפול: הנר או הבשמים לא הונחו לשם הבדלה, ואולי מצטרף לכך גם חשש האיסור של הנאה מעבודה זרה. ההסברים לפרטים השונים ינועו סביב צירים אלו.
<b>אין מברכין לא על הנר ולא על הבשמים שלגוים – </b>במקורות התלמודיים מוצגים שני הסברים אפשריים: או שמדובר בנר "שלא שבת", כלומר שלא הודלק במוצאי שבת, או בנר של עבודה זרה. הירושלמי מוסיף: "תנא רבי יעקב קומי (לפני) רבי ירמיה, מברכין על הבשמים שלגוים. מהו פליג? קיומונה במעשיו לפני חנותו. עששית אף על פי שלא כבת מברכין עליה" (ירו', יב ע"ב). ברור שהתלמוד מביא מסורת שונה שמותר להבדיל על בשמים של גויים, ויש להניח שהוא הדין בנר של גויים, אם כי הדבר לא נאמר. המשך הקטע סובל שני פירושים. לפי פירוש אחד הגמרא שואלת "מהו פליג" – על איזה מקרה הוא חולק, ועונה שמדובר בנר שלפני חנותו של הגוי, כלומר בנר של חולין; אם הנר מוצב לפני החנות מוכח שהונח לצורך החנות, והגמרא מוסיפה את הדין שאם הנר לא הודלק לשם הבדלה אלא זו עששית הבוערת כל הזמן – מותר לברך עליה. הלכה זו כלשונה מצויה גם בתוספתא, אלא ששם היא מופיעה במנותק מכל הקשר (תוס', פ"ה הל"א). אם כן, ברישא הבעיה היא שהנר או הבשמים מונחים מלפני ההבדלה ולא נועדו להבדלה, ולדעת רבי ירמיה בשם הברייתא, וכן לדעת התוספתא, מותר להבדיל על נר מעין זה. 
הפירוש האחר הוא ש"מאי פליג" אין מובנו במה המחלוקת אלא "מה הוא מחלק", מהי ההבחנה שהברייתא עושה. התלמוד מניח שאין כאן מחלוקת אלא שני מקרים שונים: מותר להשתמש בנר או בבשמים שהגוי משתמש בהם לפי תומו (לפני חנותו), אך בשמים אחרים אסורים. המשנה עוסקת בנר שלפני חנותו של גוי, ולדעת הכול עליו אין מברכים. אם כן הרישא של המשנה אינה עוסקת בנר הדולק מלפני מוצאי שבת, או בבשמים שהונחו לפני מוצאי שבת. עדיין אין כאן הסבר לאיסור, אבל ברור שהאיסור אינו העובדה שהנר לא הובא לשם הבדלה. למהות האיסור נציע להלן הצעות מספר.
העששית הנזכרת היא גוש ברזל מותך, מעין גחלים של מתכת: "עששית (או עשתות) של ברזל היו מרתיחין מערב יום הכפורים ומטילין לתוך הצונן"<sup class="footnote-marker">70</sup><i class="footnote">תוס', יומא פ"א ה"כ; ירו', שם פ"ג ה"ה, מ ע"ג; בבלי, שם לד ע"א, וראו פירושנו ליומא פ"ג מ"ה.  </i>. עשתות הן גושי ברזל בלתי מעובד.
גם התלמוד הבבלי התחבט בפירוש המשנה והציע למעשה שני הסברים: "בשלמא נר – משום דלא שבת, אלא בשמים מאי טעמא לא? אמר רב יהודה אמר רב: הכא במסבת גוים עסקינן, מפני שסתם מסבת גוים לעבודה זרה היא. הא מדקתני סיפא: אין מברכין לא על הנר ולא על הבשמים של עבודה זרה, מכלל דרישא לאו בעבודה זרה עסקינן! אמר רבי חנינא מסורא: מה טעם קאמר, מה טעם אין מברכין לא על הנר ולא על הבשמים של גוים – מפני שסתם מסבת גוים לעבודה זרה. תנו רבנן: אור ששבת – מברכין עליו, ושלא שבת – אין מברכין עליו" (נב ע"ב). אם כן, ההסברים הם:
1. הנר לא שבת, כלומר אין כאן אור שהודלק לשם הבדלה. הסבר זה נדחה משום שאינו חל על בשמים. אפשר אמנם לטעון שאם הבשמים לא הונחו לשם הבדלה הם בבחינת "נר שלא שבת", וכנראה כך פירש הירושלמי, אך הבבלי אינו מקבל פרשנות זו. גם במדרש תנחומא נאמר שאין להשתמש בנר של נכרי משום שלא שבת (תנחומא, וישב ג; ויצא י). אם כן ההסבר נדחה בתלמוד הבבלי, ולהלן נראה שגם הירושלמי לא קיבלו, אך בכך לא בוטל, ויש שראו בכך את ההסבר הנאות.
2. מדובר בנר שהודלק לשם עבודה זרה. אמנם נר של עבודה זרה נזכר להלן, אבל בעצם כל המשנה עוסקת באותו נושא. הסיפא "נר של עבודה זרה" אינה מקרה נוסף, אלא ניסוח של הכלל. הסבר זה קשה במקצת, אך אפשרי.
הירושלמי גם הוא שואל שאלה זו, ועונה: "תיפתר בעבודה זרה של ישראל" (יב ע"ב). כלומר, אמנם מדובר בנר של עבודה זרה, אלא שהרישא עוסקת בעבודה זרה של גוי והסיפא בעבודה זרה של ישראל. אין צריך לומר שהסבר זה קשה עוד יותר; וכי מדוע תהיה סיבה לחשוב שאין דינם זהה?
הבבלי מקבל את הדין של התוספתא שנר שהיה דלוק מלפני מוצאי שבת אין מברכים עליו, אך אינו סבור שהמשנה עוסקת בכך. אם כן שוב לפנינו שני הסברים למשנה, ובסוף המשנה נציע את הסברנו לה.
במדרש נאמר שאין להשתמש בנר שיש בו צורת כוכבים ומזלות. עד עתה דיברנו על האש עצמה, ובמדרש מדובר על השימוש בכלי, בנר שיש עליו סמל פגאני. זו הרחבה של ההלכה במשנה. בפועל נתגלו נרות עם סמלים פגאניים באזורים יהודיים (איור 34), זהו אפוא הסבר שלישי למשנה.
<b>ולא על הנר ולא על הבשמים שלמתים </b><b>– </b>בשמים של מתים הם בשמים שבהם סכו את גופת המת. בשבת אין לקבור את המת, אך מותר לסוך אותו כדי שלא יסריח<sup class="footnote-marker">71</sup><i class="footnote">ראו פירושנו לשבת פ"ג מ"ה. </i>. אין מדובר בבשמים שהניחו בקבר עצמו, שכן הקבר היה מחוץ לעיר וסגור, ולא יכלו ליהנות מהבשמים. תפקידו של הנר אינו ברור. ייתכן שאכן הדליקו נר למראשות המת, כפי שנהוג כיום, אם כי אין לנוהג זה הד במקורות. במערות קברים רבים נמצאו נרות, אלא שאין להכריע האם הייתה להדלקה משמעות סמלית, או שלנר היה תפקיד פונקציונלי להאיר את המערה בזמן השהות בה. מכל מקום הנר נמצא במערת הקבר, אך האיר למרחוק. אלא שעדיין קשה: אם הנר הודלק במוצאי שבת, אזי מן הדין היה להבדיל עוד לפני שהודלק הנר של המת. על כן נראה שהכוונה שהנר בער כל השבת, וודאי שהייתה לו משמעות טקסית וסמלית. זה היה נר גדול, ולכן בלט אורו למרחק. אין במשנה הסבר לאיסור להשתמש בנר ובבשמים של מתים. בתלמודים מדברים בהקשר זה על נרות שהודלקו לתאורה רגילה ועל בשמים שהונחו סתם לבישום האוויר, ועל כן אין להדליק בהם. אם כן, הסיבה אינה שהנר והבשמים הוקדשו למת, אלא שלא נועדו להבדלה. הסבר נוסף ושונה יובא להלן.
<b>ולא על הנר ולא על הבשמים שלפני עבודה זרה –</b> לכאורה ברור שהאיסור הוא משום שאין ליהנות מעבודה זרה. כך האיסור מופיע גם במדרש דברים רבתי (ואתחנן ג, עמ' 53) ובתנחומא (וישב ג; ויצא י). ברם, אם אכן אין להבדיל בבשמים שלא נועדו להבדלה, הרי שאין צורך כלל בנימוק זה של איסור ליהנות מעבודה זרה. 
שוב אנו מצויים במצב שבו יש למשנה שני הסברים עקרוניים אפשריים. במקרה זה הדעת נותנת שאכן כל הסבר מתאים לאחת ההלכות במשנה. 
הקושי העיקרי במשנה אינו למצוא להלכה סיבה. בתלמודים שתיים או שלוש סיבות אפשריות; השאלה היא איזה הסבר יתאים לכל חלקי המשנה. שאלה שנייה היא מה להלכה זו בתוך מחלוקות בית שמאי ובית הלל, האם גם כאן יש מחלוקת בנושא או שזו דעת הכול. גם בקובץ מחלוקות בין בית שמאי ובית הלל שבמסכת נזיר משולבת משנה שהיא לדעת הכול (פ"ה מ"א-מ"ה)<sup class="footnote-marker">72</sup><i class="footnote">במשנה ד אין מחלוקת.  </i>. המשנה שם קדומה ומשתתף בה נחום המדי, אך אין בה מחלוקת בין הבתים. קדמותה היא אולי הסיבה לשיבוצה שם, אך מדוע שובצה כאן משנתנו? זאת ועוד; משנתנו אינה עוסקת בסעודה, בניגוד לכל הפרק שעניינו מחלוקות בדיני סעודה. אמנם במשנה הקודמת נזכרה הבדלה, אך זו סיבה דחוקה להבאת משנתנו.
על דרך ההשערה יש מקום להסבר אחר: במשנתנו מחלוקת בית שמאי ובית הלל ודעת בית הלל לא הובאה, אולי משום שנדחקה מהנוהג הרווח<sup class="footnote-marker">73</sup><i class="footnote">אם כך הוא תצטרף משנתנו לסדרת המשניות שנערכו ונקבעו לשיטת בית שמאי. על כך ראו ספראי, הכרעה כבית הלל. </i>. כידוע בית שמאי ובית הלל חולקים ביניהם ביחס להנאה מחילול שבת של גוי. לדעת בית שמאי הישראלי אחראי על חילול השבת של הגוי; במקביל מנעו חכמים שימוש פומבי בציוד שהביא גוי בשבת<sup class="footnote-marker">74</sup><i class="footnote">ראו על כך במבוא למסכת שבת ובמשנה, שם פכ"ג מ"ה. </i>. משנתנו כבית שמאי, ומתנגדת לנר או לבשמים שהביא הגוי מתוך ההתנגדות ליהנות מחילול שבת של הגוי. בסיפא ההתנגדות היא לבשמים של עבודה זרה; הכלל שיש צורך שהנר יודלק במוצאי שבת ושבשמים יונחו ויובאו בשביל ההבדלה הוא הלכה מאוחרת יותר. משזו נקבעה טושטשו האבחנות האחרות, שהרי ההגבלה האחרונה כיסתה גם את האפשרויות הללו. עדות לדרך ההסבר השונה מצויה בתנחומא. לאחר ההסבר שהנר של גוי לא שבת המדרש מוסיף: "ולא עוד אלא אם אתה מבדיל על נרו של עכו"ם אתה עושה העכו"ם כאילו ספון" (תנחומא, וישב ג). 
גם לנר או לבשמים של מתים הסבר אחר המופיע במדרש: "כך שנו רבותינו אין מברכים על האור ולא על הבשמים של מתים. מאי טעמא? שכתוב 'לא המתים יהללו יה'. אמר רבי מאיר מתי עובדי כוכבים מתין, אבל מתיהן של ישראל אינן מתים מפני שבזכותן החיים עומדין..." (תנחומא, ויחי ד). שני דברים אנו לומדים מהמדרש. הראשון הוא שהטעם העיקרי אינו משפטי אלא רגשי: אין זה ראוי להלל את ה' מרכוש המתים. הרעיון השני נסמך על דברי רבי מאיר, ומשמע ממנו שרק נר ובשמים של גויים מתים אסור בהבדלה. כך משמע משיבוץ דברי רבי מאיר כאן. אלא שמסקנה זו אינה בטוחה. הרעיון שמתי נכרים הם מתים ואילו מתי ישראל אינם מתים, ומכל מקום אינם מתים במשמעותו של הפסוק "לא המתים יהללו יה", אינו מופיע רק בהקשר של הדרשה שלנו. הרעיון מופיע בפרקי דרבי אליעזר כרעיון כללי: עובדי עבודה זרה הם כמתים והנוגע בהם כנוגע במת, ותפילתם אינה מתקבלת משום ש"לא המתים יהללו יה"<sup class="footnote-marker">75</sup><i class="footnote">כך בפרקי דרבי אליעזר, מהד' היגער פכ"ח, עמ' 190, ואיננו בנדפס פכ"ט.  </i>. הרעיון מופיע גם במדרש הלל<sup class="footnote-marker">76</sup><i class="footnote">מדרש הלל, אוצר המדרשים, עמ' 128. </i>. שני המקורות הללו הם מאוחרים, ובשניהם משתקפת עמדה שאינה הלכתית-משפטית. על כן ניתן להסביר כך גם את מדרש תנחומא שהבאנו. בשמים של מתי גויים נאסרו משום ש"לא המתים יהללו יה", אך אין זאת אומרת שנר או בשמים של מתים יהודיים מותרים להבדלה. מכל מקום, הדרש נותן למשנה פירוש לא הלכתי-טכני אלא "רגשי". אפשר לפרש את משנתנו כעוסקת כולה בנכרים לפי שיטת הבבלי שכל חלקי המשנה עוסקים באותו נושא, בשיטת "מה טעם קאמר".
אם כן, למעשה לפנינו שני מסלולי פירוש. הראשון טכני-משפטי (הנאה מהמת, הנאה מעבודה זרה, נר שלא שבת ובשמים שהונחו למען מטרת חול וכו'). הסבר זה מותיר אותנו עם מעט כפילויות. ההסבר השני פחות טכני: אין להבדיל בנר ובשמים שהובאו ממקור מגונה או מפוקפק, גויים, מתים או עבודה זרה.
אף אחד מהמקורות איננו מעלה את האפשרות שבשמים של מת אסורים בהנאה. העיקרון שמת אסור בהנאה מופיע בתוספתא (ערכין פ"א ה"ד, עמ' 543), ולמעשה נרמז במשנה האומרת שאפילו בהמה שנהרגה אסורה בהנאה (משנה, שם פ"א מ"ד). כמו כן: "יצא אדם שאסור בהנאה" (מכילתא דרבי שמעון בר יוחאי, כא לג, עמ' 185). עם זאת מדובר כאן רק בהנאה מגופו של המת עצמו, ורק במקורות האמוראיים פגשנו את הדעה שכל מה שיש על המת או הוקדש למת אסור בהנאה, מבחינה משפטית (גזל המת). רעיון זה מופיע במפורש רק בבבלי (סנהדרין מח ע"א; עבודה זרה כט ע"ב), וכן במסכת שמחות: "כללו של דבר כל התלוי בחופה אסור בהנאה" (שמחות פ"ח ה"ב, עמ' 149). במקורות מאוחרים אחרים: "במכילתא אחריתי דאבל: עושין חופות לחתנים, ותולין בהן בין פירות גמורים בין פירות שאינן גמורים, דברי רבי מאיר, ורבי יהודה אוסר בפירות גמורים, שכל הנתלה בחופתו של מת אסור בהנאה" (מסכת שמחות, אבל רבתי, פ"ב ה"ב, עמ' 231), וכן "עושין חופות ותולין פירות בין גמורין בין שאינן גמורין דברי רבי מאיר, רבי יהודה אוסר בפירות גמורין, שכל הנתלה בחופתו של מת אסורין בהנאה, אבל שאינן גמורין מותרין לתלות" (שם, פ"ג ה"ג, עמ' 236)<sup class="footnote-marker">77</sup><i class="footnote">ראו שם פ"ד ה"ט, עמ' 345. ברייתות אלו מצוטטות מספרות הגאונים בשם מסכת "שמחות" או מסכת "אבל רבתי", אך אין הן נמצאות בנוסח שלפנינו. מקורן, אפוא, איננו ברור.  </i>. אמנם הלכות אלו נמסרות בשם תנאים, אבל אין הן מופיעות בספרות התנאית. אלא שמקורות אלו אינם עצמאיים; הם פיתוח של המשפט במסכת שמחות, והמחלוקת של התנאים איננה האם מותר להשתמש בקישוטים של חופת המת אלא מה תולים על חופת המת, כמו שברור במסכת שמחות. 
עם זאת יש בספרות התנאים עדות לכך שנמנעו משימוש בקבר, ונראה שהדבר נובע מכך שהוא נחשב לרכוש המת: "נמצאת אומר שלש קברות הן קבר הנמצא מפנין אותו פנוהו מקומו טהור ואסור בהנאה קבר המזיק את הרבים מפנין אותו פנוהו מקומו טמא ואסר בהנאה קבר הידוע אין מפנין פנוהו מקומו טהור ומותר בהנאה"<sup class="footnote-marker">78</sup><i class="footnote">תוס', אהלות פט"ז ה"ט, עמ' 614; שמחות פי"ג ה"ח-ה"ט, עמ' 207-206; בבלי, סנהדרין מז ע"ב; ירו', עבודה זרה פ"ג הי"א, מג ע"ב. </i>. אבל המסקנה שכל רכוש מת, אפילו כלים שנזרקו ליד מיטתו, אסורים בהנאה, היא צעד נוסף. משפט כגון "כל המציל כלים מן המת הרי זה גוזל את המת, יש שמציל ויש שאינו מציל, אם עד שלא הגיע לארון מציל, ואם משהגיע לארון אינו מציל" (שמחות פ"ט הכ"ג, עמ' 178), או "אין מוציאין אמת המים בין הקברות, ולא יעשה שם שביל, ולא ירעה שם בהמתו, ולא יטייל שם, ולא ילקט משם עצים ועשבים, ואם ליקטן אסורין בהנאה, ואם בשביל הנאת בית (בין)<sup class="footnote-marker">79</sup><i class="footnote">כתוב "בית", אך בכל המקומות שבהם נכתב בדפוסים "בית הקברות" יש לגרוס "בין הקברות", שכן בתקופת התלמוד טרם נוצר מונח לשטח ציבורי המיועד לקבורה. בתי הקברות היו רכוש פרטי, וכל אדם קבר באדמתו או בשטחי הפקר, ללא ארגון מרחבי, וראו המבוא למסכת מועד קטן. כידוע אמת המים לירושלים התפתלה בין קברות, ואם יזכנו החונן לאדם דעת נעסוק בכך בפירושנו למסכת ידים.  </i> הקברות עצמו ליקטן, שורפן במקומם" (שמחות פי"ד ה"א, עמ' 204), מופיעים רק במקורות מאוחרים. גם הבבלי מגנה את השותה מים מאמה הבאה מבית הקברות (הוריות יג ע"ב); אדרבה, במשנה עצמה יש מחלוקת צדוקים ופרושים האם אמה כזאת מימיה טהורים (ידים פ"ד מ"ז), אבל אין רמז לאיסור הנאה מהמת, אלא רק לשאלות של טומאה וטהרה.
אם כן, משנתנו קובעת שאין משתמשים בבשמים של מתים ושל גויים. ראינו הסברים שונים, ואף לא אחד מהם מעלה את החשש של שימוש ברכוש שהוקדש למת. 
כללו של דבר, במקורות התנאיים הכלל שהמת אסור בהנאה התייחס רק למת עצמו, ורק במקורות האמוראיים הורחב לרכוש המת. המשנה אומרת ששֵער המת ניתן לבתה של הנהרגת (ערכין פ"א מ"ד), ועל כן נדרש הבבלי (שם ז ע"ב) להסבר הכפול שהאישה אמרה "תנו את השיער לבתי", ושמדובר בפאה נכרית, כדי להתגבר על שתי הבעיות ההלכתיות של שימוש בשֵער ושימוש ברכוש המת. התוספתא הסתפקה בפתרון הבעיה הראשונה בלבד, שמדובר באומרת "תנו שערי לבתי", ואינה נדרשת לבעיית הפאה הנכרית (שם פ"א ה"ד, עמ' 543). 
<b>ואין מברכין על הנר עד שיאותו לאורו – </b>ייאותו משמעו ייהנו או ישתמשו, כלומר שניתן יהיה להשתמש בו. הבבלי מסביר שאין הכוונה לשימוש ישיר, ודי בשימוש עקיף (נג ע"א). משנתנו היא אחת הדוגמאות לחילוף לשוני: "יאותו" או "יעותו", וכבר האמוראים חולקים בכך. חילוף דומה מצוי במשנת עירובין פ"ה מ"א: "כיצד מעברין את הערים" או "מאברין את הערים". החילוף נובע מטשטוש האות הגרונית והעברת המשנה בעל פה, או שהמעתיקים לא העתיקו מהכתב אלא מישהו הקריא להם את המשנה והם כתבו על פי השמיעה<sup class="footnote-marker">80</sup><i class="footnote">ראו דיון נרחב אצל אפשטיין, מבוא, עמ' 185. </i>.
בספרות ההלכתית שלאחר המשנה מופיע המנהג להסתכל בצפורניים. המנהג מופיע לראשונה במדרש מאוחר המתאר את המצוות שמבצעים באברי הגוף: "הצפרנים בהם להסתכל אור להבדלה" (מדרש תהילים, לה ב, קכד ע"ב). מאוחר יותר הדבר מופיע כמנהג הלכתי: "ונתפשט המנהג להסתכל בהם כדי להבחין בין צפורן לבשר, ולאלו שכופפין אצבעותיהן להבחין בין צל של אצבעות לצל של שאר מקומות שביד. בתשובת קדמונים מצינו הטעם מפני שהם דברים שהגדול מצוי בהם, ולסימן טוב עושין כן. ובשם מדרשות שמענו שקודם שחטא אדם הראשון היה כל עורו דומה לצפורן. וכשחטא הפשיטו ממנו ולא השאיר לו ממנו אלא בראשי אצבעותיו. וכשנברא האור במוצאי שבת נסתכל בו. ומתוך כך נהגו להסתכל בצפורן ויש בזה הערה למבינים"<sup class="footnote-marker">81</sup><i class="footnote">המאירי על אתר. הנושא נדון במחקר, ולא נרחיב בכך. </i>. בתשובת גאונים מובא: "ונהגו ראשונים להביט בשרטוטי כפים עד שיכיר ביניהם מפני שהן מצויות בכל עת, ואינן נכרין בלילה אלא על ידי האור. הילכך אינו צריך לבקש דבר אחר לידע אם יאות לאורו ואם לאו... ושמענו מהזקנים שאומרים שיש בשרטוטי פסת היד סימן ידוע להתברך בו"<sup class="footnote-marker">82</sup><i class="footnote">אוצר הגאונים, עמ' 127-126. </i>; "ועוד מנהג אצלנו להביט בצפורנים מפני שהן פרות ורבות לעולם"<sup class="footnote-marker">83</sup><i class="footnote">טור, אורח חיים סימן רצח. </i>.
בציטוטים שלפנינו, שהם מבחר מהסברים רבים דומים, בולטות שתי נקודות. הראשונה היא המנהג להביט בצפורניים או בכפות הידיים; המנהג המוכר מתואר כמנהג קדום, אך לא כהלכה ממש, והוא מופיע בשם "ראשונים" אך ללא ציון שמות גדולי ההלכה שהנהיגוהו. זאת ועוד, למנהג הסברים שונים ושתי מגמות בולטות בהם: האחת להעניק למנהג העממי טעם מעין הלכתי, והאחרת לייחס למנהג רמז לסוד כלשהו, "סימן לברכה" או "הערה למבינים", אך ללא פירוט של ממש. 
מכל מקום, במשנה אין רמז למנהגי סוד אלו, ואין "יאותו לאורו" אלא הגדרה שהאור הוא בר שימוש ולא מקור אור מרוחק.

Mishnah 7

שתי המשניות האחרונות בפרקנו סודרות את הדברים שבין בית שמאי ובית הלל לאחר הסעודה, הדברים שבברכת המזון, ומצטרפות לדברים אף הלכות אחרות שבברכת המזון שאינן במחלוקות בית שמאי ובית הלל.
<b>מי שאכל ושכח ולא בירך –</b> ברכת המזון, <b>בית שמי אומרים יחזור למקומו – </b>למקום שישב ואכל <b>ויברך ובית הלל אומרים יברך במקום שנזכר – </b>ואינו צריך לחזור למקום סעודתו. בתלמוד הירושלמי מבואר: "רבי יוסטא בר שונם אמר תרין אמורין חד אמר טעמון (שני אמוראים, אחד אמר טעמם של) דבית שמאי, וחד אמר טעמון דבית הלל. מאן דאמר טעמון דבית שמאי אילו שכח שם כיס אבנים טובות ומרגליות לא היה חוזר ונוטל כיסו? אף הכא יחזור למקומו ויברך. מאן דמר טעמהון דבית הלל אלו (בכתב יד רומי "אילו") פועל עושה בראש הדקל או בתוך הבור שמא מטריחין שיחזור למקומו ויברך? אלא מברך במקום שנזכר, אף הכא מברך במקום שנזכר" (ירו', יב ע"ג)<sup class="footnote-marker">84</sup><i class="footnote">בד"ו בטעות יא ע"ג. </i>. הסבר זה לדברי בית שמאי ובית הלל נשנה אף בתלמוד הבבלי (נג ע"ב), אלא שבתלמוד הבבלי הדברים נשנים כברייתא ובלשון של ויכוח בין בית שמאי לבית הלל: "אמרו להן בית שמאי לבית הלל" וכו'. בבבלי נוסף בשם אמוראים: "מחלוקת בשכח אבל במזיד דברי הכל יחזור למקומו". המחלוקת חוזרת כנראה לאחת השאלות הבסיסיות המבדילות בין בית שמאי ודרכם ההלכתית לבית הלל. בית שמאי מציגים עמדה עקרונית שלפיה יש עדיפות מכרעת לצורכי שמים, והם מגלים פחות התחשבות במגבלות האנושיות. בית שמאי נקטו בתפיסה תאוצנטרית ולפיה לצורכי שמים עדיפות מכרעת על צורכי אנוש. זאת לעומת הראייה האנטרופוצנטרית של בית הלל, והצענו זאת בראשית הפרק. בכל הפרק ובמשנה זו בית שמאי מפגינים אי-התחשבות במטלות היום-יום ונותנים עדיפות לחובת הברכה. בית הלל גמישים יותר, ואינם מטריחים כל כך בקיום המצוות. עם זאת כמובן גם בית הלל לא הקלו אלא בשעת הדחק ובמקרים בעלי סיבה מיוחדת.
<b>עד אמתי הוא מברך – </b>אם שכח ולא בירך ונזכר ומבקש לברך, עד אימתי הוא יכול לברך על הסעודה שאכל, <b>עד כדי שיתאכל המזון שבמעיו – </b>"שיתאכל" כמעט בכל הנוסחאות של המשנה, ובערוך ערך "אכל" ב (כא עמ' עו). בדפוסים: שיתעכל. בשני התלמודים חלוקים אמוראים בהגדרת הזמן של "כדי שיתאכל המזון": בתלמוד הירושלמי (שם) נמסר בשם שמואל: "כל זמן שהוא צמא מחמת אותה סעודה", ובבבלי נמסרה קביעה זו בשם ריש לקיש (שם), ובשם רבי יוחנן: "כל זמן שאינו רעב".

Mishnah 8

<b>בא להן יין לאחר המזון ואין שם אלא אותו הכוס – </b>היושבים בסעודה בימות החול ובא להם יין לאחר המזון. משנה ו מעלה את סדר ברכת המזון וההבדלה בסעודה שהאדם אוכל עם צאת השבת, אך משנתנו דנה בסעודה ביום חול. בכל נוסחאות המשנה הלשון ברבים: "בא להן". המשנה דנה בכוס של יין שבא עם ברכת המזון, וקרוב להניח כי היא רואה את "הכוס של ברכה" הבאה רק עם סעודה של חבורה, בברכת מזון שבאה עם הזימון<sup class="footnote-marker">85</sup><i class="footnote">הראשונים נחלקו אם כוס של ברכה באה ביחיד שמברך על מזונו. ראו טור, אורח חיים סימן קפב, דבריהם של הבית יוסף והבית חדש לדברי הטור ודברי ראשונים רבים. כמו כן ראו פירושנו לסוף פרק ז; ספראי וספראי, הגדת חז"ל, עמ' 40 הערה 99. </i>.
<b>בית שמי [אומרים] מברך על היין ואחר כך מברך על המזון – </b>לפי הסוגיה בתלמוד הבבלי יש לפרש את משנתנו שאם רצה מברך על היין ושותהו ומברך ברכת המזון בלא "כוס של ברכה". ההדגשה היא שאינו חייב לשמור את היין ל"כוס של ברכה", ומותר לו לשתות ממנו בסעודה. פירוש זה משמע מהברייתא בתלמוד הבבלי (נב ע"א): "תני רבי חייא בית שמאי אומרים מברך על היין ושותהו ואחר כך מברך ברכת המזון", ואמנם הסוגיה בתלמוד הבבלי מסיקה שלפי בית שמאי במשנתנו אין ברכת המזון טעונה כוס. הסוגיה מניחה שאמנם מצינו כוס של ברכה אף בדברי בית שמאי, ומסיקה ש"תרי תנאי ואליבא דבית שמאי". ברם בתלמוד הירושלמי בסוגיה למשנתנו ובסוגיה למשנה הראשונה בפרקנו (יא ע"ד) רבי בא מפרש: "על ידי שהוא ברכה קטנה שמא ישכח וישתה". כלומר, ברכת היין היא ברכה קצרה לעומת ברכת המזון. לפי הירושלמי אף בית שמאי סבורים שאם בא לבני הסעודה כוס יין אך אין שם אלא אותו הכוס יש לברך עליו ולשתותו רק אחר ברכת המזון, אלא שיש להקדים את הברכה על היין לפני ברכת המזון. בסוגיה שם התלמוד אומר שלפי דעת בית שמאי "היה יושב ואוכל בערב שבת וחשכה לילי שבת ואין שם אלא אותו הכוס... כיצד יעשו על דברי בית שמי יברך על המזון תחילה ואחר כך ומברך על היום ואחר כך על היין". כשישנה שורה של ברכות "מכיון שהוא משלשה על ידי הכוס אינו שוכח", ובית שמאי הרי סבורים שמקדימים את ברכת היום לפני היין, אך בימות החול יש לברך על היין תחילה ואחר כך על המזון. כללו של דבר: לפי הירושלמי אף בית שמאי סבורים שברכת המזון טעונה כוס, והם חלוקים רק איזו ברכה יש להקדים.
<b> [ו]בית הלל אומרים מברך על המזון ואחר כך מברך על היין –</b> לפי פירוש התלמוד הבבלי דברי בית הלל באו להשמיע לנו את החיוב לברך על כוס יין בברכת המזון. אם בא להם כוס יין לאחר המזון ואין להם אלא אותו הכוס, אין לברך על היין ולשתותו אלא חייבים לברך ברכת המזון ולברך על כוס זו ברכת המזון. לפי הירושלמי, כפי שהסברנו את פירושו, בית הלל אינם באים ללמדנו אלא שתחילה מברכים על המזון והברכה על היין אינה נאמרת אלא לאחר ברכת המזון. הכינוי לכוס זו בשם "כוס של ברכה" אינו נזכר במשנה או במקורות התנאיים, ואף לא בתלמוד הירושלמי. הוא נזכר רק בתלמוד הבבלי: "אמר רבי זירא אמר רבי אבהו ואמרי לה במתניתא תנא עשרה דברים נאמרו בכוס של ברכה" (נא ע"א), ובהמשך: "אמר רבי יוחנן, אנו אין לנו אלא ארבעה בלבד", וכן במקורות מדרשיים מאוחרים כפסיקתא רבתי (ט, לא ע"א) ומדרש תהלים (קלד, רנט ע"ב). אולם אלו הנוהג והכינוי הקדומים מימי הבית הנזכרים פעמים מספר בספרי הברית החדשה ואף בכינוי "כוס של ברכה"<sup class="footnote-marker">86</sup><i class="footnote">לוקס כב 20; האיגרת הראשונה אל הקורינתים יא 25; שם י 16.  </i>, ועסקנו בכך לעיל, בסוף הפרק הקודם. 
<b>עונין אמן אחר ישראל המברך – </b>"אף על פי שלא שמע" את הברכה כולה ולא שמע את הזכרת השם. כך משתמע מהמשך דברי המשנה, כך מפרש הירושלמי (יב ע"ג) וכך עולה מסוגיית הבבלי (נב ע"ב). שני התלמודים מניחים כי אמנם רשאים לענות אמן אף על פי שלא שמעו את הברכה כולה, אך אין אדם יוצא ידי חובתו אם לא שמע את הברכה כולה, ומשנתנו דנה ב"שלא אכל עמהן".
<b>אין עונין אחר הכותי המברך עד שישמע את כל הברכה –</b> הכותי עשוי להשתתף בסעודה משותפת עם ישראל, והמשנה בראש פרק ז קובעת כי "...והכותי מזמנין עליהן", אלא שהכותי המברך חשוד כי יזכיר בצורה זו או אחרת את הר גריזים, ההר הקדוש של הכותים, כמקום שהשכינה שוכנת עליו. יש המפרשים כי הכותי חשוד שמא בירך לשם עבודה זרה<sup class="footnote-marker">87</sup><i class="footnote">נראה כי הרמב"ם בפירושו נוטה לפירוש זה. </i>, אלא שלא מצינו בספרות התנאים שהכותים חשודים על עבודה זרה. המימרות על קלקולם של הכותים ואף על "דמות יונה מצאו להן בראש הר גריזים שהיו עובדין אותה" (בבלי, חולין ו ע"א) ועל עבודה זרה הטמונה בהר גריזים (ירו', עבודה זרה פ"ה ה"ג, מד ע"ד; בראשית רבה, פפ"א עמ' 974) הם מימים אחרונים, מימיהם של אמוראים, והדברים אמורים במפורש: "כותיים דקיסרי בעו מרבי אבהו, אבותיכם היו מסתפקין בשלנו, אתם מפני מה אינכם מסתפקין ממני אמר להן: אבותיכם לא קילקלו מעשיהם, אתם קילקלתם מעשיכם" (ירו', שם). בכל הנושא עסקנו בהרחבה בנספח למסכת.
התלמוד הירושלמי בסוף פרקנו מוסיף: "תנא גוי שבירך את השם עונין אחריו אמן" (יב ע"ג).
לסיכום: בפרק מופיעה סדרת מחלוקות קדומות שבמסורות התנאיות המאוחרות יותר כבר אבד טעמן. הסיבה העקרונית טושטשה, והוחלפה בסדרת הסברים בעלי אופי משני. זו דוגמה מאלפת להשתלשלות התורה שבעל פה. בתהליך הקיבוע והלימוד נשכחו מחלוקות בנושאים שהוכרעו במהלך הדורות. המימרות עצמן נותרו, אך ניתנה לה פרשנות ממעטת.

Chapter 9



Mishnah 1

<b>הרואה מקום שנעשו [בו] –</b> המילה "בו" הושלמה בידי המעתיק מעל השורה. כן היא חסרה ב-<b>ל</b>, ואולי היה זה הנוסח הארץ-ישראלי הקדום, <b>ניסים לישראל אומר ברוך שעשה ניסים לאבתינו במקום הזה –</b> בנספח למסכת נברר את מקומם של מקומות הקודש בתרבות התקופה ובמחשבתם של חכמים. בשלב זה נסתפק, אפוא, בקביעה שבחברה היהודית רווחו מסורות קודש, חכמים הכירו והזכירו אותן, אך נראה שהסתייגו מפולחן מקומות קודש. ברשימה במשנה נזכרים מקומות שנעשו בהן נסים, והשאלה היא האם זו רשימה של אתרים ששימשו לעלייה לרגל, וחלק מתרבות של מקומות קודש, או שהיו אלו מקומות שחשיבותם מועטה ותאורטית בלבד; אתרים שחשיבותם החברתית והדתית מעטה, ואין כל חובה לעלות ולבקר בהם. שאלה זו תעמוד במרכז דיוננו.
מקומות שבהם נעשו לישראל נסים הם מקומות שבהם התרחשה ההיסטוריה היהודית, ומקומות שבהם נתגלתה יד ה'. באופן טבעי יש מקום גם לברך על כך, ואולי גם לקוות כי יד ה' תתגלה פעם נוספת. במשנה לא נאמר אילו הם המקומות האלו, ורק בתלמוד הבבלי מובאת רשימה שלהם: "תנו רבנן: הרואה 1. מעברות הים, 2. ומעברות הירדן, 3. מעברות נחלי ארנון, 4. אבני אלגביש במורד בית חורון, 5. ואבן שבקש לזרוק עוג מלך הבשן על ישראל, 6. ואבן שישב עליה משה בשעה שעשה יהושע מלחמה בעמלק, 7. ואשתו של לוט, 8. וחומת יריחו שנבלעה במקומה – על כולן צריך שיתן הודאה ושבח לפני המקום" (נד ע"א). הרשימה מעוררת קשיים, שכן יש בה מקומות שבמקרא לא מסופר שקרה בהם נס, ולעומת זאת חסרים מקומות אחרים. נפתח בבירור הרשימה. 
1. מעברות הים הם המקום שבו חצו בני ישראל את ים סוף. איננו יודעים היכן היה המקום, ולא היכן זיהו אותו קדמונים. אין מקבילה לכך ששימש כאתר קודש יהודי, ואין הוא מופיע בספרות עולי הרגל הנוצרית. המדובר במקום רחוק, על ים סוף, וקשה להניח שהייתה אפשרות ליהודי מן השורה לבקר בו ולפקוד אותו בדרך של קבע.
2. מעברות הירדן – לפי התיאור המקראי המקום נמצא אי שם מול יריחו. בספרות חז"ל אין המקום נזכר ואין רמז ששימש כמקום קודש, או כמוקד תיירותי-היסטורי. ברם, קביעה זו אינה אומרת הרבה. כפי שנראה בנספח אין בספרות חז"ל ביטוי מספיק לתרבות מקומות הקודש. על מרבית המקומות ועל היקפה של התופעה אנו לומדים בעיקר ממקורות מחוץ לבית המדרש, ובספרות ה"רשמית" הם נעדרים. במקרה זה הדיון על חשיבותו של המקום טמון במשנת סוטה המתארת את מעמד הברכה והקללה שהתקיים לאחר חציית הירדן. נפתח את בירורנו במקורות הלא יהודיים, שכן גם הם משקפים את החברה בארץ ישראל (במאות הרביעית ואילך). יתר על כן, בתחום זה של פרשנות כתבי הקודש המשותף בין הדתות היה רב. 
עולי הרגל הנוצריים הכירו כמובן את הירדן, ולאורכו צוינו אתרי קודש אחדים. אב הכנסייה אווסביוס מזכיר מקום בשם בית עברה ואומר ששם היה יוחנן טובל את תלמידיו<sup class="footnote-marker">1</sup><i class="footnote">אונומסטיקון, מהד' מלמד מס' 290; מהד' קלוסטרמן עמ' 58. </i>. גם הנוסע מבורדו מכיר את הירדן ומתאר אתר קודש זה<sup class="footnote-marker">2</sup><i class="footnote">הנוסע מבורדו, אצל לימור, נוסעים, סעיף 11, עמ' 36. ראו גם וילקינסון, עולים. </i>. שניהם אינם מזכירים את חציית הירדן, אף שהיא אמורה להיות סמוכה למקום הטבילה. אווסביוס כתב את האונומסטיקון בראשית המאה הרביעית, עוד לפני שתרבות מקומות הקודש הנוצרית עוצבה. הנוסע מבורדו כתב את חיבורו עשור או שניים מאוחר יותר, אך לאחר שהאימפריה הפכה לביזנטית ובשלבים הראשונים של עיצוב תרבות מקומות הקודש הנוצרית. שניהם אינם מכירים בחציית הירדן נתון שיש לדווח עליו, ובוודאי אין המקום נחשב קדוש, או נכון יותר, אירוע החצייה אינו מוסיף לקדושת המקום. חשוב להדגיש כאן שמסורות הקודש של אווסביוס הן ברובן יהודיות (ואנטי שומרוניות), על כן יש לעדותו משקל מיוחד. עם זאת, עדיין יש מקום לטענה שהנוצרים אינם מציינים מקום שהיה ידוע בין היהודים ואף נערץ עליהם (תמונה 17).
מאה שנה קודם לכן ביקר אב הכנסייה אוריגנס במקום הטבילה. הוא אומר שמקום הטבילה אינו בית אניה אלא בית עברה<sup class="footnote-marker">3</sup><i class="footnote">פירושו של אוריגנס ליוחנן א 28. </i>. גם הוא אינו מדגיש את חציית הירדן. השם "בית עברה" כשלעצמו עשוי להזכיר את מעבר הירדן, ואולי כך פורש על ידי חלק מבני התקופה. ברם, נראה שאין קשר בין בית עברה ומעבר הירדן, שכן באזור מצוי גם "הר העברים" (דברים לב מט), ואין לכך קשר למעבר הירדן. מאוחר יותר קישרה המסורת הנוצרית את מקום הטבילה לחציית הירדן. תיאודורט עורך השוואה בין השניים<sup class="footnote-marker">4</sup><i class="footnote">הפטרולוגיה היוונית, כרך 80, עמ' 464. </i>. איגריה (סוף המאה הרביעית) מזכירה את חציית הירדן, וכן פאולה שאת מסעה מתאר הירונימוס (סוף מאה רביעית). יתר הנוסעים אינם מזכירים את חציית הירדן, אף שמזכירים בהרחבה את מקום הטבילה. כך הנוסעים, וכך במפת מידבה<sup class="footnote-marker">5</sup><i class="footnote">ראו אבי יונה, מפת מידבה, עמ' 141-140. </i>. סקירה זו מראה כי עד המאה הרביעית לא ייחסה החברה הנוצרית קדושה לחציית הירדן, ואף לאחר מכן הייתה חשיבותה משנית ושולית לעומת מקום הטבילה. 
מעתה עלינו לברר את העולה ממשנת סוטה המתארת את מעמד הברכות והקללות שאמור היה להתקיים לאחר חציית הירדן. המשנה מתארת במפורט את הפרטים הטכניים (סוטה פ"ז מ"ה), ואנו מציעים לקרוא את המשנה ומקבילותיה כעיסוק סמוי בקדושתם של שני מקומות: הר גריזים, והגלגל שליד מקום חציית הירדן. הר גריזים היה מקום הקודש השומרוני המפורסם. בספרות היהודית קיים פולמוס נגד השומרונים, ובמסגרת זו גם פולמוס נגד הקדושה שייחסו להר גריזים<sup class="footnote-marker">6</sup><i class="footnote">היינמן, אגדות; ספראי, שומרון. </i>. כמה מהעדויות לפולמוס קשורות למשנתנו, אך יש לפולמוס גם ביטויים במקומות אחרים, ובהם לא נרחיב במסגרת זו. 
מקום הקודש השני הוא הגלגל. על כך איננו שומעים מהמקורות היהודיים אלא ממקורות חוץ יהודיים בלבד. אווסביוס מספר על מקום, שני מיל מיריחו, שבו מל יהושע את העם ובו הוצבו האבנים, ו"מראים אותו מקום חרב, והגוים עובדים אותו כמקדש"<sup class="footnote-marker">7</sup><i class="footnote">אונומסטיקון, מהדורת מלמד, מס' 311; מהדורת נוטלי וספראי, עמ' 64. </i>. באזכור שני נאמר ש"שם מראים עד היום את האבנים אשר נשאון מן הירדן"<sup class="footnote-marker">8</sup><i class="footnote">אונומסטיקון, מהדורת מלמד, מס' 211; מהדורת נוטלי וספראי, עמ' 48. </i>. המינוח "מראים אותו" הוא המינוח המקובל למקומות קודש, בדרך כלל מקומות לא יהודיים. "גוים" אלו הם עובדי אלילים מעמי הסביבה שקלטו מעט ממסורת ישראל, והקימו אתרי קודש לא יהודיים. ייתכן שבחלק מהמקרים המדובר באתר קודש יהודי במידת מה<sup class="footnote-marker">9</sup><i class="footnote">לא כאן המקום לעסוק בתופעת מקומות הקודש, ונסתפק בכך שלעתים פעלו מקומות קודש שלא ברצון חכמים, או מתוך הסתייגות של ההנהגה הרבנית. </i>. מאוחר יותר אומץ המקום בהתלהבות על ידי הקהילה הנוצרית בארץ, ועולי רגל נוצריים פקדו את המקום לעתים, כמו שהראינו. אנו מציעים לקרוא את משנתנו ואת מקבילותיה לאור העובדה שהיה מקום קודש, לא יהודי, בגלגל, וחכמים מנסים להצדיק או לשלול את קדושתו. באתר הגלגל נדון במפורט בפירושנו לסוטה פ"ז מ"ה. במסגרת זו נסתפק בכך שמהמשנה שם משמע שהכירו את המקום בבקעת יריחו, והוא אף נחשב למקום מיוחד (קדוש) ברמה מסוימת. 
3. מעברות נחלי ארנון. הסיפור המקראי אינו מעיד על מעשה נס שהיה במקום, אבל הבבלי למשנתנו יודע לספר על הנס. המואבים ארבו לבני ישראל והתחבאו במערות, אבל ה' הצמיד את שני קירות הנחל והשמידם. הסיפור חוזר גם במדרשים ארץ-ישראליים אחדים<sup class="footnote-marker">10</sup><i class="footnote">תנחומא בובר, חקת מז, עמ' 127 ומקבילות.  </i>, ונרמז גם בסדרת מקבילות תנאיות. שם אין פירוט של הנס, אך נקבע שם שעל נחל ארנון נעשו נסים כמו על הים ועל הירדן: " 'ה' איש מלחמה' – הוא נלחם במצרים, 'ה' שמו' – הוא [נלחם] על הים והוא על הירדן והוא על נחלי ארנון"<sup class="footnote-marker">11</sup><i class="footnote">מכילתא דרבי שמעון בר יוחאי, טו ג, עמ' 81; מכילתא דרבי ישמעאל, בשלח עמלק, ב, עמ' 182; תנחומא בובר, בלק ב, עמ' 133 ועוד.  </i>. הצירוף של שלושת הנסים הללו חוזר בסדרת מקורות תנאיים, אך המשך הרשימה שלנו אינו מופיע במקורות אלו. זאת ועוד; "הים", הוא ים סוף, אינו במשנתנו, אולי בגלל ריחוקו מארץ ישראל.
4. אבני אלגביש במורד בית חורון. נס ירידת האבנים במלחמת יהושע עם מלכי הכנעני בבית חורון מתואר בספר יהושע (י יא), ברם אין בתיאור המקראי כל זכר לאבני אלגביש. אבני אלגביש מופיעות בספר יחזקאל: "אמֹר אל טָחֵי תָפֵל ויִפֹל, היה גשם שוטף ואַתֵנָה אבני אלגביש תִפֹלנה ורוח סערות תבַקֵעַ" (יג יא)<sup class="footnote-marker">12</sup><i class="footnote">השוו שם יג יג.  </i>, וכן: "ואבני אלגביש אש וגפרית אמטיר עליו ועל אגפיו ועל עמים רבים אשר אִתו" (שם לח כב). 
במקורות התנאיים מסבים את הנס הרמוז ביחזקאל לעתיד לבוא, או ליציאת מצרים: "כך כשעלה האחרון שבישראל מן הים, ירד האחרון שבמצרים לתוך הים. התחילו מלאכי השרת לזרוק בהם חצים, ואבני אלגביש, אש וגפרית, כענין שנאמר 'ונשפטתי אתו בדבר ובדם' וגו' 'אמטיר עליו ועל אגפיו ועל עמים רבים אשר אתו' "<sup class="footnote-marker">13</sup><i class="footnote">מכילתא, ויהי בשלח ו, עמ' 111; מכילתא דרבי שמעון בר יוחאי, יד כז, עמ' 67. </i>; "ואומר 'ונשפטתי אתו בדבר ובדם ובגשם שוטף ואבני אלגביש אש וגפרית' וגו' ואח"כ 'והתגדלתי והתקדשתי ונודעתי לעיני גוים רבים וידעו כי אני ה' ' "<sup class="footnote-marker">14</sup><i class="footnote">מכילתא דרבי ישמעאל, ויהי בשלח פרשה א, עמ' 85. </i>. שתי הפרשנויות מאוחדות במדרש האמוראי לאחת: "מה מצרים ברד, אף אדום כן, וגשם שוטף ואבני אלגביש וגו' – מה מצרים ארבה, אף אדום כן"<sup class="footnote-marker">15</sup><i class="footnote">פסיקתא דרב כהנא, פרשה ז יא, עמ' 133. </i>. אבני האלגביש הוטלו בעבר בגאולת מצרים, ויוטלו גם בגאולה לעתיד לבוא. התיאור כאילו הוטלו אבני האלגביש בבית חורון הוא פיתוח בבלי (בבלי, נד ע"ב), ואין לו אח ורע מחוץ לתלמוד הבבלי.
גם בספרות הנוצרית אין זכר לאתר מיוחד בבית חורון. אווסביוס מזכיר את צמד היישובים בית חורון עליון ובית חורון תחתון, ללא כל ייחוד<sup class="footnote-marker">16</sup><i class="footnote">מס' 212, עמ' 46. </i>. במסע פאולה (חיבור לא יהודי מהמאה הרביעית) מתוארת תצפית על בית חורון וגבעון ונזכר נס עצירת השמש והירח, אך לא אבני האלגביש<sup class="footnote-marker">17</sup><i class="footnote">מסע פאולה 9, בתוך לימור, נוסעים, עמ' 142.  </i> (איור 35).
5. אבן שביקש עוג מלך הבשן לזרוק על ישראל. גם אבן זו אינה במקרא, אבל מופיעה באגדות חז"ל. לפי הסיפור רצה עוג הענק להטיל על ישראל אבן ענקית ולקברם, והנס היה שבאבן נוצר חור והיא נשמטה מראשו ונחה על כתפיו סביב לצווארו. מקורות ארץ ישראל מכירים את הענק המקראי והפריזו בגודלו, אבל לסיפור האגדה על האבן אין מקבילה ארץ-ישראלית. כמו כן אין כל מידע על המקום שהאבן נשארה בו. קברו של עוג ידוע ממקורות יהודיים ונוצריים, אך ללא זכר לאבן, וכאן אין אזכור לקברו של המלך הענק.
6. אבן שישב עליה משה בשעה שעשה יהושע מלחמה בעמלק. האבן נזכרת כמובן בתנ"ך, אך בספרות חז"ל אין לה כל הד, מקומה אינו נזכר ואין עליה מסורות אחרות. היא אמורה להיות אי-שם במדבר, רחוק מכל אזור יישוב יהודי.
7. אשתו של לוט. אשתו של לוט קפאה והפכה לנציב מלח. חז"ל אינם מוסיפים דבר על המסורת המקראית. הבבלי בסוגיה אחרת מציג שאלה שהתשובה עליה מתבקשת מאליה, האם הנוגע בנציב המלח של אשת לוט מיטמא (נידה ע ע"ב), ועונה שנציב מלח אינו גופת אדם. ברם גם דיון זה, שאף הוא נמצא רק בתלמוד הבבלי, אינו רֵאלי. אין זו עדות לכך שהכירו בפועל את נציב המלח. שאלה אחרת שם היא מה דינו של מי שנוגע בבן השונמית (שהוא מת שקם לתחייה). הרי ברור שנער זה בינתיים כבר מת וממילא הייתה השאלה מעשית רק בשעה שהיה חי, ובימי חז"ל היא תאורטית בלבד, ללמוד ולהתלמד.
את נציב המלח שהיה פעם אשת לוט מזכירים גם הנוסעים הנוצריים. איגריה (מאה הרביעית) אומרת שהנציב כבר איננו, ורק מקומו קיים<sup class="footnote-marker">18</sup><i class="footnote">מסע איגריה 6, בתוך לימור, נוסעים, עמ' 70.  </i>. זו עדות שהנציב לא היה מוגדר, אך רווחו עליו סיפורים. במאה השישית מסופר שהוא קטן וגדל עם הלבנה, ונוסע אחר מכחיש זאת אך טוען שהנציב קיים<sup class="footnote-marker">19</sup><i class="footnote">תיאודוסיוס, 20, בתוך לימור, נוסעים, עמ' 188; אנטונינוס, 15, בתוך לימור, נוסעים, עמ' 227. </i>. נמצאנו למדים שבימי חז"ל לא היה זיהוי מוגדר של הנציב, אם כי מאוחר יותר נקבע זיהוי כלשהו. כשתרבות מקומות הקודש הנוצרית התפתחה אי אפשר היה להחמיץ סיפור כה מופלא ודרמטי, ונמצא זיהוי כלשהו. אין צריך לומר שבאזור ים המלח מצויים עמודי מלח רבים, ואין כל קושי לפתח זיהוי מתאים.
8. וחומת יריחו שנבלעה במקומה. החומה נבלעה ולא ברור מה ראו בתקופת המשנה והתלמוד, ואין למסורת מקבילה ארץ-ישראלית. הצליינים הנוצריים פקדו כמובן את יריחו. הנוסע מבורדו (ראשית המאה הרביעית) מתאר כמה אתרי קודש, מזכיר את נפילת החומות אך מדגיש שבימיו אין רואים אלא את מקום ארון הברית. מקום החומות לא היה מוכר ולא נחשב למושך תשומת לב. אווסביוס כתב את חיבורו עשור או שניים לפניו, וגם הוא מכיר את האתר שמזכיר הנוסע מבורדו. הוא מכיר גם את שרידי הערים הקודמות, אך אינו מדגיש את החומות שנבלעו<sup class="footnote-marker">20</sup><i class="footnote">אונומסטיקון, מס' 311, עמ' 67-66; מס' 529, עמ' 104. </i>.
מאוחר יותר מזכירה איגריה (המאה הרביעית) את חומות יריחו<sup class="footnote-marker">21</sup><i class="footnote">איגריה 2; לימור, נוסעים, עמ' 123. </i>. פאולה ביקרה בארץ מעט אחריה (סוף המאה הרביעית) ומתארת את יריחו, אך אינה מזכירה את החומות<sup class="footnote-marker">22</sup><i class="footnote">פאולה 12; לימור, נוסעים, עמ' 149.  </i>. הוא הדין לנוסעים אחרים שאינם מסבים תשומת לב כלשהי לחומות, אף שביקרו ביריחו ותיארוה<sup class="footnote-marker">23</sup><i class="footnote">אנטונינוס 15; לימור, נוסעים, עמ' 227. </i>.
אם כן, לרוב המסורות כאן אין מקבילות ארץ-ישראליות, אין להן זיהוי מוגדר ואין עדות ששימשו כאתר ביקורים או עלייה לרגל. בחלק מהמקרים העדות החיצונית מצטרפת לאותה תמונה ולפיה אין אלו אתרים פעילים. הרשימה היא אפוא ספרותית, פרי הגות תאורטית בתנ"ך ובספרות האגדה (הבבלית), ולא מצג גאוגרפי-חברתי. זאת ועוד, ברשימה חסרים אתרים שהיו מקום נס והיו אתרי קודש פעילים, כגון בית אל שבה נתגלו המלאכים ליעקב, נחל קישון שבו נפגע צבאו של ססרא, הכרמל שבו חולל ה' נס לאליהו ועוד. הכרמל הוא דוגמה מצוינת. זה היה אתר סמוך למרכזי היישוב היהודי; במערת אליהו שלמרגלות הכרמל התקיים מקום קודש והיהודים היו שותפים בו. כמובן התחוללו שם נסים, מדוע אפוא לא נכלל האתר ברשימה שבברייתא<sup class="footnote-marker">24</sup><i class="footnote">למידע עליו ראו בנספח להלן. </i>?
דומה שאין מנוס מלקבוע שהרשימה היא ספרותית ולא רֵאלית, בבלית ולא ארץ-ישראלית. יתר על כן, דומה שחכמים התכוונו שלא להזכיר אתרי קודש וביקור פעילים, הם לא רצו ששמם של אלו ייכרך עם הברכה במשנה. את מקומות הקודש הפעילים הצניעו, לטובת רשימה ספרותית. לפנינו תופעה מעניינת שיש לה מקבילות. סופרים מתארים את רשימת אתרי הקודש, אך לא רשימה רֵאלית אלא רשימה ספרותית, מעין תיאור דמיוני הכתוב כמו רשימה גאוגרפית. כזאת היא רשימת קברי הקודש שבפיוט הידוע של רבי יהודה הלוי "על קברי אבות"<sup class="footnote-marker">25</sup><i class="footnote">בתוך דיואן, ר' יהודה הלוי, מהדורת ח' בראדי עמ' 158-155. </i>. הוא מונה קברים, אך לא את אלו שאליהם עלו לרגל, אלא רשימה מקראית ספרותית בלבד. זאת ועוד, המשנה עצמה אינה מונה את מקומות הנס ומסתפקת בהגדרה כללית.
בהמשך יופיעו אתרים נוספים שמברכים עליהם. אף הם אינם אתרים חריגים אלא מקומות שגרתיים ותופעות טבע רגילות. חכמים תובעים שהברכה תעטוף את האדם בחיי המעשה ולא כאירוע מיוחד, על כן גם הרשימה של מקומות הנס אינה רשימה של אתרי קודש, אלא רשימה ספרותית של אתרים שאין להם חשיבות מיוחדת בתודעה או במחשבת בני הדור.
המשנה מצטרפת לעדויות על הסתייגותם של חכמים מתרבות מקומות הקודש. אין הם יכולים להתעלם מהתופעה שהייתה מרכיב בחיי הדת של הקהילה היהודית, אבל אין הם מעודדים את החיפוש אחר מקומות הקודש. הם אינם מחייבים לבקר בהם, ואינם מרמזים על ערך מיוחד שנודע לביקור. הרשימה הניתנת אינה רשימה רֵאלית שדיברה אל לב הלומדים, אלא רשימה תאורטית מנותקת מחיי המעשה. כך יש להבין את משנתנו, וכאמור הדיון כולו והמקבילות החברתיות נידונו בנספח למסכת.
בתלמודים נזכר מקום נוסף, והוא חורבותיה של בבל הקדומה (ירו', יב ע"ד; בבלי, נז ע"ב).
<b>מקום שנעקרה ממנו עבודה זרה אומר ברוך שעקר עבודה זרה מארצינו –</b> בתוספתא מוסיפים ברכה נוספת, שונה במקצת, על מקום המשמש לעבודה זרה כיום. בתקופת המשנה (המאה השנייה וראשית המאה השלישית) היו מרכזי עבודה זרה רבים, כמעט בכל עיר פוליס ואף במרחב הכפרי, כגון: "רבי שמעון בן אלעזר אומר שלש אשירות בארץ ישראל, חרוב שבכפר קסם ושבכפר פגשה שקמה שכראנו (שבראני) ושבכרמל" (תוס', עבודה זרה פ"ו ה"ח, עמ' 470, ומקבילות). בספרות חז"ל מצויות עדויות רבות על המפגש עם עבודה זרה פעילה, ואף בפרק הקודם נזכרה אחת העדויות לפעילות רציפה של פולחי עבודה זרה בארצנו<sup class="footnote-marker">26</sup><i class="footnote">לעיל, פ"ח מ"י. </i>. יש להניח שהמשנה התמקדה במקום עבודה זרה שנעקר כדי לחדש שאפילו על מקום שאינו פעיל מברכים, קל וחומר על אתר עבודה זרה פעיל שנהרס לא מכבר. ברם, ייתכן גם שהמשנה אינה מדגישה את האתרים הפעילים כדי שלא לגרום להחרפת המתיחות עם הנכרים בארץ. ודאי שאין במשנה לגיטימציה לעבודה זרה, אך גם לא החרפת המתיחות.
הירושלמי מבחין בין מצב שבו נעקרה עבודה זרה מכל הארץ לבין מצב שבו נעקרה ממקום פלוני (יג ע"ב). מסתבר שבימי המשנה לא היה אפשר אפילו לצפות לתקווה של עקירת עבודה זרה מכל הארץ. ברם, התלמוד כבר היה עד לנפילת האימפריה הפגאנית הרומית ועליית הנצרות; בעקבותיה חרבו וניטשו מקדשי עבודה זרה, והתקווה לעקירת עבודה זרה מכל הארץ חדלה מלהיות תקווה לימות המשיח ונראתה אקטואלית. האימפריה הפכה לנוצרית בראשית המאה הרביעית, אך מקדשים החלו להינטש רק מעט מאוחר יותר, באמצע המאה הרביעית. בתקופה זו גם הסתיימה כתיבתו של התלמוד.
אם אכן הסבר זה נכון הרי שהמימרה בירושלמי היא מהמימרות האחרונות שבירושלמי. יש בה גם קביעה עקיפה שהנצרות אינה עבודה זרה, נושא שבו התחבטו חכמי ישראל בימי הביניים<sup class="footnote-marker">27</sup><i class="footnote">שאלה זו נדונה רבות בספרות ימי הביניים, ולא נרחיב בכך. </i>.
נוסחת הברכה שבמשנה מקוצרת, "ברוך", אך התלמודים קובעים בפשטות שיש צורך בברכה שלמה, כלומר "ברוך אתה ה' אלוקינו מלך העולם...", שכן "כל ברכה שאין עמה מלכות אינה ברכה"<sup class="footnote-marker">28</sup><i class="footnote">ירו', יב ע"ד; בבלי, יב ע"א; מ ע"ב; מט ע"א ועוד. </i>.

Mishnah 2

<b>על הזיקים –</b> משני התלמודים עולה שזיק הוא כוכב שביט (ירו', יג ע"ג; בבלי, נח ע"ב). באיכה רבה נמנה הזיק עם הגורמים המוסיפים אור לעולם, ובעיקר ללילה (פתיחתא ל, עמ' 32), לפיכך יש להניח שהזיק הוא מטאור. טבעי הוא ששמואל אומר שאינו מכיר אותו, כלומר אינו יודע לחשב מתי יתגלה, שכן זהו גורם אקראי ובלתי צפוי. מן ההקשר והברכה משמע שנחשב לגורם מזיק, או משום שהיו מטאורים שפגעו בבני אדם וברכוש או משום שעוררו פחד וחרדה, <b>ועל הזועות –</b> בסורית "זוועה" משמעה רעידת אדמה, וכך מתברר גם ממקורותינו הקושרים את הזוועה לפסוק "המביט לארץ ותרעד" (תהילים קד לב): "אליהו ז"ל שאל לרבי נהוריי, מפני מה באין זועות לעולם? אמר ליה, בעון תרומה ומעשרות. כתוב אחד אומר 'תמיד עיני ה' אלהיך בה' וכתוב אחר 'המביט לארץ ותרעד יגע בהרים ויעשנו', הא כיצד יתקיימו שני כתובין הללו? בשעה שישראל עושין רצונו שלמקום ומוציאין מעשרותיהן כתיקנן, 'תמיד עיני ה' אלהיך בה מראשית השנה ועד אחרית השנה' ואינה ניזוקת כלום, בשעה שאין ישראל עושין רצונו של מקום ואינן מוציאין מעשרותיהן כתיקנן, 'המביט לארץ ותרעד' " (ירו', יג ע"ג)<sup class="footnote-marker">29</sup><i class="footnote">הדרשה עצמה תנאית, אך במדרשי התנאים (ספרי דברים, מ, עמ' 81; מדרש תנאים לדברים, יא יב, עמ' 32) אין היא נקשרת דווקא ל"זוועה" אלא לרעידת אדמה סתם. תרומתו של המדרש האמוראי, אפוא, אינה בהבהרת הרעיון אלא רק באזכור המונח "זוועה". המדרש האמוראי מוסיף עוד את מרכיב הפרשת המעשרות שאינו במדרשי התנאים. בעל מצודת ציון לירמיהו כד ט מסביר שהוא בא משורש זו"ע, שמשמעו "רעד ורתת". </i>. אם כן, רעידת האדמה היא בבחינת הסתר פנים, ונגזרת על עברות בכלל ועל אי הפרשת מעשרות בפרט. הרעיון עצמו תנאִי<sup class="footnote-marker">30</sup><i class="footnote">ראו ההערה הקודמת. </i>, אך ההדגשה על אי הפרשה של מעשרות היא אמוראית. הקשר בין הזוועות לפסוק חוזר במדרשי אמוראים<sup class="footnote-marker">31</sup><i class="footnote">תנחומא בובר, בראשית יב, עמ' 8. בתלמוד הבבלי מוסבר ש"זוועה" היא "גוהא". רוב הראשונים פירשו שהכוונה לרעידת אדמה, אך יש שפירשו שהכוונה להבהק אור גדול, ואיננו יודעים למה בדיוק התכוונו. ראו בדברי המאירי ובמלאכת שלמה. הרמב"ם פירש קולות חזקים מאוד, ורבנו יונה פירש שהכוונה לסערה עזה במיוחד. לא ברור לאילו תופעות טבע הדברים רומזים. סערות עזות, למשל, יש גם בארץ ישראל, אך נזקן קטן. רב סעדיה גאון, בספרו אמונות ודעות מאמר תשיעי, מסביר: "אש אוכלת עד מעמקי ארץ", כלומר התפרצות געשית, וספק אם בתקופת המשנה והתלמוד היו עדיין התפרצויות געשיות בארץ. בספר האשכול (הלכות ספר תורה ח"ב, עמ' 47; אוצר הגאונים, עמ' 131) נקבע שההסבר שזוועה הוא גוהא הוא מדברי אגדה שבדרך כלל אין לסמוך עליהם, אם כי במקרה זה יש לסמוך על ההסבר. לפי דברי הגאון "גוהא" משמעה קול רם היוצא בזמן ירידת גשמים (אך כמובן אין הכוונה לרעם הנזכר במשנה כתופעה עצמאית). הרחבנו כאן מעט בפירושי הראשונים, בשונה ממנהגנו, בגלל העניין הרב שבפרשנויות השונות. </i>.
המזרח התיכון כולו רגיש לרעידות אדמה, והגליל מועד לפורענות זו בפרט. הרושם העולה מן המקורות הוא שבאופן כללי תופעת הרעידות הייתה תדירה אז יותר מכפי שהיא בימינו, ונזקיה היו חמורים בהרבה, אולי גם בגלל תִקני הבנייה השונים אז והיום. מכל מקום בספרות, ובעיקר בספרות הכרוניקות הביזנטיניות, מצויות עשרות עדויות על רעידות אדמה ונזקיהן.
<b>על הברקים ועל הרעמים ועל הרוחות הוא אומר ברוך שכוחו – </b>בעדי נוסח רבים נוסף "וגבורתו", ברם תוספת זו חסרה ברוב עדי הנוסח הקדומים והטובים<sup class="footnote-marker">32</sup><i class="footnote">חסר ב- א, ב, ג24, ג25, ג29, ז, ל, נ, ן, ע, פ, פ1, ף. </i>.
<b>מלא [את] העולם –</b> "את" נמחק בידי המעתיק בקו, ואין בו צורך. הכלל, אשר יופיע בהמשך, הוא שעל כל תופעת טבע רעה מברכים "שכוחו וגבורתו מלא עולם". הצירוף "כוחו וגבורתו" רגיל בספרות חז"ל לאו דווקא במשמעות שלילית, אך בברכות הוא יוחד להיבטים שאינם נוחים לאדם. בתוספתא נוספו ברכות על הרואה איתני טבע אחרים: "הרואה את החמה ואת הלבנה ואת הכוכבים ואת המזלות אומר ברוך עושה בראשית. רבי יודה אומר המברך על החמה הרי זו דרך אחרת" (תוס', פ"ו ה"ו ומקבילות). מימרה זו מתבארת בתלמודים המדברים על ברכה רק על הרואה חמה בתקופתה ולבנה בתקופתה או בחידושה (ירו', יג ע"ד; בבלי, נט ע"ב)<sup class="footnote-marker">33</sup><i class="footnote">הבבלי מסביר שחמה בתקופתה היא בסיום "המחזור הגדול", אחת לעשרים ושמונה שנים. כנראה "לבנה בתוקפה" היא המועד שבו הלבנה במלואה. בכתות מדבר יהודה נודע מועד ה"דוגה", הוא ציון מלוא הלבנה בליל י"ד או בליל ט"ו בחודש, ראו טלמון וקנוהל, הלוח. </i>. אם כן, אין מברכים כל יום אלא רק במועדים מיוחדים. המימרה מופיעה פעם נוספת ברשימה של הנוהגים ב"דרך אחרת" בצד המסננים יין להוציא ממנו שרצים קטנים (תוס', תרומות פ"ז הי"א). רבי יהודה רומז שהיו בחברה היהודית מי שבירכו על החמה ומי שסיננו יין; עצם הברכה על המאורות איננה בהכרח פסולה, הרי גם בסדר התפילות של חז"ל יש תפילה על המאורות<sup class="footnote-marker">34</sup><i class="footnote">ברכה זו נאמרת לפני קריאת שמע, אבל היא איננה קדומה ואינה מימי הבית, כפי שעולה מדיוננו בתולדות קריאת שמע. ראו המבוא למסכת. </i>. דומה שניתן לזהות קבוצה זו ביתר דיוק. בין התפילות השונות שנמצאו במערות קומראן יש תפילה: "בצאת השמש להאיר על הארץ יברכו..."<sup class="footnote-marker">35</sup><i class="footnote">503 Q4. ראו מגילות מדבר יהודה, ז, עמ' 136-105. </i>. בדרך כלל החוקרים קושרים את התפילה לתפילת המאורות של חז"ל, אך נראה שזו תפילה מיוחדת שנאמרה רק אחת לשנים מספר<sup class="footnote-marker">36</sup><i class="footnote">נחמן, ברכה. </i>, כנראה בעת הופעת החמה במילואה. נראה שלאומרי ברכה זו התכוון רבי יהודה בדברי הגינוי שלו.
מסתבר שהאיסיים הם גם אלו שסיננו את היין. חז"ל פיתחו מערכת של "שיעורים" ובמסגרתה קבעו שכל דבר מטמא או פוסל רק כשהוא כשיעור. בספרות הכיתתית טומאה היא בכלשהו, על כן בעל מגילת המקדש, שהוא אחד מכתבי בני כתות מדבר יהודה, טוען כנראה שהעצם, למשל, מטמאה בכלשהו. הקטע במגילת המקדש אמנם קטוע ולא ברור איזו עמדה נקט, אך ודאי שעסק בכך<sup class="footnote-marker">37</sup><i class="footnote">מקצת מעשה תורה, מגילות מדבר יהודה, כז, עמ' 54. </i>. בקטע אחר יש דיון נוסף ובו נקבעים שיעורים שונים (4q270)<sup class="footnote-marker">38</sup><i class="footnote">הקטע וקטעים דומים הם מברית דמשק או מחיבור דומה. יש גם עדויות נוספות לכך שייתכן שלחלק מהשיעורים התנגדו בני הכת. ראו פירושנו לתרומות פ"ח מ"ב. </i>. אם כן הייתה בנושא מחלוקת כיתתית, ומכאן ההדגשה כי השיעורים השונים שחז"ל קבעו הם אמת מוחלטת, בבחינת "הלכה למשה מסיני"<sup class="footnote-marker">39</sup><i class="footnote">ראו פירושנו ליומא פ"ח מ"ב. </i>. על כן מתאים שהאיסיים הם אלו שבירכו על החמה וסיננו את היין, ורבי יהודה מתנגד לקבוצות ולמגמות אלו.
<b>ועל ההרים –</b> מן הסתם הכוונה למי שרואה הרים מיוחדים, שהרי בהמשך נאמר שכל הברכות הללו הן רק ברואה "לפרקים", <b>ועל הגבעות ועל הימים ועל הנהרות [ו]על המדברות הוא אומר ברוך עושה – </b>בכמה עדי נוסח ובדפוסים נוסף "מעשה"<sup class="footnote-marker">40</sup><i class="footnote">חסר כמעט באותם עדי נוסח שבהם חסרה המילה "בו" במשנה הקודמת, וההבדל בין שתי הרשימות קטן. </i> <b>בראשית –</b> ברכת "עושה מעשה בראשית" היא על איתני הטבע שאין בהם נזק או תועלת. בתוספתא נוספה ההגבלה: "הרואה את הים תדיר ונשתנה בו דבר" (פ"ו ה"ו). אם כן, מברך מי שרואה את הים לעתים רחוקות, ומי שרואה אותו כל יום אינו מברך, אלא אם השתנה בו דבר, כלומר שהתחוללה סערה או תופעה ייחודית אחרת.
<b>רבי יהודה אומר הרואה את הים הגדול אומר ברוך שעשה את הים הגדול –</b> סתם "ים" הוא "הים הגדול", כלומר הים התיכון. חכמים ידעו גם על האוקיינוס, שהוא ים גדול יותר, אך המידע עליו היה עמום והשאלה מה לברך עליו היא תאורטית. ים סוף נתפס כמובן כים אחר, אך שוב רק בודדים זכו לראותו. אגם הכינרת מכונה אמנם "ים טבריה", וים המלח הוא "ימה של סדום" או "ים המלח", אך סתם "ים" או "הים הגדול" הוא הים התיכון. כן שנינו: "...לאן הולכין לים הגדול לימה של טבריה ולימה של סדום" (תוס', סוכה פ"ג ה"ט).
<b>בזמן שהוא –</b> בעדי נוסח אחדים ובדפוס נוסף "רואה אותו", והוא מיותר, <b>לפרקים –</b> משפט זה מוסב על כל מה שלעיל. כל אותם איתני טבע מברכים עליהם רק כשאינם תופעה של יום יום. הירושלמי מסביר ש"לפרקים" הוא אחת לשלושים יום (יג ע"ד).
<b>על הגשמים –</b> המדרש מסייג: "ילמדנו רבינו, הרואה את הגשמים יורדין בזמן שהבריות צריכין להן, כיצד הוא מברך? כך שנו רבותינו על הגשמים הוא אומר ברוך הטוב והמטיב" (תנח', מקץ א). במדרש טמון המפתח להבנת הברכות. ברכת "הטוב והמטיב" היא על בשורה טובה, או על פעילות איתני הטבע המועילה לאדם, ועל פעילות שלילית של איתני הטבע מברכים "שכחו וגבורתו...",<b> ועל בשורות טובות הוא אומר ברוך הטוב והמטיב ועל שמועות הרעות הוא אומר ברוך דיין האמת –</b> שמועות ובשורות הן מילים נרדפות וכפי שנראה להלן גם תוכנן דומה, אלא שבשורות הן טובות ושמועות הן רעות. "ברוך דיין האמת" היא הברכה שאומרים על מותו של אדם (ירו', יג ע"ג; בבלי, נט ע"ב), על הרעה<sup class="footnote-marker">41</sup><i class="footnote">ויקרא רבה, לו ב, עמ' תתמ; תנח', תצוה י; פנחס י ועוד. </i>, הרואה בעל מום (תוס', פ"ו ה"ג ומקבילות) וכיוצא באלו.
במקום אחר שנינו: "רבי על כל חבית וחבית שהיה פותח היה מברך עליה. ומה היה אומר, רבי יצחק רובה בשם רבי ברוך הטוב והמטיב. מעשה ברבי עקיבה שעשה משתה לשמעון בנו על כל חבית וחבית שהיה פותח, היה מברך עליה ואומר חמרא טבא לחיי רבנן ולתלמידיהון" (יין טוב לחיי חכמים ותלמידיהם – ירו', פ"ו ה"ח, י ע"ד). אם כן ברכת הטוב והמיטיב הפכה, לפחות בתקופה האמוראית, לברכה כללית על כל טובה. כפי שראינו במבוא, משום כך שובצה גם בברכת המזון.

Mishnah 3

<b>בנה בית חדש וקנה כלים חדשים אומר ברוך שהיגיענו לזמן הזה –</b> בדפוס וילנא "שהחיינו", וכן בעדי נוסח אחדים. הנוסח המלא הוא: "שהחיינו וקיימנו והגיענו לזמן הזה", אלא שבעדי הנוסח השונים קיצרו את הציטוט, או שלחלק מהם היה נוסח קצר יותר. מכיוון שהנוסח קוצר כנראה בידי המעתיקים אין עוד טעם באיסוף כל הנוסחאות<sup class="footnote-marker">42</sup><i class="footnote">בתוספתא, למשל, מוזכר שלוש פעמים רק "הגיענו לזמן הזה" (פ"ה הכ"ב; פ"ו ה"ט; שם הי"ד), אך גם הנוסח המלא מופיע פעם אחת (פ"ו ה"י). הדין שבמשנה שנוי בתנחומא בראשית ד, ונוסף שם פסוק ונימוק רעיוני: "כדי שיעשה נחת רוח ליוצרו". </i>. בתלמוד הבבלי ובדברי ראשונים מובאת סדרת הגבלות, כגון שהברכה נאמרת רק אם הדבר ראוי לו או רק אם הדבר הוא כלי בר שימוש, והגבלות נוספות כיוצא באלו. כל אחת מההגבלות שנויה במחלוקות ראשונים, אך אין לה בסיס במשנה עצמה.
<b>מברך על הרעה ומעין על הטובה [ו]על הטובה מעין על הרעה –</b> גם כאן רבו החילופים בעדי הנוסח. בחלק מהם נאמר רק החצי הראשון ובחלקם רק החצי השני, או שהסדר הפוך. דומה שכל אלו מבטאים אותו רעיון אשר בנוסח כתב יד קופמן נשנה במלואו<sup class="footnote-marker">43</sup><i class="footnote">כן גרס ר' יהוסף אשכנזי "בכל הספרים", לדברי בעל מלאכת שלמה. </i>. משמעותו של המשפט קשה. הבבלי מסביר שבכל טובה עלולה להיכלל גם רעה, וכל רעה עשויה לכלול גם טובה. כך, למשל, אם מצא מציאה הרי זו טובה, אך קיימת סכנה שהמציאה תוחרם על ידי המלך (ס ע"א). ההסבר מפולפל במקצת, וקשה לראות בו פשט. נניח שאכן בכל רע טמון טוב אפשרי, וכל טוב עלול להפוך לרע, אך איזו השלכה יש לכך על הברכה? ההסבר הטבעי והפשוט הוא שיש לברך על אשר אירע לאדם, ועל אותו מעשה שהוא מברך לטובה הוא מברך גם אם הוא רע. כלומר, על גשם טוב מברך, ועל אותו גשם כשהוא רע מברך על הרעה; אם שמע על קרוב שנולד, אם הוא קרוב דיו כדי לברך על בשורה טובה הרי שעל מותו יש לברך "דיין האמת". זה ההסבר הפשוט, אלא שלכאורה זה מה שנאמר במשנה ה: "חייב לברך על הרעה (כשם) שהוא מברך על הטובה". שתי תשובות בדבר. ראשית, בהחלט ייתכן שהמשנה תחזור על עצמה. אלא שלמעשה אין צורך בהסבר זה; לפי פשוטה משנתנו עוסקת בנוסחאות ברכה ובפרטים הלכתיים, ואילו משנה ה עוסקת בחובתו העקרונית (הדתית) של אדם להודות על הרע ולקבלו כמתת ה'. גם הבבלי מפרש כך את המשנה (ס ע"ב), ופירוש זה הכרחי בה כפי שנראה להלן. אם כן משנתנו עוסקת בהלכה, ומשנה ה ברעיון הכללי.
המאירי, ובעקבותיו גם אלבק, הציע לקשור את הסבר הבבלי ואת המשך המשנה, ופירש כך: מדובר במי שאירע לו דבר טוב אך הוא מברך עליו כאילו היה רע, משום שבכל טוב יש רע, וכן במי שאירע לו דבר רע והוא מברך על הטובה הגלומה בו; אם עשה כן – הרי זו תפילת שווא, כפי שעולה להלן. אם כן, המשך המשנה ("הצועק לשעבר") הוא דוגמה נוספת לתפילת שווא, ומן הראוי היה לגרוס "והצועק לשעבר", ואכן זו הגרסה בעדי נוסח משניים אחדים<sup class="footnote-marker">44</sup><i class="footnote">מ, ו, ב, נ, פ1, צ, ש. כמו כן ג24, ל, ע, ובהם הגרסה היא "והזועק". </i>. ההסבר חריף, ברם אינו סביר. מי שרואה בטוב רק את חזות הרע אינו נושא תפילה לשווא; הוא מברך את הברכה הראויה לו, ואין זו תפילה כלל. תפילה היא בקשה לעתיד, ואם הוא מבקש שהעתיד לא יהיה רע – אין זו תפילת שווא. אם כן, מי שמברך על הרעה כאילו הייתה טובה הוא חסר דעת או חששן, אך אינו מתפלל, וודאי שאינו נושא תפילת שווא. 
לסיכום חטיבה זו של ברכות: המשנה מונה סדר ברכות שמילת המפתח בהן היא "לפרקים" – אלו תופעות ומאורעות לא שגרתיים, טובים או רעים, ועליהם מברכים. בתוספתא פרק ו ובתלמודים מפורטת סדרה ארוכה של ברכות נוספות, ובמרכזן סדרה ארוכה של ברכות על המצוות. ברכה על עשיית מצווה היא סוג שונה לגמרי של ברכות, ועמדנו על כך במבוא. במשנה נזכרות ברכות על המצוות רק במקדש, ונראה שבימי בית שני רק שם בירכו על עשיית המצוות (על שחיטה, על אכילת פסח וכו'). בשלב שני, בשלהי תקופת התנאים, הורחבה התפיסה שיש לברך על המצוות והוחלה על כל המצוות. לשלב זה עדיין אין ביטוי במשנה, אלא רק בתוספתא ובתלמודים. מבחינה מחשבתית יש הבדלי גישות בין התפיסה שיש לברך רק על אירוע "חריג" (המתרחש אחת לחודש) לבין התפיסה שיש לברך על כל מצווה. ברכת המצוות דומה בכך יותר לברכות הנהנים, שהן מעין תודה לבורא עולם על סיפוק צרכינו השוטפים. לא נעסוק במסגרת זו בפרטי ברכת המצוות, משום שאין הם מפורטים במשנה.
<b>הצועק ל</b><b>שעבר הרי זו תפילת שוא כיצד היתה אשתו מעוברת ואומר יהי רצון שתלד אשתי זכר הרי זו תפילת שוא –</b> המשנה מניחה בפשטות שמין הוולד אינו נתון עוד לשינוי ולכן התפילה היא תפילת שווא. כמו כן: <b>היה בא בדרך ושמע קול צווחות בעיר ואומר יהי רצון שלא יהוא אלו בתוך ביתי הרי זו תפילת שוא – </b>שוב זו תפילת שווא, שהרי המת כבר מת ותחיית המתים היא תקווה לנס שאין מתפללים לו. מהמשנה משתמעת גישה אינסטרומנטלית לתפילה: אין לתפילה ערך כשלעצמה אלא כדרך לבקשת עזרה מריבון עולמים, ועזרה זו היא עזרה תכליתית ו"הגיונית". זו גישה טכנית במקצת לכל נושא התפילה. כפי שנראה להלן, במקבילות מבצבצת גם גישה אחרת.
בתוספתא ניתנת דוגמה נוספת לתפילת שווא: "כנס מאה כורין, אמר יהי רצון שיהיו מאתים" (פ"ו ה"ז). אגב כך אנו שומעים שם מונח נוסף, "תפילת תיפלה", שזהה לתפילת שווא ומתחלפת עמה. בירושלמי מופיעות שתי מימרות: "היה בא בדרך מהו אומר בטוח אני שאין אילו בתוך ביתי. הלל הזקן אומר משמועה רעה לא יירא" (יד ע"ב). לכאורה יש במימרות אלו גישה שונה מזו שבמשנה. אמנם תפילה ממש אין כאן, אך יש ביטוי של תפילה או ביטחון שאין לו בסיס של ממש. במימרה יש מעין פשרה בין הגישה הטכנית של המשנה לבין נטייתו הטבעית של המאמין להתפלל. בתלמוד הבבלי שתי המימרות מאוחדות: "תנו רבנן מעשה בהלל הזקן שהיה בא בדרך ושמע קול צוחה בעיר אמר מובטח אני שאין זה בתוך ביתי. ועליו הכתוב אומר 'משמועה רעה לא יירא נכון לבו בטוח בה' ' (תהילים קיב ז)" (ס ע"א)<sup class="footnote-marker">45</sup><i class="footnote">ראו פלוסר וספראי, הלל הזקן. </i>. הפסוק המלא בתהילים הוא כפי שהבבלי מצטט, אם כן "בטוח אני" וציטוט הפסוק הם אכן יחידה אחת, ודומה שהבבלי שמר את הנוסח המקורי של המעשה. בירושלמי הדברים מנוסחים כהלכה כללית, ובתלמוד הבבלי כמעשה. אכן, בספרות חז"ל לעתים קרובות אותו עניין מופיע פעמיים, פעם כהלכה ופעם כמעשה, ולא תמיד ניתן להכריע האם ההלכה סופרה כמעשה או שמא המעשה נוסח כקביעה גורפת<sup class="footnote-marker">46</sup><i class="footnote">ראו למשל תוס', כתובות פ"ד ה"ז; לעיל פ"א מ"א; סוף פ"ב ועוד. </i>.
במשנה מובע רעיון מרכזי המהותי לתפילה. התפילה אינה לנס אלא לתהליך רגיל ואפשרי, ואין להתפלל שיתחולל דבר שהוא מן הנמנע. מסתבר שגם המשנה מכירה בכך שיש נסים, אלא שלא להם מיועדת התפילה. בדרך עקיפין המשנה מבטאת כאן רעיון דתי חובק עולם. בכל הדתות, וגם בחברה היהודית, רווחו אמונות בדבר מעשי נס אפשריים. נקבעו אף סדרי תפילה שנועדו להביא את הנס. פעולות מגיות היו דרך המלך להבאת הנס, ומקומות קדושים היו הזירה הטבעית להם. פעולות מגיות וקמעות רווחו גם בחברה היהודית במידה זו או אחרת<sup class="footnote-marker">47</sup><i class="footnote">קשה להעריך את תפוצתה הכמותית של התופעה, אך בארץ התגלו קמעות רבים, ומאות קמעות נמצאו במצרים ובבבל. כמות הקמעות שנמצאה תלויה כמובן (או בעיקר) בגורמי הטבע וביד המקרה.  </i>. לא כאן המקום לדון ביחסם של חכמים למגיה ולנס השימושי, אבל במשנתנו הם מבטאים בעדינות, אך בהחלטיות, את ההבדל בין תפילה לבין מגיה ונס. התפילה היא על הרֵאלי, פעולה מגית מביאה את הבלתי רֵאלי, ואין לערבב בינה לבין תפילה. בכך הדגישו חכמים את ההבדל בין תפיסתם לבין זו של החברה הכללית הלא יהודית, ואולי גם היהודית.
מגמה שונה עולה מסדרת דיונים בעלי אופי הלכתי-מדרשי. ניסינו לסדר את המימרות לפי סדר התפתחות הגיוני פנימי, אך התיאור הכרונולוגי אינו מוכח. 
"ואחר ילדה בת וגו' – תנן היתה אשתו מעוברת ואמר יהי רצון שתלד אשתי זכר הרי זו תפילת שווא. דבי רבי ינאי אמר ביושבת על המשבר היא מתניתא, אמר רבי יודה בר פזי אף היושבת על המשבר יכול הוא להשתנות הה"ד 'הכיוצר הזה לא אוכל' וגו' (ירמיה יח ו). אתיבון והכתיב 'ואחר ילדה בת', אמר להם עיקר ברייתה שלדינה זכר היה, ומתפילת רחל שאמרה יוסף י"י לי בן אחר (בראשית ל כד) נעשת נקבה" (בראשית רבה, פע"ב ו, עמ' 845-844). אם כן, שתי דעות חלוקות במדרש ושתיהן מצמצמות את המשנה. האחת היא שהמשנה מדברת רק בזמן הלידה, אך בזמן ההיריון מותר וראוי להתפלל על מינו של הוולד, והאחרת היא שגם בזמן הלידה עצמה (יושבת על המשבר) מין היילוד יכול להשתנות, והתפילה אינה תפילת שווא. לדעה הראשונה לא ברור האם בזמן ההיריון טרם נקבע סופית מין הוולד או שמא הוא עשוי עוד להשתנות בזכות התפילה. יש להניח שקדמונינו ידעו שהמין של העובר נקבע כבר בזמן ההיריון, אך אולי סברו שבדרך הטבע אין זו עדיין קביעה סופית. לאחר מכן נרמז במדרש שדינה, בתה של לאה, הייתה מלכתחילה בן ונהפכה לבת, מכאן שהמין עשוי להשתנות, ולא נקבע האם השינוי היה בזמן ההיריון (כדעה א) או בזמן שישבה לאה על המשבר.
הדברים מפורשים יותר בירושלמי שלנו, המנסח אותו רעיון כדבר הלכה: "דבית ינאי אמר ביושבת על המשבר. הא קודם כן יצלי (יתפלל) על שם: 'הנה כחומר ביד היוצר'. רבי בשם דבית ינאי עיקר עיבורה שלדינה זכר היה, מאחר שנתפללה רחל נעשית נקיבה. הדא היא 'ואחר ילדה בת ותקרא את שמה דינה'. מאחר שנתפללה רחל נעשית נקיבה" (יד ע"א). המדרש יודע שהמין קבוע, אך מאפשר קיומו של נס "כחומר ביד היוצר". אין בירושלמי ביטוי לדעה החולקת על המשנה, וסיפור דינה מבסס את הדעה הראשונה שהעלינו. 
במדרש תנחומא הנוסח המשוכלל ביותר: "ילמדנו רבינו אם היתה אשתו מעוברת מהו שיתפלל יהי רצון שתלד אשתי זכר? כך שנו רבותינו היתה אשתו מעוברת ואמר יה"ר שתלד אשתי זכר, הרי זו תפלת שוא. ר"ה בשם רבי יוסי אומר אע"פ ששנינו: 'היתה אשתו מעוברת ואמר יהי רצון שתלד אשתי זכר הרי זו תפלת שוא' אינו כן. אלא אפילו עד שעה שתשב על המשבר יתפלל שתלד זכר, לפי שאין קשה לפני הקב"ה לעשות את הנקבות זכרים ואת הזכרים נקבות. וכן מפורש ע"י ירמיה 'וארד בית היוצר והנהו עושה מלאכה על האבנים ונשחת הכלי אשר הוא עושה' וגומר 'ושב ויעשהו כלי אחר כאשר ישר בעיני היוצר לעשות'. מה הקב"ה אומר לירמיה 'הכיוצר הזה לא אוכל לעשות לכם בית ישראל נאם ה' '. וכן אתה מוצא בלאה אחר שילדה ששה בנים והיתה רואה בנבואה שי"ב שבטים עתידין לעמוד מיעקב, וכבר ילדה ששה ונתעברה מן השביעי ומן שתי שפחות שנים שנים הרי עשרה. עמדה לאה והיתה מתרעמת לפני הקב"ה ואמרה רבש"ע י"ב שבטים עתידין לעמוד מיעקב, הרי כבר בידי ששה, ומעוברת משביעי וביד השפחות שנים שנים הרי עשרה. אם זה זכר לא תהא רחל אחותי כאחת מן השפחות? מיד שמע הקב"ה תפלתה ונהפך העובר שבמעיה לנקבה"<sup class="footnote-marker">48</sup><i class="footnote">תנחומא, ויצא ח; לסיפור התהפכות מין העובר מקבילות נוספות, כגון תנחומא בובר, ויצא יט, עמ' 156 ועוד.  </i>. אם כן, גם בזמן הלידה המין עשוי להשתנות, ומעשה רחל והפסוק בירמיהו הם הראיה לכך<sup class="footnote-marker">49</sup><i class="footnote">השאלה מי התפלל על הפיכת דינה לנקבה, רחל או לאה, חשובה, אך לא בה דיוננו. </i>. עם זאת, התפילה שנענה לה הקב"ה לא הייתה תפילתה של רחל שרצתה להזיק לאחותה, אלא מעשה חסידות של לאה.
גישה אחרת לגמרי יש במימרה אחרת: "תנא דבי רבי ישמעאל: אין הברכה מצויה אלא בדבר שאין העין שולטת בו, שנאמר 'יצו ה' אתך את הברכה באסמיך' (דברים כח ח). תנו רבנן: ההולך למוד את גורנו, אומר: יהי רצון מלפניך ה' אלהינו שתשלח ברכה במעשה ידינו. התחיל למוד, אומר: ברוך השולח ברכה בכרי הזה. מדד ואחר כך בירך – הרי זה תפילת שוא, לפי שאין הברכה מצוייה לא בדבר השקול ולא בדבר המדוד ולא בדבר המנוי, אלא בדבר הסמוי מן העין, שנאמר: 'יצו ה' אתך את הברכה באסמיך' " (בבלי, בבא מציעא מב ע"א; תענית ח ע"ב). מימרה זו היא בניגוד לתוספתא שהבאנו. יש טעם להתפלל שערֵמת היבול תגדל, אך רק כל זמן שהדבר סמוי מן העין. חשכה ועמעום יפים לנס. אולי בגלל זה אין סיכוי שמין הוולד ישתנה בזמן הלידה, אך הוא עשוי להשתנות בזמן ההיריון כשהוולד סמוי מן העין. מכל מקום, מקורות אלו מבטאים חשיבה אחרת מדרך החשיבה ה"אינטלקטואלית" וה"יבשה" שבמשנה.
הבבלי מכיר את שתי הדעות החולקות ומציג זאת כקושיה: מדוע המשנה קובעת שהתפילה היא תפילת שווא, והרי בקשת רחמים עוזרת תמיד (והא ראיה מעשה דינה)? לבבלי תירוץ טכני, שהוא מעין הדעה השנייה במדרש בראשית רבה. יש תקופה שבה התפילה עוזרת, שכן מין הוולד טרם נקבע עד ארבעים יום. תירוץ שני עקרוני יותר: "אין מזכירין מעשי נסים" (ס ע"א). מעשה דינה הוא סיפור נסי שאין לו השלכה על מעשי יום יום. בן אדם רגיל אינו זכאי לצפות לנס, ומעשי אבות אינם סימן לבנים. שני תירוצי התלמוד מבטאים, אפוא, שתי גישות שונות. אחת מנוגדת למשנה, והאחרת מקיימת את גישתה ודוחקת את התקווה לנס לעבר המקראי. אם כן שתי גישות לפנינו, וגישת ביניים שלישית. המשנה נוקטת עמדה קיצונית שהתפילה למעשה נס היא תפילת שווא; זו כנראה עמדתו של רבי עקיבא הנזכר להלן<sup class="footnote-marker">50</sup><i class="footnote">ראו בפירושנו להלן. </i>. לדבי רבי ישמעאל ורבי יוסי דעה שונה שתפילה עוזרת תמיד, ודעת ביניים מצמצמת את איסור התפילה לשינוי נסי גלוי ובולט בלבד. 
הדיון במשנתנו אינו מקיף את שלל המקורות הנוגעים לשאלת יחסם של חכמים לנס ולמגיה; המקורות על כך רבים, ולא באנו אלא להציג את העולה ממשנתנו.

Mishnah 4

<b>הניכנס לכרך מתפלל שתים אחת בכניסתו ואחת ביציאתו –</b> לדעת הכול הנכנס לכרך צריך לברך. המשנה מניחה שסתם אדם הוא כפרי הבא לבקר בכרך; ה"כרך" הוא המונח לעיר הפוליס הגדולה והמפחידה<sup class="footnote-marker">51</sup><i class="footnote">ראו על כך ספראי, הקהילה, עמ' 34-30. </i>. המשנה מבטאת את המתח הסוציאלי והלאומי בארץ. עבור היהודי הכפרי נחשב הכרך למקום מסוכן בשני מישורים. המישור הראשון היה חברתי: בכרך פגש הכפרי את השלטון הרומי, פגישה שתמיד היה בה מרכיב של סיכון. אדם שנקלע לכרך עשוי היה להיתפס לעבודת אנגריה, כלומר שתוטל עליו חובת עבודה בהשתתפות בתהלוכה, בחפירה או בנשיאת משאות. מפורסם הוא המקרה בשמעון מקיריני שנקלע לירושלים בימי בית שני וחויב להיות הסבל של הצלב בהוצאה להורג של עבריין פוליטי<sup class="footnote-marker">52</sup><i class="footnote">מתי כז 32; מרקוס טז 21; לוקס כג 26. </i>. פגישה עם חייל עלולה הייתה לגרור עימות אלים, וסכנות כיוצא באלו. החשש מאנגריה נזכר רבות; לא תמיד הוא קשור לכרך, אבל בכרך סכנתו רבה ותדירה יותר. כמו כן, המדרש "מאשים" את השלטון הרומי: "כל מה שעשיתם לצרכיכם עשיתם", ואת מלכות פרס: "...כרכים לעשות בהם אנגריא, גשרים ליטול מכס" (תנחומא בובר, שופטים ט, עמ' 31; תנחומא, שופטים ט). אם כן, הכרכים הם מקומה הטבעי של האנגריה. בכרך פגש הכפרי את העשירים שפגישה אתם הולידה פחד וחשש בפני עצמו. יתר על כן, מלכתחילה הגיע אדם לכרך כדי לסדר סידורים כלשהם, כלומר כדי להיפגש עם נציגי השלטון, ומובן שהמשא והמתן עמם לא הסתיים תמיד בהצלחה.
המישור השני היה אתני-דתי. בפוליס פגש הכפרי היהודי את הווי החיים הרומי-הלניסטי, את הפיתויים הרבים שבו מצד אחד, ואת האימה שבמפגש עם הנכרים מצד אחר (תמונה 18).
ביטוי לחשש מן המפגש של הכפרי עם העיר עולה במקורות רבים. כך, למשל, מסופר על האיבה של אנשי ביתר לעילית הירושלמית. איבה זו הייתה מנותקת מהפן האתני-דתי, שהרי שני הצדדים היו יהודיים, אבל אנשי העיר ניסו להונות את הכפרי ולגזול את רכושו באמתלות שונות (ירו', תענית פ"ד ה"ח, סט ע"א). משנה אחרת בדיני עירובין מתבארת כנראה על רקע רצונם של חכמים למנוע ביקורים בשבת של אנשי עיר קטנה בעיר הגדולה, וליתר דיוק ביקורים של אנשי חמת בטבריה<sup class="footnote-marker">53</sup><i class="footnote">ראו פירושנו לעירובין פ"ה מ"ח.  </i>. סיפור אגדי אחר (תנח', שופטים י) מתאר כניסה של כפרי עם סחורה לפוליס. הכפרי רוצה להבריח את המכס, אך מתרגש מאוד ומפחד מהמעשה. מדרש אחר מזהיר את הכפרי מפני המפגש עם רשויות העיר (מדרש תהילים, קיח יח, עמ' 486).
יש להניח שביקורים הדדיים של אנשי הכרך במגזר הכפרי ושל הכפריים בעיר היו מעטים ביותר. הניעות הגאוגרפית בכלל הייתה מעטה, והמגע בין השכבות החברתיות השונות היה מצומצם. תושבי הכפרים שהיו סמוכים לכרך, מהלך שעה או שתיים, הגיעו כמובן לעתים קרובות לכרך. חז"ל נוקטים הגדרה של מי שהוא "סמוך ונראה", וסמוך זה הוא מהלך שעה אחת. אלה שחיו במרחק קטן זה נחשבו לבני הכרך (ירו', מגילה פ"א ה"א, ע ע"א; בבלי, שם ב ע"ב; ג ע"ב), ודיניו חלו עליהם. אבל הרחוקים יותר היו רחוקים מחיי הכרך. משנתנו משקפת מצב זה של חשש מהכניסה לכרך, והודאה של מי שיצא ממנו לשלום. 
הרקע הרֵאלי להלכות אלו הוא המרחק הגאוגרפי והחברתי, הבלתי נתפס על ידי בן זמננו, בין העיר והכפר. אלו היו שתי חברות שונות באופיין ובהתנהגותן, זאת בנוסף ובנפרד מהמתח האתני בארץ.
בתוכנן של הברכות נעסוק להלן.
<b>בן עזי אומר ארבע שתים בכניסתו ושתים ביציאתו – </b>כפי שנראה להלן, המחלוקת בין שני התנאים מצומצמת ויש ביניהם הסכמה נרחבת על תוכן הברכות,<b> ונותן הודייה לשעבר וצועק לעתיד לבוא – </b>לפי פשוטה הנחיה זו משקפת את דברי שני התנאים. אפשר לפרשה בצורה מצמצמת, כלומר שבכניסה צועק לעתיד לבוא וביציאה מודה, או שבכל פעם מתפלל על לשעבר ועל לעתיד לבוא. לפי הפירוש הראשון המשנה ערוכה בסדר כיאסטי: כניסה, יציאה – יציאה, כניסה.
בתוספתא מיוחסת עמדתו של בן עזאי לרבי שמעון, ואולי התקצר השם משמעון בן עזאי לשמעון. חשוב יותר הוא נוסח התפילות שבתוספתא: "מהו [אומר]: יהי רצון מלפניך ה' אלהי שאכנס לשלום. נכנס לשלום, אומר: מודה אני לפניך ה' אלהי שהכנסתני לשלום, כן יהי רצון מלפניך ה' אלהי שתוציאני לשלום. יצא לשלום, אומר: מודה אני לפניך ה' אלהי שהוצאתני לשלום, כן יהי רצון מלפניך ה' אלהי שתגיעני למקומי לשלום" (תוס', פ"ו הט"ז; ירו', יד ע"ב; בבלי, ס ע"א). אם כן, המשפט "מודה לשעבר וצועק לעתיד" משקף את התפילה לפי בן עזאי. בכניסה הוא <b>"צועק לעתיד" –</b> שאכנס בשלום,<b> "נותן הודייה לשעבר" – </b>לאחר שנכנס מודה שנכנס בשלום, וכן ביציאה. סביר מאוד שתנא קמא מסכים עם העיקרון אך מסתפק בברכה אחת בכל פעם, או שמחבר את שתי הברכות-תפילות לאחת (המאירי). ברם, ניתן גם לומר שכל ההגדרות הללו הן לשיטת בן עזאי, ואין במשנה כל רמז למהות התפילה לפי תנא קמא. 
התוספתא ומקבילותיה מתבארות על רקע ההנחה שלפוליס יש כניסה, היא מוקפת חומה ויש לה שער. בכניסה גובים מכס ובודקים את הנכנסים, על כן הסכנה הראשונה היא בעצם הכניסה והמעבר בשער (איור 36).
הבבלי התקשה בהבנת הרקע הרֵאלי משום שמציאות זו של עוינות ביחסי כרך-כפר לא הייתה קיימת באותה עצמה בבבל. על כן הוא מפרש: "אמר רב מתנא: לא שנו אלא בכרך שאין דנין והורגין בו, אבל בכרך שדנין והורגין בו – לית לן בה (אין לנו בה – כלומר הדין אינו חל). איכא דאמרי, אמר רב מתנא: אפילו בכרך שדנין והורגין בו, זימנין דלא מתרמי ליה אינש דיליף ליה זכותא" (לעתים אין מזדמן לו אדם שילמד עליו זכות – בבלי, ס ע"א). לפי הפירוש הראשון ההלכה במשנה חלה רק בערים שאין בהן דין צדק, אך אם מערכת המשפט תקינה אין חשש להיכנס לעיר. בערי הפוליס שבשלטון רומי הייתה מערכת משפט תקינה, ואף על פי כן החשש להיכנס לפוליס היה מוחשי למדי. הירושלמי מסביר אל נכון שכל ההלכה היא בפוליס של גויים ולא בכרך של ישראל, ומוסיף שאם היו הורגים בה גם בכניסה לכרך של ישראל יש לברך (יד ע"ב). לא ברור האם הירושלמי מתכוון לכרך כמו ירושלים בימי בית שני, או שכוונתו לפוליס שיש בה יישוב יהודי גדול כמו לוד או טבריה. בערים אלו היוו היהודים רוב או מיעוט נכבד, ורבים מראשי העיר היו יהודים (איור 37).
גם בערים שהיה בהן יישוב יהודי גדול היו פני העיר נכריים. כך, למשל, מימי מרד בר כוכבא נשאו מטבעות הערים הללו דמויות אדם ודמויות אליליות. אבל יהודים השתלבו בהנהגת העיר, ולעתים אימצה ההנהגה עצמה סמלים יהודיים. כך, למשל, נמצאה בציפורי חותמת בעברית מסוף ימי בית שני של פקיד עירוני, יהודי בשם שמעון, וכתוב בה תוארו היווני, "אפימלטס"<sup class="footnote-marker">54</sup><i class="footnote">ספק רב אם בציפורי ובטבריה הייתה בשלהי ימי הבית השני אוכלוסייה נכרית ממשית. </i> (איור 38). בקיסריה ובאשדוד נמצאו משקולות עירוניות ועליהן סמל המנורה<sup class="footnote-marker">55</sup><i class="footnote">ספראי, הקהילה, עמ' 127-124. </i> (איור 39 משקולת עם מנורה). משנתנו משובצת אגב דיון אחר בירושלמי, ונלמד ממנה שבקשות לעתיד (זעקה) יש לשבץ במסגרת תפילת ההודאה שבשמונה עשרה (פ"ד ה"ג, ח ע"א; תענית פ"ב ה"ב, סה ע"ג). לדעתנו זו פרשנות יוצרת למשנה, יותר דרשה מפרשנות.

Mishnah 5

<b>חייב לברך על הרעה [כשם] –</b> נוסף בשוליים, <b>שהוא מברך על הטובה –</b> כפי שברור מההמשך החובה היא מוסרית ומופשטת. עד עתה עסקנו בסדרת הלכות "טכניות", מה צריך להיות נוסח הברכה. עתה מדובר בעצם החובה הדתית להודות לריבון עולם ולבקש ממנו. אדם שנעשתה לו טובה מודה עליה, ומי שנגרמה לו רעה מודה אף הוא, אם כי בצורה אחרת. לרעיון דתי זה ביטוי גם בנוסחאות תפילה וברכה, אך משנתנו מתמקדת בהיבט הדתי-רעיוני. האסמכתא לקביעה הדתית היא בפסוק ובדרשה הבאה. הדרשה נאמרה לגופה וכוללת סדרת רעיונות שרק האחרון שבהם חוזר למשנתנו. הדרשה לא התחברה אפוא במסגרת משנתנו, אלא שעורך המשנה הביא דרשה קדומה ומגובשת שרק סופה רלוונטי למשנתנו. מעתה נברר את הדרשה לגופה, ובסופו של הבירור נחזור למשנתנו. שיטת עבודה זו רגילה בדרשות, ונדירה במשנה. באופן כללי הדרשות במשנה הן נדירות, ולפנינו חטיבה מדרשית תנאית ששוקעה במשנה<sup class="footnote-marker">56</sup><i class="footnote">ראו פרנקל, האגדה.  </i>. 
<b>שנאמר ואהבת את ה' אלהיך בכל לבבך ובכל נפשך ובכל מאודיך –</b> עד כאן הפסוק מספר דברים (ו ה). במקרא שבידינו כתוב "מאֹדך"; נוסח כתב יד קופמן איננו נוסח שונה למקרא, אלא שמעתיקים של ספרות חז"ל לא הקפידו על דיוק הציטוט. הם העתיקו את הפסוק מהזיכרון ולא ראו בַדיוק ערך עליון. בעדי נוסח אחרים יש שינויים ולא רשמנו אותם, שכן לשאלת הדיוק בציטוט אין כל חשיבות לבירור נוסח המקרא, והמעתיקים גם הם לא ייחסו לכך חשיבות. הפסוק המצוטט הוא הפסוק השני בקריאת שמע, וממילא נודעה לו חשיבות רבה כסמל דתי. רבו הדרשות לפסוק, אך צמד הדרשות שלפנינו הוא בוודאי המפורסם והמצוטט ביותר<sup class="footnote-marker">57</sup><i class="footnote">ראו כשר, קריאת שמע.  </i>.
<b>בכל לבבך בשני יצריך ביצר טוב וביצר רע –</b> הכתוב היה יכול להסתפק ב"כל לבך", והצורה "לבבך" מתפרשת כריבוי. השלב השני בדרשה הוא שהלב מתפרש כיצר. כוונת הדרשן לדרוש מאדם לשעבד את כל יצריו לעבודת הבורא. דומה שהדרישה קשה ביותר, שהרי יצר הרע בהגדרתו אינו מעסיק את עצמו באהבת ה'.
<b>בכל נפשך אפילו הוא נוטל את נפשך –</b> פסוק זה שימש כאסמכתא מרכזית, או כסמל, למצוות קידוש ה', ונרחיב בכך בהמשך.
<b> בכל מאודיך בכל ממוניך –</b> שני החלקים האחרונים של הדרשה הם בבחינת פשט. המילה "מאֹדך" באמת קשה, והפירוש ממונך הוא אפשרי<sup class="footnote-marker">58</sup><i class="footnote">בבבלי, שבת נו ע"ב, משתמשים כבר בדרשה זו, וראו מלכים ב כג כה. </i>. עד כאן לפנינו דרשה חשובה ביותר, אך אין לה קשר למשנתנו. ההמשך קשור, והוא העילה להבאת דרשה מופלאה זו.
<b>דבר</b><b> אחר בכל מאודיך בכל מידה ומידה שהוא מודד לך בכל הווי מודה לו בכל מאד מאד –</b> המילה "בכל" מופיעה בסדרת עדי נוסח טובים, והיא נדרשת כדי להסביר שאדם חייב להודות על הכול, גם על הרע. הדרשה משולשת: <b>מאודיך –</b> בכל מידה ומידה, <b>מאודיך –</b> מודה לו, <b>מאודיך –</b> בכל מאד מאד. המילה "מאודיך" נדרשת, אפוא, לשלוש פנים המשלימים זה את זה. זו מהות הציווי, לברך על הרעה כשם שמברך על הטובה. 
עתה נשוב לדרשה על מצוות פיקוח נפש.
רעיון קידוש ה' מופיע במרחבי הספרות היהודית מתקופת החשמונאים, ואולי אף קודם לכן<sup class="footnote-marker">59</sup><i class="footnote">מעשה העקדה איננו שייך למכלול של קידוש ה'; יש בו ציווי מפורש על היחיד למסור את נפשו (את נפש בנו), בהקשר מיוחד מאוד, ואילו קידוש ה' הוא מצב שבו אדם נמצא בודד מול רודפיו ואמונתו מנחה אותו בדרכו. רודפיו דורשים ממנו לעבור על מצוות ה', ואם לא יעשה כן יהרגוהו. הוא נדרש לבחור בין ויתור (זמני) על המצוות לבין מסירת נפשו, ומחליט למות על קידוש ה'. עם זאת, בפועל שימש מעשה העקדה מודל של קידוש ה', שכן בסופו של דבר גילה אברהם נכונות למסור נפש על פי צו ה'. מעשה שלושת חבריו של דניאל, שהיו מוכנים להישרף ובלבד שלא ישתחוו לאל נבו, הוא הדוגמה המקראית המובהקת של קידוש ה'. במחקר מקובל להניח שהסיפור משקף את ימי רדיפות החשמונאים, או שלפחות עוצב על רקע ימים אלו. אם אכן סיפור דניאל קדום להם, הרי שיש להקדים את הופעתו של רעיון קידוש ה' לימי דניאל. </i>. בתקופת מרד בר כוכבא החלו סביבו דיונים אינטנסיביים עוד יותר, משום שהבעיה החלה שוב להיות אקטואלית. עוד בטרם דיון מן הראוי להדגיש שתי אבחנות. מצוות קידוש ה' היא נכונותו של אדם למות במצב מיוחד במינו: כאשר נכרים תובעים ממנו לעבור על מצווה או מצוות, ואם לא יעשו כן יהרגוהו. עם זאת, קידוש ה' איננו מעשה פסיבי בלבד (הימנעות מהעבֵרה) אלא הוא בבחינת מעשה אקטיבי של פרסום שם ה'. ההנחה היא שהנכונות למות מקדשת את ה', כלומר מייחדת אותו ומרוממת את שמו יתברך. כפי שנראה להלן אדם חייב בקידוש ה' גם בסתר, אך המצווה גדלה ומתבטאת בפומבי. אין הרעיון זהה לתפיסת המרטיריום הנוצרי. הצד השווה בשתי הדתות הוא הנכונות למסור את הנפש ולא לעבור עבֵרה, אך אצל הנוצרים הנכונות למות היא בבחינת עדות לאמִתוּת הדת. מכאן גם המונח "מרטיר", שמשמעו "עדות". מרכיב זה של העדות אינו מודגש בספרות היהודית. קידוש ה' אינו זהה לה, אם כי קרוב<sup class="footnote-marker">60</sup><i class="footnote">המונח "קידוש ה' " נועד מראשיתו לציין כל מי שבמעשיו מרומם את שם ה'. במשך הזמן נתייחד המונח לתופעת הנכונות למות שאנו עוסקים בה. ראו ספראי, קידוש ה', עמ' 409. עם זאת, בניגוד מה לדבריו, קשה לקבוע מתי התחולל השינוי במונח, ומן הסתם הוא גם לא היה אחיד. על כל פנים עורכים מאוחרים השתמשו במונח כרצונם, ולא תמיד קידוש ה' הוא מסירת הנפש. </i>. דבר ה' אינו זקוק לעדות על אמִתוּתו, אך המאמין נדרש להיות מוכן למסור את נפשו על דבר ה'. 
מכל מקום, ההחלטה לקדש שם שמים אינה נובעת רק מסדר העדיפות שבין המצוות, כלומר מכך שהעבֵרה חשובה יותר מחיי האדם, אלא מהרצון לבצע מצווה גדולה אחרת של פרסום שמו יתברך. "מנין שלא ירד דניאל לגוב אריות אלא בשביל שיעשה לו הקדוש ברוך הוא נסים וגבורות, ובשביל לקדש את שמו הגדול בעולם, שנאמר 'כי שם ה' אקרא' " (ספרי דברים, שו, עמ' 343). המאמין יורד לקידוש ה' בתקווה שייעשה לו נס. הוא יקדש את שמו במותו או במעשה הנס, אם יבחר בכך ה'<sup class="footnote-marker">61</sup><i class="footnote">על כך עמד כבר ספראי, קידוש ה'. </i>.
מרכיב שני החשוב לענייננו הוא הצורך להבחין בין מצב של קידוש ה' ובין הספרות המאוחרת המתארת את המעשה או המעשים. מעשי קידוש ה' עשו רושם רב, ובספרות מרבים לדבר בהם. מטיבם של דברים שהמסורת המאוחרת משקפת תהליך של "הירואיזציה". מקדשי ה' מתוארים כגיבורים והמעשה מועצם ומקבל אופי ספרותי של אגדה. תהליך זה בולט בקהילה הנוצרית. שם הפכו סיפורי מרטיריום לאחד משני ראשי החץ של הפצת הנצרות. ראש החץ השני היה סיפורי נס וריפוי פלאיים. מספר הסיפורים רב, ואווירת ההתפעמות עולה מכל שורה שבהם. חוקרים עמדו על כך שיש מוטיבים זהים או קרובים המופיעים גם בספרות הלא יהודית וגם בספרות היהודית<sup class="footnote-marker">62</sup><i class="footnote">בויארין, מרטיריום. </i>. לא נעסוק בספרות זו משום שהיא אינה מתקופת התנאים, מכל מקום העיסוק בספרות המתארת את מעשי קידוש ה' היא פרשה בפני עצמה. זו תוצאה ספרותית של אירועים אמִתיים, אך היא אינה משקפת אותם בהכרח כפי שהתרחשו וכפי שנתפסו בשעת התרחשותם.
תרומתם של בני דור יבנה למחשבת קידוש ה' היא בתפיסה הדתית ובמבחן המעשה. בתחום הדתי צמצמו בני דור יבנה ומיסדו את המצווה מחד גיסא, ומאידך גיסא העמיקו את הרעיון. בתחום הדתי הם קבעו שיש למסור את הנפש רק עבור שלוש המצוות הראשיות – פיקוח נפש, גילוי עריות ושפיכות דמים. כל זאת ביחיד, אבל בפומבי יש למסור את הנפש אפילו על מצווה קלה. כן שנינו: "רבי אחא אמר משם רבי עקיבא: הרי הוא אומר 'אם במחתרת ימצא הגנב' וגו', בעל הבית מהו ודיי או ספק? הוי אומר ספק, אם הורגין נפש להחיות נפש בספק, דין הוא שידחו את השבת להחיות נפש בספק, הא לא נתנו מצות לישראל אלא לחיות בהן, שנאמר 'אשר יעשה אותם האדם וחי בהם' – וחי בהן ולא שימות בהן. אין כל דבר עומד בפני פקוח נפש, חוץ מעבודה זרה וגלוי עריות ושפיכות דמים. במי דברים אמורים שלא בשעת השמד, אבל בשעת השמד אפילו מצוה קלה שבקלות אדם נותן נפשו עליה, שנאמר 'ולא תחללו את שם קדשי' וגו' " (תוס', שבת פט"ו הי"ז).
מסורת זו חוזרת בספרא ובתלמוד הבבלי, ושם האבחנה היא בין קידוש ה' ביחיד ובין קידוש ה' ברבים (בפרהסיה) (בבלי, סנהדרין עד ע"א): "וחי בהם לא שימות בהם, היה ר' ישמעאל אומר מנין אתה אומר שאם אמרו לו לאדם בינו לבין עצמו עבוד ע"א (עבודת אלילים = עבודה זרה) ואל תהרג, יעבור ואל יהרג? תלמוד לומר 'וחי בהם' – לא שימות בהם, או אפילו ברבים ישמע להם? ת"ל 'ולא תחללו את שם קדשי ונקדשתי'. אם מקדישים אתם את שמי, אף אני אקדש את שמי על ידיכם, שכשם שעשו חנניה מישאל ועזריה"<sup class="footnote-marker">63</sup><i class="footnote">ספרא, אחרי מות פרשתא ט, פרק יג הי"ד; בבלי, סנהדרין עד ע"א. לבירור נוסח הספרא ראו ספראי, קידוש ה', עמ' 410. </i>.
במדרש זה יש דגש נוסף. קידוש ה' הוא בבחינת מעשה הדדי: אם אדם מוכן לקדש את שם ה', אף השם עשוי להסכים לקדש את שמו, כלומר לעשות נס, אך כמובן אין המקדש מתבסס על תקווה זו.
עד כאן מיסודו של הרעיון והעברתו לתחום ההלכתי-משפטי. מעבר זה היה מקביל להחלטות אחרות שלפיהן פיקוח נפש דוחה שבת או את צום יום הכיפורים<sup class="footnote-marker">64</sup><i class="footnote">ראו המבוא למסכת שבת ופירושנו ליומא פ"ח מ"ה-מ"ז.  </i>. בתחום הרעיוני החידוש המרכזי של דור יבנה הוא הקשר שבין אהבת ה' ובין מצוות קידוש ה'. רעיון זה מופיע בבירור במשנתנו. מצוות אהבת ה' היא המחייבת את מסירת הנפש. בשני התלמודים למשנתנו שובץ סיפור מותו של רבי עקיבא. חכם מרכזי זה מת על קידוש ה' כשבפיו קריאת שמע, והוא דורש את הפסוק "ואהבת את ה' אלהיך". בבבלי מובאת ברייתא ובה רבי עקיבא הוא המוסר את המימרה שבמשנתנו, ובירושלמי הוא דן ואומר את הלימוד שבמשנה לפני טרונוס רופוס, הנציב הרומי (ירו', יד ע"ב; בבלי, ס ע"ב).
אהבת ה' כבסיס והצדקה לקידוש ה' מופיעה בסדרת מימרות, חלקן קשור לרבי עקיבא וחלקן קשור לתנאים אחרים, מעט מאוחרים יותר: "רבי עקיבא אומר אדבר בנאותיו ובשבחיו של מי שאמר והיה העולם בפני כל אומות העולם. שהרי אומות העולם שואלין את ישראל לומר: 'מה דודך מדוד שככה השבעתנו' (שיר השירים ה ט), שכך אתם מתים עליו, ובך(כך) אתם נהרגין עליו. שנאמר 'על כן עלמות אהבוך' (שיר השירים א ג) – אהבוך עד מות. וכתיב 'כי עליך הורגנו כל היום' (תהלים מד כג)"<sup class="footnote-marker">65</sup><i class="footnote">מכילתא דרבי ישמעאל, מסכתא דשירה, בשלח ג, עמ' 127; מכילתא דרבי שמעון בר יוחאי, טו ב, עמ' 79. </i>. הדרשן דורש "עלמות – על מוות", ובגלל האהבה אנו מתים. כמו כן: "ולא חולי בלבד, אלא אפילו על מות, על מיתה, שנאמר 'לריח שמניך טובים שמן תורק שמך על כן עלמות אהבוך' (שיר השירים א ג), שאהבו עליך למות, שנאמר 'כי עליך הורגנו כל היום' (תהלים מד כג)" (מדרש תהילים, פ"ט יז, עמ' 91). דרשה אחרת מיוחסת לרבי נתן שפעל דור מאוחר יותר: "רבי נתן אומר, לאוהבי ולשומרי מצותי – אלו ישראל שהם יושבין בארץ ישראל, ונותנין נפשם על המצות. מה לך יוצא ליהרג, על שמלתי את בני, מה לך יוצא לישרף, על שקראתי בתורה. מה לך יוצא ליצלב, על שאכלתי המצה. מה לך לוקה מאפרגל, על שנטלתי את הלולב. ואומר (זכריה יג ז) 'אשר הוכיתי בית מאהבי' – מכות אלו גרמו לי ליאהב לאבי שבשמים"<sup class="footnote-marker">66</sup><i class="footnote">מכילתא דרבי ישמעאל, יתרו, מסכתא דבחדש פ"ו, עמ' 227 ומקבילות. לכל הפרשה ראו ספראי, קידוש ה', עמ' 416-410. </i>. אם כן מוסרי הנפש הם אוהבי ה', ומעשיהם גורמים שהאהבה תהיה דו-סטרית (איור 40).
רעיון זה של האהבה הדו-סטרית כבסיס לקידוש ה' אינו מופיע בספרות ימי בית שני. מעשי קידוש ה' מתוארים, אך ללא תלות ברעיון האהבה. אדרבה, נזכרים נימוקים אחרים, כגון זה של הנקמה. העוול של ההוצאה להורג מחייב כביכול את ריבון העולם להעניש את החוטאים. ההבלגה והנכונות למסירת הנפש יגרמו לכך שהנקמה תהיה קשה ביותר, ולכך אנו מייחלים. רעיון זה מופיע כמובן גם בספרות חז"ל, והוא מקביל ומנוגד לרעיון האהבה<sup class="footnote-marker">67</sup><i class="footnote">ראו פלוסר, נקמה.  </i>.
נמצאנו למדים כי משנתנו מייצגת את שיטת רבי עקיבא, ואולי היא דרשה שלו. כאמור, דרשה מעין זו חריגה במשנה, והיא מובאת כנראה בגלל חשיבותה וכסיום רעיוני לכל המסכת, ובכך נרחיב להלן.
לסיום יש להדגיש היבט היסטורי נוסף. ההכרעות ההלכתיות של דיני קידוש ה', כמו גם המסכת הרעיונית שהוצגה, הם מתורתם של חכמי יבנה. יש להניח כי הם עסקו בנושא משום שעבורם ההתמודדות עם גזרות דת הפכה לאקטואלית. בעקיפין יש בכך סיוע להבנת תהליך ההתגבשות של גזרות הדת. בספרות המחקר מתנהל ויכוח נוקב האם הגזרות הן תגובה למרד בר כוכבא או שמא הן סיבתו (או אחת מסיבותיו). לפי שיטה זו החלו הגזרות כבר במרד התפוצות (119-117). לא נרחיב בוויכוח זה, ונסתפק בטענה כי ריבוי המימרות של חכמי דור יבנה מעיד כי עבורם היו גזרות דת אתגר משמעותי עוד לפני דיכוי המרד. המרד דוכא בשנת 135, וגזרות הדת בטלו בימי הקיסר אנטונינוס. הקיסר עלה לשלטון בשנת 138 ובמהלך ימי שלטונו בוטלו הגזרות, או לפחות חלק מהן. חכמי הדור מצאו את מותם בשנים 135-134; אילו החלו הגזרות רק בעקבות המרד לא היה די זמן לגיבוש המסכת הרעיונית-הלכתית שתוארה.
<b>לא יקל אדם את ראשו כנגד שער המזרח – </b>קלות ראש היא בניגוד לכובד ראש, ומשמעה המילולי זלזול. ברם, בהקשר של משנתנו מדובר כנראה בעיקר בעשיית צרכים, ומכל מקום בתלמודים דנים בעשיית צרכים מול הר הבית. בספרותם של בני כתות מדבר יהודה אסרו על עשיית צרכים בכל ירושלים ובמרחק ראייה ממנה. המשנה מקלה, אפוא, יותר מההלכה הכיתתית, ואוסרת על עשיית צרכים רק מול שער המזרח. המונח "מול" אינו נהיר דיו, אך מסתבר שהכוונה להר הזיתים הצופה על שערי המזרח. המדובר לאחר חורבן המקדש, כפי שברור מההמשך. מן הסתם הכוונה לאיסור על עשיית צרכים רק בשטח פתוח ולא בתוך מבנה, שכן לא שמענו על איסור עשיית צרכים בירושלים. כל זאת בניגוד להלכה של בני קומראן. שער המזרח היה שער הכניסה הראשי למקדש, <b>שהוא מכוון כנגד בית קדש הקדשים – </b>שער המזרח מכוון לקודש הקודשים כפי שעולה מתכנית המקדש (איור 41 תכנית המקדש). מול שער המזרח השתרע הר הזיתים, שנחשב למקום קדוש בזכות עצמו<sup class="footnote-marker">68</sup><i class="footnote">ראו הנספח למסכת. </i>. ברם, המשנה מדגישה שאיסור הקלת הראש אינו נובע מקדושת ההר אלא מהזיקה למקדש. הדבר מצטרף לרשימת הרמזים לכך שחכמים הסתייגו ממקומות הקודש, והם מצטרפים לתרבות מקומות הקודש בדיעבד בלבד.
בתלמודים מופיעות הרחבות של דין זה. ההרחבה היא לאחד משני כיוונים: או שאסור לעשות צרכים בטווח ראייה מירושלים, או שאסור לעשותם כך שהחלק החשוף יהיה לכיוון העיר הקדושה<sup class="footnote-marker">69</sup><i class="footnote">ירו', יד ע"ב; בבלי, סא ע"ב; מדרש תנאים לדברים, כג טו, עמ' 148. ראו גם אבות דרבי נתן, נו"א פ"מ, עמ' 128. </i>. במקורות ארץ ישראל הדין מוגבל לסביבות העיר, אבל בתלמוד הבבלי מובעת דעה כי אותה הלכה מחמירה חלה בכל יהודה. נראה שדעה מעין זו עשויה להתפתח רק במקום רחוק מהארץ, ועבור תושבי הארץ הייתה מחמירה מדי ובלתי מעשית.
במקביל מובא (בבלי, סא ע"ב) בשמו של רבי יוחנן שכל ההלכה חלה רק כשהמקדש עומד, וכן מובא בשמו של רבי יוסי "כשהשכינה שורה", כלומר שוב כשהמקדש עומד. בהמשך יש מחלוקת תנאים בנושא. הדברים מיוחסים לחכמי ארץ ישראל, אך מופיעים רק בתלמוד הבבלי. אין זה מקרה, ולפנינו צוהר צר לעולמם של חכמי בבל. חכמי בבל האמינו כמובן בקדושת ארץ ישראל, וראו עצמם כפופים לה. מצד שני הם החלו לפתח תחושת גאווה "לוקל-פטריוטית" ולטעון שבבל היא שנייה לארץ ישראל, ואפילו תחליף מלא לה. פה ושם אף ניתן למצוא ביטויים לכך שבבל עולה על ארץ ישראל<sup class="footnote-marker">70</sup><i class="footnote">ראו גפני, ארץ; ספראי, עליה.  </i>. אחד מנושאי הוויכוח הסמוי על מעמדה של בבל היה השאלה היכן השכינה שורה בזמן הגלות. בני בבל הסבירו שהשכינה גלתה מירושלים, לשמים או אולי לבבל, ואילו בני ארץ ישראל טענו שהשכינה ממשיכה לשרות במקדש ההרוס, בכותלו המערבי. על כן חתמו בני בבל את תפילת העבודה במשפט "המחזיר שכינתו לציון", שהרי כיום השכינה אינה בציון, ובני ארץ ישראל חתמו "שאותך ביראה נעבוד"<sup class="footnote-marker">71</sup><i class="footnote">ארליך, שכינה; ארליך, ברכת עבודה.  </i>. 
הוויכוח התאולוגי הוא הבסיס לפרשנות המשנה כאן. בני בבל צמצמו את קדושת המקדש ההרוס, ובני ארץ ישראל האמינו שכל הלכות המקדש שרירות. במקביל היו גם חוגים בבליים שהמשיכו להדגיש את המשמעות המעשית של קדושת ארץ ישראל, ירושלים והמקדש, ואלו תבעו הרחבת הדין שבמשנה על כל יהודה<sup class="footnote-marker">72</sup><i class="footnote">בארץ נמצאו מתקנים מעטים בלבד לעשיית צרכים, ומספרם במחוז יהודה קטן מאוד. מעניין יהיה לבדוק את כיוונם, אך תנאי לכך הוא חשיפתם של מספר מתקני קבע כאלו. מכל מקום נראה שרוב בני האדם עשו את צרכיהם בחוץ, באוויר הפתוח. על כן, איסור על עשיית צרכים בכל יהודה (כל השטח שממזרח לירושלים) הוא גזרה שאין הציבור יכול לעמוד בה.  </i>. 
עם כל זאת, אין במקורות חז"ל הגבלה על כניסה למקדש בטהרה. מעדויות עולי רגל (בעיקר לא יהודיים) ברור שנכנסו למקדש, ולא שמענו על מגבלה של טהרה<sup class="footnote-marker">73</sup><i class="footnote">לריכוז החומר ראו ספראי, ירושלים והיהודים; ספראי, עולים. </i>. הראשון שמייחסים לו תביעה זו הוא הרמב"ם. למעשה הרמב"ם לא הזכיר את חובת הטהרה, אלא את יחס הקדושה הכללי כמתבקש ממשנתנו. רק הראב"ד פירש את הדברים כאילו הרמב"ם תבע חובת טהרה, והראב"ד עצמו התנגד לכך בתוקף<sup class="footnote-marker">74</sup><i class="footnote">ראו רמב"ם, הלכות בית הבחירה פ"ז ה"ב, והראב"ד על אתר. </i>. 
מצד שני, במקורות הארץ-ישראליים מתקופת האמוראים ואחריה קיימות עדויות על יחס הקדושה וההערצה לירושלים ולמקדש. עולי רגל פקדו את העיר והכניסה למקדש לוותה בסדרי טקס ומעמד, אמירת פסוקים וקריעת הבגד ושאר סממני אבל והערצה, שלא כאן המקום למנותם<sup class="footnote-marker">75</sup><i class="footnote">ספראי, עולים; ספראי, קדושת ירושלים; פליישר, תפילת השערים. </i>. עם כל זאת ציטטנו את הדעה שקדושת המקדש, במקרה זה, חלה רק כשהמקדש עומד, וזו עמדה חריגה ושונה מכל יתר המקורות המלמדים שהמקדש החרב עומד בקדושתו. 
<b>ולא יכנס להר הבית במקלו ובמנעלו ובאפונדתו ובאבק שעל רגלו –</b> בזמן שהמקדש היה קיים אסור היה לעלות להר הבית במקלו, במנעלו ובאפונדתו (חגורה), ואף נדרשה טבילה לפני הכניסה להר הבית<sup class="footnote-marker">76</sup><i class="footnote">ראו פירושנו לשקלים פ"ג מ"ב. במקורות יש רמזים לחובה מיוחדת לטבילת רגליים, ראו דיוננו במשנת עירובין פ"א מ"י. </i>. התוספתא כאן מוסיפה "לא יכנס אדם להר הבית במעות צרורין לו בסדינו ובאבק שעל רגליו ובאפנדתו חגורה עליו מבחוץ..." (פ"ו הי"ט).
<b>ולא יעשנו קופנדרייה – </b>קפנדריה היא מילה יוונית שמשמעה מעבר דרך מבנה או מתחם, כניסה מכיוון אחד ויציאה לכיוון אחר. כך הוא מנצל את שטח הר הבית כדי לקצר את דרכו. כמו כן נקבע שאין לעשות קפנדריה בבית כנסת, אפילו הוא הרוס<sup class="footnote-marker">77</sup><i class="footnote">ראו פירושנו למגילה פ"ג מ"ג; ראו עוד בבלי, כז ע"א; סוטה לט ע"א.  </i>. התלמוד הבבלי הסביר את המילה כאילו הייתה ארמית: "כמאן דאמר אינש אדמקיפנא אדרי – איעול בהא" (סב ע"ב – כאדם האומר: עד שאני מקיף – אעלה בזאת). פירוש זה של המילה הוא כנראה דרשה, ומכל מקום בוודאי אינו פשט.
<b>ורקיקה מקל וחומר –</b> התוספתא מסבירה שדין רקיקה נלמד בקל וחומר מכניסה עם מנעל: אם זו נאסרה, אף שאין בה ביזיון (ורק אין בה מתן כבוד פומבי), קל וחומר רקיקה שיש בה דרך ביזיון (תוס', פ"ו הי"ט; ירו', יד ע"ג; בבלי, סב ע"ב).
לכאורה ניתן היה להסביר שהמשנה מדברת על המקדש הקיים. ברם, כמעט ברור שלא כך הוא. בספרא נדרש: "אין לי אלא בזמן שבית המקדש קיים בזמן שאין בית המקדש קיים מנין תלמוד לומר את שבתותי תשמורו ומקדשי תיראו מה שמירת שבת לעולם, אף מורא מקדש לעולם. איזו מורא לא יכנס להר הבית במקלו ובתרמילו, במנעלו ובאפונדתו ובאבק שעל רגליו ולא יעשנו קפנדריא וברקיקה מקל וחומר"<sup class="footnote-marker">78</sup><i class="footnote">ספרא קדושים, פרשתא ג פ"ז ה"ח-ה"ט. אף בעל תנחומא בובר מדגיש "לא יכנס... אפילו בחורבנו" (תנחומא בובר, ויקרא ח, עמ' 6), או "בין בנוי בין חרב נוהג בו באימה" (דברים רבתי, עמ' 43) ועוד. ראו גם ספרי דברים, רנח, עמ' 282; מדרש תנאים לדברים, כג טו, עמ' 148; קהלת רבה, פ"ד יח. אבל שם לא ברור האם מדובר במקדש חרב או פעיל.  </i>. אם כן במקדש החרב אנו עוסקים, וודאי שאין דינו פחות מבית כנסת הרוס. זאת ועוד. בזמן שבית המקדש היה קיים נכנסו מדרום ויצאו מדרום ולא הייתה כל אפשרות לקפנדריה, אבל כשהמקדש חרב נפתחה לכאורה אפשרות לקפנדריה, וזו נשללת כאן.
המשנה ממשיכה בדיני חתימת ברכות במקדש; ההקשר של הלכות אלו יידון להלן.
<b>כל חותם הברכות – </b>כך בחלק מכתבי היד<sup class="footnote-marker">79</sup><i class="footnote">ג24, ג25, ג27, ז, ן, ע, פ, ג29, ט. </i>, אבל ביתר כתבי היד "חותמי". לפי כתב היד שלנו יש לנקד את האות ת בפתח, חותַם, כלומר כל החותָמות. הכוונה כמובן לסיום הברכה "ברוך אתה ה' מן העולם...", <b>שהיו במקדש היו מן העולם משיקלקלו המינים אמרו – </b>אותם מינים אמרו: <b>אין עולם אלא אחד היתקינו שיהוא אומרין מן העולם ועד העולם –</b> הוויכוח היה האם יש עולם הבא. חכמים רצו להבליט את אמונתם בעולם העתיד לבוא, לכן הדגישו שיש שני עולמות. המינים הללו הם הצדוקים שהתנגדו לתחיית המתים, או אולי גם השומרונים. בכתובות שומרוניות ובטבעות מופיעה הססמה "ברוך ה' לעולם". ייתכן שהם משמרים את הנוסח הקדום, או אפילו שהם משמרים את הנוסח של המינים, שהרי גם השומרונים אינם מקבלים את הפרשנות הפרושית לגבי העתיד לבוא<sup class="footnote-marker">80</sup><i class="footnote">באמאוס נתגלה עמוד ועליו כתובת עברית יוונית האומרת "ברוך שמו לעולם" וההמשך ביוונית "ה' אחד" – אמאוס-ניקופוליס. ראו די סגני, ה' אחד, מס' 25, עמ' 102. די סגני מקבלת את הדעה שהכתובת היא שומרונית. הצירוף מופיע גם בכתובת בית הכנסת השומרוני בסלוניקי. </i>. שינוי החתימה שייך לקבוצה קטנה של מנהגים, הלכות או טופסי ברכות שהשתנו מחמת המינים. מן הראוי להדגיש שחז"ל יכולים היו כמובן לשמר את הטופס הקדום ואת טופס הברכה החדש, אך ספק אם הטעם שנותנים הוא הטעם היחיד. תמיד ייתכן שלשינוי חברו טעמים נוספים.
מן המקורות עולה שהיו שלוש "עניות": "ברוך שם כבוד מלכותו לעולם ועד"<sup class="footnote-marker">81</sup><i class="footnote">ראו פירושנו ליומא פ"ג מ"ח; פ"ד מ"א-מ"ב; פ"ו מ"ב.  </i>, "ברוך ה' לעולם" ו"ברוך ה' מן העולם ועד העולם". האמירה "ברוך שם כבוד מלכותו לעולם ועד" מופיעה במקורות לעתים קרובות. היא נאמרת בברכת שמע, לאחר הפסוק הראשון (תוס', פסחים פ"ג [ב] הי"ט; ספרי דברים, לא, עמ' 53 ועוד). לפי הסבר התוספתא אין מדובר על חתימת הברכות, או לא רק על חתימת הברכות, אלא על התשובה של ציבור השומעים. אין אומרים במקדש "אמן" אלא "מן העולם ועד העולם", ולשם כך מצטט התנא האנונימי בתוספתא פסוק: "קומו ברכו את ה' אלהיכם מן העולם עד העולם" (נחמיה ט ה)<sup class="footnote-marker">82</sup><i class="footnote">תוס', פ"ו (ז) הכ"ב. לפי ברייתא זו אין הנוסחה המוצעת פרי מאבק עם צדוקים, אלא בחירה המבוססת על נוסחה מקראית. דומה שאנו רשאים לקבל את הטענה שחל שינוי בנוסח הברכה כעובדה, אך ההסבר אינו חלק מהתיאור העובדתי אלא הוא בבחינת פרשנות, ואותה אנו רשאים לבדוק שנית באמצעי המחקר העומדים לרשותנו.  </i>. ברם, במקבילה חלקית בתוספתא תענית מסתבר שכשהמברך אומר "ברוך אתה ה' " הציבור עונה "ברוך ה' אלהי ישראל מן העולם ועד העולם", ולאחר חתימת הברכה כולם עונים "ברוך שם כבוד מלכותו לעולם ועד". זו לשון התוספתא שם: "על הראשונה (מברכות התענית) הוא אומר ברוך אלהי ישראל מן העולם ועד העולם, ברוך גואל ישראל, והן עונין אחריו ברוך שם כבוד מלכותו וגו' " (תוס', תענית פ"א הי"א; בבלי, טז ע"א ועוד). במקבילות אחרות מופיעה הנוסחה "ברוך שם כבוד מלכותו לעולם ועד" כתשובה של הציבור המקבילה לנוסחה "ברוך... מן העולם ועד העולם" (ירו', יד ע"ג; תענית פ"ב ה"י, סה ע"ד)<sup class="footnote-marker">83</sup><i class="footnote">ראו עוד אפטוביצר, בשכמל"ו. </i>.
נראה שניתן לשחזר את השתלשלות נוסח הענייה של הציבור. הנוסחה המקורית הייתה "ברוך שמו לעולם". כאשר החריף הפולמוס עם הצדוקים, שאמרו אין עולם אלא אחד, הפכה הנוסחה לבעייתית משום שהצדוקים ראו בה השתקפות של אמונתם. הפרושים העדיפו את הנוסחה "ברוך שמו מן העולם ועד העולם"; הצדוקים לא יכלו להתנגד לנוסחה הכתובה בתנ"ך, אבל מהלך הדברים, כמו שמציגים אותו בספרות חז"ל, לא יכול היה ליהנות מתמיכתם. ייתכן שבשלב כלשהו נמצאה נוסחת פשרה – "ברוך שם כבוד מלכותו לעולם ועד". ייתכן שזו הייתה נוסחה שכבר הייתה מקובלת בקריאת שמע, וייתכן שהיא נוסדה בתנאי המקדש. כך או כך, זו נוסחה שהפרושים ודאי קיבלוה, כפי שעולה מהציטוטים שהובאו. לצדוקים לא הייתה סיבה בולטת להתנגד לנוסחה זו. אפשר היה לפרש את הנוסחה "לעולם ועד" כמתייחסת לעולם האחד, או לשני עולמות כדעת הפרושים.
השומרונים השתמשו בנוסחה "ברוך ה' לעולם" והיא מופיעה על כתובותיהם מהמאה השלישית ואילך, אבל אם נקבל את דברי משנת ברכות הרי שזו הייתה הנוסחה במקדש. בספרות כתות קומראן נוסחאות שונות המתחילות ב"ברוך...", ביניהן גם הנוסחה "ברוך ה'<sup class="footnote-marker">84</sup><i class="footnote">שם ה' מכונה ונכתב בספרות קומראן בצורות שונות, ואיננו עוסקים בכך. </i>... לעולם ועד" או "ברוך שם קודשו לעולם ועד"<sup class="footnote-marker">85</sup><i class="footnote">ניצן, התפילה, עמ' 54-51. </i>. אבל אין נוסחה הנראית מועדפת (איור 42). 
<b>התקינו שיהוא אדם שואל את שלום חבירו בשם –</b> כנראה בשם המפורש<sup class="footnote-marker">86</sup><i class="footnote">בירו', יד ע"ג וברות רבה, פ"ג ו, נמנה שינוי זה כאחד משלושה שעליהם החליטו הזקנים ובית דין של מעלה הסכים עמם. לכל עניין אזכור השם המפורש ראו בהרחבה בפירושנו ליומא פ"ד מ"ח. כפי שראינו שם קשה להכריע האם הזכירו את השם המפורש במקדש, ונראה שאף במסורות הקדומות היו דעות שונות בעניין.  </i>, אך ניתן לפרש גם שהכוונה לכינוי, כלומר למילה "השם", <b>שנאמר והנה בעז בא מבית לחם ויאמר לקוצרים ה' עמכם ויאמר לו יברך ה' – </b>אם כן, כבר בועז שואל בשלום חבריו בשם, <b>ואומר ה' עמך גבור החייל –</b> גם כאן הברכה שאדם מברך בה את חברו היא בשם. השאלה המתבקשת היא מתי התקינו את התקנה. מבחינת מבנה המשנה נראה שהתקנה מקבילה לשינוי ה"ענייה" במקדש. אם כך הוא, כיצד הסבירו חכמים לעצמם שהתנ"ך מכיר את הנוסחה החדשה? האם ייתכן שהם התכוונו לתקנה מימי בועז? תשובה לכך יש אולי בתוספתא: "בראשונה כשהיתה תורה משתכחת מישראל היו זקנים מבליעין אותה ביניהן, שנאמר והנה בעז בא מבית לחם וגו' ואומר ה' עמך גבור החיל" (פ"ו הכ"ג). אם כן בעבר הייתה תורה משתכחת, כלומר מצויה, שכיחה בישראל, והזקנים היו מבליעים את השם המפורש תוך כדי דיבור. הדוגמה לכך היא בועז. אבל היום אין עושים כן. משנתנו היא כאילו ההמשך של התוספתא, ומוסרת את התקנה האחרונה, אם כי לא ברור לגמרי מהי התקנה האחרונה, האם הכוונה שיש לומר את השם במפורש, או שמא להפך, יש לאסור את אמירתו. 
הטענה שפעם היו מבליעים את השם ועתה אין לומר את השם המפורש חוזרת בדברי חז"ל בהזדמנויות אחרות<sup class="footnote-marker">87</sup><i class="footnote">ראו בהרחבה פירושנו ליומא פ"ד מ"ח. </i>, והדברים אינם ברורים. דומה שחז"ל התנגדו לאמירת השם המפורש אם בגלל קדושתו הרבה, ואם משום שהתנגדו לשימוש בו ומיעטו בדמותו. מכל מקום מסתבר שלאחר התקנה בירכו ב"שם", אך לא בשם המפורש<sup class="footnote-marker">88</sup><i class="footnote">ראו עוד דברי אלבק, בפירושו למשנה, עמ' 339-338. </i>.
פירשנו את המשנה ללא קשר למסורת הקודמת. ברם, היו ראשונים שפירשו שהצדוקים הם שהתנגדו להכללת השם בברכת השלום. כך יובן הקשר בין שתי המסורות. מן הראוי להדגיש שאין כל סיבה לקשר את הצדוקים עם התנגדות לאמירת השם, או התלהבות מכך. הצדוקים כפרו אמנם בדעות רבות שהפרושים האמינו בהן, אך הם לא כפרו בבורא עולם. אדרבה, מתאים להם להחזיק במסורות עיליתניות שלפיהן רק למכובדים מותר להזכיר את השם המפורש.
<b>ואומר אל תבוז כי זקנה אמך –</b> להלן נחזור למשפט זה, <b>עת לעשות לה' הפרו תורתך (תהילים קיט קכו) [רבי נתן אומר הפרו תורתך עת לעשות לה'] –</b> המשפט האחרון נוסף בידי המעתיק באותיות אחרות וחסר גם ב- <b>ג7, י, מ.</b> אפשטיין האריך בכך וטען כי אכן זו ברייתא בתלמוד הבבלי שחדרה למשנה. דבריו אמנם אינם מוכרעים, מכל מקום התלמודים מכירים את המשפט, אך מביאים אותו כאילו לא היה חלק מהמשנה<sup class="footnote-marker">89</sup><i class="footnote">אפשטיין, מבוא, עמ' 475. רבי נתן אינו נזכר אלא פעם אחת במשנה (שקלים סוף פ"ב). גם שם זו כנראה הוספה של ברייתא מהתלמוד, ראו פירושנו שם. גם זו ראיה מסוימת לשיטת אפשטיין, וראו עוד נדרים פ"ט מ"ה והשוואתה לתוספתא שם פ"ה ה"א. </i>. יהא הנוסח אשר יהא, ברור שדברי רבי נתן הם תפיסה מימי התנאים. המחלוקת אינה מחלוקת של דרשות אלא שתי אסטרטגיות של מאבק במשבר. אסטרטגיה אחת אומרת שבשעת משבר יש להתחזק, להתאמץ יותר ולשמר את הקיים. זו הדרשה: הפרו תורתך – עת לעשות לה'. זו דרשתו של הלל בתוספתא: "הלל הזקן אומר בשעת מכנסין פזר, בשעת מפזרין כנס. בשעה שאתה רואה שהתורה חביבה על כל ישראל, והכל שמחין בה, את תהי מפזר בה, שנאמר 'יש מפזר ונוסף עוד' (משלי יא כד), בשעה שאתה רואה שהתורה משתכחת מישראל, ואין הכל משגיחין עליה, את הוי מכנס בה, שנאמר 'עת לעשות לה' ' " (פ"ו הכ"ד). אם התקופה קשה – יש להשתדל ולכנס דברי תורה כדי לחזק את התורה. דרשתו של רבי נתן הפוכה: עת לעשות לה' – הפרו תורתך. אם יש צורך לעשות לה', בגלל הקשיים והמשבר, מותר גם להפר תורה. כלומר, התגובה למשבר אינו שמרנות וחיזוק, אלא נכונות לשינויים<sup class="footnote-marker">90</sup><i class="footnote">על פי הבבלי, סג ע"א. </i>. 
שתי הגישות מצויות בספרות חז"ל. כך, למשל, משה שואל את בנות צלפחד מדוע הן מבקשות נחלה, הרי כולם דווקא מצטערים על התקרבותם לארץ, והן עונות: הפרו תורתך – עת לעשות לה'. אם כולם נוטשים את הארץ – יש לחזק את הקשר אליה<sup class="footnote-marker">91</sup><i class="footnote">ספרי זוטא, כז א, עמ' 317-316, וכן מדרש תהילים, קיט, נז, עמ' 510. </i>. גם המגמה השנייה מופיעה בספרות חז"ל: "ודרשי הכי 'עת לעשות לה' הפרו תורתך' – אמרי: מוטב תיעקר תורה, ואל תשתכח תורה מישראל" (בבלי, תמורה יד ע"ב)<sup class="footnote-marker">92</sup><i class="footnote">השוו בבלי, יומא סט ע"א; גיטין ס ע"א. </i>. גישה זו מצויה רק בתלמוד הבבלי ובמסכת סופרים (פט"ז ה"י, עמ' 297). הירושלמי ודרשני ארץ ישראל מכירים את דברי רבי נתן הדורש את הפסוק בסירוס (היפוך סדר המילים) (מסכת סופרים פט"ז ה"י, עמ' 297), אבל אינם מפרשים את דברי רבי נתן כהכשר לשינויים. נראה שהם הבינו את דברי רבי נתן רק כשינוי דרשני למשנה: עת לעשות לה' כי הפרו תורתך.
מעתה יש להבין את רצף הנושאים במשניות האחרונות. כמו משניות רבות אחרות המשנה מסתיימת בדברי אגדה ועידוד. סיום מעין זה חוזר במסכתות רבות במשנה ובתוספתא<sup class="footnote-marker">93</sup><i class="footnote">ראו פירושנו ליומא פ"ח מ"ט; תענית פ"ד מ"ח, ועוד.  </i>. עם זאת, עדיין יש לפסוקים המובאים קשר למשנה. דין הכניסה להר הבית נגרר מדין הכניסה לכרך. לאחר מכן המשיכה המשנה בעוד דין השייך למקדש מצד אחד, ולדיני ברכות שהם עיקרו של הפרק מצד אחר. המסורת על השינוי בצורת הברכה נגררה אגב העדות על שינוי החתימה במקדש. המסורות על "עת לעשות לה' " הובאו משום שבשניהם נעשה שימוש בטיעון "תורה משתכחת בישראל" (או "מישראל"). קישור זה אינו במשנה, אבל מצוי בתוספתא. נמצאנו למדים שבמקרה זה המשנה מבוססת על מקור אחר שבתוספתא הובא בצורה שלמה יותר<sup class="footnote-marker">94</sup><i class="footnote">במבוא הכללי לפירוש המשניות הבאנו את דעתו של פרידמן שעריכת התוספתא קדמה למשנה. משנתנו עשויה להיות ראיה לדבריו. ברם, כפי שכתבנו שם, לדעתנו עריכת התוספתא מאוחרת למשנה ועוקבת לה. אבל יש בתוספתא שקיעין רבים מאותם מקורות שקדמו למשנה, ולעתים אלו שקיעין מפורטים יותר מאלו שהשתמרו במשנה עצמה.  </i>. 
עדיין נותר להבין את הפסוק "אל תבוז כי זקנה אמך". פסוק זה ממשלי (כג כב) נראה מנותק, ולא ברור האם הוא סיום למסורת על בועז או פתיחה לדרשה של "עת לעשות לה' ". כבר הבבלי התחבט בשאלה: "מאי ואומר? וכי תימא: בעז מדעתיה דנפשיה קאמר? תא שמע: 'ה' עמך גבור החיל', וכי תימא: מלאך הוא דקאמר ליה לגדעון? תא שמע: 'אל תבוז כי זקנה אמך' " (סג ע"א). אם כן, הברכה בשם היא לימוד של בועז הנרמז במילים "אל תבוז...". הר"ש סירליאו פירש שהפסוק בא ללמד שאין לבוז לתקנה ישנה זו אף שעברו שנים רבות מאז שנתקנה, אף "שארך הזמן ונמשך הגלות". הביאור מובא בדברי הערוך השלם<sup class="footnote-marker">95</sup><i class="footnote">ערוך השלם, כרך ב, עמ' 29. </i>, ובעל מלאכת שלמה מקבל אותו. זה הסבר קשה. יתר על כן, משתמע ממנו שהתקנה לברך בשם היא תקנתו של בועז, וכבר הקשינו עליה. ברם, לחיזוק הסבר זה ניתן לטעון כי לפנינו משחק מילים: בועז-תבוז.
הירושלמי קושר את הפסוק להמשך. אם הזדקנה אומתך – אל תבוז לה אלא גדור אותה (יד ע"ג). גם במדרש שמואל (פ"א א) הפסוק קשור לדברי הלל, ומשמעם שאם זקנה אמך אל תבוז לה אלא חזק את דברי התורה. הסבר זה נמסר שם בשמו של רבי זעירא. כך יוצא גם מהתוספתא האומרת: "ה' עמך גבור החיל, ואומר אל תבוז כי זקנה אמך עת לעשות לה' " (פ"ו הכ"ג).
ההסבר מאולץ במקצת, ודומה לדרשה מאוחרת למשנה. מכל מקום, גם הוא קושר את הפסוק לדברי הלל שאינם במשנה אלא רק בתוספתא. אין בידנו להציע הסבר טוב יותר לצירוף הדרשות, ודומה שההסבר הטוב ביותר הוא שדרשה זו נגררה מהדמיון בין "בועז" ל"תבוז".
מכל מקום, הדרשה על "עת לעשות לה' " מנמקת את ההחלטה לשנות את נוסח הברכה, ו"אל תבוז כי זקנה אמך" אומר שיש להיזהר בשינויים. הקשר בין ההחלטה על שינוי הברכות לבין התקנה שיהא אדם שואל את שלום חברו בשם איננו ברור, ומן הסתם נפלו שתי ההחלטות באותו זמן. המשך הדרשות מנמק את שתי ההחלטות, תוך שימוש בדמיון שבין בועז ו"תבוז". 

נספח א

<b>נספח א </b>
<b>השומרונים בספרות חז"ל</b>
הגוי הוא מחוץ לעדה, וודאי שאינו נמנה לכל דבר שבמצווה. מצב זה מוציא אותו ממסגרת היחד היהודי. לעומת זאת, מעמדם של השומרונים בעייתי יותר. השומרונים הם כת, עדה או שבט. ראשיתם בשלהי ימי בית ראשון, אך הם התגבשו לעדה דתית רק במהלך ימי בית שני. לא נעסוק כאן במסורות על ראשית השומרונים והדת השומרונית<sup class="footnote-marker">1</sup><i class="footnote">הספרות על ראשיתם של השומרונים רבה עד למאוד. במסגרת זו נסתפק בהפניה לאשל, השומרונים; קראון, השומרונים. השאלה ההיסטורית של מוצא השומרונים חשובה לגופה, אך לא לענייננו. חז"ל התייחסו לשומרונים כפי שהכירו אותם וכפי שתיארו את תולדותיהם. כל זאת ללא קשר הכרחי לשאלה מהיכן באמת הגיעו מאות שנים קודם לכן. </i>, אלא רק בשאלה לְמה נחשבו השומרונים בעיני חכמים ובעיני החברה היהודית: האם ראו ודנו אותם כגויים או כישראל. במחקר המסועף שנעשה בדורות האחרונים עורבו שתי השאלות, וניתן משקל רב להרכב הגנטי של תושבי שומרון. דרך חשיבה זו הפריעה לחוקרים לזהות את הבעיה המרכזית. השאלה המשמעותית אינה מתי הגיעו מתיישבים לשומרון, ואינה גם מה היה חלקם של המהגרים בדמוגרפיה השומרונית, אלא מתי התהוותה העדה השומרונית כעדה דתית ותרבותית? איך בני העדה רואים את עצמם, ובעיקר מה תדמיתה בעיני החברה היהודית וההלכה היהודית? 
את השומרונים יש להגדיר כעדה נפרדת מהתקופה שבה יוחד להם מקדש משלהם כמתחרה לירושלים. סביר להסיק שהמקדש בהר גריזים נועד מראשיתו להיות מקדש מקביל ומשלים לזה שבירושלים. הוא פנה, כמובן, בעיקר לתושבי האזור הסמוך לו, אך גם לכל יהודי באשר הוא, ואכן לפי הכתובות שנמצאו בו פנו אל המקדש עולי רגל מכל רחבי ישראל ולא רק מהר שומרון<sup class="footnote-marker">2</sup><i class="footnote">נוה ומגן, כתובות. </i>. אם כן סביר שעבור המתפללים בו, כמו גם עבור עולי הרגל לירושלים, הוא לא ביטא התבדלות<sup class="footnote-marker">3</sup><i class="footnote">המקדש בהר גריזים נחפר, ויש להמתין לפרסום תוצאות החפירה. השאלה מתי נבנה המקדש חשובה ביותר, אלא שאינה מסיימת את הוויכוח בשאלה מתי הוקמה העדה השומרונית. השאלה היא האם המקדש נחשב לסממן מפריד בין העדות, וליתר דיוק ממתי הוא נחשב לכזה. יתר על כן, כאמור, בהחלט סביר להניח שמייסדי המקדש לא ראוהו כמפריד, אך אנשי ירושלים ראו בו אות לפרישה. למסקנה זו השלכות מרחיקות לכת על מעמד השומרונים בתקופה שבה אין אנו עוסקים. </i>. השאלה מתי קבוצה נפרדת הופכת לכת או לעם אינה פשוטה, ואין לה הגדרות חד-משמעיות. בעיני השומרונים הם לא רק אלו ההולכים בדת האמת, אלא הם בני ישראל לכל דבר, היהודים האמִתיים. עבורם חז"ל הם יהודים, אם כי טועים, אך עבור חז"ל (והחברה היהודית) היו השומרונים בבחינת ה"אחר".
מנקודת התצפית שלנו היום לא קל לברר מדוע דחו שבי הגולה את השומרונים. עובדה היא שספר נחמיה מדבר על דחייתם למרות פנייה מפורשת של ה"שומרונים" להשתתף בבניית הבית. בשלב זה ודאי שהשומרונים יכולים היו להיחשב ליהודים, וכך הם ראו את עצמם<sup class="footnote-marker">4</sup><i class="footnote">עזרא ד ג. לפי המקרא הפונים הם "צרי יהודה", אך לפי תוכן פנייתם הם השומרונים. </i>. כל הפרשה הזאת שהתחוללה אי שם בימי שיבת ציון אינה נוגעת לסוף ימי בית שני ולתקופה שלאחר החורבן. לתקופה מאוחרת זו, שהיא נושא דיוננו, חשובים שני נתונים. האחד הוא העובדה שהשומרונים היו קבוצה יריבה, לפחות בתחום הפוליטי-דתי. הנתון האחר הוא שהמקרא מתאר את השומרונים כצרי יהודה וככאלה שאין לשתף עמם פעולה בתחום הדתי. מהמקרא משתמע בבירור שהשומרונים אינם יהודים כשרים. עם זאת גם לחיים עצמם דינמיקה משלהם, ואין להסיק מדברינו שהחברה היהודית בסוף ימי בית שני, או לאחר מכן, העתיקה את המודל המקראי של היחס לשומרונים. אין ספק שהייתה לו השפעה, אך משמעותו נצפתה במשקפיים של התְנאים שבהם פעלו חכמים עצמם. 
מכל מקום, בסוף ימי בית שני ובתקופת המשנה והתלמוד היו השומרונים קבוצה בדולה. אלא שעדיין אין בכך כדי להגדיר האם נחשבו, בעיני החברה היהודית, ל"אחרים" לחלוטין או לקבוצת ביניים. יחסם של חכמים אל השומרונים היה מורכב משניים או משלושה מניעים. המניע הראשון, אולי החשוב יותר, היה המניע החברתי. כאן השאלה העיקרית הייתה האם לאפשר את שילובם בחברה היהודית, או לנצל כל הזדמנות להרחיקם. הרחקת האחר היא בבחינת עונש (נקמה) או אמצעי התגוננות מפני הסכנה. כך או כך, יש להרחיק את האחר. המניע השני היה הלכתי-טכני. אם השומרונים אינם שומרים על טהרה – הרי שיש להחיל עליהם את ההלכות הנוגעות לטמאים; אם השומרונים אינם מעשרים – הרי שחלות עליהן ההלכות החלות על מי שאינם מעשרים. הלכות אלו נקבעו שלא מתוך זיקה לשומרונים, אלא מתוך שיקולים הלכתיים אחרים. אמת היא שלמניע החברתי, מעין זה שנזכר לעיל, הייתה השפעה גם על עיצוב ההלכות, אבל משעה שאלו נוצרו הפכו לישות עצמאית שיש לה השפעה מרחיקת לכת על החיים. המניע השלישי, שמשקלו בהקשר הנוכחי אינו ברור, הוא המקראות המקראיים כפי שהסברנו. כך, למשל, מי שסבר שהשומרונים הם נכרים עיגן זאת בפסוקי המקרא<sup class="footnote-marker">5</sup><i class="footnote">לפי התנ"ך תושבי שומרון הם מהגרים שהובאו מצפון סוריה, ראו מלכים ב יז כד-מא. במחקר המודרני מתנהל ויכוח על מידת הרֵאליה של התיאור המקראי ועד כמה הוא מגמתי; מובן שעבור חז"ל כל פקפוק באמת ההיסטורית המתוארת במקרא היה לא רק כפירה אלא דמיוני. עם זאת, גם המקרא אינו אומר שכל תושבי השומרון הם מהגרים, אלא רק שהובאו מהגרים מרחוק. עדיין ייתכן שמרבית התושבים הם ממוצא גנטי יהודי.  </i>. אמנם הפסוקים סובלים פירושים מקלים יותר, אך נוכחותם של גויים בהרכב האתני של השומרונים היה ברור. עם זאת ניתן היה לפרש את המקרא שהם התגיירו, או שהתערב בהם רוב יהודי, על כן ההכרעה שהשומרונים הם נכרים אינה מושפעת רק מהמקרא אלא היא ביטוי למטרה החברתית שהציבו חכמים לעצמם. עם זאת הייתה למקרא השפעה מכרעת על בני התקופה, כך שלהבנתם את פשט המקרא עשויה הייתה להיות גם השפעת מה על ההכרעה שהשומרונים הם נכרים<sup class="footnote-marker">6</sup><i class="footnote">לא כאן המקום לבירור מתודולוגי של היחס בין המרכיב ההלכתי-טכני ובין המניע החברתי בעיצוב ההלכה. אנשי חקר הסוציולוגיה של ההלכה נוטים להדגיש את המניע החברתי כגורם עצמאי שיש לו מונופול על עיצוב ההלכה. לעומת זאת אנשי הלכה נוטים להכחיש את קיומו של מרכיב חברתי, ורואים בטכניקה הפנים-הלכתית את חזות הכול. אנו מציעים כאן מודל משולב.  </i>.
כפי שהראה אלון<sup class="footnote-marker">7</sup><i class="footnote">אלון, תולדות ב, עמ' 26-24. </i> היה המגע בין השומרונים והיהודים עד למרד בר כוכבא מצומצם. ההלכות העוסקות בהם מועטות, וחסר היה המניע החברתי של הרצון להיבדל מהם (והפחד מהמפגש עִמם). לאחר המרד התרחב שדה המפגש בין העדות. השומרונים חדרו לריכוזי יישוב יהודי והחיכוך ההדדי גדל. חיכוך זה הוביל לקביעת הלכות אנטי-שומרוניות. למסקנה זו יש לצרף כנראה מרכיב נוסף. נראה שהדת השומרונית עוצבה בעיקר במאות השלישית והרביעית. אז נבנו בתי הכנסת השומרוניים<sup class="footnote-marker">8</sup><i class="footnote">עליהם ראו ספראי, בתי כנסת שומרוניים; מגן, בתי כנסת שומרוניים. </i> ונכתבו היצירות הדתיות השומרוניות הראשונות (כולל התרגום השומרוני לתורה). גם המקוואות שבשומרון הם מהתקופה הביזנטית בלבד. על כן מותר לשער שהדת השומרונית עוצבה באותה תקופה, וממילא גררה עיצוב מחדש של היחס אל העדה השומרונית.
המידע על היחס בין העדות בשלהי ימי הבית השני מועט, אך ברור. השומרונים נחשבו לעדה בדולה, מגונה ומאוסה, והיחס אליה היה מרחיק ומשפיל<sup class="footnote-marker">9</sup><i class="footnote">לסיכום ראו אשל, השומרונים, עמ' 240-227, וראו ירו', יבמות פ"ח ה"ד, ט ע"ד; קידושין פ"ד ה"א, סה ע"ג. </i>. עם זאת, איננו יודעים האם הייתה זו יריבות פוליטית בלבד או גם מתיחות חברתית יומ-יומית. יתרה מזו, איננו יודעים האם הייתה לעוינות ההדדית השפעה על יחסי היום-יום ועל עיצוב ההלכה. בדיוננו להלן נתמקד במידע מתקופת המשנה והתלמוד. לא נוכל לפרט במסגרת זו את כל ההלכות הנוגעות לשומרונים, ונסתפק בניסיון למיין את הגישות המרכזיות העולות מספרות חז"ל<sup class="footnote-marker">10</sup><i class="footnote">טרם נכתב ניתוח מפורט של יחסה של החברה היהודית לשומרונים. אין צריך לומר שמן הראוי להבחין בין ההלכות שקבעו חז"ל לבין יחסה של החברה לשומרונים. ההלכה מבטאת את יחסם של חז"ל, שהיו מרכיב מרכזי בחברה היהודית אך לא מרכיב יחיד. יתרה מזו, להתנהגות לפי ההלכה עשויות להיות תוצאות שאינן בהכרח מטרתה של ההלכה. כך, למשל, ייתכן שהגדרת השומרוני כטמא נובעת משיקול הלכתי-טכני בלבד, אך בפועל תגרום ההלכה לבידול חברתי שאולי אינו מטרתה של ההלכה. דוגמה זו תאורטית בלבד.  </i>. מן הראוי להקדים ולומר שבספרות חז"ל, בניגוד לספרות ימי בית שני, יש מעט הערכות כוללניות גלויות בגנות השומרונים, ברם יש בה הלכות אנטי שומרוניות רבות. הסיבה לכך נעוצה רק בטיבה של ספרות חז"ל.
אילו הייתה ההלכה רק קודקס משפטי שיטתי צריך היה לצפות לכך שההלכה תהיה עקיבה. אם השומרוני נחשב ליהודי – הוא יהודי לכל דבר, ואם לגוי – הוא גוי לכל דבר. ברם, כפי שנראה אין הדבר כן. אמנם נראה להלן ביטויים כגון "הכותי כגוי" או "כישראל", אך גם משמעותם של אלו מצומצמת, כפי שיוכח. היחס אל השומרונים השתנה במהלך ההיסטוריה של תקופת המשנה והתלמוד. קל לברר את ההבדלים בין תקופת התנאים לתקופת האמוראים, קשה יותר לברר את השינויים שחלו בתוך תקופת התנאים עצמה. מכיוון שהיחס לשומרונים שונה מתחום הלכתי אחד למשנהו, עלינו לבדוק כל תחום לחוד<sup class="footnote-marker">11</sup><i class="footnote">הדיון הטוב על הנושא הוא עדיין חיבורו של גפני, שומרונים, ויש להצטער על כך שלא זכה להופיע בדפוס. בדברינו השתמשנו הרבה בדבריו, בבקיאותו ובחכמתו, אם כי לעתים אנו מהלכים בדרך שונה. הקורא מוזמן להשוות את דברינו לדבריו ולהיווכח בהבדלים. דיון מסכם של ההלכה התנאית ראו שיפמן, שומרונים. דיוננו שונה מזה של שיפמן בשאלות מהותיות. </i>. 
<b>1. כותי – יהודי או נכרי</b>
<b>א. נישואים</b>
במקורות התנאיים אין דיון ישיר במעמדם של השומרונים, והמידע על כך עקיף. במשנת קידושין מוצג הכותי כ"ספק": "ואלו הן הספיקות שתוקי אסופי וכותי" (משנה, קידושין פ"ד מ"ג; תוס', פ"ה ה"א). שתוקי ואסופי הם ספק משום שמוצאם המשפחתי אינו ידוע; שתוקי הוא מי שמכיר רק את אמו, ואסופי אינו מכיר את שניהם. מתוך ההקשר משמע שהספק הוא ספק עובדתי; הכותים הם, אפוא, ספק יהודים. המשנה קובעת שיהודי מנוע מלהתחתן עִמם, אך האיסור הוא ברמה של ספק. הכותי מופיע רק במשנה ג ואיננו ברשימה הזהה שבראשית הפרק, ולא ברשימות המקבילות המונות פסולי חיתון וייחוס. הרשימות האחרות אינן כוללות בדרך כלל את הספקות (אסופי ושתוקי), אבל גם לא את הכותי<sup class="footnote-marker">12</sup><i class="footnote">להוציא את קידושין פ"ד מ"ג, ואת תוס', יבמות פ"ח ה"א.  </i>. ברור שהכותי נוסף לרשימת הפסולים מאוחר יותר, וסביר שהכנסתו משקפת שלב עריכה מאוחר יחסית.
גם במקורות אחרים הכותים מתוארים כפסולי חיתון: "אלו נערות שיש להן קנס: הבא על הממזרת, ועל הנתינה, ועל הכותית..." (משנה, כתובות פ"ג מ"א). אם כן הכותית נמנית עם אלו שאין להתחתן עִמן, ואף על פי כן הבא עליהן באונס או בפיתוי חייב קנס. עם זאת המשנה מעידה שהכותית היא חלק מהחברה היהודית, שהרי הנכרייה אינה מופיעה ברשימה כלל. דיוני התלמודים למשנה חושפים פן מורכב יותר. בתלמודים (ירו', כז ע"א; בבלי, כט ע"ב) מתנהל דיון האם נשים אלו הן בבחינת "אישה הראויה לו", מונח המציין את הנשים הרגילות שאדם מישראל יכול לבוא עמן בקשרי נישואים. השאלה היא האם הוא חייב בקנס אף בחלק מהמקרים שבהם אין היא ראויה לו, או שמא כל אלו נחשבות כנשים ראויות משום שבמקרים חריגים הן ראויות לנישואים (ממזר עם ממזרת וכיוצא באלו). הסיכום הוא שאלו אינן "ראויות לו", ולכאורה גם הכותית נמנית עם אלו שאינן ראויות לקשרי נישואים. אלא שדיוני התלמודים מבטאים פן מאוחר יותר. רשימת הנשים ה"ראויות לו" מופיעה במקבילות רבות, לצרכים הלכתיים שונים. היא כוללת את הממזרת והנתינה, אך רק במשנתנו נמנית גם הכותית ברשימה<sup class="footnote-marker">13</sup><i class="footnote">כגון משנה, יבמות פ"ב מ"ד; פ"ו מ"ב; פ"ט מ"ג; מכילתא, משפטים, מסכתא דנזיקין יז, עמ' 308; מכילתא דרבי שמעון בר יוחאי, כב טו, עמ' 208; ספרי דברים, קצו, עמ' 235; מדרש תנאים לדברים, כ ז, עמ' 120; כב יט, עמ' 141 ועוד. </i>. אם כן, הרשימה במשנת כתובות אינה כוללת נשים הראויות לו אלא נשים שנישואים עִמן פסולים, ואף על פי כן האונס גורר אחריו קנס, משום שניזוקו<sup class="footnote-marker">14</sup><i class="footnote">לפי תפיסת התלמודים, וכנראה גם התנאים, ה"נזק" הגורר "קנס" הוא אבדן הבתולים.  </i>. הכותית נחשבת, אפוא, לבת ישראל שנישואים עִמה פסולים, אך היא עדיין חלק מהחברה היהודית. ואכן, התלמוד הירושלמי מדגיש שמשנה זו היא כמאן דאמר ש"כותי כישראל". כפי שנראה להלן המחלוקת האם כותי כגוי או כישראל נאמרה רק לעניין מצומצם, אבל התלמודים נטו לפרשה כמחלוקת כללית ועקרונית. על כל פנים התלמוד חש, וכנראה בצדק, שהמשנה רואה בכותית חלק מהחברה היהודית, אך פסולת נישואים. 
במקורות האמוראיים אנו מוצאים גישה שונה הנמסרת בשם תנאים. בשני התלמודים מצויה מחלוקת המיוחסת לרבי ישמעאל ורבי עקיבא האם הכותים הם גרי אריות או גרי צדק. מי שאומר שהם גרי אריות מתכוון שגיורם פסול ועליהם להתגייר מחדש, ומי שאומר שהם גרי צדק מתכוון שהם גרי אמת. שתי הדעות הללו מנוגדות לשתי המשניות שהבאנו, שכן לפי שתי הדעות אין הכותים בבחינת "ספק". יתר על כן, משנת כתובות מציגה את הכותית כפסולת חיתון כמו ממזרה אך לא כפסולה בשל גיור לקוי, אחרת היה דינה לפחות כנכריה. המחלוקת של רבי ישמעאל ורבי עקיבא מצויה, כאמור, בסדרת מקורות אמוראיים<sup class="footnote-marker">15</sup><i class="footnote">ירו', גיטין פ"א ה"ה, מג ע"ג; קידושין פ"ד ה"א, סה ע"ב; בבלי, קידושין עב ע"ב; סנהדרין פה ע"ב; יבמות כד ע"ב; בבא קמא לח ע"ב; חולין ג ע"ב; נדה נו ע"ב, וכן במסכת כותים שנביא להלן. שיפמן, שומרונים, עמ' 334-326. </i>, אך אינה במקורות תנאיים, וספק רב אם מותר לראות בה דעה תנאית. זאת ועוד. המונח "גרי אריות" וההנחה שגרי אריות אינם גרים אינה כה פשוטה. המונח כולו מופיע רק במקורות אמוראיים, והדעה שגרי אריות אינם גרים מופיעה רק בהם, אם כי מיוחסת לרבי נחמיה התנא (בבלי, קידושין שם; מסכת גרים פ"ג ה"א), ואילו רב חולק עליה וסבור שהם נחשבים כגרי אמת. כלומר גרי אריות הם גרי אמת, ללא קשר מיוחד לשומרונים דווקא (ירו', קידושין שם). קשה להניח שרבי ישמעאל רומז לדעתו של רבי נחמיה שחי אחריו, אך ניתן לתרץ שרבי נחמיה לא חידש את המונח ואת ההלכה לגביו, אלא רק ציטט הלכה קדומה. הלכה זו צריכה להיות כה קדומה עד שבימי רבי ישמעאל כבר הייתה ידועה והיה לה מונח קבוע. עם זאת, כאמור זו הלכה שנויה במחלוקת. 
על כן, לדעתנו המחלוקת האם הגיור שנעשה לשומרונים בעבר תקף או לא מבטאת את השתלשלות ההלכה, ואת המגמה לפתור את הספק כפי שהיה מקובל בימי התנאים. המחלוקת היא בדבר היחס לשומרונים בתקופת האמוראים, ואין ללמוד ממנה על המצב בימי התנאים. 
מאוחרת עוד יותר היא העמדה שמציגה מסכת כותים: "מפני מה הכותים אסורים לבוא בישראל..." (מסכת כותים, פ"ב, עמ' 66). כאן, ובמקורות אמוראיים נוספים, האיסור כבר מוחלט. ניתנים לו נימוקים שונים, רובם נימוקים משניים, כגון שנתערבו עם כוהני במות, או "שאינם בקיאין בתורת קידושין וגירושין" (ירו', גיטין פ"א ה"ה, פג ע"ג; בבלי, קידושין עה ע"ב) ונימוקים דומים (ירו', גיטין שם; בבלי, קידושין שם). אחד הנימוקים הוא "מפני שמייבמים את הארוסות ופוטרים את הנשואות" (ירושלמי ובבלי, שם שם). כלומר, ארוסה שמת בעלה חייבת בייבום, אך אם כבר נישאה היא פטורה ממנו. זו אכן דעתם של השומרונים, כפי שעולה מתרגומם לתורה. ברם אין זו רק דעתם, אלא גם דעת בית שמאי. כדי להבהיר את השאלה יש לחזור ללשון המקרא. 
הפסוק המקראי אומר: "כי ישבו אחים יחדָו ומת אחד מהם ובן אין לו לא תהיה אשת המת החוצה לאיש זר יבמה יבֹא עליה ולקחה לו לאשה ויִבמהּ" (דברים כה ה). התלמוד הבבלי מסביר את הדרך שהשומרונים דורשים בה את הכתוב: "מאי דרשי? 'לא תהיה אשת המת החוצה לאיש זר', הך דיתבה חוצה (זו שיושבת בחוץ) – היא לא תהיה לאיש זר, אבל הך דלא יתבה חוצה – תהיה לאיש זר" (בבלי, קידושין עו ע"א). "היושבת בחוץ" היא כמובן האישה שאינה נשואה אלא ארוסה בלבד. בתרגום השומרוני אכן מתורגם "לא תהי אתת מתה בראיתה לגבר בראי" – לא תהא אשת המת החיצונה לאיש זר. אם כן, זהו אכן הבדל בין ההלכה השומרונית לזו היהודית. זאת ועוד, השימוש במונח "אישה חיצונה" מעיד כי אכן חכמים הכירו את הדרשה השומרונית.
עם זאת, קשה להניח כי זו הסיבה לאיסור חתנות עם שומרונים ולהדרתם מהחברה היהודית. הנימוק אינו חזק מספיק. יתר על כן, מתברר שזו גם דעת בית שמאי, כמו ששנינו בירושלמי: "בית שמאי מתירין את הצרות לאחין כו' (משנה, יבמות פ"א מ"ד) – רבי סימון בשם רבי יוסי בשם נהוריי: טעמון דבית שמאי 'לא תהיה אשת המת החוצה לאיש זר' – החיצונה לא תהיה לאיש זר. אתייא דבית שמאי כאילין כותייא (ככותים אלו) שהן מייבמין את הארוסות ומוציאין את הנשואות דאינון דרשין (שהם דורשים) 'חוצה' – 'החיצונה' "<sup class="footnote-marker">16</sup><i class="footnote">ירו', יבמות פ"ג ה"ו, ג ע"א. הדרשה היא אשת – החוצה, כלומר אישה "חיצונית", אישה שאינה ממש אישה, וזו היא ארוסה שאיננה עדיין ממש אשת איש. </i>. ניתן היה לחלק בין הלכת בית שמאי וההלכה השומרונית, אבל התלמוד עצמו מעיד על הזהות והקשר שבין שתי הדרשות. לפי אותו היגיון המוצע בתלמוד הבבלי צריך היה גם לומר שאין להתחתן עם בית שמאי.
לשני התלמודים ברור שאין להתחתן עם שומרונים, אבל דומה שהנימוקים אינם אלא נימוקים ספרותיים. לחכמים זו ההזדמנות לדווח (או ללגלג) על "טעויות" שההלכה השומרונית נגועה בהן, אבל קשה להניח כי אלו הם טעמים של ממש לאיסור. דומה שעבור שני התלמודים האיסור כבר אינו מצריך הסבר של ממש. מצד שני, הטעמים ה"טכניים" מהווים בעצם הקלה בטיב האיסור והורדתו לדרגה של חומרה משנית. 
העמדה שבמסכת כותים מייצגת את שלהי תקופת האמוראים (לכל המאוחר), ואכן בתקופה זו דומה שאיסור הנישואים הבין-עדתיים היה ברור. כך עולה ממסקנת הסוגיות שציטטנו. כן מספר רבי אבהו (מאה רביעית) על עיירות שהשתקעו בין הכותים, ומשמע מדבריו שהדבר נעשה באיסור<sup class="footnote-marker">17</sup><i class="footnote">ירו', שביעית פ"ו ה"א, לו ע"ג. להלן נצטט מקור זה במלואו. </i>. 
אם כן, שלושה שלבים הם:
א. הכותים הם בבחינת ספק ופסולי נישואין (משנה). ניסוח הספק בא משלב מאוחר יחסית של המשנה.
ב. מחלוקת האם מותר להתחתן עם כותים (האם הם גרי אמת או גרים פסולים). מחלוקת זו מופיעה בשם תנאים, אך רק בספרות האמוראים. 
ג. איסור ברור ומוחלט שכבר נומק בטעמים ספרותיים משניים.
מבחינה טקסטואלית הסדר הכרונולוגי של העדויות הוא כפי שהצענו. ברם, קל יותר להבין את התהליך אם נניח שמחלוקת רבי ישמעאל ורבי עקיבא (ב) היא הקדומה ביותר. אמנם היא מופיעה רק בספרות אמוראים, וראינו שהניסוח ("גרי אריות") הוא בתר-תנאי, אבל הדעות עצמן קדומות. אם כן הוא, הרי שבשלב ראשון (דור יבנה) הייתה מחלוקת בנושא, בשלב שני נקבע האיסור משום ספק ובשלב שלישי איסור מוחלט. זהו סדר התפתחות הגיוני, אך כאמור אינו מוכח. מכל מקום נראה שהשלב האחרון, בשלהי תקופת האמוראים, הוא שלב של החמרה והקצנת היחס לשומרונים, ולכך נשוב להלן.
מסורת חז"ל נשענה על העדות המקראית. לפי הסיפור שבספר נחמיה אסרו עזרא ונחמיה נישואי תערובת, ומהדברים משמע שזה היה איסור מקובל שהמוני העם סטו ממנו, והמנהיגים אכפו אותו<sup class="footnote-marker">18</sup><i class="footnote">לצורך דיון זה אין משמעות לשאלה האומנם היה זה איסור קדום או חידוש של תקופת שיבת ציון. חשוב הוא שחז"ל יכולים היו להבין שהאיסור קדום, וכך פירשו. </i>. ברוב המקרים המדובר באיסור נישואים עם נכרים באופן כללי (עזרא ט א; י ב; י י-מד; נחמיה יג כג-כד), ובמיוחד נזכרים בני עמון ומואב וטוביה העמוני (נחמיה ה יח-יט; יג א-ט). השומרונים אינם נזכרים במפורש, אבל ניתן היה להבין שהם חלק מאותם נכרים, צריהם של שבי הגולה. יוספוס בספרו את הפרשה אינו מזכיר את השומרונים, ומדבר גם הוא על נשים נכריות באופן סתמי (קד', יא 141-140; 145 ועוד). אבל בפרשה אחרת שאין לה יסוד מקראי מדובר בנישואי בן הכוהן הגדול עם בת נכרים, והכוונה לבתו של מושל השומרון, שמן הסתם יוספוס היה מגדיר אותו כשומרוני (קד', יא 312-306). יהא הרקע ההיסטורי של המעשה אשר יהא, עולה ממנו שיוספוס הניח ששומרונים הם כנכרים ונישואים עִמם אסורים. כפי שנראה בסיכום הדברים, עדות זו משקפת את שלילת השומרונים בספרות בית שני. ספק אם מותר להעניק לעדות זו לבוש הלכתי משפטי, אבל היא בוודאי מעידה על גישתו של הציבור הרחב ששלל את הנישואים עם השומרונים.
בשולי הדברים נעיר שכל המקורות משיחים בדין נישואים עם הכותית, ולא עם הכותי. ניתן להסיק מכאן שבדרך כלל היה המאבק נגד נישואים בכיוון אחד, שכותית נישאת לישראל, ולא במצב ההפוך. מצב זה אופייני לנישואי תערובת בין עדות שאחת היא החזקה. כמקובל בעולם הקדום, במקרים כאלה נישאת בת של העדה החלשה עם בן העדה השלטת, ומצטרפת בכך לקבוצה המובילה מבחינה חברתית. הנישואים בכיוון השני מועטים, שכן אב לא יסכים שבתו תינשא לבן קבוצה חלשה יותר (הנסיך עם פשוטת עם, אך לא נסיכה עם עלם מההמון). דומה שזה היה מאז ומעולם הנוהג בפועל, או שלפחות זהו המודל הספרותי הנפוץ. 
<b>ב. כותי כגוי</b>
בספרות התנאים יש מחלוקת עקרונית: "הכותי כגוי, דברי רבי, רבן שמעון בן גמליאל אומר כותי כישראל" (תוס', תרומות פ"ד הי"ב). אותו משפט מצוטט גם בהמשך התוספתא שם (הי"ד). בשני המקרים מדובר על הפרשת תרומות. הגוי נתפס כמי שפֵרותיו חייבים במצוות התלויות בארץ (במעשרות), והיהודי כמי שבדרך כלל מפריש רק תרומה (ולא מעשר). המחלוקת היא האם כותי נחשב כגוי ופרותיו הם "ודאי", כלומר טבל ממש החייב בהפרשת מעשרות בברכה גם לעניין תרומה, או כישראל, ואז פרותיו "דמאי" (שחייב להפריש, אך מספק וללא ברכה). ניתן להעמיד את מחלוקת שני התנאים בצורה מוגבלת כחלה רק על עניין זה של הפרשת מעשרות. כאן השאלה אינה מה מעמדו הכללי של הכותי, אלא האם הוא נאמן על קיום מצוות. בספרות האמוראית הורחבה המחלוקת ונתפסה כמחלוקת עקרונית כללית האם כותי נחשב כגוי לכל דבר. התלמוד הירושלמי מפרש בסוגיות שונות עמדות הפוסלות מעשה מצווה של הכותים כאילו הן דעתו של רבי, ואת דעת המתירים מקשרים לדעתו של רבן שמעון בן גמליאל. כך לעניין האיסור לצרף את הכותי לזימון (פ"ז ה"א, יא ע"ב), לעניין מתן שקלים (שקלים פ"א ה"ג, מו ע"ב) ופעם אחת לגבי איסור נישואים עם הכותית (כתובות פ"ג ה"א, כז ע"א; מדרש שמואל פי"ג, עמ' 25). 
עם זאת, למעשה גם בספרות האמוראים יש ביטוי לדעה שרבי ואביו (רשב"ג) לא עסקו אלא בנושא מצומצם. לעיל הובאו העדויות על המחלוקת בדבר נישואים עם הכותית, ובדרך כלל אין בסוגיות אלו ביטוי לטענה ששומרוני פסול לחתנות משום ש"כותי כגוי". כך ברוב הסוגיות, להוציא סוגיה אחת שציטטנו. הוא הדין בנושאים אחרים העולים במקורות, כגון החשש שהכותי עושה מצווה שלא לשם שמים (להלן). אם הכותים הם כגויים – אין צורך בהנמקה זאת. נמצאנו למדים שגם האמוראים עצמם מודים שהמחלוקת אינה כוללת ומקיפה הכול, אלא מצומצמת לכמה נושאים הלכתיים. במקביל, גם הדעה השנייה שכותי הוא "כישראל לכל דבר" חלה רק על המקרה שבו היא נאמרת, למרות הניסוח הכללי "לכל דבר".
אם כן, להערכתנו המחלוקת אם כותי הוא כגוי נסבה רק על שאלה מצומצמת של נאמנותו לקיום מצוות מסוימות. נאמנותו בתחומים אחרים תידון להלן. הרחבת המחלוקת התנאית לכל תחומי ההלכה היא מנוף "טכני" שמאפשר להחמיר בהלכות שהמשנה הקלה בהן. כל הלכה מקלה תיוחס לרבן שמעון בן גמליאל, וכך נפתח הפתח להחמיר כשיטת רבי. דוגמה לכך היא דין הזימון עם הגוי שנביא להלן.
ההרחבה של המושג "כותי כגוי" מצויה רק בירושלמי. בתלמוד הבבלי ההרחבה אחרת. שם המושג "גרי אריות" ממלא את תפקיד ההגדרה הכוללת. הרחבה זו מופיעה לעניין נזקים שנגרמו על ידי שור של כותי (בבא קמא לח ע"א), לעניין שחיטת כותי (חולין ג ע"ב, ראו להלן) ולעניין טומאת נידה (נידה נו ע"ב). המונח "גרי אריות" קרוב בתוכנו להגדרה של "כותי כגוי". אם כן, בשני התלמודים הגדרה זו מורחבת לכמה תחומים נוספים, אך לא לכולם. אנו נוטים לפרש את המונחים בצורתם המצומצמת: ההגדרה "גרי אריות" חלה על דיני נישואים בלבד, ו"כותי כגוי" לעניין נאמנותו על הפרשת מעשרות, נושא שיבורר להלן. צמצומם של שני המונחים מתחייב מתוך הבנת הסוגיות, אבל הוא מעיד עד כמה ההלכה אינה עקיבה ושיטתית. אם אכן כותים הם תמיד כגויים די היה בהגדרה זו ולא היה צריך כל נימוק נוסף, וכל ההלכות שתובאנה להלן היו למעשה מיותרות. זאת ועוד, כאמור לעיל לא הסתפקו שני התלמודים בהסבר "גרי אריות" ונימקו את איסור החתנות עם הכותי בנימוקים נוספים. אם כן, גם התלמודים לא ראו בהסבר זה נימוק מקיף שיש לקבלו כפשוטו ובצורה משפטית עקיבה. כל זאת משום שההלכה אינה אחידה. בדין נישואים החמירו חכמים משתי סיבות: האחת היא המורשת המקראית שבה מדובר במפורש על איסור נישואים עִמם, והאחרת היא החשש החברתי מפני הפלת המחיצה החברתית בין העדות. בהלכות אחרות היחס לכותי היה שונה במקצת, כפי שנברר להלן. 
יוספוס מביא סיפור, שאינו במקרא, על בן הכוהן הגדול במאה הרביעית לפני הספירה שנשא את בתו של פחת שומרון, גורש מהמקדש וייסד את המקדש בהר גריזים (קד', יא 302). המעשה נדון רבות בספרות המחקר, בעיקר בהקשר לסיפור המקראי הדומה המיוחס לימי נחמיה (נחמיה ג כ). כיום ברור לפחות היבט אחד: המקדש בהר גריזים אכן נבנה במאה השישית לפני הספירה<sup class="footnote-marker">19</sup><i class="footnote">מגן, גריזים. </i>, בהתאם לסיפור המקראי. אין בכך כדי לקבוע שכל פרטי הסיפור האחרים שבפי יוספוס אינם נכונים מבחינה היסטורית. זאת ועוד, כפי שכבר אמרנו יש לזכור שהמקדש בהר גריזים לא הוקם כנראה כמקדש שומרוני אלא כמקדש יהודי (מתחרה או משלים לירושלים). מכל מקום, יהיו משמעות המקדש והרקע הרֵאלי לסיפורו של יוספוס אשר יהיו, נראה שהסיפור משקף מציאות של ימי בית שני ובה נשללה האפשרות של נישואים עם כותית. זאת ועוד. גם רבי עקיבא האומר שהכותים הם גרי צדק אינו אומר במפורש שהנישואים עִמם מותרים, וודאי שאינם רצויים. התלמודים מנמקים את איסור החתנות עם השומרונים בטענה שהם גרי אריות, ומייחסים לרבי עקיבא את הדעה ההפוכה. ברם, את התנא עצמו (אם אכן אלו דברי תנאים) ניתן לפרש כעוסק במישור העקרוני בלבד. דברי רבי עקיבא מאפשרים להסיק שהנישואים הבין-עדתיים מותרים, אך אינם מחייבים היקש זה. ייתכן שהגיור תקף, אך הנישואים אסורים משום שהכותים אינם מקפידים על דיני נישואים, כפי שהעלינו לעיל.
הלכה למעשה, נראה שנישואי תערובת היו מעטים. כאמור לעיל רבי אבהו מעיד על אזור שבו נטמעו יהודים בשומרונים או ההפך, אך המעשה מתואר כיוצא מהכלל המעיד שהכלל היה שונה. 
<b>ג. מתן שקלים</b>
"העובד כוכבים והכותי ששקלו אין מקבלין מידן... וכן הוא מפורש על ידי עזרא, שנאמר 'לא לכם ולנו לבנות בית לאלהינו' " (משנה, שקלים פ"א מ"ה). בפירושנו למשנה זו עמדנו על כך שבעדי נוסח רבים חסרה המילה "כותי". הכותי נזכר בירושלמי למקום, אך נראה שלא היה במשנת הירושלמי, וזו תוספת של התלמוד. הפסוק המובא עוסק כמובן בכותים, אך ייתכן שהובא רק לצורך התפיסה העקרונית שרק יהודים משתתפים בקרבנות החובה. דומה להלכה זו היא ההלכה שהכותי מעריך ואינו נערך (תוס', ערכין פ"א ה"א, עמ' 543), כלומר, כותי אינו רשאי לתרום את ערכו למקדש אבל יהודי רשאי לתרום למקדש את ערכו של הכותי. גם כאן הכותי מופקע מן הקודש ומהשותפות במקדש<sup class="footnote-marker">20</sup><i class="footnote">שיפמן, שומרונים, עמ' 337-333. </i>.
<b>ד. מכירת נכסים</b>
במסכת עבודה זרה ובמקבילותיה נדונה רשימת הלכות בדבר נכסים שאין למכור לנכרים. במשנה אין הכותים נזכרים בהקשר זה, אבל בתוספתא הם נזכרים יחד עם הנכרים: "אין מוכרין להן לא זיין, ולא כלי זיין, ואין משחיזין להן את הזיין, ואין מוכרין להן את הסדן, ולא כובלין, ולא קוללין, ולא שלשלאות של ברזל, ולא ספרים, ולא תפילין, ולא מזוזות. אחד הגוי ואחד הכותי. מוכרין להן שחת קצוצה ותבואה קצורה ואילנות קצוצות" (עבודה זרה פ"ב ה"ד, עמ' 462)<sup class="footnote-marker">21</sup><i class="footnote">הבבלי, עבודה זרה טו ע"ב, ומסכת כותים, פ"א ה"ה, מסבירים שהכותי ימכור את כלי הנשק לגויים. זו דרך להסביר את ההלכה המחמירה בהתאם לנורמה המשפטית. ברם אין צורך בנימוק זה, ודומה שדי בנימוק של המאבק הלאומי בין העדות. טעם זה הוא בהשראת הטעם לאיסור יין של כותים (שמא קנו מגויים). בשני המקרים ספק אם זה הטעם המקורי, ובמקרה שלנו הסיכוי שזה הטעם המקורי קטן עוד יותר מכפי שהוא ביין כותי.  </i>. יש להניח שהשומרונים היו מעוניינים בקניית חפצי קודש; הסנקציה שלא למכור להם תפילין ומזוזות נועדה לצמצם את קרבתם להווי החיים היהודי. כמו כן: "אין משכירין להם בתים שדות וכרמים, ואין נותנין להם עיריסיות וקבלנות בהמה, אחד הגוי ואחד הכותי" (תוס', שם שם ה"ח). אם כן, בהלכה זו השומרונים אינם יהודים. ההבדל בין המשניות לתוספתא איננו מקרי: הוא חוזר בשני ההקשרים הללו ובמקבילה שלישית שגם בה אין הכותי נזכר במשנה (פסחים פ"ד מ"ג), אך הוא נזכר בתוספתא. יש להניח, אפוא, שהתוספתא משקפת התפתחויות בהלכה דור אחד לאחר חתימת המשנה. זאת ועוד, הבבלי אומר שיש בנושא הבדלי מנהגים (עבודה זרה טו ע"ב<sup class="footnote-marker">22</sup><i class="footnote">לעתים קשה לדעת מי הוא הכותי שבתלמוד, האם הוא שומרוני או סתם נכרי ושמו שונה מפחד הצנזורה. במקרה זה, מתוך הסוגיה משמע שהכוונה אכן לכותי. במקרים אחרים האבחנה קלה בזכות המקבילות שלא נחשפו לצנזורה. כך, למשל, בבבלי, נזיר סא ע"א; בבמדבר רבה, י ז, נאמר שאין נזירות לכותים ובמשנה שם (פ"ט מ"א) מדובר בגויים, וכן בירושלמי.  </i>). בהקשר אחר התלמוד הבבלי קובע שהאוסר הוא רבי שמעון בן אלעזר (שם כא ע"ב). עוד מוסיף התלמוד שגם אסור להשכיר בית מרחץ לכותי (שם, שם). כמו כן הוא מוסיף שאסור למכור להם בהמה דקה (שם, טו ע"א, וכן משמע ממסכת כותים פ"א ה"ג). אם כן, גם כאן הבבלי מחמיר יותר ממקורות ארץ ישראל ומרחיב את האיסור. בכל המקרים הללו הועתקו איסורים שכוונו לגויים והוחלו גם על הכותים. 
המצב שונה במקצת לגבי העמדת בהמה בפונדק. כאן החשש הוא שמא ירבעו את הבהמה שלא כדין. המשנה (עבודה זרה פ"ב מ"א) אינה מזכירה את הכותים, אבל התוספתא קובעת בפשטות שמותר להעמיד בהמה בפונדק של כותי (עבודה זרה פ"ג ה"א, עמ' 463). אם כן, לעניין זה הכותים אינם חשודים, אך חשוב לציין שגם כאן המשנה אינה מעלה כלל את השאלה והתוספתא ערה לשאלה, אך מכריעה להיתר. בתחום זה ניכר אותו תהליך של החמרה שעמדנו עליו. המשנה אינה מעלה את השאלה ומשתמע ממנה שכותי אינו כגוי, ואילו בתוספתא ובתלמוד (הבבלי) כותי הוא כגוי בשאלה העקרונית של תמיכה בעובדי עבודה זרה, אך לא בחשש הקונקרטי של רביעת בהמה.
<b>ה. פת כותי ובישולו</b>
פת כותי נזכרת כדין מיוחד: "ועוד אמרו לפניו אומר היה רבי אליעזר האוכל פת כותים כאוכל בשר חזיר אמר להם שתוקו לא אומר לכם מה שרבי אליעזר אומר בו" (משנה, שביעית פ"ח מ"י). בשר חזיר דינו כבשר כל טרפה אחרת, אבל הביטוי הספרותי בא להבהיר שאכילת פת כותים היא עברה חמורה ביותר. המימרה של רבי אליעזר חריגה בחומרתה, וכמו המימרה במשנה הקודמת (שם, פ"ח מ"ט) אין לשקול אותה במאזני ההלכה אלא כמימרה כללית בעלת משקל מוסרי. מכל מקום, למרות הביטוי הקיצוני שבמשנה אין מעמדה של פת כותים בהלכה פשוט. כן שנינו: "בשר שנמצא ביד גוי מותר בהנאה ביד המין אסור בהנאה. היוצא מבית עבודה זרה הרי זה בשר זבחי מתים. מפני שאמרו שחיטת המין עבודה זרה, פתן פת כותי, ויינם יין נסך, ופירותיהן טבלין וספריהן ספרי קוסמין ובניהן ממזרין" (תוס', חולין פ"ב ה"כ, עמ' 503; בבלי, יג ע"א). פִתו של המין שאינו עובד עבודה זרה נידונה כשל גויים וכותים. התוספתא מניחה בפשטות שפת כותים אסורה לאכילה. כן מסופר במדרש מאוחר, במעמד המתאר כביכול את ההתנתקות מהשומרונים בימי עזרא ואת הגזרות שגזרו עליהם: "...שלא יאכל אדם מישראל פת כותי. מכאן אמרו: 'האוכל פת כותי כאוכל בשר חזיר'..."<sup class="footnote-marker">23</sup><i class="footnote">תנח', וישב ב; פרקי דרבי אליעזר, פל"ח. אבל בכמה מכתבי היד של פרקי דרבי אליעזר נכתב במקום פת כותים "בשר הנשחט על ידי כותים". </i>. הסיפור אגדי, וגם תיאור מעמד החרם הוא כמובן ספרותי. ההלכות מנוסחות בחומרת יתר, ואף על פי כן לא נאמר שפת כותי היא כחזיר, אך נאמר שפת כותי אסורה. אם כן, יש בספרותנו מקבילות תנאיות ואמוראיות לדעה שפת כותי נאסרה באכילה.
מצד שני אנו שומעים על אכילת פת כותי ללא כל אזכור לבעיה הלכתית. כך, למשל, התוספתא דנה בשאלה מתי מותר לאכול פת כותים אחרי פסח. הבעיה היא שהכותים אולי אינם שומרים על ביעור חמץ, אך באופן כללי פִתם אינה אסורה<sup class="footnote-marker">24</sup><i class="footnote">תוס', פסחים פ"ב ה"א (פ"א הי"ג); בבלי, גיטין י ע"א; קידושין עו ע"א; חולין ד ע"א; מסכת כותים פ"ב ה"ה, עמ' סה. הנוסח הנכון הוא "חמיצן של כותים", ראו ליברמן לפסחים ופירושנו לפסחים פ"ב מ"ב. </i>. כך גם מצת כותים מותרת בפסח, ורבי אליעזר המחמיר אוסר משום "שאין פקיעין<sup class="footnote-marker">25</sup><i class="footnote">זה הכתיב הארץ-ישראלי ל"בקיאין". </i> בדקדוקי מצה" (תוס', פסחים פ"ב ה"ג ומקבילות). רבי אליעזר מחמיר, אפוא, אך מתיר לאכול פת כותים. הוא אמנם אוסר אכילת מצה, אך רק משום שאינם בקיאים בדקדוקי המצווה, ועל כך נדון להלן. כפי שראינו בפירושנו למשנת שביעית ייתכן שיש להבין את המשנה "שתוקו לא אומר לכם..." באופן אחר. רבי עקיבא "מצנזר" את דברי רבי אליעזר מפני שלדעתו רבי אליעזר לא התנגד לאכילת פת כותים. דווקא הוא זה שמתיר לאכול חמץ של כותים לאחר הפסח. מכאן עולה, מצד אחד, שאכן רבי אליעזר הוא בעל המימרה "האוכל פת כותים כאוכל בשר חזיר", ברם מצד שני ההלכה שפת כותים אסורה אינה כה פשוטה וברורה. כבר הראשונים עסקו בשאלה זו<sup class="footnote-marker">26</sup><i class="footnote">תוספות לגיטין י ע"א ד"ה מצת; ביכלר, הדוסיתאים, עמ' 43. </i>, וכל הניסיונות לתיקון הטקסט והפרשנויות אינם משכנעים. על כן יש להסיק אחת משתי מסקנות: או שבמשנת שביעית ננקטת גישה חריגה בספרות ההלכה, או שלפנינו מימרה שאינה מתחום ההלכה. כבר ראינו שאין לפרש את דברי רבי אליעזר כחלק ממסורת משפטית-הלכתית; דבריו נאמרו במישור המוסרי והרעיוני בלבד. פת כותים נאסרה לא בגלל שמן הכותים או בישולם, ואפילו לחמם לא נאסר, אלא זה ביטוי להתנגדות לסעודה עם השומרונים וליחסי רעות עִמם, ולכך התנגד רבי אליעזר, ורבי עקיבא ניסה להתחמק מלדון בדבריו. בדברי רבי אליעזר יש ביטוי לראשיתו של קו רעיוני התובע הרחקה מהכותים. מגמה זו התפשטה בתקופת האמוראים, וביטוי ציורי לו באותו חרם המתואר במדרש.
רבי עקיבא מתנגד לדברי רבי אליעזר ורוצה לעקרם מההלכה, אלא שלא ברור האם הוא מתנגד להחמרה (כ"בשר חזיר") או לעצם הדין שאין לאכול פת של נכרים, או להפך, רבי אליעזר מקל, כפי שיוסבר להלן, ורבי עקיבא מתנגד להחמרה. בתלמוד הירושלמי למשנת שביעית מובאים דברי רבי חזקיה בשם רבי אחא: "מתיר היה רבי ליעזר חמיצן שלכותים לאחר הפסח מיד" (פ"ח ה"י, לח ע"ב). המימרה מסיבה את דבריו של רבי אליעזר לתוספתא במסכת פסחים שהבאנו לעיל. אם כן, כבר בדור יבנה היו שאסרו אכילת פת כותים, אך היו גם שהתירו את הדבר. מכל מקום, גם לדעת האוסרים אין זו הלכה רגילה אלא חומרה מיוחדת, כנראה כדי להגביה את המחיצה החברתית שבין שתי העדות. העדויות המתירות אכילת פת כותים תובאנה להלן, בסעיף העוסק בהלכות שמהן משתמע שהכותי הוא כישראל.
<b>ו. עדות כותים</b>
המשנה קובעת בפשטות: "כל גט שיש עליו עד כותי פסול חוץ מגיטי נשים ושחרורי עבדים" (גיטין פ"א מ"ה; תוס', פ"א ה"ד). בהמשך מסופר שרבן גמליאל הכשיר גט כזה בכפר עותנאי. האמורא רבי אבהו מסייג דין זה: "תיפתר שחתם ישראל בסוף" (ירו', שם מג ע"ג)<sup class="footnote-marker">27</sup><i class="footnote">הירושלמי מבחין בין עדות ממון לעדות בדיני עריות. </i>. הבבלי מצמצם את ההיתר במשנה בצורה אחרת (שם, י ע"ב). אבל בסוגיה אחרת (מכות ח ע"ב) הבבלי מניח בפשטות שעד כותי כשר. אם כן, שוב היתר תנאִי שהתלמודים מסייגים אותו. עם זאת, גם ההלכה התנאית מחמירה למדי: אף שהיא מתירה לכותי לחתום על הגט היא פוסלת כל שטר אחר שכותי חתם עליו.
<b>ז. מצוות התלויות בארץ</b>
כפי שנראה להלן, בספרות התנאית וברוב דיוני האמוראים ברור שכותים חייבים במצוות התלויות בארץ, כלומר שפרותיהם אסורים אלא אם כן יפרישו מהם תרומות ומעשרות. יש לזכור שבספרות התנאים גם פרות הנכרים חייבים במעשרות ובשביעית, ורק בספרות האמוראית הוטל בכך ספק ונתגלעה בנושא מחלוקת שיוחסה לגדולי התנאים<sup class="footnote-marker">28</sup><i class="footnote">ראו פירושנו למשנת דמאי פ"ה מ"ט. </i>. עם זאת במקורות האמוראיים, ובעיקר מפי אמוראים מאוחרים, יש ביטויים לכך שפרות הכותי פטורים ממצוות התלויות בארץ. תחום זה יפורט להלן. כפי שנראה בפירושנו למסכת דמאי (פ"ה ה"ט), עד דור אושא הבינו שפרות הכותי הם דמאי, מתוך ספק שמא עישר אותו כותי את פרותיו. מדור אושא ואילך רווחות ההחמרות, ופרותיו נתפסים כוודאי.
<b>ח. שונות</b>
בתלמוד הבבלי בלבד יש דיון על הכאת כותי: "דתני חדא: כותי אתה מצווה על הכאתו, ואי אתה מצווה על קללתו. ותניא אידך: אי אתה מצווה לא על קללתו ולא על הכאתו" (סנהדרין פה ע"ב). שוב אין לכך מקבילה תנאית או ארץ-ישראלית. 
<b>2. חשד שהכותי אינו מקיים מצווה כהלכה</b>
בסדרה של מקרים חכמים פוסלים את הכותי מעשיית מצווה משום שהוא חשוד שאינו מקיים את המצווה לשמה, או שאינו מקיימה כהלכה. נימוק מעין זה ניתן להבנה בשני פנים. אפשרות אחת היא שחכמים חיפשו סיבה מלאכותית לאסור ותלו את הדבר בנימוקים משניים, כמו שהסברנו לגבי נישואים עם כותית. אפשרות שנייה היא שיש בכך עדות לתובנה שהכותי כישראל, ואכן רק נסיבות משניות השפיעו על הלכה זו או אחרת. לעיל ראינו כי היו גם שנימקו את איסור החתנות באי ההקפדה על פרטים הלכתיים כאלה או אחרים. כך גם הסברנו לעיל את המחלוקת אם "כותי כגוי" או כישראל לכל דבר. שם החשש הוא שהכותי מצהיר שהפריש תרומה, אך אין לסמוך עליו. כמו כן: "אין עונין [אמן] אחר הכותי המברך עד שישמע את כל הברכה" (משנה, פ"ח מ"ח; תוס', פ"ה הכ"א<sup class="footnote-marker">29</sup><i class="footnote">בתוספתא, בכתב יד ערפורט ובדפוסים: "כותי המברך בשם". ראו גם אהבת ציון וירושלים, עמ' 193-192, ודיונו של ליברמן, תוספתא כפשוטה, עמ' 28. ייתכן שיש לשינוי משמעות וברכת כותי חשודה רק אם בירך בשם המפורש.  </i>). אם כן ברכתו של הכותי כשרה, אלא שיש חשש שהוא מברך לשם הר גריזים, או אולי בצורה פגומה אחרת. ודאי שאין הוא כגוי, ואף לא כ"ישראל לכל דבר". הוא יהודי כשר, אך חשוד. כל זאת אף שנקבע להלכה "...והכותי מזמנין עליהן" (משנה, פ"ז מ"א). הירושלמי שואל, הרי הכותי נחשב ל"ספק" (לפי משנת קידושין פ"ד מ"ג), ועונה שמשנתנו תלויה בשאלה האם "כותי כגוי" ואין מזמנים עליו, או שכותי כ"ישראל לכל דבר" ומזמנים עליו ללא עוררים. כאמור, לפי דרכנו לעניין זה ברור היה לחכמים שהכותי כיהודי, ותעיד על כך המשנה הקובעת שעונים אחריו אמן אם שמעו את כל הברכה. אבל בהלכות ארץ ישראל שנמצאו בגניזה (חיבור הלכתי מאוחר משלהי התקופה הביזנטית) נפסק בפשטות: "הכותי אסור לזימון"<sup class="footnote-marker">30</sup><i class="footnote">מרגליות, הלכות ארץ ישראל, עמ' מד.  </i>. למעשה כבר הירושלמי מסתייג מההיתר שבמשנה, שכן הוא אומר שהמשנה היא לדעת רבן שמעון בן גמליאל שהכותי כיהודי, אבל לדעת רבי שכותי כגוי הכותי אסור בזימון. אם כן, ניתן לראות היטב את תהליך ההחמרה מהמשנה, דרך סוגיית הירושלמי, עד הפסיקה המחמירה בתקופה הבתר-תלמודית.
במדרש נאמר שמי שלא אמר "בונה ירושלים" בתפילה מחזירים אותו שמא הוא כותי (תנח' בובר, ויקרא ג, עמ' 3; תנח', ויקרא ב). שוב, זו הלכה שאינה במקורות תנאיים או בתלמודים, אף שהתלמודים דנים בטעויות אחרות. ההלכה נראית אפוא כחידוש מאוחר, משלהי ימי האמוראים או לאחריהם.
איסורים נוספים הקשורים עם כותים נובעים מכך שהם אינם מקיימים הלכה למעשה את המצוות. כך, למשל, "המקבל שדה מישראל מן העובד כוכבים ומן הכותי יחלק לפניהם, החוכר שדה מישראל תורם" (משנה, דמאי פ"ו מ"א). הכותי חייב במעשר אך אינו מבצע את חובתו (משנה, דמאי פ"ה מ"ט, וראו פירושנו לה; תוס', פ"ה הכ"א; וכן פ"ד ה"כ ומקורות נוספים). במקרה זה דינו כגוי, כפי שהראינו בפירושנו למשנה. מי שצריך להפריש תרומות באזור של שומרונים אינו יכול לבצע זאת משום שהם חשודים על שמירת התרומה (משנה, דמאי פ"ז מ"ד, וראו פירושנו לה). כן המצב בהלכות אחרות כפאה, שביעית ומעשרות (תוס', פאה פ"ד ה"א; דמאי פ"ד ה"כ; שביעית פ"ו ה"כ).
מזוזה שכתב כותי פסולה כמו מזוזה שכתב גוי (מדרש תנאים לדברים, ו ט, עמ' 28; בבלי, גיטין מה ע"ב; מנחות מב ע"א; מסכת מזוזה פ"ב הי"ג). יש להניח שהאיסור נובע מסיבה כפולה. ראשית אין הוא בכלל שמירת המצווה, ובנוסף לכך שמא עשה הכותי טעות בכתיבה. לכאורה הלכה זו תנאית, ברם ציטוט זה השייך כאילו למדרש תנאים איננו אלא מדברי בעל מדרש הגדול, והוא שאב אותם כנראה מהבבלי, הווה אומר ששוב לפנינו חומרה אמוראית בלבד. מכל מקום אנו מצרפים את האיסור לקבוצה זו, אף שייתכן שסיבתו היא בכך ששומרוני נחשב כגוי לעניין מזוזה. השומרונים שמרו על מצוות מזוזה. עדות לכך יש בסדרת מזוזות אבן שנמצאו במספר אתרים שומרוניים. נוסח המזוזה כלל את עשרת הדיברות, כמו ההלכה היהודית הקדומה<sup class="footnote-marker">31</sup><i class="footnote">ראו במבוא למסכת זו, בקטע העוסק בקריאת שמע.  </i>, אך בניגוד להלכה של חכמים. זאת ועוד, המזוזה השומרונית אינה כוללת את קריאת שמע כפי שתבעו חכמים, וכפי שהיה נהוג בחברה היהודית. צירוף זה של נוסח שומרוני אחר לתוכן המזוזה מחד גיסא, והנוהג להתקין מזוזות מאבן מאידך גיסא, מסביר היטב את ההלכה של חז"ל. עם זאת, האיסור הוא אמוראי בלבד. הלכה מחמירה אחרת אוסרת לקנות טלית מן הנכרי ומן הכותי; לא נאמר האם זו הלכה עקרונית הפוסלת תשמישי מצווה שנעשו בידי לא יהודי, או שמא הכותי שגה בהכנת החפץ (מסכת ציצית פ"א ה"ז).
<b>3. כותי כיהודי</b>
<b>טהרה </b>
באופן כללי הכותים נתפסים כמי ששומרים על מצוות טהרה: "ארץ הכותיים טהורה מקוותיה ומדרותיה ושביליה טהורות" (תוס', מקואות פ"ו ה"א, עמ' 657)<sup class="footnote-marker">32</sup><i class="footnote">בירו', עבודה זרה פ"ה ה"ג, מד ע"ד: "תמן תנינן" וכו', ומצוטטות המשנה והתוספתא. עוד נוסף בירושלמי: חזקה שאין (עולי הרגל או ספקי המקדש) בוררין להם שביל אלא בטהרה. לגרסה הנכונה של הירושלמי ראו אפשטיין, שרידי ירושלמי, בתוך מחקרים, עמ' 240 ואילך. </i>. המשנה אומרת שמאמינים לטהרת הקודש רק ביהודה ולא בגליל (חגיגה פ"ג מ"ד)<sup class="footnote-marker">33</sup><i class="footnote">ראו על כך בהרחבה בפירושנו למנחות פ"ח מ"ו. </i>. בשני התלמודים נאמר כי הטעם הוא "מפני שפסיקייא (רצועה) שלכותים מפסקת", כלומר שנחלתם של השומרונים טמאה ואי אפשר להעביר את היין והשמן לירושלים אלא דרך ארץ הכותים, ומשום שזו טמאה אי אפשר לשמור על טהרת היין והשמן. בירושלמי מיוחסת עמדה זו לרבי יהושע בן לוי בשם רבי פדיה, ובבבלי (בשינוי קל של הלשון) לריש לקיש (ירו’ חגיגה פ”ג ה”ד, עט רע"ג; בבלי, שם כה ע"א). בשני התלמודים הבינו שמימרה זו באה ללמדנו שארץ הכותים טמאה, ולכן אין אנשי הגליל נאמנים על שמירת הטהרה לקודש. במיוחד מוברר הדבר בתלמוד הבבלי. הסוגיה דנה במימרה, ובסוף שואלים: הרי עולא לימדנו כי "חברייא מדכן בגלילא" (חברים מטהרים את הגליל – בבלי, שם)<sup class="footnote-marker">34</sup><i class="footnote">כך אף בבבלי, נדה ו ע"ב, ומשיבים (בחגיגה): "חברייא מדכן בגלילא, מניחין ("את טהרותיהם") ולכשיבא אליהו ויטהרנה", ופירש רש"י: "ויראה להן שביל שאינו מארץ העמים". </i>, כלומר שומרים את יינם בטהרה.
פירוש זה אינו מתיישב עם כל מה שעולה מהלכות מרובות במשנה ובספרות התנאית ומעדויות שונות מסִפרות התנאים והאמוראים. בתוספתא מקואות שציטטנו נאמר במפורש שארץ השומרון טהורה. רבנו אלחנן בתוספות<sup class="footnote-marker">35</sup><i class="footnote">ד"ה שרצועת. </i> הקשה על הסוגיה בבבלי מתוספתא זו ותירץ שהתוספתא נשנתה לפני שקלקלו הכותים, כמו שמצינו בירושלמי שהכותים בקיסריה שאלו את רבי אבהו: "אבותיכם היו מסתפקין (רוכשים/קונים) משלנו אתם מפני מה אינכם מסתפקין משלנו", והוא ענה להם: "אבותיכם לא קילקלו מעשיהם אתם קילקלתם מעשיכם" (עבודה זרה פ"ה ה"ג, מד ע"ד). קשה לקבל הסבר זה, שכן על "קלקול" מעשיהם של הכותים אנו שומעים רק בימים האחרונים של סוף ימי התנאים או ראשית ימי האמוראים, ואין בעובדה זו להסביר את ההלכות מימי המשנה המעלות הלכות מימי הבית.
במשנה ובתוספתא (מנחות פ"ח-פ"ט) מנויים המקומות שמהם היו מביאים את צורכי המקדש. בין המקומות נמנים מקומות בגליל שמהם הביאו יין ושמן אשר מקבלים טומאה. במשנה נאמר: "ומנין היו מביאים את היין, קרותים והטולים אלפא ליין, שניה להן בית רימה ובית לבן בהר וכפר סגנה בבקעה" (מנחות פ"ח מ"ו). כפר סגנה נזכר אצל יוסיפוס ומצוין שם שהוא רחוק עשרים סטדיה מגברה<sup class="footnote-marker">36</sup><i class="footnote">חיי יוסף פרק נא, ראו קליין, ארץ הגליל, עמ' 22; אביעם, מבצרים. </i>; גברה היא היישוב הנקרא היום ערבה, וברור שסכני זו היא הנקראת היום סחנין. במשנה ג נאמר: "תקועה אלפא לשמן. אבא שאול אומר שניה לה רגב בעבר הירדן", ובתוספתא (פ"ט ה"ה, עמ' 526) נוסף על כך: "רבי אליעזר בן יעקב אומר שלישית היה לה גוש חלב בגליל". תקוע זו היא בוודאי תקוע שבגליל העליון, ארץ השמן ("ולאשר אמר... וטֹבל בשמן רגלו" – דברים לג כד) ולא תקוע שביהודה, על גבול המדבר, ולכך תואמות המסורות על שפעת השמן בגליל העליון<sup class="footnote-marker">37</sup><i class="footnote">ספרי דברים, פיסקא שנה, עמ' 420; בבלי, מנחות פה ע"ב. זיהויה המדויק של תקוע בעייתי. על כל פנים אין היא ח' שמע שליד מירון כפי שהציע כבר קליין, שם, עמ' 125. </i>. אם כן, מוצרים מהגליל מצאו את דרכם למקדש, ובעיות הטהרה של השומרון לא מנעו זאת.
התלמוד הירושלמי (ירו', חגיגה פ"ג ה"ד, עט ע"ג) עומד על סתירה זו ממשנת מנחות (לפנינו רק המשך דברי המשנה: "רגב בעבר הירדן", ומסתבר שנשמטה הרישא: "תקועה אלפא לשמן"), ומתרץ: "תיפתר במביא גרגרים וכותשן שם". כלומר, מביא גרגרי זיתים מהגליל וכותשם לשמן בירושלים. הגרגרים אינם מקבלים טומאה ולכן ניתן להעבירם גם בארץ טמאה, והדברים דחוקים. 
אם כן, דומה שלפי ההלכה התנאית נחשבה ארץ השומרונים טהורה, והיה קשר ישיר בין הגליל ליהודה דרך השומרון. הדעה שארץ השומרון טמאה היא חידוש אמוראי. ייתכן שזה הסבר מדרשי למשנה, אבל הוא משקף את גישתם של האמוראים שהחמירו ביחס אל השומרונים והניחו בפשטות שארצם טמאה כארץ העמים.
ברחבי השומרון התגלו מקוואות מספר, בדרך כלל בזיקה למתקני ייצור חקלאיים<sup class="footnote-marker">38</sup><i class="footnote">מגן, מקוואות. בניגוד להצהרות של המחבר, מספר המקוואות שנתגלו עד עתה בשומרון קטן מבאזורים אחרים בארץ. </i>. מן הראוי להדגיש שהמקוואות הללו זהים למקוואות המקובלים ביישובים יהודיים. עם זאת, מספר המקוואות שנתגלו קטן מזה שביהודה או בגליל. דומה שנתון זה הוא מקרי, ותלוי בטיב העבודה הארכאולוגית באזור. מכל מקום, ודאי שהשומרונים שמרו על דיני טהרה בדומה ליהודים. כל המקוואות הן מהתקופה הביזנטית, ואין מקוואות מתקופת בית שני. כך, למשל, בלוזה שעל הר שומרון נחפרה עיירה שומרונית שנבנתה סביב המקדש השומרוני שעל הר גריזים, ואין בה מקוואות. גם באום ריחן, ששיא היישוב בה היה בתקופה הרומית, לא נמצאו מקוואות<sup class="footnote-marker">39</sup><i class="footnote">דר ואחרים, אום ריחן. </i>.
למרות המימרות התנאיות הברורות, בירושלמי (עבודה זרה פ"ה ה"ד, מד ע"ד) מובאים דברי אמורא המצמצם את המימרה התנאית וקובע שהשומרונים טובלים בפחות מארבעים סאה. בכך מגביל האמורא את תוקף ההיתר שבמשנה. בשלושת המקוואות הידועים לנו כיום יש יותר מארבעים סאה. לא מן הנמנע שהמימרה האמוראית היא, לפחות בחלקה, השמצה של השומרונים.
אזור המגורים של הנכרים הוא "מדור עמים". אחת הדוגמאות לכך היא: "נכרי הנשוי כותית וכותי הנשוי נכרית נכרי שעבדיו כותים וכותי שעבדיו נכרים כותיים עושים מדור העמים"<sup class="footnote-marker">40</sup><i class="footnote">כאן נפל שיבוש מה. </i> (תוס', אהלות פי"ח ה"ו, עמ' 616). הכותי עצמו אינו מדור העמים, אך הוא גם הדוגמה הרגילה למי שיש לו עבדים נכריים. אם כן הכותי מקפיד על טהרה, או על כל פנים גופו טהור, אך אין הוא מקפיד על הדין הדורש לגייר עבדים. 
עם זאת, חכמים מתלוננים שסתם כותית טמאה טומאת נידה. טומאת נידה נובעת מאי הקפדה על דיני טהרת נידה כפי שעיצבום חכמים. תפיסה זו מופיעה כבר במשנה (טהרות פ"ה מ"ח; נדה פ"ד מ"א). במשנה אחרת מופיעה מחלוקת מדור אושא האם סתם כתמים על בגדים הם טמאים או טהורים, והדבר תלוי בשאלה האם אנו מניחים שהרוב השומרוני שומר שלא למסור בגד טמא לפני שכובס וטוהר (נידה פ"ז מ"ג). במשנה אחרת נאמר שבית הטומאות של נשות הכותים טמא מפני שקוברות שם נפלים (משנה, נידה פ"ז מ"ד<sup class="footnote-marker">41</sup><i class="footnote">בית הטומאות הוא כנראה בית שגרות בו נשים נידות, ובעיקר נשים לאחר הלידה. זהו נוהג מרתק הידוע לנו מעדות אחרת, ולא כאן המקום להרחיב בכך.  </i>). החשש מפני קבורת נפלים מוצג כסיבה לכך שתחום המגורים של נכרים הוא "מדור גויים" וטמא. אבל הטענה המושמעת כלפי נשות כותים לא גרמה להחלטה לטמא את כל ארצם. ברור שנימוק קבורת נפלים אצל גויים ואצל כותים אינו הגורם לקביעת ההלכה, אלא עילה משנית. הגורם היה לאומי ועקרוני, והשומרונים כאן נחשבו כיהודים לעניין זה. אין ספק שהם שמרו על דיני טהרה ברמה כלשהי (אולי לא על כל הדקדוקים שחכמים תבעו), אבל אילו רצו חכמים לטמא את ארצם מסיבה לאומית היו מוצאים לכך נימוק פורמלי. אין זאת אלא שחכמים לא רצו לטמא את ארצם, והעובדה שהם שמרו על דיני טהרה הקלה על הכרעה זו. בנדון זה, אפוא, "כותי כישראל". עם זאת, בתלמוד הבבלי אנו מוצאים גם מגמה המסייגת מעט את נאמנותם של הכותים להעיד בנושא טהרה (בבלי, נידה נז ע"א). 
<b>נאמנות</b>
לעתים חכמים פוסקים שבנושאים מסוימים כותים נאמנים, כגון "המוליך חטים לטוחן כותי או לטוחן עם הארץ בחזקתן למעשרות" (משנה, דמאי פ"ג מ"ד), וכן "מעשרין... משל נכרי על של ישראל משל ישראל על של כותים משל כותים על של כותים" (משנה, דמאי פ"ה מ"ט, וראו פירושנו לה). בדרך כלל הם נאמנים מעט יותר מגויים (תוס', פאה פ"ד ה"א). נאמנותם על עדות לעניין מצוות היא נושא בעייתי אחר. הבבלי (נידה נז ע"א) מנסה ליצור מערכת הרמונית שלפיה נאמנותם תהיה אחידה, אך ברור שאין במקורות דבר על מערכת הרמונית ושיטתית, והפרטים מחייבים בירור ארוך שלא כאן מקומו.
<b>מילה</b> 
לעיל הובאה ההלכה שמותר לענות "אמן" אחר כותי ובלבד שישמע את כל הברכה, כדי לוודא שהברכה אינה לשם הר גריזים. הלכה דומה נשנית לגבי מילה של כותי. "ישראל מל את הכותי וכותי לא ימול את ישראל מפני שמלו לשום הר גריזים, דברי רבי יהודה. אמר לו רבי יוסי היכן מצינו מילה שאינה לשום ברית, אלא לשום הר גריזים עד שתצא נפשו" (תוס', עבודה זרה פ"ג הי"ג, עמ' 464). רבי יהודה אוסר מילה שביצעהּ כותי, ורבי יוסי מתיר אותה ולא אכפת לו מה כוונותיו של המוהל. הוא רשאי להתכוון בלבו עד שתיפח נשמתו, ואין זה משנה את המעשה: "וכי איכן מצינו בתורה שהמילה צריכה כוונה אלא יהא מל והולך לשם הר גריזים עד שתצא נשמתו" (ירו', יבמות פ"ח ה"א, ט ע"ד; שבת פי"ט ה"ב, יז ע"א). חכמי דור אושא חולקים, אפוא, בשאלת כשרות המילה של הגוי. שניהם מודים ומסכימים שהכותים מלים את בניהם, ושטכניקת המילה שווה וכשרה. במקורות נוספים נמצאות עדויות אחרות לעצם העובדה שכותים מלים כהלכה ובתחום זה הכותי נתפס כיהודי, והמחלוקת היא רק האם הכותי רשאי למול יהודי. אבל בתלמוד הבבלי הגישה שונה: "עיר שאין בה רופא ישראל, ויש בה רופא כותי ורופא עובד כוכבים, ימול עובד כוכבים ואל ימול כותי, דברי רבי מאיר; רבי יהודה אומר: ימול כותי ואל ימול עובד כוכבים! איפוך, רבי מאיר אומר: ימול כותי ולא עובד כוכבים, רבי יהודה אומר: עובד כוכבים ולא כותי. וסבר רבי יהודה עובד כוכבים שפיר דמי?! והתניא, רבי יהודה אומר: מנין למילה בעובד כוכבים שהיא פסולה? שנאמר: 'ואתה את בריתי תשמור'! אלא, לעולם לא תיפוך, והכא במאי עסקינן..." (בבלי, עבודה זרה כו ע"ב, והשווה חולין ד ע"א). ברור שהבבלי סבור שלפי כל התנאים מילה בכותי אינה ראויה ואינה רצויה, והמחלוקת היא רק מה גרוע יותר, מוהל גוי או מוהל כותי. פעם נוספת אנו פוגשים בתלמוד הבבלי אותה מגמה של החמרה ביחס אל הכותים. 
אב הכנסייה אפיפניוס, יליד אזור בית גוברין ממוצא יהודי, מספר שכותי הרוצה להתייהד מחייבים אותו לבצע מילה בשנית, והוא הדין ביהודי המצטרף לעדה השומרונית<sup class="footnote-marker">42</sup><i class="footnote">על המידות ומשקלות, טז 55ג-55ד. </i>. אב הכנסייה לא הכיר אולי את ההלכה, אך דומה שהוא משקף רקע חברתי שאותו הכיר בעת שהותו באזור בית גוברין. ייתכן שדבריו משקפים מגמת החמרה גם בארץ ישראל, וייתכן שהם משקפים רק מציאות חברתית שיש בה חומרה מעבר להלכה הפורמלית. 
<b>שמירת שבת</b>
כותים לא נחשדו על שמירתה, ו"הנודר משובתי שבת" כולל בכך גם כותים (משנה, נדרים פ"ג מ"י; תוס', פ"ב ה"ט ומקבילות). התלמוד הבבלי (לא ע"א) מתקשה לקבל הגדרה כוללנית זו, ברם אין מקום להטיל ספק בשמירת שבת של הכותים, ואף לא בכך שחכמים הכירו בכך, אם כי ודאי שהכותים לא קיבלו את כל ההגדרות ההלכתיות של חכמים. 
<b>חמץ ומצה</b>
אחת ההלכות שבהן בולטת מגמת ההחמרה בדינם של כותים היא ההלכה בדבר חמץ ומצה שלהם. שתי ההלכות צריכות היו להיות קשורות זו בזו. באופן טבעי, מי שאינו שומר על ביעור חמץ מן הדין היה שמצתו תיפסל, ומי שמצה שלו כשרה מן הסתם הקפיד על ביעור חמץ. הדיון בחמץ ומצה של כותים מופיע בשלושה הקשרים:
א. מתי מותר להשתמש בחמץ של כותים אחר הפסח.
ב. האם הם נאמנים על ביעור חמץ.
ג. האם מצתם כשרה.
חמץ של כותים שעבר עליו הפסח – "חמץ של כותיים מאימתי מותר אחר הפסח" (תוס', פסחים פ"א הי"ג [פ"ב ה"א] ומקבילות)<sup class="footnote-marker">43</sup><i class="footnote">בכתב יד ערפורט נכתב בטעות חמץ של גויים. </i>. הכותים אינם נחשבים לגויים, ולכן החמץ שלהם לאחר הפסח אסור בהנאה. הם אינם חשודים על אי שמירת איסור חמץ, אלא שהם שומרים על פסח במועד שונה, לפי לוח השנה שלהם<sup class="footnote-marker">44</sup><i class="footnote">כך מוסבר בתוספתא שם ה"ג במפורש. אבל אם לוח השנה שלהם זהה לזה של היהודים חמצם אסור כמו חמץ של עוברי עברה.  </i>, לכן אין זה בבחינת חמץ שעבר עליו הפסח. במוצאי פסח יהודים זקוקים לחמץ לשם חימוץ עיסתם אבל אין להם כלל חמץ מן המוכן, אך לשומרונים יש מוצר כזה. השומרונים אינם זרים, אפוא, להלכות אלו, אלא שומרים אותן בצורה שונה במקצת מזו שתבעה ההלכה או שתבעו חכמים. חכמים אינם רואים בהם עבריינים אלא טועים ולכן מתירים להשתמש בחמץ שלהם לאחר כמה אפיות, כך שלא יהא זה שימוש ישיר בחמץ. עד כאן הגישה התנאית.
בספרות האמוראית אנו פוגשים היבטים אחרים של אותה הלכה. הירושלמי קובע: 
"...בשם רבי אחא, מתיר היה רבי ליעזר חמיצן שלכותים לאחר הפסח מיד" (שביעית פ"ח ה"י, לח ע"ב). אם כן רבי אליעזר, בן דור יבנה, מקל יותר מהתוספתא שצוטטה. בירושלמי שביעית הדבר מובא כהסבר למימרה של רבי אליעזר שהאוכל פת כותי כאוכל חזיר (משנה, שביעית פ"ח מ"י, הובאה לעיל). על כך רבי עקיבא אומר "שתוקו", משום שרבי אליעזר מתיר פת של כותים. אפשר להבין מהמימרה שרבי אליעזר מקל, אך דומה שאין הדבר כן. מותר להשתמש מיד לאחר הפסח בחמץ של גויים, על כן ההיתר להשתמש בחמץ של כותים עשוי לנבוע דווקא מגישה מחמירה שלפיה הכותים נחשבים כנכרים.
הדיון בשאלה זו חוזר בשתי סוגיות אחרות: "אמר רבי ירמיה בשם ריש לקיש, מאן תנא חמיצן של כותים? רבי לעזר. אמר רבי יוסי לרבי חנינה ענתונייא נהירת דהויתון מרין אתה ורבי ירמיה בשם ריש לקיש: מאן תנא חמצן של כותים רבי ליעזר. וכאן לא הוינא מרין אלא רבי הילא בשם ריש לקיש ירדו לחמיצן של כותים כרבי ליעזר. ועוד מהדא דמר (שאמר) רבי חנינה בר רבי אבהו: אבא הוה ליה עובדא. שלח שאל לרבי חייה ולרבמי ולרבסי והורון ליה כרבי ליעזר. מה וכיחידאה מורין? לא משום שירדו לחמיצן של כותים כרבי ליעזר. אמר רבי מני קומי רבי יוסי כמה דת מר תמן הלכה כרבי ליעזר" (ירו', ערלה פ"ב ה"ו, סב ע"ג; עבודה זרה פ"ה הי"א, מה ע"א).
הסוגיה קשה, ונחזור עליה בתרגום ובפירוש: אמר רבי ירמיה בשם ריש לקיש, מאן תנא חמיצן של כותים? רבי לעזר. אמר רבי יוסי לרבי חנינה מענתות<sup class="footnote-marker">45</sup><i class="footnote">כנראה ענתות שביהודה, אך הוא פעל בגליל. </i>: זוכרני שהייתם אומרים אתה ורבי ירמיה בשם ריש לקיש: מאן תנא חמצן של כותים, רבי אליעזר, כלומר שהוא שנה מימרה זו, וכאן (עתה) אינכם אומרים כך אלא שרבי הילא בשם ריש לקיש ירדו לחמצם של כותים (כלומר דנו בנושא ופסקו) כרבי אליעזר. ועוד, מזה שאמר רבי חנינה בר רבי אבהו: לאבא היה מעשה (בחמץ של כותים לאחר פסח), שלח שאל לרבי חייה ולרב אמי ולרב אסי והורו לו כרבי אליעזר. מכאן האמורא מסיק שהלכה כרבי אליעזר. על כך הוא שואל: מה? וכיחידאה אומרים? (האם פוסקים כיחיד?). את ההמשך קשה לתרגם, אך משמעו שאכן ההלכה כאן כרבי אליעזר, משום שחכמים "ירדו" לדבר, כלומר לא כפסיקה אוטומטית כיחיד או כרבים אלא מתוך שיקול דעת ענייני. לא נאמר מה רבי אליעזר אומר. כנראה גם סוגיה זו סוברת שרבי אליעזר אומר שהחמץ מותר מיד, וחכמים חולקים עליו. חכמים הם אותה תוספתא שצוטטה.
לעיל הצענו שתי אפשרויות להבנת דברי רבי אליעזר: או שהוא מקל, ומימרתו זו סותרת את דבריו ש"האוכל פת כותים כאוכל בשר חזיר", או שהוא מחמיר וסובר שכותים כגויים, ואז דבריו אלו הולמים את דעתו שפת כותי כבשר חזיר. כפי שאנו רואים בכל סעיפי הדיון, האמוראים נטו להחמיר את היחס לכותים. במיוחד אמורים הדברים ברבי אבהו שפסק שהם כנכרים לעניין היתר פֵרותיהם ממצוות התלויות בארץ. על כן סביר שגם כאן רבי אליעזר מחמיר. בתקופת התנאים הייתה דעתו חריגה ודעת יחיד, ורבי עקיבא ביקש להמעיט את העיון בה, ואילו בתקופת האמוראים, או לפחות בסוף תקופה זו, התקבלה להלכה. 
מצה שאפה כותי, וביעור חמץ - "מצה של כותיים מותרת, ואדם יוצא בה ידי חובתו בפסח, ורבי לעזר אוסר, לפי שאין פקיעין (בקיאים בלשוננו) בדקדוקי מצה. רבן שמעון בן גמליאל אומר כל מצוה שהחזיקו בה כותים הרבה מדקדקין בה יותר מישראל" (תוס', פסחים פ"ב ה"ג ומקבילות). ההלכה חשובה משום שמצה אינה רק כלי מצווה, אלא אפייתה היא מצווה בפני עצמה. מצה שנאפתה שלא לשם מצת מצווה פסולה<sup class="footnote-marker">46</sup><i class="footnote">"יוצאין... ובמצה ישנה, ובלבד שעשאה מתחלה לשום פסח" (תוס', פסחים פ"ב הכ"א). כלומר, יש לאפות את המצה לשמה, ולא נאמר מה הסיבה לכך. בירושלמי שם, פ"ב ה"ד, כט ע"ב; סוכה פ"א ה"ב, נב ע"א, זו מחלוקת בית שמאי ובית הלל, ורבי יוסי סבור שהכול מודים שהיא פסולה שמא לא אפאה כהלכה. הווה אומר שהייתה מחלוקת כללית על מצווה שנעשתה שלא לשמה, אך לפי רבי יוסי גם המתיר אוסר במצה ישנה מסיבה מיוחדת זו. הביטוי "מצה ישנה" זהה למונח "סוכה ישנה", וגם הכשרה של סוכה כזאת שנוי במחלוקת בית הלל ובית שמאי. ראו פירושנו לסוכה פ"א מ"א. </i>, ואף על פי כן חכמים סוברים שהיא מותרת. הטענה שהכותים אינם בקיאים בפרטי המצוות מוכרת מתחומים אחרים, כפי שהראינו בדיוננו בנישואי תערובת עם כותים, ומפתיע למצוא את הצהרתו של רבן שמעון בן גמליאל המעריך את דבקותם של השומרונים באותן מצוות שקיבלו עליהם. כאמור, חכם זה הוא אבי הביטוי "כותי כגוי". עם זאת, שני ביטויי ההכרה בשמירת המצוות של הכותי מוגבלות לנושא המצומצם שבו נאמרו.
בתלמוד הירושלמי התקשו לקבל את ההלכה התנאית ונוספו לה מגבלות: 1. מגבלת זמן – "כותים כל זמן שעושין מצתן עם ישראל, נאמנין הן על ביעור חמץ. אם אינן עושין מצתן עם ישראל, אינן נאמנים על ביעור חמץ". 2. מגבלת מקום – "אמר רבי יוסה הדא דתימר בבתים, אבל בחצירות חשודין הן. דאינון דרשין (שהם דורשים) 'לא ימצא' בבתיכם, לא בחצרותיכם. תני רבן שמעון בן גמליאל אומר כל מצוה שהכותים נוהגין בה הם מדקדקין בה יתיר מישראל". לאחר מכן מובא שינוי ההלכה – "אמר רבי שמעון הדא דתימר בראשונה שהיו משוקעין בכופרניהן (משוקעים בכפריהם), אבל עכשיו שאין להן לא מצוה ולא שירי מצוה חשודין הן ומקולקלין הן" (ירו', פסחים פ"א ה"א, כז ע"ב). אם כן, נוספו שתי מגבלות. האחת שנאמנותם מותנית בשמירת הפסח לפי לוח השנה היהודי (באותה שנה ספציפית או באופן עקרוני), והאחרת שהם נאמנים על שמירת חמץ רק בבתים ולא בחצרות. התלמוד מקשה מהכלל שקבע רבן שמעון בן גמליאל, ועונה שהכלל היה תקף רק בשעתו אך עתה בוטל. לקביעה זו נשוב להלן. אפשר גם לפרש את דברי רבי שמעון "הדא דתימר בראשונה..." כהנחיה לשינוי כללי של הדין שמצת כותים מותרת. היא הייתה מותרת בשעתה, אך ההיתר כבר אינו קיים. הבבלי, לעומת זאת, מביא את הכלל ללא הסתייגות (בבלי, קידושין עו ע"א; גיטין י ע"א; חולין ד ע"א). בסוגיית הירושלמי שציטטנו יש הכרה בכך שדין הכותים כיום חמור יותר מזה ששרר בעבר, והסבר לשינוי, אם כי ההגדרה מתי היה מעבר זה וממתי חל השינוי אינה ברורה דיה.
אם כן, בספרות התנאים מצת כותים כשרה, והאפשרות שאין הם נאמנים על ביעור חמץ אינה עולה כלל. בספרות האמוראים נאמנותם על ביעור חמץ מוגבלת. זאת ועוד, האמוראים לא חידשו דבר באשר למצת כותים. גם הם מסכימים שהיא כשרה תמיד, או שלפחות לא אמרו זאת במפורש, אבל הם מצרפים לדיון במצה הגבלות על נאמנותם בביעור חמץ. כך הם יוצרים מצג כאילו גם מצת כותים כשרה רק במקרים מסוימים, וכאילו כל ההיתר שייך רק לעבר וכיום השתנה הדין. 
<b>דיני נזיקין</b>
בספרות התנאית מחלוקת האם לדיני נזיקין כותי כישראל: "שור של ישראל שנגח שור של כותי, ושל כותי שנגח שור של ישראל, מועד משלם נזק שלם מן העלייה, ותם משלם חצי נזק. רבי מאיר אומר שור של ישראל שנגח שור של כותי<sup class="footnote-marker">47</sup><i class="footnote">כך יש לגרוס, ראו ליברמן על אתר. </i> פטור, ושל כותי שנגח שור של ישראל בין תם בין מועד משלם נזק מן העלייה" (תוס', בבא קמא פ"ד ה"ג)<sup class="footnote-marker">48</sup><i class="footnote">ראו עוד תוס', מכות פ"ב ה"ו, עמ' 440. שם הכותי נתפס כעד כשר כמו עבד, אם כן הוא קרוב ליהודי יותר מהגוי, אך אינו יהודי ממש. </i>. אבל במכילתא: "[את שור] רעהו – להוציא שור של נכרי, שור של כותי, שור של גר תושב" (מכילתא דרבי ישמעאל, מסכתא דנזיקין יב, עמ' 290). בספרות האמוראית הגישה שונה: "תנו רבנן: שור של ישראל שנגח שור של כותי – פטור, ושל כותי שנגח שור של ישראל: תם – משלם חצי נזק, ומועד – משלם נזק שלם. רבי מאיר אומר: שור של ישראל שנגח שור של כותי – פטור, ושל כותי שנגח שור של ישראל, בין תם בין מועד – משלם נזק שלם" (בבלי, בבא קמא לח ע"ב)<sup class="footnote-marker">49</sup><i class="footnote">בבבלי סנהדרין פה ע"ב הסוגיה דנה בעניין אחר ומסכמת "שורו כישראל", וראו תוספות ד"ה "ושורו כישראל" המעירים, ובצדק, שאין להסיק מכאן שפטור על נזקים שנעשו לכותי, אלא המדובר בשור של כותי שהזיק, והוא כישראל.  </i>. בתוספתא (בבא קמא) תנא קמא סובר שכותי כישראל ורבי מאיר סבור שכותי מעמדו נחות יותר. במכילתא דינו של כותי אינו כיהודי, אך לא נאמר שמעמדו נחות יותר. בבבלי גם תנא קמא מבדיל בין שור של יהודי לשור של נכרי, וכל התנאים סבורים שמן הראוי להמעיט בזכויותיו של הכותי ולהרבות בחובותיו. במסכת כותים מצויות שתי הצהרות סותרות. באחת נאמר: "שוה הכותי לישראל בכל נזקין שבתורה" (פ"ב ה"ב), ואחר כך מובאת ההלכה שבתלמוד, ובהקשר אחר: "מאימתי מקבלין אותם, משיכפרו בהר גריזים ויודו בירושלים ובתחיית המתים, מכאן ואילך הגוזל את הכותי כאלו גוזל את ישראל" (פ"ב ה"ח). אם הכותים יקבלו את דת ישראל דינם יהא כישראל, ומשמע שכל זמן שהם מחזיקים בכפירתם אין דינם כישראל<sup class="footnote-marker">50</sup><i class="footnote">ואילו בהלכה שציטטנו משמע אחרת. סתירות מעין אלו אופייניות למסכת כותים, שהיא איסוף של מסורות קודמות.  </i>. גם כאן, אפוא, המסורת האמוראית מחמירה יותר. עם זאת, במסכת כותים יש גם הגדרה מקלה מאוד, כאילו שומרוני כיהודי, וזו הגדרה שאין בידנו לתארך אותה. ייתכן שהיא תנאית, אך אין לה מקבילות.
<b>תספורת</b>
חכמים קבעו חוקי זהירות בזמן תספורת של גוי. המסתפר בידי גוי רשאי לראות במראה<sup class="footnote-marker">51</sup><i class="footnote">בדרך כלל נאסר להסתכל במראה מטעמי צניעות. </i>, בגלל הסכנה שמא יהרוג אותו הגוי. אבל "ישראל המסתפר מן הגוי רואה במראה מן הכותי אין רואה במראה" (תוס', עבודה זרה פ"ג ה"ה, עמ' 463).
<b>מצוות התלויות בארץ</b>
בנושא זה נגענו לעיל בהקשר אחר. הכותים עצמם שמרו על מצוות התלויות בארץ, או לפחות על חלק מהן. כן שנינו: "חולק כהן (עם ישראל) ישראל עם כהן כותי במקום כותי, מפני שהוא כמציל מידו. אבל לא בארץ ישראל, מפני שמחזיקו בכהונה. אף בארץ ישראל במקום שמכירין בו שהוא כותי מותר לחלוק הימנו. אוכל כהן ישראל עם כהן כותי, בזמן שעושה בטומאה, אבל בזמן שעושה בטהרה הרי זה לא יאכל עמו, מפני שמאכילו בשר בכור טהור, ומשקה אותו יין רביעי" (תוס', דמאי פ"ג ה"ג). אותה מציאות ברוח שונה שנויה בברייתא אחרת: "כותי שתרם ונתנה לכהן תרומתו תרומה. רבי שמעון בן אלעזר אומר תרומה, ויחזור ויתרום<sup class="footnote-marker">52</sup><i class="footnote">הקונה את הפֵרות חייב לתרום בשנית, כלומר תרומת הכותי אינה מספקת אף שתרומתו תרומה.  </i>. אמרו לו: מה נשתנה זו מכהן שתרם ונתנה לפני בהמתו? אמר להם הפרשה היא זו, שזו נתרמה בקדושה וזו [לא] נתרמה בקדושה" (תוס', תרומות פ"ד הי"ד). יש אפוא כותי התורם, ולדעת חכמים תרומתו תרומה. אבל לדעת רבי שמעון בן אלעזר תרומה תופסת אך אינה פוטרת את הקונה מלהפריש שנית, משום שהתרומה לא ניתנה בקדושה. הכותי, אף שעושה מעשה של מצווה, אינו זוכה במעמד של עשיית קודש. הדובר הוא תנא מאוחר, ויש בדבריו ביקורת חריפה על השומרונים ותפיסה שאפילו מעשה מצווה שלהם הוא נטול קדושה. אי אפשר להוכיח שתפיסה שלילית זו כלפי השומרונים היא נחלת תנאים מאוחרים בלבד. ברם לפי דרכנו, מאחר שראינו שתפיסות דומות מצויות בעיקר בספרות תנאית מאוחרת ובספרות האמוראים, מותר אולי לצרף מקור זה כדוגמה לייחס השלילי שהתפתח כלפי השומרונים במרוצת דורות התנאים. במקור אחר אנו שומעים שהכותים מפרישים חלה וחכמים מקבלים מהם את חלתם, וכנראה נוהגים בה בקדושה<sup class="footnote-marker">53</sup><i class="footnote">ירו', עבודה זרה פ"ה ה"ד, מד ע"ד. מקור זה יצוטט להלן (מס' 19 בהסבר הסוגיה שם). </i>. 
במקום אחר שנויה מחלוקת האם השומרונים מפרישים מעשרות. אמנם בדרך כלל פרותיהם נחשבים לוודאי, כלומר רובם המכריע אינם מפרישים מעשרות כלל (לעיל, ובעיקר משנה, דמאי פ"ה מ"ט ומקבילותיה). אבל רבי אליעזר (בן דור יבנה) אומר: 
"...רבי אליעזר אומר בשל כותים כשם שעשו פירות ישראל דמאי אחר רובן אין מעשרין מזה על זה. כך מעשרין פירות כותי דמאי, ואין מעשרין מזה על זה" (תוס', דמאי פ"ה הכ"ב). אם כן, פרות כותי הם דמאי כפרות של יהודי. כמו כן: "רבן שמעון בן גמליאל אומר אף במקום שעשו פירות כותי דמאי כגון ירק של כפר עותני..." (תוס', שם הכ"ג). כפר עותנאי הוא מגידו בימי המקרא ובימינו. המקום שכן בשולי הגליל היהודי, ליד הגבול שבין הגליל והשומרון. בסיפור אחר מסופר על גט שהגיע לכפר ששני כותים חתמו עליו כעדים (לעיל; משנה, גיטין פ"א מ"ה; תוס', פ"א ה"ד). ייתכן שהקרבה בין שתי העדות והחיים המשותפים בכפר הובילו ליתר הבנה הדדית, או אולי רצו חכמים להקל על התושבים היהודיים. כך או כך, הטענה שפֵרות כותי הם דמאי היא בבחינת הכרזה ש"כותי כישראל".
על ההתפתחויות וגלגולה של ההלכה אנו שומעים ממקור נוסף: "רבי שמעון אומר שלש גזירות בדמאי. מעשה שנכנסו רבותינו לעיירות של כותים שעל יד הדרך. הביאו לפניהם ירק, קפץ רבי עקיבא ועישרן ודאי. אמר לו רבן גמליאל היאך מלאך ליבך לעבור על דברי חביריך? או מי נתן לך רשות לעשר? אמר לו וכי הלכה קבעתי בישראל? אמר לו ירק שלי עישרתי. אמר לו תדע שקבעתה הלכה בישראל, שעישרתה ירק שלך. וכשבא רבן גמליאל ביניהם עשה תבואה וקיטנית שלהן דמאי, ושאר כל פירותיהם וודאי. וכשחזר רבן שמעון בן גמליאל ביניהם ראה שנתקלקלו ועשו כל פירותיהן ודאי" (תוס', דמאי פ"ה הכ"ד). אם כן, בשלב ראשון הייתה מחלוקת תנאים האם פרותיהם דמאי (רבן גמליאל) או ודאי (רבי עקיבא). בשלב שני הציע רבן גמליאל פשרה ולפיה תבואה וקטניות שלהם דמאי ושאר פרותיהם ודאי, ודור מאוחר יותר הוחלט שכל תוצרתם היא ודאי. פעם נוספת אנו פוגשים את המגמה להחמיר את היחס של ההלכה לשומרונים.
אגב הדיון אנו פוגשים תופעה נוספת: "כשבא רבי פלוני ביניהם". כלומר, חכמים בדקו את מידת שמירת המצוות והסיקו מכך מסקנות מעשיות להלכה. זאת ועוד, בשנית אנו פוגשים את הטענה שהשומרונים התקלקלו. לעיל יוחס הקלקול לימים שאחרי רבן שמעון בן גמליאל, לתקופה שבה חדלו מלהיות משוקעים בכפריהם (ירו', פסחים פ"א ה"א, כז ע"ב), ועתה הוא מיוחס לדור אושא. במקביל ראינו שרבן שמעון בן גמליאל מייחס להם שמירת מצוות קפדנית לפחות בחלק מהתחומים: "רבן שמעון בן גמליאל אומר כל מצוה שהחזיקו בה כותים הרבה מדקדקין בה יותר מישראל" (תוס', פסחים פ"ב ה"ג ומקבילות). חכם זה הוא הקובע שכותי כישראל. דומה שקשה ליישב את כל העדויות בצורה כרונולוגית, ונשוב לכך בסיום. 
מסורת דומה מבחינה חיצונית, אך שונה בתוכנה, היא בברייתא אחרת: "רבי יהודה אומר כופת הישוב, וכופת אנטיפטרס, ושוק של פטרוס, בראשונה היו דמיי מפני שחזקתן מהר המלך, עכשיו רבותינו אמרו: כל עיירות הכותיים שעל יד הדרך, כגון התבואה והקטנית שלהן, דמיי, מפני (שחזקתן מהר המלך), שהן משתמשין ביהודה, ושאר כל פירותיהן ודאי" (תוס', דמאי פ"א הי"א).
גם כאן חוזרת האבחנה בין תבואה וקיטניות, שהן "דמאי", לבין שאר פרות שהם "ודאי". אלא שבמקור זה יש לאבחנה זו נימוק גאוגרפי. "כיפה" משמשת כאן במשמעות של שוק. שלושת השווקים הנזכרים מצויים בשולי השומרון. ישוב היא יסוף בדרום השומרון, אנטיפטריס היא תל אפק ופטרוס היא הכפר הערבי בודרוס, בחלקו המערבי של הגבול בין יהודה ושומרון. "בראשונה" נמכרו בשלושת השווקים הללו פרות שמקורם בהר המלך, שהיה אזור יישוב יהודי, ולכן נחשבו הפרות לדמאי משום שגדלו בשדות של יהודים. אבל כיום, בימיו של רבי יהודה, תבואה וקטניות שבשווקים האלו (ובעיירות שומרוניות אחרות שעל הגבול עם יהודה)<sup class="footnote-marker">54</sup><i class="footnote">"הדרך" היא דרך החוף העוברת למרגלות הרי שומרון, בקו התפר עם שפלת לוד.  </i> הם דמאי, מפני שהם באים מאזור יהודי ודינם כפרות של יהודים, ושאר הפרות המגיעים מתחום היישוב השומרוני (או גם הנכרי) הם ודאי. המילים "מפני שחזקתם מהר המלך" בהלכה השנייה מצויים רק בכתב יד וינה ואינם ביתר עדי הנוסח של התוספתא. הם בבירור אשגרה מהרישא ומיותרים, שהרי בתקופה זו שאחרי מרד בר כוכבא היה כבר הר המלך לא-יהודי ברובו. ההבדל בין תבואה וקטניות לבין שאר פרות הוא גאוגרפי; תבואה וקטניות גדלים בשטחי מישור. במקרה זה הם הגיעו מאזור לוד ומאזור יבנה שהיה בהם יישוב יהודי<sup class="footnote-marker">55</sup><i class="footnote">לצד הגאוגרפי ראו ספראי, תוצאות המרד. </i>, ואילו יתר הפרות הגיעו מההר שבו נעקר היישוב היהודי. "בראשונה" כאן היא התקופה שלפני מרד בר כוכבא, ופרות של שומרונים הם תמיד ודאי, אלא שבמקרה מסוים הם נחשבים לדמאי משום שלשוק השומרוני הגיעו פרות רבים מאזור יישוב יהודי. 
הסבר זה מאיר באור אחר את דברי רבן גמליאל שהובאו לעיל. שם לא הוסבר מה ההבדל בין תבואה וקטניות, ואילו במסורת השנייה מופיעה אותה הבחנה ויש לה פירוש גאוגרפי מקומי, על כן ייתכן שגם רבן גמליאל התכוון לאותה פרשנות. פרות של שומרונים הם ודאי, אך הפרות מהשווקים הנזכרים, שהם על גבול יהודה, הם דמאי משום שרוב התבואה והקטניות מגיעים מאזור המישור שהיה יהודי, ושאר הפרות הגיעו מאזור היישוב השומרוני והם בבחינת ודאי. 
אם כן, שתי הברייתות מלמדות שפרות של שומרונים חייבים במעשרות ודאי. 
"אמר רבי יהודה: לא הוזכרו רימוני באדן וחצר גבע של בית הכותים אלא שמתעשרין בודאי בכל מקום" (תוס', כלים בבא מציעא, פ"ו ה"י, עמ' 585). אם כן, שוב פרות של שומרונים הם ודאי. כן משמע מעדות אחרת באותו פרק בתוספתא בשמו של רבי יהודה (תוס', דמאי פ"א הי"ג). שם מופיעה אבחנה בין אוצר שישראל וגויים מטילים לתוכו לבין אוצר שישראל וכותים מטילים לתוכו. באוצר מהסוג הראשון הקלו מאוד, ובשני פחות. אלא שכאן תנא אנונימי חולק על רבי יהודה ומגיע למסקנה שהאוצר של יבנה "היה רובו כותים", ואף על פי כן הפרות הם בבחינת דמאי. אין הכוונה שתמיד פרות כותים הם דמאי, אלא שבמקרה זה שהתערבו בהם פרות של יהודים ואולי גם פרות של גויים התערובת נחשבת לדמאי. 
אם כן, בדור יבנה שררה מחלוקת והיה מי שטען שפרות של שומרונים הם דמאי, ובדור אושא התקבלה הדעה שפרותיהם "ודאי", והיו שהקלו במקרים גבוליים כאשר התערבו פרות יהודים בפרות של שומרונים.
כאמור, ברוב המקורות התנאיים (כגון תוס', מעשר שני פ"ד ה"א; תרומות פ"ח ה"ז ועוד), ובכל המקורות האמוראיים, סתם פרות של שומרונים הם ודאי, ורק בשלהי תקופת האמוראים (רבי אבהו) נשמעת הטענה שפרותיהם פטורים ממצוות התלויות בארץ. יש בכך הקלה מעשית על כל הקונה פרות מהשומרונים, אך החמרה ביחס העקרוני אליהם. "אמר רבי אבהו יש עיירות שלכותים שנהגו בהן היתר מימי הושע בן נון, והן מותרות. רבי יוסי בעי מעתה לא יחושו כהנים על חלתן? ואנן חמיי רבנין חששין (ואנו רואים שחכמים חוששים). אמר רבי יודה בן פזי לא בגין מילתא דאת אמרת, אלא בגין דלא חלטתון מלכותא בידא" (לא בגלל הדבר שאמרת אלא משום שהמלכות לא חלטה [את השטח] בידה – ירו', שביעית פ"ו ה"א, לו ע"ג). פירוש הסוגיה קשה. רבי אבהו סובר שעיירות הכותים הותרו, כלומר ארצם אינה נחשבת לארץ ישראל. קרוב לוודאי שאם כך הוא הרי זה משום שהם (השומרונים) פטורים ממצוות התלויות בארץ. רבי יוסי חולק עליו וטוען שבפועל הכוהנים היהודיים נוהגים לאכול שם חלה. אין בכך ראיה שהכותים התחייבו במצוות, אלא רק שהשטח כולו לא הותר. דעתו של רבי יודה בן פזי ברורה פחות – האם הוא נותן טעם אחר לכך שהאזור הותר (ואינו עונה על קושייתו של רבי יוסי), או שהוא עונה עליה בדרך לא ברורה. כך או כך, נראה שלדעתו ההיתר (שהיקפו אינו ברור) אינו נובע מההלכה החלה על פרות הכותים.
מכל מקום, זו העדות היחידה שהשומרונים נתפסו כנכרים הפטורים ממצוות התלויות בארץ. התפתחות זו היא, כאמור, משלהי תקופת האמוראים בלבד<sup class="footnote-marker">56</sup><i class="footnote">בכתובת רחוב משמע שהכותים נחשבים כחייבים במצוות התלויות בארץ, ראו ספראי, היתר. כל זאת בניגוד לליברמן, כתובת רחוב. אפילו אם ליברמן צודק בפרשנותו שהשומרונים נחשבו לנכרים ופרותיהם פטורים ממעשרות ושביעית, הרי שזאת הייתה התפיסה המקובלת רק בתקופה הבתר-תלמודית. ראו על כך בפירושנו לדמאי, פ"ה מ"ט.  </i>.
<b>הנקה</b>
במסורת התנאית התירו לבת ישראל להניק תינוק כותי: "בת ישראל מילדת ומניקה בנה של כותית והכותית מיילדת ומניקה את בנה של בת ישראל" (תוס', עבודה זרה פ"ג ה"א, עמ' 463). אבל במסורת אמוראית או בתר-אמוראית: "בת ישראל אינה מילדת את הכותית ולא מניקה את בנה, אבל כותית מיילדת את בת ישראל ומניקה את בנה ברשותה" (מסכת כותים פ"א ה"ח). לכאורה לפנינו אותו תהליך שאובחן בנושאים אחרים במהלך דיוננו: הלכה תנאית מקלה, והחמרה בתקופת האמוראים או אחריה (מסכת כותים)<sup class="footnote-marker">57</sup><i class="footnote">ראו עוד שמות רבה, א כה, עמ' 80. המדרש בשמות רבה עוסק במשה שקראו עבורו למינקת יהודייה, מכאן שאין מדובר בכותית אלא בנכרית. להלכה שאין להניק בן של נכרית מקור תנאי (משנה, עבודה זרה פ"ב מ"א; תוס', פ"ג ה"ג). כאמור, בכתבי יד שהושפעו מחשש הצנזורה תוקן לעתים ה"נכרי" או ה"גוי" ל"כותי", ואכן בכל כתבי היד של שמות רבה, חוץ מנוסח הדפוס, נאמר "נכרית". </i>. לפנינו תופעה ספרותית והלכתית מעניינת: הלכה שנאמרה במקורה לגבי גויים מוסבת על הכותים. תופעה זו חוזרת במקורות שונים, והיא הייתה האמצעי הטכני-ספרותי שבאמצעותו החמירו את דינם של כותים<sup class="footnote-marker">58</sup><i class="footnote">כך דנה התוספתא בחמץ של כותים לאחר הפסח, במכירת שדות להם ודוגמאות נוספות. </i>. 
<b>אי ציות להלכות חכמים</b>
יהודי שחרש בית קברות "נקנס" וכל השדה נחשב לשדה קברות וטמא, אך "הנכרי והכותי שחרשו אין עושין אותן בית הפרס, שלא גזרו אלא עד מקום שיכולין לגזור" (תוס', שביעית פ"ג הי"ג). חכמים לא גזרו משום שאין טעם לגזור על שומרונים, הרי הם בוודאי לא יצייתו להחלטה. סתם שומרוני חשוד על השביעית (תוס', שביעית פ"ו ה"כ; ירו', שביעית פ"ג ה"א, לד ע"ג), וכן יוצא ממקבילות נוספות. כאמור לעיל, הכותים שמרו על דיני טהרה אך חכמים חשדו בהם והאשימום שהם בועלי נידות (משנה, נידה פ"ד מ"א; תוס', פ"ה ה"א, עמ' 643), ונשותיהן אינן שומרות על כל פרטי הטהרה (שם, שם) ואף קוברות נפלים (תוס', נידה פ"ו הט"ו, עמ' 648). הבבלי טוען שהלכה זו נקבעה במסגרת גזרות יח דבר (שבת ט ע"א).
מצד שני, לא על כל דבר הם חשודים. כך, למשל, "מתייחדת אשה אחת עם שני אנשים אפילו שניהם כותיים אפילו שניהם עבדים אפילו אחד כותי ואחד עבד" (תוס', קידושין פ"ה ה"ט). אם כן אין הם חשודים על ניאוף, בניגוד לנכרים<sup class="footnote-marker">59</sup><i class="footnote">לכאורה מצאנו סיפור אמוראי על ציות של שומרוני להלכה: "חד כותיי הוה מגיריה דרבי יונה. נפלה דליקה במגירותיה דרבי יונה, אזל ההוא כותאה בעי מיטפייה ולא שבקיה רבי יונה. אמר ליה בגרך מדלי. אמר ליה אין ואישתיזיב כולה" (כותי אחד היה שכנו של רבי יונה. נפלה דלקה בשכנותו של רבי יונה. הלך אותו כותי ורצה לכבותה, ולא הניחו רבי יונה. אמר לו [רבי יונה] בביתך תדלה [מים ותכבה את האש, אבל לא בביתי]. אמר לו כן, וניצלה כולה – ירו', נדרים פ"ד ה"ט, לח ע"ד). סיפור מלבב זה מעיד על כותי המכבה את האש בחצר לפי עקרונות ההלכה. ברם אין כאן עניין לציות להלכה אלא ליחסי שכנים, ולנס שאירע לצדיק בזכות שמירת ההלכה. זאת ועוד, במקבילה (ירו', יומא פ"ח ה"ה, מה ע"ב) במקום כותי כתוב "נפתאי", כלומר נבטי, ערבי. אם כן, אין כאן שאלה של ציות להלכה של שומרונים. </i>, ואף לא על הרבעת בהמות ומשכב זכר (תוס', עבודה זרה פ"ג ה"א, עמ' 463).
<b>יין נסך</b>
איסור יין נסך הוא מהאיסורים המובהקים שנוצרו כדי להרחיק יהודים מהחברה הנכרית. באופן טבעי אין האיסור חל על הכותים, שכן אין הם עובדי אלילים. כך המצב בכל הספרות התנאית ההלכתית, ונרחיב בכך להלן. במשנה אין כל התייחסות ליין כותים, ומשמע שהוא מותר. במשנה אחת מדובר על הקונה יין מבין הכותים; הבעיה היא שאין הוא יכול להפריש שם מעשרות שמא יטמאו השומרונים את התרומה, אבל אין פקפוק באפשרות לקנות מהם יין (משנה, דמאי פ"ז מ"ד ומקבילותיה, וראו פירושנו לה). בתוספתא אנו מוצאים החמרת מה: "המשלח חבית של יין ביד כותי, ושל ציר ושל חומץ ושל מורייס ושל שמן ושל דבש ביד הגוי, אם היה מכיר חותמו ושתמו (כלומר שהחבית סתומה) מותר ואם לאו אסור" (תוס', עבודה זרה פ"ז הי"ד, עמ' 472; בבלי, לא ע"ב). אם כן, יין בחבית פתוחה המצויה בידי שומרוני חשוד כיין נסך. לא נאמר מהו בדיוק החשש, אבל ברור שמצבו של הכותי טוב יותר מזה של הגוי, אך עדיין נדבק בו חשש יין נסך. בסוגיית הירושלמי מובאים גם דברי האמורא רבי יצחק בן חקולא המחמיר עוד יותר מאשר הברייתא (הדברים מצוטטים להלן, מס' 5).
בתלמודים מוצגת מסורת המסבירה את החשש בכך שהשומרונים אינם מקפידים על יין נסך, והם קונים יין נסך מהנכרים. כך היה המצב "בראשונה"; בשלב שני חזרו לומר "פתוחה בכל מקום אסורה וסתומה מותרת" (ירו', עבודה זרה פ"ה ה"ד, מד ע"ד; בבלי, לא ע"א; מסכת כותים פ"ב ה"ט; מספר 3 בהסבר סוגיית הירושלמי להלן). במסכת כותים מנוסח: "כל מקום שנחשדו המעורבים בגוים". ההבדל בין השלבים הוא שבראשונה הטילו את החומרה רק על כפרים מספר במישור החוף שהיו להם קשרי מסחר עם כפרים של נכרים, ובשלב שני הייתה זו גזרה כללית. ההלכה בתוספתא היא אפוא השלב השני, "חזרו לומר". "ראשונה" כאן היא כרגיל המשנה שלפני הדובר, ואין במסורת כל רמז לזמנה, אלא שהשלב השני הוא כאמור עדיין תנאי. 
בתלמודים ובמדרש מובא סיפור על תהליך הכרעת הגזרה. בין הסיפורים יש הבדלים קלים, אך לכולם גרעין משותף. בבבלי מסופר על רבי שמעון בן אלעזר שנוכח שהכותים קונים יין מהנכרים (ירו', עבודה זרה שם שם; בבלי, חולין ו ע"א; דברים רבה, ב לג). דומה שהפעם אין לפקפק בעדות האמוראית, שכן היא משתלבת ביתר המקורות. השינוי חל, אפוא, בדור אושא לערך. בבבלי מובא גם סיפור אחר על רבי יצחק בן יוסף ששלחו רבי אבהו לקנות יין "מבי כותאי", והתברר שאין שם "שומרי תורה". המונח הוא משחק מילים, שהרי השומרונים קוראים לעצמם, בספרותם, "השומרים", אבל לא ברור מהסיפור מה חטאם של אלו שאינם שומרי תורה. מכל מקום, בעקבות חקירה זו החליטו חכמי הדור (רבי אבהו, רבי אמי ורבי אסי) להחמיר בדינם של השומרונים: "לא זזו משם עד שעשאום עובדי כוכבים גמורין" (בבלי, שם). זהו, אפוא, שלב מוקדם עוד יותר בתהליך החומרה. שלושת החכמים הללו הם גם אלו שהכריעו שחמץ של כותים נחשב כחמץ של נכרים (לעיל). דומה שקשה לפקפק בכך ששלושת גדולי הדור הללו, בראשית המאה הרביעית, החמירו בדינם של כותים והחליטו לראות בהם נכרים. בירושלמי שנביא להלן מצויים ארבעה הסברים לאיסור יין של שומרונים: שהם מקבלים יין נסך מגויים (5-4 להלן ולעיל), על ידי עילה (ללא סיבה הלכתית), שהם נסכו לאלים בשעת הרדיפות או שהם פולחים לדמות יונה, והרי זו עבודת אלילים ממש. להאשמה זו של עבודת אלילים נשוב להלן.
שלל ההסברים מבהיר שההסבר ההיסטורי הוא "על ידי עילה", ולא הנימוק הפורמלי שהובא. ריבוי ההסברים מצביע על מבוכה מסוימת וחוסר אפשרות לנמק את ההלכה בצורה משפטית. 
אם כן, זיהינו לפחות שלושה שלבים הלכתיים של החמרה. הראשון לפני דור אושא, דור אושא וסוף ימי האמוראים. בנוסף לכך זוהה עוד שלב ביניים (מס' 5 להלן) של החמרה אמוראית והסברים אמוראיים שיש בהם טענות גוברות והולכות נגד השומרונים, עד כדי האשמתם בעבודת אלילים. 
באותה תקופה ובאותה סוגיה בירושלמי (עבודה זרה פ"ה ה"ד, מד ע"ד) דנו גם באיסור על בישולי כותים. לשם הבנת ההקשר נביא את כל הסוגיה הנוגעת גם לאחדות מהשאלות שנדונו לעיל. את ההלכות מִספרנו לצורך ההסבר.
1. "רבי יהודה בר פזי בשם רבי אמי ביצה צלויה של כותים הרי זו מותרת". כידוע בישולי גויים נאסרו באכילה, אך אמוראים נחלקו האם ביצה צלויה שלהם מותרת או לא<sup class="footnote-marker">60</sup><i class="footnote">ירו', עבודה זרה פ"ב ה"ה, מא ע"ד; בבלי, לח ע"ב. </i>. מכאן שביצה צלויה היא בישול קל, ואולי ניתן ללמוד מכאן שבישול כבד יותר נאסר. מכל מקום, האמורא חש צורך להדגיש את ההלכה ורואה בכך חידוש, וראו להלן.
2. "רבי יעקב בר אחא בשם רבי לעזר תבשילי כותים הרי אילו מותרין. הדא דאת אמר בתבשיל שאין דרכו לתת לתוכו יין וחומץ, הא דבר בריא שנתן אסור אפילו בהנייה". בישול רגיל הותר, אך לא בישול ביין וחומץ כיוון שיין כותים נאסר. 
3. "כהדא דתני בראשונה היו אומרים יינה של אוגדור למה הוא אסור מפני כפר פגש. ושל בורגתה מפני בירת סוריקה. של עין כושית מפני כפר שלם" [הלכה זו הובאה לעיל, ויש לה מקבילות בבבלי (עבודה זרה לא ע"א) ובמסכת כותים (פ"ב ה"ט)].
4. "חזרו לומר פתוחה בכל מקום אסורה, וסתומה מותרת. נקובה ושתומה הרי היא כסתומה". 
5. "רבי יצחק בן חקולה אמר הרי זו כפתוחה". כתוצאה מכך אפילו חביות סתומות אסורות.
6. "אמר רבי חנינה ואנא יכיל קיים אין הוה עילויה יקיר לא איתפתחת ואין לא איתפתחת (ואני יכול לקיים [לנמק] את ההלכה). אין היה עליו סתימה לא נפתח, ואם לא נפתח". רבי חנינא מנמק את הלכה 4.
7. "כהדא דרבי שמעון בן לעזר אזל לחדא קרייה דשמריין. אתא ספרא לגביה, אמר ליה: אייתי לי חדא קולא שתימא. אמר לו הא מבועא קמך, שתי. אטרח עלוי. אמר ליה הא מבועא קמך שתי. חמתיה מטרח עלוי, אמר ליה אין את מריה דנפשך, הא מבועא קמך שתי. ואין נפשך מרתך, ושמת סכין בלועך. אם בעל נפש אתה, כבר נתקלקלו הכותים" (כ[מעשה] ברבי שמעון בן אלעזר הלך לעיירה אחת של השומרונים. בא סופר אליו. אמר לו [רבי שמעון] הבא לי כד סתום אחד [של יין]. אמר לו הרי המעיין לפניך, שתה. [כלומר קח לך, אבל אני לא אביא לך]. הטריח עליו, אמר לו [הסופר] הרי המעין לפניך, שתה. ראהו שהוא [רבי שמעון] מטריח עליו [על הסופר]. אמר לו [הסופר] אם אתה אדון לנפשך הרי המעין לפניך שתה. ואם נפשך היא האדון שלך ושמת סכין בלועך. אם בעל נפש אתה, כבר התקלקלו השומרונים). זהו הסיפור המעיד על תהליך השינוי; השומרונים נחשדו בקניית יין נסך מגויים, או אולי בניסוך עצמו, ולכן אין לקנות מהם יין כלל (כמו במקור 5). 
8. "רבי ישמעאל בי רבי יוסי אזל להדא ניפולים. אתון כותייא לגביה, אמר לון אנא מחמי לכון דלית אתון סגדין לאהין טורא, אלא לצלמייא דתחותוי. דכתיב 'ויטמון אותם יעקב תחת האשירה אשר עם שכם'. שמע קלין אמרין: נקרוץ נסדר לאילין כובייא, וידע דאינון בעו מיקטלוניה. וקרץ ונפק ליה" (רבי ישמעאל ברבי יוסי הלך לניאפוליס. ראוהו השומרונים אצלם. אמר להם אראה לכם שאין אתם פולחים לאותו הר [להר גריזים] אלא לצלמים שתחתיו, דכתיב... שמע את קולם אומרים בבוקר נקום ונסדר את הקוצים הללו. וידע שהם רוצים להרגו. קם בבוקר ויצא לו). הסיפור רומז לפולמוס שנעסוק בו להלן על קבורת הצלמים למרגלות הר גריזים. 
9. "רבי אחא אזל למאום ואכל חליטן" – מן הסתם הכוונה שרבי אחא התארח אצל שומרונים. חליטה היא צורת בישול קל (שפיכת מים רותחים על המזון). לפי המשתמע אמנם מותר לאכול חליטת כותים, אך הדבר אינו מובן מאליו. אולי אף אפשר ללמוד שאין לאכול תבשיל שבושל במלואו על ידי כותים. 
10. "רבי ירמיה אכל חמצין, רבי חזקיה אכל קמצין" – רבי ירמיה אכל תבשיל של חימצה (חומוס) ורבי חזקיה תבשיל של קטניות אחרות<sup class="footnote-marker">61</sup><i class="footnote">מזון בשם קמצי נזכר אולי בבבלי, תענית כא ע"א. </i>. או אולי יש לפרש שאכל קומץ ולא בכלי כמו בארוחה רגילה. 
11. "רבי אבהו אסר יינן מפי רבי חייה ורבי אסי ורבי אמי שהיו עולין בהר המלך, וראו גוי אחד שהיה חשוד על יינן. אתון אמרון ליה קומוי, אמר לון ולא על ידי עילא?!" [באו אמרו לו לפניו. אמר להם ולא על ידי עילה?!]. כאן חכמים קובעים שיין כותים נאסר כיין נסך ממש. בנוסף לכך הסיבה שניתנה היא עילה בלבד, והנימוק הממשי הוא אחר, כנראה הרצון להתרחק מחברת השומרונים. 
12. "ואית דבעי מימר חדא ערובת שובא לא אישתכח חמרא בכל סמרטיקי. בפוקי שובא אישתכחת מלייא, מן מה דאייתון ארמייא וקבלוניה כותייא מינהון" [ויש אומרים בערב שבת אחת לא נמצא יין בכל השומרון. במוצאי שבת נמצא מלא ממה שהביאו הנכרים וקיבלו השומרונים מהם]. לפי מקור זה הסיבה היא עדיין אותה סיבה, שהשומרונים מקבלים יין נסך מגויים, ועוד בשבת. 
13. "ואית דבעי מימר כד סליק דיקליטינוס מלכא להכא, גזר ואמר כל אומייא ינסכון, בר מן יודאיי. ונסכון כותייא ונאסר יינן" [ויש אומרים כאשר עלה דיוקליטינוס לכאן גזר שכל העמים ינסכו (לאלים) חוץ מהיהודים, ונסכו הכותים ונאסר יינם]. הסיפור רומז לגזרות הדת שהוטלו על הנוצרים בימי דיוקליטינוס ומוכרות לנו ממקורות נוספים. נראה שהכותים נכללו בגזרות בזמן שהיהודים נהנו מחופש דת. היו כותים שנסכו לאלים כדי לחמוק מהעונש על מפרי החוק, ולכן נאסר יינם כיין נסך. 
14. "ואית דבעי מימר כמין יון אית להון, ומנסכין ליה כותייא" [ויש אומרים כמין יונה יש להם ומנסכים לה הכותים]. זו הטענה החמורה מכולן, שהשומרונים הם ממש עובדי אלילים.
15. "כותייא דקיסרי בעו מרבי אבהו אבותיכם היו מסתפקין בשלנו, אתם מפני מה אינכם מסתפקין ממנו? אמר להן אבותיכם לא קילקלו מעשיהם אתם קילקלתם מעשיכם". לא נאמר על איזו הסתפקות מדובר, על יין או על תבשילים. עריכת הסוגיה יוצרת את הרושם שאין זה משנה, ותבשיל הוא כיין. המקור מעיד על נוהג שלא לאכול מתבשילי שומרונים, ורבי אבהו מנמק אותו בטיעון הידוע של "קלקול".
16. "תמן תנינן ארץ ישראל טהורה ומקוותיה טהורין. ארץ כותים טהורה, ומקוותיה, ומדורותיה, ושביליה טהורין. שביליה טהורין חזקה שאין בוררין להן שביל אלא מטהרה. ומקוותיה טהורין". זו מימרה ברוח שונה, מתקופת התנאים, והיא מכירה בשומרונים כשומרי מצווה, ודנו בה לעיל.
17. "רבי לעזר בי רבי יוסי הדא דת מר [זה שאתה אומר] להאמינן שאינן שאובין, הא למידת ארבעים לא. דדרשי 'אך מעיין ובור מקוה מים', מה מעיין מטהר כל שהוא, אף מקוה מטהר כל שהוא". גם כאן האמורא מצמצם את ההלכה התנאית.
18. "בעון [שאלו] מרבי אבהו חלוט שלהן? מהו אמר לון הלואי היינו יכולין לוסר גם מימיהן".
19. "רבי יעקב בר אחא בשם רבי חנינה כותאי דקיסרין מותר להלוותן בריבית".
20. "רבי יוסי בעי מעתה לא נחוש לחלתן ונן חמיי רבנן חששון" [ואנו רואים שחכמים חוששים]. זו עדות עקיפה שאפילו בתקופת האמוראים עדיין נהגו שומרונים להפריש חלה ואף לתת אותה לכוהנים יהודים.
עוד לפני בירור דין בישולי כותים מן הראוי להעיר שעריכת הסוגיה היא מגמתית ומכילה מסר ברור. הלומד מתרשם שבישולי גויים הם כמו יין גויים, זאת למרות ההפרדה הברורה ביניהם (מס' 2). יתר על כן, איסור יינם ובישוליהם נכרך בטענה בדבר עבודת אלילים, או לפחות עבודת אלילים סמויה. סיפור מספר 8 נועד להעביר מסר סמוי זה, ומעשים 13, 14 מדגישים זאת. 
במקורות התנאיים אין רמז לאיסור בישולי נכרים. אמוראים ראשונים מתירים זאת, ומההיתר ניתן ללמוד על כך שהוא לא נחשב למובן מאליו. האיסור הראשון הוא על תבשיל שעורב בו יין (מס' 2). רבי אבהו, מאחרוני האמוראים, רוצה לאסור אפילו את מימיהם. אין הכוונה שאכן מים של כותים נאסרו, אלא שראוי לאסור בישולי כותים. עם זאת לא נאמר שההלכה בנושא שונתה. המימרה העוסקת במים אינה משקפת הלכה, אבל היא משקפת מגמה, וכנראה גם נוהג מקובל. עדות לכך יש באוונגליון ליוחנן שאינו משקף את ההלכה הפסוקה אלא נוהג יהודי. שם תוקפת האישה השומרונית את ההלך היהודי: "הן יהודי אתה ואיך תשאול ממני לשתות ואני אשה שומרונית"<sup class="footnote-marker">62</sup><i class="footnote">האוונגליון ליוחנן ב 4. עם זאת, תלמידיו הלכו אל הכפר השומרוני לקנות להם אוכל.  </i>. עדות זו מלמדת שהרגשות האנטי-שומרוניים היו קיימים כבר בשלהי ימי הבית או מעט מאוחר יותר, אך טרם התגבשו למסכת הלכתית של הרחקה מהשומרונים.
במסכת כותים (פ"ב ה"ד) מובאות הלכות מחמירות נוספות האוסרות על בישולי כותים, גבינות, שלקים וכיוצא באלו. בכל הסוגיה אין דיון בשחיטה של כותי. על כך מצינו דיונים רק בתלמוד הבבלי ובמסכת כותים. גם בתחום זה מצינו התפתחות היסטורית: "תנו רבנן: שחיטת כותי מותרת. במה דברים אמורים, כשישראל עומד על גביו, אבל בא ומצאו ששחט, חותך כזית ונותן לו, אכלו – מותר לאכול משחיטתו, ואם לאו – אסור לאכול משחיטתו" (בבלי, חולין ג ע"ב). המשפט הראשון בברייתא עמד כנראה בפני עצמו ובו שחיטת הכותי מותרת. בהמשך הכלל מסויג בכלל אחר, הידוע ממקורות אחרים, שאם ישראל רואה כיצד הוא שוחט שחיטתו מותרת אבל אם לא ראה שחיטתו אסורה. כלל זה נאמר גם על שחיטת נכרי, גבינתו ובישולים אחרים. ההמשך "מצאו ששחט..." משמעו שהכותי עצמו אוכל רק משחיטה כשרה, על כן אם הוא מוכן לאכול מהשחיטה סימן שהיא כשרה, אבל אם איננו יודעים האם הכותי מוכן לאכול מהבשר השחוט אסור לישראל לאכלו. הכותי אינו נחשד, אפוא, לאכול בשר שאינו כשר, אבל הוא נחשד בכך שהוא מוכן להאכיל טרפות. אולי הוא שוחט למען נכרים, ומכל מקום ישראל יכול לאכול עם הכותי, אך לא משחיטה שעשה לאחרים. כאמור, קרוב להניח שכבר בברייתא זו שני שלבים, וייתכן שהראשון הוא ממש תנאי, אף שאין לו מקבילה בספרות תנאים. מכל מקום, בספרות התנאים אין איסור על שחיטת כותי, ומן הסתם זו נחשבה למותרת.
עניין שחיטת הכותי נדון שוב בסוגיה אחרת בתלמוד הבבלי: "אמר רבי חנן, אמר רבי יעקב בר אידי, אמר רבי יהושע בן לוי משום בר קפרא: רבן גמליאל ובית דינו נמנו על שחיטת כותי ואסרוה. אמר ליה רבי זירא לרבי יעקב בר אידי: שמא לא שמע רבי אלא בשאין ישראל עומד על גביו? אמר ליה: דמי האי מרבנן כדלא גמירי אינשי שמעתא (דומה חכם זה כמו אנשים אלו שלא למדו שמועה), בשאין ישראל עומד על גביו למימרא בעי? (צריך לומר?) קבלה מיניה או לא קבלה מיניה? תא שמע, דאמר רב נחמן בר יצחק אמר רבי אסי: אני ראיתי את רבי יוחנן שאכל משחיטת כותי, אף רבי אסי אכל משחיטת כותי; ותהי בה רבי זירא: לא שמיעא להו, דאי הוה שמיעא להו הוו מקבלי לה, או דלמא שמיע להו ולא קבלוה? הדר פשיט לנפשיה, מסתברא דשמיע להו ולא קבלוה, דאי סלקא דעתך לא שמיע להו, ואי הוה שמיע להו הוו מקבלי לה, היכי מסתייעא מילתא למיכל איסורא? השתא בהמתן של צדיקים אין הקב"ה מביא תקלה על ידן, צדיקים עצמן לא כל שכן? [לא שמעו על האיסור, שאם היו שומעים היו מקבלים? או שמא שמעו על האיסור אך הם לא קיבלו אותו? לאחר מכן הסיק לעצמו, מסתבר ששמעו על האיסור ולא קיבלוהו. שאם עולה על דעתך שהם לא שמעו על האיסור, הדבר לא הייה מסתייע בידם (ה' לא היה מסייע בידם) לאכול איסור] (בבלי, חולין ה ע"ב). 
המסורת מצויה רק בתלמוד הבבלי, אבל בשם חכמי ארץ ישראל. יש כאן מסורת על רבן גמליאל, ומן הסתם הוא רבן גמליאל השלישי מראשית תקופת האמוראים שגזר על שחיטת כותי, מחלוקת אמוראים ומסורת שאמוראי ארץ ישראל אכלו משחיטתם. חכמי בבל מנסים לעמעם את המחלוקת כאילו היא רק כשישראל עומד על גביו, אך לפי פשוטה המחלוקת היא אם אין ישראל עומד על גביו, שהרי אם הישראל רואה את מעשה השחיטה, והוא כהלכה, מה החשש משחיטת גוי. כך גם מציע רבי זירא לפרש את המימרה הראשונה, אבל רבי יעקב בר אידי מתנגד לפרשנות פשוטה זו וטוען להפך, שכל המחלוקת היא אם ישראל עומד על גביו, אבל אם הישראל אינו נוכח ודאי שהשחיטה אסורה. לאחר מכן רבי זירא מתחבט אם החכמים חולקים על רבן גמליאל או שלא שמעו על הגזרה, ומסיק שהם חולקים. 
במסורת ארץ ישראל אין, כאמור, דבר מכל ההתחבטות של שתי הסוגיות הללו. אבל במדרש המאוחר שמסופר בו על החרמת הכותים נאמר, בין השאר, שבאותו מעמד החליטו: "כל האוכל בשר משחיטת כותי כאילו אוכל בשר חזיר" (פרקי דרבי אליעזר, לח; תנח', וישב ב). כפי שנראה להלן, זו מסורת בתר-אמוראית.
קשה להפריד בין עריכת התלמוד הבבלי והמסורות שראשיתן אולי בארץ ישראל. אנו נוטים להניח שלפחות חלק מהדיון מקורו בארץ ישראל, אם כי בתלמוד ארץ ישראל אין הוא מובא וכנראה לא נתפס שם כדבר הלכה. התלמוד מעמיד את שחיטת כותי כגזרה, כלומר שמן הדין שחיטתו כשרה שלא כשחיטת גוי, אבל גזרו על כך מסיבות שלא נאמרו. התלמוד מודה, כמעט בעל כורחו, שיש בדבר מחלוקת, אבל כאמור מצמצם אותה למקרה שישראל עומד על גביו. אבל אם ישראל אינו עומד על גביו לדעת הכול שחיטת הכותי אסורה. במסכת חולין שבתלמוד הבבלי יש, אפוא, ארבעה שלבים: היתר (ברייתא בשם "תנו רבנן"), היתר מסויג (הסוגיה בחולין ג ע"ב), גזרה ומחלוקת עליה ובשלב האחרון פרשנות מחמירה ביותר. סיכום הסוגיה בחולין (ו ע"א) הוא שרבי זירא קיבל את דברי רבי יעקב בר אידי, וזאת כדי להדגיש את המסקנה המחמירה. 
המרכיב של "עומד על גביו" הוא מיוחד. בדרך כלל אם ישראל עומד על גבי גוי שחיטתו מותרת (תוס', עבודה זרה פ"ב ה"א, עמ' 462 ומקבילות), ואפילו יינו אינו יין נסך. אבל לפי התלמוד הבבלי שחיטת כותי אסורה אפילו בתנאי זה. אם כן, בתלמוד הבבלי חלה החמרה בדין שחיטת גוי. אנו נוטים לפרש שמגמת ההחמרה החלה כבר בין חכמי ארץ ישראל, ומכל מקום אף בעל פרקי דרבי אליעזר (תקופה בתר-אמוראית בארץ ישראל) מזכיר אותה. 
<b>ריבית</b>
המימרה הקיצונית ביותר בסוגיית הירושלמי שהבאנו במפורט היא שמותר להלוות לכותים בריבית, כלומר שהם נכרים (19)<sup class="footnote-marker">63</sup><i class="footnote">ראו עוד ילקוט שמעוני, משפטים שנ, אבל במקור, בבבלי בבא מציעא ע ע"א: "גוי". </i>. הסוגיה שואלת על כך בצדק: אם כן כיצד מותר לקבל מהם חלה? כלומר, הרעיון הקיצוני נדחה. עם זאת, העלאתו מצטרפת לראיות על מגמת ההחמרה ביחס לכותים שבימי אמוראים, ובעיקר בימי אמוראים מאוחרים. הדין חוזר במסכת כותים (פ"א ה"ו, עמ' 62)<sup class="footnote-marker">64</sup><i class="footnote">קירכהיים בפירושו למסכת כותים מנסה לתקן "אבל לא מלוין", שהרי אם הם כגויים מה החידוש בכך. ברם יש חידוש בדבר, והא ראיה שהנושא עולה בצורה כזאת בסוגיית הירושלמי. הפרשן הדגול נכשל כאן במלכודת המשפטית. הוא סבר שהלכות הכותים אחידות, ואם אין מתחתנים עמם מותר להלוותם בריבית, וכאמור אין הדבר כן. יתר על כן, במסכת כותים כלולים לא רק חידושים, אלא יש בה גם חזרות מיותרות.  </i>.
<b>סיפור החרם על השומרונים</b>
בספרות המדרשית המאוחרת מובאים עוד שני סיפורים על חרם כבד שהוטל על השומרונים בימי נחמיה: "והביאו שלש מאות כהנים, ושלש מאות שופרות, ושלש מאות ספרי תורה, ושלש מאות תינוקות, והיו תוקעין והלוים היו משוררים, ומזמרין, ומחרימין, ומשמתין, ומנדין את הכותיים בסוד שם המפורש, ובכתב הנכתב על הלוחות, ובחרם בית דין העליון ובחרם בית דין התחתון, שלא יאכל אדם מישראל פת כותי. מכאן אמרו: 'האוכל פת כותי כאוכל בשר חזיר', ואל יתגייר כותי בישראל, ואל יהא להם חלק בתחיית המתים" (תנח', וישב ב; פרקי דרבי אליעזר, פל"ח<sup class="footnote-marker">65</sup><i class="footnote">אבל בכמה מכתבי היד של פרקי דרבי אליעזר, במקום פת כותים נכתב "בשר הנשחט על ידי כותים". </i>). הסיפור אגדי, וגם תיאור מעמד החרם הוא כמובן ספרותי. גם סיפור זה מצטרף למסורות על החמרה ביחס לשומרונים בימי אמוראים מאוחרים, או נכון יותר בתקופה הבתר-אמוראית. ביכלר הראה שתיאור מנהגי החרם מתאים לימי הגאונים. ייתכן שיש להקדים מעט מנהגים אלו, אך דומה שלפנינו עדות להלכי הרוח בתקופת שלטון האסלאם, לאחר תקופת התלמוד<sup class="footnote-marker">66</sup><i class="footnote">ביכלר, הדוסיתאים.  </i>. גם האיסור לגייר כותי שייך למגמה זו. המסורות התנאיות דרשו רק שישמרו את הפסח עם עם ישראל (תוס', פסחים פ"ג ה"ד). בעל מסכת כותים, שהוא מאוחר יותר, דורש "כניעה" חד-משמעית יותר: שיכפרו בהר גריזים (מסכת כותים פ"ב ה"ח), ובשני מדרשים מאוחרים אלו נדרש ממש גיור, ואף נאסר לגיירם. עם זאת, דעה מחמירה זו מופיעה גם בסדר אליהו זוטא: "אבל אין מקבלין גרים מן הכותיים, מפני עשרה שבטים שנבלעו" (אליהו זוטא פ"א, עמ' 169). ייתכן ששם אין הכוונה לשומרונים אלא לבני ארץ כות שאליה הוגלו בני עשרת השבטים.
<b>שונות</b>
כותי אינו חייב בכרם רבעי בסוריה, כלומר הקונה ממנו פטור מכרם רבעי, אבל זו הלכה מיוחדת החלה רק על סוריה (ראו פירושנו לתרומות פ"ג מ"ט). 
בתלמוד הבבלי מוצעת אבחנה בין כותי חבר לבין כותי עם הארץ. ודאי שגם בין הכותים רווחו נוהגים שונים ביחס לקיום מצוות אלו או אחרות, אך האבחנה המוצעת משקפת רק את החברה היהודית של ארץ ישראל. חכמי בבל העבירו אבחנות אלו כאילו הן משקפות את החברה הכותית, אך אין בסיס לטענה שההגדרות משקפות את תנאי הארץ.
<b>דיון ומסקנות</b>
במסגרת דיוננו לא עסקנו בשאלה אילו מצוות קיימו השומרונים, ומה ידוע לנו מתוך מקורותיהם על קיום מצוות. למעשה אין זה חשוב לדיוננו, שכן אנו עוסקים ברושם שעוררו השומרונים בחברה היהודית (כפי שהיא משתקפת בספרות חז"ל). השאלה עד כמה היה רושם זה נכון ומתי היא שאלה בפני עצמה. לא חייב להיות קשר בין התנהגותם של השומרונים ליחסם של חכמים אליהם; קשר מעין זה אפשרי, אך אינו חייב להיות. מכל מקום, אין לנו ספרות הלכתית אוטנטית של השומרונים מתקופת התלמוד. התרגום השומרוני וחיבורים לא הלכתיים אחרים (מימר מרקה, פיוטים וכיוצא באלו) הם לכל המוקדם מהמאה הרביעית, על כן אין באפשרותנו לברר את מידת המסירות הדתית שנהגה בחברה השומרונית. אנו יכולים לומר שהשומרונים לא השכילו להישמר מפני תופעות של שמד, ואפילו המקורות שלהם מעידים על כך<sup class="footnote-marker">67</sup><i class="footnote">עדויות לכך יש בפיוטים השומרוניים המתלוננים על הממירים את דתם ומגדפים אותם: "ארור עבראי דשבק אימנותה דקעימיה" (ארור העברי העוזב אמונת הצדיקים). ראו בן חיים, עברית וארמית, כרך ג חלק ב, עמ' 53-52, ועוד. גם אב הכנסייה פרוקופיוס מתלונן שהשומרונים הממירים את דתם אינם מתנצרים באמת ובתמים. ראו פרוקופיוס, אנקדוטה, יא כז 7; כח 27-26.  </i>. על היקף התופעה איננו יודעים דבר. נראה שבמאה הרביעית התפתח תהליך של תחייה דתית אצל השומרונים. אז תורגמה התורה ואז נוסדו בתי הכנסת השומרוניים. כאמור, נמצאו בשומרון מקוואות אחדים (עד עתה שלושה מקוואות). המספר הקטן עלול להעיד עד כמה הייתה המצווה רופפת בידם, אך אולי זו תוצאה של דלילות המחקר ומיעוט עבודות השדה באזור. נתגלו מזוזות אחדות מאבן וקמעות וטבעות שכתובים עליהם פסוקי מקרא שהפכו לססמאות דתיות. בסך הכול המידע קטוע ביותר, ולמעשה ברור שאין באפשרותנו להציע תמונה, ולו חלקית, של מידת שמירת המצוות באזור. 
מעתה נשוב למסקנות העולות מספרות חז"ל. הרושם העולה משלל העדויות מורכב. הנתון הראשון המזדקר הוא ריבוי המחלוקות וריבוי השינויים. בדרך כלל ההלכה של האמוראים שונה מזו של התנאים בפרטים רבים. החוקרים מאמנים את עצמם להבחין בגווני הביניים ובשינויים, ודרך לימוד זו היא המאפיין הבולט המבדיל בין דרך הלימוד המסורתית (כפי שהיא נלמדת ומתקיימת בישיבות כיום) ובין דרך הלימוד של "חכמת ישראל". הספרות הרבנית מנסה לארגן את כל העדויות לתמונה אחת לכידה ללא שינויים כרונולוגיים, ואילו ספרות המחקר מחפשת את השינויים. במסגרת הנספח מצאנו שינויי הלכה תכופים, וגם כאן הפרשנות המסורתית מנסה לשחזר תמונה אחידה מבחינה כרונולוגית של מחלוקת אחת עקרונית ורצופה. אנו מוצאים שינויים הלכתיים בנושאים רבים, אבל דומה שרק לעתים רחוקות אנו מוצאים תחום הלכתי שהשינויים בו תכופים כל כך. כמעט בכל סעיף וסעיף עולה מחלוקת ושינוי מאוחר בהלכה, או צמצומה בדרך כלשהי. כמות שינויים כל כך רבה אין למצוא בדיני שבת, טהרה או מאכלות אסורים. ברם, ניתן למצוא כמות שינויים רבה בדיני שביעית למשל. במבוא למסכת שביעית העלינו את האפשרות שהשינויים הרבים התאפשרו משום שלא היה רצף טבעי של שמירת שביעית. שביעית נשמרה כל שבע שנים, ובכל פעם היה צריך לרענן את ההלכות ולבחון אותן מחדש.
ייתכן שהשינויים הרבים בדיני שומרונים נובעים גם מכך שהמפגש עמם היה נדיר. ודאי שתושבי קיסריה פגשו רבים מהם דבר יום ביומו, אבל המפגש עמם בגליל היה נדיר הרבה יותר. לא הייתה הלכה אחידה בדבר היחס אל השומרונים. החלטותיהם של חכמים השתנו בהתאם לנושא ולנסיבות.
אפשר לזהות חכמים שיחסם אל השומרונים היה מחמיר יותר, כרבי אליעזר (פת כותי, מצת כותי) ותלמידו רבי יהודה (מילת כותי). רבי אבהו חי בדור הרביעי של אמוראי ארץ ישראל ושמו נקשר לכמה חומרות מיוחדות כלפי השומרונים. הוא זה האומר שיש עיירות של כותים שנחשבו לחוץ לארץ, והוא זה שמאשים את הכותים בעבודה זרה ממש: "כותייא דקיסרי בעו מרבי אבהו אבותיכם היו מסתפקין בשלנו אתם מפני מה אינכם מסתפקין ממנו אמר להן אבותיכם לא קילקלו מעשיהם אתם קילקלתם מעשיכם" (ירו', עבודה זרה פ"ה ה"ד, מד ע"ד). הדברים נאמרים בהקשר לאיסור יין של כותים, אבל יש בו ביטוי לתפיסה כוללת. כנגד זה, רבן שמעון בן גמליאל מצטיין ביחסו המקל יחסית. 
אבל בסך הכול אנו פוגשים גישות שונות. כך בספרות התנאית והאמוראית כאחת. אפילו רבי אליעזר עצמו הוא האומר שפֵרות כותי הם "דמאי" כפרות יהודי. עם זאת, התלמודים ניסו לחפש היגיון הלכתי שיטתי. ראינו את הניסיון לראות בקביעות "כותי כגוי", "כותי כישראל" או "גרי אריות", מעין כללים מנחים, אך ראינו גם שאפילו בספרות האמוראית כללים אלו אינם אחידים. הוא הדין בקביעות אחרות. כך, למשל, התלמודים מנסים להקיש מההלכה שמצת כותי מותרת לתחומים אחרים: כשרותם כעדים בגט (בבלי, גיטין י ע"א), הלכות ייבום שלהם (בבלי, קידושין עו ע"א), שחיטה של כותי (בבלי, חולין ה ע"א) או דין יין נסך (ירו', עבודה זרה פ"ה הי"א, מה ע"א). ניסיונות אלו אף אינם שיטתיים, ולשווא ניסו האמוראים למצוא קו מנחה אחיד. כך בתחומים הלכתיים רבים, אך הדבר בולט בדיני הכותי. האמורא הבבלי רב חמא מסכם את הדברים: "אמר רב חמא בר גוריא אמר רב: הלכות מועד כהלכות כותים בהלכה. למאי הלכתא? אמר רב דניאל בר קטינא (אמר רב): לומר שהן עקורות, ואין למידות זו מזו" (בבלי, מועד קטן יב ע"א).
עם כל זאת, ניכרת מגמה ברורה של החמרה. לא מצינו הלכה שתנאים החמירו בה ואמוראים הקלו, אלא רק להפך. כמעט בכל הלכה מצינו אותה מגמה של החמרה. חשפנו לפחות שני שלבים תנאיים, ושניים עד שלושה שלבים אמוראיים; ככל שהתקופה מתקדמת מחמיר היחס ההלכתי אל השומרונים. הבבלי מחמיר מהירושלמי, והשלב האחרון, החמור מכולם, הוא בהלכה הארץ-ישראלית הבתר-תלמודית (סיפור החרם המצוי בתנחומא ובפרקי דרבי אליעזר). אי אפשר לתארך את השלבים הפנימיים הללו. לכל הלכה חלוקה משלה, אך מגמת ההחמרה היא קבועה. החלוקה האחידה הברורה והיחידה היא בין ספרות התנאים לספרות האמוראים, שזו האחרונה מחמירה הרבה יותר. הסוגיות האמוראיות (בארץ ישראל ובבבל) מוסרות את חומרותיהן בשמם של תנאים (ובבבלי גם בשמם של אמוראי ארץ ישראל). בעינינו כל הלכה שאין לה מקבילה תנאית משקפת את עולמם של אמוראים. 
החמרת ההלכה מתבצעת בטכניקות שונות. לעתים רחוקות המקור המאוחר חולק על המקור הקדום, ונראה שהכבוד שרכשו חכמים מאוחרים לקדמונים (ואמוראים לתנאים) מנע ריבויָם של מקרים כאלו. תדיר יותר למצוא בספרות האמוראים מחלוקת במה שלתנאים היה היתרו ברור. האמוראים משתמשים בשיטה נוספת של צמצום ההיתר הקדום והיא התנייתו בגורם מצומצם כלשהו. מגמת ההחמרה ניכרת גם בהסברים ובנימוקים להלכה. מגמת ההחמרה בולטת לעין ועמדו עליה כבר חוקרים רבים כאלון, גפני ואחרים. "טכניקה" נוספת לשינוי ההלכה היא הודאה גלויה שנשתנו התנאים. פעמים מספר מצינו את הטענה שהשומרונים "קלקלו", או שעתה מעשיהם גרועים יותר. מתוך המקורות קשה לאבחן תקופה כלשהי שבה התחולל הקלקול. הוא מיוחס לדור יבנה, לדור אושא ולימי האמוראים. השאלה היא האם יש כאן אבחנה בדבר התנהגותם של השומרונים, או רק שינוי ביחסם של חכמים אליהם. 
מעתה עלינו לברר מה גרם למגמת ההחמרה ביחס אל השומרונים. אלון הבחין כבר במגמה זו והסביר שעד מרד בר כוכבא היה המגע עם השומרונים מועט ומצומצם, ודווקא המפגש התדיר בין העדות הוביל להחמרת היחס ההדדי. אלון לא יכול היה להיעזר במודלים מתחום מדעי החברה, ברם כיום אנו יודעים שבצורה פרדוקסלית המפגש התכוף והקרוב בין עדות גורם לעליית המתחים והגברת העוינות, בבחינת "רע שכן קרוב מאויב רחוק". הסבר זה אפשרי, אלא שהוא מסביר רק את ההבדל בין התקופה שלפני מרד בר כוכבא לבין התקופה שאחריה. אין הוא מסביר את ההחמרה ביחס אל הכותים בדור רבי, בדורות התנאים ובתקופה הבתר-תלמודית. זאת ועוד, אין בכך הסבר למגמת ההחמרה בקרב אמוראי בבל. דווקא שם החמירו ביחס אל הכותים, אף שנוכחותם שם הייתה לכל היותר מצומצמת<sup class="footnote-marker">68</sup><i class="footnote">מעט עדויות מלמדות על נוכחות שומרונית בבבל, אבל ודאי שמספרם היה לכל היותר מועט.  </i>.
היחס המחמיר ביותר אל הכותים נמצא במסכת כותים. הדבר עלה בכל אחד ממרכיבי הדיון, ואף בסעיפים המופיעים רק במסכת ואשר לא נדונו לעיל. כך, למשל, רק במסכת כותים נאמר שכותי פוסל את העירוב<sup class="footnote-marker">69</sup><i class="footnote">מסכת כותים פ"א, מהדורת קירכהיים עמ' 32. במשנה, עירובין פ"ו מ"א, מדובר רק על גוי, ואין בה רמז לכך שגם הכותי פוסל את העירוב. כן אוסרת המסכת גבינות שלהם (פ"ב ה"ד) ועוד.  </i>. לא כאן המקום לדון בטיבה של המסכת, ונסתפק בקביעה שיש בה ריכוז של הלכות כותים מכל המקורות. חלקם מצוטטים ללא שינוי, אך לעתים ערך העורך את החומר באופן שונה או ששינה מהמקור שממנו ציטט. בכל המקרים הללו מסכת כותים מחמירה ביחסה אל השומרונים. במסכת יש גם שימוש בתלמוד הבבלי, על כן דומה שיש לתארכה לתקופה שאחרי המאה השביעית, לאחר שתורת בבל החלה לחדור לבתי המדרש בארץ ולהתפשט בחברה היהודית.
בכל הדיון הרבינו לצטט את הספרות ההלכתית היהודית. ברם, ההלכה היא רק אחד הגילויים של החברה היהודית, ומן הראוי לתת את הדעת גם לגילויים נוספים. כפי שראינו, מגמת ההחמרה ביחס אל השומרונים מאפיינת את ספרות ההלכה האמוראית, אבל ביטויי גנאי חריפים מופיעים כבר בדור יבנה בדבריו של רבי אליעזר האומר שהאוכל פת כותים כאוכל פת חזיר. דוגמה אחרת היא דברי רבי אבהו שהלוואי ניתן היה לאסור את מימיהם. רבי אבהו לא התכוון שיש איסור הלכתי במים של כותים, אלא ביטא בכך סלידה חברתית מהם. רבי אבהו הוא אמורא מאוחר הבולט בגישתו השלילית אל השומרונים, ברם ביטוי דומה מצינו כבר במסורות החיצוניות מסוף ימי הבית השני. על כן דומה ששלילת השומרונים לא החלה בתקופת האמוראים. מגמות הסלידה באות אמנם בספרות האמוראים לביטוי חד ובהיר יותר, אך כנראה שררו עוד קודם לכן. 
הצגתם של השומרונים בספרות האגדה מחייבת בירור בפני עצמו שלא כאן מקומו; במסגרת זו נסתפק באזכור הטיעון בדבר עבודת האלילים של השומרונים. בספרות ההלכתית טיעון זה מושמע בקול רפה. לו היה זה טיעון ממשי די היה בו כדי לפסול את השומרונים לכל דבר שבמצווה. אלא שלא כך נהגו חכמים. בפועל הם רומזים לכך שיש אצלם לכל היותר שמץ של עבודה זרה. השומרונים מוכנים לכל היותר לקנות יין החשוד כיין נסך מגויים, אך לא לנסך בעצמם, או שבודדים מהם ניסכו בשעת גזרות הדת. אמנם נרמז שיש להם דמות יונה, אך לא מעבר לכך. מימרה נוספת מיוחסת לרבי אבהו בדבר חיל מצב של שומרונים בקיסריה שפלחו לאל כלשהו (ירו', עבודה זרה פ"א ה"ג, לט ע"ג), אך שוב אין בכך האשמה כללית של כל העדה. לעומת זאת בספרות האגדה הרמזים על עבודה זרה של השומרונים רבות יותר, ברם פרשה זו מחייבת בירור בפני עצמו, ולא נרחיב כאן.
המסורות על דינים הנוגעים לשומרונים הן ברובן מדור אושא ואילך, וכבר אלון הציע שהמפגש עם השומרונים החל רק בתקופה זו. שיפמן מקבל טענה והערכה כרונולוגית זו וסבור שאחר המרד שאפו חכמים להדגיש ולהגדיר את זהותם העצמית ולהרחיק את החוגים המצויים בשולי החברה היהודית. על כן נקבעו רק אז הדינים המגדירים את קבוצת הביניים של השומרונים. ניתוח העדויות שהבאנו מצביע על תמונה מורכבת בהרבה. אכן העדויות האוטנטיות מדור אושא הן מעטות, וחלקן חשוד כמסורות אמוראיות (מחלוקת רבי ישמעאל ורבי עקיבא). מצד שני, רבי אליעזר מדור יבנה הוא מהמחמירים ביותר. המסורות מדור אושא הן מהמקלות ביותר, ולאחר דור זה מגמת ההחמרה החריפה בהרבה, על כן קשה לתלות את מגמת ההחמרה במרד בר כוכבא בדווקא. שיפמן סבור שהמחלוקת האם כותי כגוי או כישראל נסובה על התפיסה הכללית ויש בה הרחקה של השומרונים מהחברה בישראל<sup class="footnote-marker">70</sup><i class="footnote">שיפמן, השומרונים, עמ' 350-349. </i>. כפי שהסברנו מחלוקת זו היא מקומית ונקודתית, ורק חלק מהאמוראים, בכמה מהסוגיות, העניקו לה משמעות כללית. על כן נראה לנו לקבל את הטענה הבסיסית שהמפגש המתחדש עם השומרונים גרם לריבוי העיסוק בנושא, אבל לא זיהינו קשר בין המגמה ההלכתית של החמרה לבין התוצאות הרות הגורל והטרגיות של מרד בר כוכבא. הווה אומר, המרד גרם לעיסוק מרובה בשומרונים ובמעמדם, אך מגמת ההחמרה איננה קשורה ישירות למרד או לריבוי המגע המשותף. מגע משותף עשוי היה לגרום גם להקלת ההלכות, אך חכמים לא בחרו באפשרות זו. דומה שמגמת ההחמרה היא עקבית ומתפתחת בצורה עקיבה מדור אושא ועד סוף תקופת האמוראים. היא נובעת משני תהליכים. האחד הוא ההתפתחות שעיצבה את מסורת ההלכה העצמית של השומרונים כקבוצה מתבדלת ושונה, והאחר הוא עיצוב וגיבוש האחידות המשפטית בתחום היהודי. ייתכן שהיו לכך סיבות נוספות, אך אין לכך עדות ישירה בספרות שבידינו.
 
<b>הכותים בספרות חז"ל</b>
<b>סיכום סכמטי</b>
                                                                                                                     אסור<sup class="footnote-marker">71</sup><i class="footnote">שתוקו! פת כותי כפת חזיר; איסור חרם. </i>

נספח ב

<b>נספח ב </b>
<b>תרבות מקומות הקודש בעם ישראל בתקופת המשנה והתלמוד</b> (איורים 43-44, תמונות 21-17)
<b>הקדמה</b>
בימי בית שני, ואף לאחר חורבנה של ירושלים, הייתה ירושלים כמובן מקום הקודש המרכזי והחשוב מכולם. כל מקומות הקודש שנעסוק בהם להלן אינם מתחרים עם קדושת ירושלים ובטלים לעומתה. עם זאת, בצִלה של העיר הקדושה צמחו מרכזים נוספים אשר היחס אליהם היה, כפי שנראה, שנוי במחלוקת ורווי בסתירות פנימיות. נפתח ונדגיש שההגדרה של מקום כ"קדוש", במסגרת דיון זה, איננה הגדרה דתית אלא חברתית. מקום הוא "קדוש" אם יש עדויות שעלו אליו לרגל, שנבנו בו מבנים שנועדו לתפילה או לאכסון עולי הרגל, שהתחברו בו תפילות מיוחדות או שנמכרו בו מזכרות שייחסו להן קדושה. כמובן לא כל המרכיבים הללו שווי ערך, ובכך נדון בסיומו של הדיון. בימי הביניים מילאו קברי הצדיקים תפקיד חשוב ושימשו מוקד עלייה לרגל. לא כן היה הדבר בתקופת המשנה והתלמוד<sup class="footnote-marker">1</sup><i class="footnote">בתרבות מקומות הקודש בימי הביניים עסקו רבים. לסיכום ראו ריינר, עליה; ספראי, תרבות. </i>. במקורות התנאיים כמעט אין לכך זכר<sup class="footnote-marker">2</sup><i class="footnote">המסורות על חכמים שהשתטחו על קברות מתים מסוימים כדי לבקש מהם סליחה על עוול שגרמו למתים הנן תופעה שונה שאינה נוגעת לענייננו, היות שאין כאן פולחן למתים אלא בקשת סליחה אישית מהמת. </i>. גם בתקופת האמוראים העדויות על תרבות מקומות הקודש מעטות ביותר, ורובן המכריע בא ממקורות ספרותיים פחות "קנוניים", בעיקר בבבל ומעט גם בארץ ישראל. להוציא את ירושלים, שהייתה מקום קדוש לכל הדעות, כמעט איננו שומעים על מקומות קדושים, ומעט אנו שומעים בתקופה זאת על קברי אבות או קברי צדיקים. לעיל עסקנו במשנה המכירה, אמנם, מקומות שנעשו בהם נסים לאבותינו (פ"ט מ"א), והתנ"ך הותיר בידינו מידע גאוגרפי מפורט על מלחמות שנעשו בעבר, ניצחונות מפוארים ומעשי נס. אף על פי כן כמעט איננו שומעים שמקומות אלו שימשו כאתרי קודש. במקום אחר עסקנו במקומות הקודש ובקברי הצדיקים המעטים מתקופת המשנה והתלמוד<sup class="footnote-marker">3</sup><i class="footnote">ספראי, מקומות הקודש; ראו עוד ליכטנשטיין, קברים; ספראי, תרבות, וספרות רבה נוספת. </i>; במסגרת נספח זה אנו רוצים לסכם את רשימת מקומות הקודש, להוסיף מקום נוסף שנשמט בזמנו ואשר עליו עמד שוורץ, ולעמוד על אופייה התרבותי והחברתי של תופעת מקומות הקודש בחברה היהודית בתקופת המשנה והתלמוד.
במשנה (פ"ט מ"א) שנינו: "הרואה מקום שנעשו בו ניסים לישראל, אומר ברוך שעשה ניסים לאבותינו במקום הזה". לכאורה יש בכך ביטוי לקדושה מסוימת של אתרים כאלה, שהרי ברכה היא הביטוי ההלכתי המקובל לעשיית מצווה. ברם, אין להפריז בחשיבותה של הלכה זו. הפרק כולו עוסק במי שרואה תופעת טבע ייחודית, ואף המקומות שנעשו בהם נסים נמנים עם רשימה זו. מכל מקום, אין עדות לכך שהקנו חשיבות דתית למקומות קדושים, או שהייתה מצווה לבקרם. בתלמוד הבבלי מסופר על ביקורים אחדים מעין אלו, ואולי אף ניתן למצוא רמז לחיפוש מתוכנן של מקומות שנזכרו במקרא<sup class="footnote-marker">4</sup><i class="footnote">בבלי, נד ע"א-ע"ב; לאתרים בתוך סיני ראו שוורץ, סיני, עמ' 89-86. </i>. אך אפילו למסורות אלו אופי אגדי-תיירותי, ולאו דווקא אופי דתי. לאף אחד מהם לא נקשר המונח "קדושה" או "תפילה", לפיכך יש להטיל ספק בקביעה כי אלו אתרי קודש במובן המקובל. כל זאת בתלמוד הבבלי שבו יש יותר עדויות לתרבות מקומות קודש, כפי שנראה להלן. 
המושג "מקום קדוש" הוא מונח הלכתי ברור, ופירושו מקום שחלים עליו מצוות או איסורים הלכתיים. לפי המשנה ארץ ישראל קדושה מכל הארצות, וירושלים מקודשת משאר חלקי ארץ ישראל. במשנה (כלים פ"א מ"ו-מ"ט) נאמר: "עשר קדושות הן: ארץ ישראל מקודשת מכל הארצות. ומה היא קדושתה? שמביאים ממנה העומר והבכורים ושתי הלחם, מה שאין מביאים כן מכל הארצות. עיירות המוקפות חומה מקודשות ממנה... לפנים מן החומה (של ירושלים) מקודש מהם... הר הבית מקודש ממנו...". לפי משנה זו, אין בארץ אתרי קודש נוספים חוץ מירושלים.
ארץ ישראל היא קדושה כי חלות עליה מצוות רבות שאינן חלות על כל הארצות האחרות, כפי שעולה בבירור מהמשנה. באופן דומה חלות גם על ירושלים מצוות שאינן חלות על מקומות אחרים בארץ. ככל שניתן להעלות מהספרות התלמודית, מן הבחינה ההלכתית לא היו אתרי קודש נוספים בארץ, ואין בארץ מקומות נוספים אשר יש לקיים בהם מצוות מסוימות.
בתי הכנסת הם בעלי קדושה מסוימת, אך קדושתם איננה קשורה במיקומם אלא בעצם התקדשותם. ואמנם, ניתן למכרם ולבטל את קדושתם (משנה, מגילה פ"ג מ"א-מ"ג, ומקבילות). בהלכה קיימות מגבלות על מכירת בתי כנסת, אך אין הן נובעות מקדושתם אלא מבעיות הלכתיות נוספות.
נראה, עם זאת, שהיו בארץ מקומות נוספים אשר נחשבו ל"קדושים", אף שלא ניתן לכך ביטוי הלכתי. מספר דוגמאות קטן של מקומות קודש שאינם קברים יידונו להלן (בית אילנים – אלוני ממרא והר הזיתים), אם כי אין להם מעמד הלכתי מוצק, ואף לכך משמעות שתידון להלן.
במסורות הארץ-ישראליות יש מעט רמזים על מעשי נסים שהתרחשו על קברי תנאים. כך מסופר שכאשר הביאו את ראש הגולה הבבלי לקבורה בארץ רצו לקברו בקברו של רבי חייא, משום שהם היו בני אותה משפחה ואותה פזורה. עד כאן הסיפור רגיל, ואין בו שום גילוי יחס מיוחד לרבי חייא. אולם בהמשך מסופר על נס שנעשה לרבי חגי שקיבל עליו את ביצוע הקבורה בקברו של הצדיק (ירו', כלאים פ"ט ה"ג, לב ע"ב; כתובות פי"ב ה"ג, לה ע"א-ע"ב). להלן נביא, משמו של התלמוד הבבלי, סיפור אחר, נסי עוד יותר, מהתלמוד הבבלי על קברו של חכם זה. סיפורי נסים המסופרים על קברי צדיקים הם עדות לשלב מתקדם למדי בפולחן המקומות הקדושים. כאמור יש לכך רמזים מעטים מבבל, ועוד פחות מארץ ישראל.
באופן דומה יש להבין את המדרשים הארץ-ישראליים אשר לפיהם השתטח ירמיהו על קברי האבות בעת חורבן בית ראשון. לפי מדרש איכה<sup class="footnote-marker">5</sup><i class="footnote">איכה רבה, פתיחתא כד, עמ' 66-64; איכה זוטא, כו, עמ' 26-25. </i> נעשה הדבר לבקשת ה', כיוון ש"הם יודעים לבכות". כלומר, תפקיד האבות להשתתף בצערו של ה', אך אין בכך רמז שהם אמורים להתפלל על בני ישראל. במדרש איכה נזכרים קברי האבות והאמהות בחברון, וקברו הבלתי ידוע של משה. בתרגום השני למגילת אסתר (א 3), מדרש מאוחר יותר עם השפעות בבליות ברורות, נזכרים קברי האבות, קברי האמהות שרה, רבקה, רחל ולאה וקברי הנביאים משה ושמואל. החידוש הוא קברו של שמואל הנביא (מקום קברו ידוע ממקורות בימי הביניים, ברם יום מותו צוין כבר בתקופה זו<sup class="footnote-marker">6</sup><i class="footnote">ראו על כך להלן. </i>). במדרש זה מובע בבירור הרעיון של תפילה על קבר הצדיק, אבל התמונה בלתי רֵאלית, שכן רחל לא נקברה עם יתר האמהות. יתר על כן, שמואל ומשה נקברו באזורים שונים לחלוטין. המדרש איננו מתאר אפוא קבר ממשי, אלא רעיון מופשט. תפילה על קברו של צדיק ועזרתו לפונים אליו נזכרות גם בקשר לקבר רחל. לעומת כל זאת, בתוספתא תרגומית חוזר מדרש זה ובו תיאור מפורט של ההליכה לקברי אבות<sup class="footnote-marker">7</sup><i class="footnote">כשר, תוספתות, עמ' 138. </i>. לפער זה שבין המדרש הארץ-ישראלי לבין התוספתא התרגומית, שהיא מדרש מאוחר ובבלי, נחזור להלן.
ממקורות אלו אין ללמוד על נוהג קבוע של תפילה על קברי צדיקים, אלא על המיוחדים והחשובים שבהם. המונח "זכות אבות" נזכר כבר בדברי אמוראים (ירו', יומא פ"ג ה"א, מ ע"ב; בבלי, כז ע"ב ועוד), אך אין בכך בהכרח תפילה על קברי האבות. בדברי חז"ל נזכרת תפילה על קברות בזמן תענית: "למה יוצאין לבית הקברות? פליגי בה (חולקים בה) רבי לוי בר חמא ורבי חנינא, חד אמר: הרי אנו חשובין לפניך כמתים, וחד אמר כדי שיבקשו עלינו מתים רחמים" (בבלי, תענית טז ע"א; מדרש הגדול, בראשית ה ה). הגמרא מדגישה את ההבדל בין השניים. לפי הדעה הראשונה ניתן להשתטח גם על קברי גויים, אך לפי הדעה השנייה יש להשתטח על קברי ישראל בלבד. הדבר לא נאמר בגמרא, אך מאליו יובן שאם ראוי לפנות למתים כדי שיבקשו רחמים ראוי יותר לפנות לקברי צדיקים, ובקשת הצדיקים בוודאי תועיל יותר מבקשתם של מתים אחרים. 
ממסורת זו נראה שהמנהג לצאת לבית קברות היה ידוע ומקובל. יש, עם זאת, השוללים את פולחן קברות הצדיקים; אחרים מצדיקים אותו ונותנים לו מעמד הלכתי. נראה כי זהו המקור הראשון המעמיד פולחן זה כערך דתי, ואין זה מקרה שהדבר מוצג במחלוקת בין שני אמוראי ארץ ישראל מהמאה השלישית. במקבילה בירושלמי (תענית פ"ב ה"י, סה ע"א) נזכרת רק הדעה השנייה, בשמו של רבי תנחומא. אין לפקפק ולומר שהדעה הראשונה לא נאמרה על ידי האמורא הארץ-ישראלי, אך לא במקרה היא נעדרת מהתלמוד הירושלמי ונזכרת רק בבבלי, ועוד נחזור לכך.
ברם, מצינו אף הסתייגות מפורשת מפולחן קברות הצדיקים. לפי המדרש, אדם הראשון בנה את קברו עמוק בקרקע כדי שלא ישמש כמקום פולחן ועבודה זרה. עובדה זו, ללא כל הסבר נוסף, נזכרת כבר בספר "אדם וחוה" (מב, 3). הדברים מפורשים בפרקי דרבי אליעזר, סוף פ"כ: "אדם... ולאחר מותי יקחו אותי ואת עצמותי ויעשו להם עבודה זרה אלא אעמיק אני את ארוני...".
גם על קברו של משה נאמר: "ולא ידע איש את קבֻרתו" (דברים לד ו). במקורות התנאיים מסופר שהשלטון הרומי ניסה למצוא את מקום הקבר, אך נכשל בכך<sup class="footnote-marker">8</sup><i class="footnote">ספרי דברים, שנז, עמ' 429; מדרש תנאים לדברים, שם, עמ' 226; בבלי, סוטה יד ע"א. ראו גינצבורג, אגדות היהודים ד, עמ' 371-370 הערה 952. </i>. במקורות הקדומים לא נאמר במפורש שמקום הקבורה הוסתר כדי שלא ישמש כפולחן, אך הדבר עולה מתוך הקשר בין הדברים. במדרשים מאוחרים נאמר הדבר במפורש: "כדי שלא יהיו ישראל הולכין ומניחים בית המקדש ומזבחים ומקטרים שם וכדי שלא יטמאו אומות העולם את קברו בפסיליהם ובתאוותיהם" (מדרש לקח טוב, דברים לד, מהדורת הרא"ם מקרלין עמ' סח א). בדומה לכך מסביר בעל "פתרון תורה" למקום (עמ' 237) שמשה לא נקבר בארץ כיוון ש"אם תכנס אתה ותקבר בארץ ישראל ואומות העולם משימים קברותיך השתחויה".
יעקב ביקש אף הוא להיקבר בארץ. המדרש מנמק זאת, בין השאר, בכך ש"לא יטעו המצרים" (בראשית רבה, צו ה, עמ' 1197). בנוסח כתב יד וינה של אותו מדרש (שם, עמ' 1239) הורחב הנימוק והוסב לכיוון אחר במקצת: "למחר הם באים ומעשנים לפני ארוני אם לשמע להם הרי אני נענש ואם לא לשמע להן הן אומרים הרי כל הפנים שוות"<sup class="footnote-marker">9</sup><i class="footnote">השוו עוד תנחומא, ויחי ג; תנחומא בובר, ויחי ה, עמ' 214; גינצבורג, אגדות היהודים ג, עמ' 65. </i>, כלומר שלא יהפוך קברו למקום עבודה זרה.
חששות אלו היו אמנם מוצדקים, אף שהתנאים לא יכלו לשער שבמאה הרביעית יהפכו הנוצרים את קברו של משה למרכז נוצרי. קבריהם של אדם, משה ויעקב אכן הפכו לאתרי פולחן זרים (להלן).
חרף ההתנגדות להערצת קברי הקדושים, ידוע על קיום התופעה. ישו תוקף את הפרושים באמרו: "אוי לכם כי בונים אתם נפשות על קברות הנביאים ואבותיכם הרגו אותם"<sup class="footnote-marker">10</sup><i class="footnote">לוקס, יא 47; השוו שם 48; 51. דבריו רומזים לזכריה הנביא אשר נהרג, לפי המסורת, על ידי בני ישראל. השוו גינצבורג, אגדות היהודים ו, עמ' 237-236 הערה 30. </i>. במקבילה נאמר: "אוי לכם הסופרים והפרושים החנפים כי בונים אתם קברי הנביאים ותיפו את ציוני קברות הצדיקים"<sup class="footnote-marker">11</sup><i class="footnote">מתי, כג 29. גם ההלכה קובעת שאין בונים "נפש" על קברי צדיקים, שהרי "דבריהן הן זכרונן" (ירו', שקלים פ"ב ה"ה, מז ע"א). ההלכה היא כללית ועוסקת בדיני קבורה, ולאו דווקא בקברי צדיקים וחכמים. אבל אפשר לשמוע ממנה הסתייגות או התנגדות לנוהג קיים ומוכר של בניית מבנים לציון נפשות צדיקים. </i>. הנוסח מזכיר רק את "קברות הנביאים", ויש להניח כי המקבילה המזכירה בהקשר זה את קברות "הצדיקים" היא הרחבה בלבד, ולא ברור אם היא מבוססת על מציאות. שתי המימרות מעידות על נוהג קיים ועל אי-התלהבות ממנו. עם זאת אין להסיק ממנו על התנגדות לתרבות קברי הקודש. דברי ישו לא באו לשלול את קברי הקדושים מכול וכול, אלא רק לתבוע שמיעה בראש ובראשונה לקול הנביאים ולתביעותיהם מהציבור. בברית החדשה יש קטעים נוספים המעידים על הסתייגות ממצוות אלו ואחרות. בכל המקרים יש להבין את התביעה כקריאה לשינוי סדר העדיפות הדתי ולהעדפת התוכן הפנימי של המצוות על פני צורתן החיצונית. מי שאמר שמה שיוצא מהפה מטמא ולא מה שנכנס אליו לא התיר לאכול טרפות וטומאות, אלא רק תבע הקפדה על הדברים שהאדם אומר. כך גם במקרה שלנו. התביעה היא לשמוע את דברי הנביאים המצווים על הגנת הדל והחלש, ולא להסתפק בפולחן בקברי הנביאים.
מכל מקום, בפסוקים אלו יש עדות לנוהג מקובל של תרבות קדושים ובניית מבני הנצחה, ועל כך שהיו בחברה היהודית מי שסברו שחשיבותם של מבנים אלו אינה כה רבה. אין צורך לומר שבסוף התקופה הביזנטית, כאשר פולחן הקדושים מילא מקום חשוב אצל הנוצרים, ביטאו היהודים את הבוז לנוהג זה: הפייטן הקדום ינאי מלגלג על כך באמרו: "הזיהומים בזיבחי מיתים... השורפים לרואי מיסתרימו... הקונים ליקוט עצמות ברוגשם למו באידיהם השומרים הבלי שוא התפושים עולם בשיקריהם". בחלק זה של הדיון אין ענייננו בהתנהגות הנוצרית אלא בפייטן היהודי המבטא זלזול ובוז למנהג זה<sup class="footnote-marker">12</sup><i class="footnote">זולאי, פיוטים, עמ' שלט. </i>.
במקורות התלמודיים נזכר רבי בנאה שציין מערות (בבלי, בבא בתרא נח ע"א), וריש לקיש שהיה "מציין מערתא דרבנן" (בבלי, בבא מציעא פה ע"ב). שני המקורות עוסקים בציון גבולותיה התת-קרקעיים של מערת הקבורה, לשם הגדרת השטח הטמא. יש לכך משמעות בהקשר של דיני טומאה וטהרה, ואין לכך קשר לענייננו. עם זאת, בשני הסיפורים מסופר על מעשי נס שנעשו להם בקברי צדיקים. רבי בנאה זכה לבת קול המלמדת אותו כיצד לנהוג בקברו של אברהם<sup class="footnote-marker">13</sup><i class="footnote">אין לתמוה על כך שמהסיפור משמע שקברו של אברהם מצוי בשדה ואינו בנוי ומסומן. הסיפור הוא אגדי, בבלי בלבד, וכפי שנראה להלן רווח בבבל פולחן קברי הקודש יותר מבארץ ישראל. כל הסיפור הוא אגדי, ואין משיבים על האגדה.  </i>, ולריש לקיש נעשה נס בקברו של רבי חייא. אם כן, ציון המערות נעשה מסיבות "טכניות-הלכתיות", אך הסיפורים מייחסים לקברי הצדיקים סיכוי גבוה למעשי נס. אין זה מקרה ששני המעשים מופיעים רק בתלמוד הבבלי, ולאבחנה זו נשוב להלן.
אם כן, במקורות ארץ ישראל יש עדויות מעטות ליחס חיובי לתרבות מקומות קודש, אך כל העדויות שהעלינו מלמדות לכל היותר על שלבי ההתחלה שבהם תרבות הקדושים בלתי מפותחת. ביהדות התקופה ההלכה היא דרך הביטוי העיקרית שבה חכמים מבטאים את עולמם וערכיהם. אין כל הלכה המחייבת ללכת לקברי צדיקים. במקביל מצינו ביטויים להסתייגות מפולחן קברי צדיקים, אך לא התנגדות או איסור על כך. אין בהלכה איסור ללכת לקברי צדיקים. לסיכום זה נשוב לאחר בדיקת רשימת מקומות הקודש בארץ ישראל.
<b>תרבות מקומות הקודש בחברה הבבלית</b>
העדויות בתלמוד הבבלי לתרבות מקומות הקודש רבות הרבה יותר. אחת העדויות המרכזיות היא בדרשתו של רבא לפסוק "ויעלו בנגב ויבֹא עד חברון" (במדבר יג כב): "אמר רבא מלמד שפירש כלב מעצת מרגלים והלך ונשתטח על קברי אבות. אמר להן: אבותי בקשו עלי רחמים שאנצל מעצת מרגלים" (בבלי, סוטה לד ע"ב). מכאן שעורכי התלמוד הכירו את הנוהג להשתטח על קברי האבות בחברון, שהרי ייחסו למרגלים מטרה זו. ברם, אין להקיש מכאן על הנוהג לגבי קברי צדיקים אחרים. עוד אנו שומעים על נטילת עפר מקברו של רב בבבל כסגולה לרפואה (בבלי, סנהדרין מז ע"ב), נוהג האופייני לפולחן מקומות קדושים. הנוהג מוצג כנוהג עממי ומגיע לחכם, לשמואל, רק כשאלה, והוא מתיר זאת לא בלי פקפוק. בנוסח שני בגמרא שם המתיר איננו שמואל, אך הוא איננו מתנגד להיתר. קרוב לכך הוא הסיפור הנסי על תלמיד שאליהו הנביא הראה לו את רבי חייא, ולמרות אזהרתו של אליהו הסתכל בו וחלה בעיניו. התלמיד השתטח על קברו של רבי חייא ונרפא (בבלי, בבא מציעא פה ע"ב). סיפור זה מעיד גם הוא על סגולות רפואיות של קברי צדיקים. יתר על כן, בשני המקרים מדובר בקברו של חכם מאוחר ולא בדמות מקראית. שני המעשים מסופרים בתלמוד הבבלי בלבד, ואין להם מקבילות מארץ ישראל. יתר על כן, בשני המקרים מסופר על שלב מתקדם של תרבות מקומות הקודש. קברי הצדיקים משמשים לרפואה, ומתחוללים בהם נסים. עוד ראוי לציין כי לקיחת עפר מקברו של המת יש בה משום עבֵרה (הנאה מקבר); התלמוד מוצא בדוחק היתר לכך, אך הציבור שנהג כן לא המתין לאישור ההלכתי, וזה בא רק בדיעבד.
דוגמה נוספת להבדל בין המסורת הבבלית לבין זו הארץ-ישראלית היא זו המספרת על העברת גופתו של רבי אלעזר ברבי שמעון מעכברא, או מגוש חלב, לקברו של אביו רבי שמעון בן יוחאי במירון. לפי הבבלי (בבא מציעא פד ע"ב) נבע המאבק על גופתו של רבי אלעזר מכך שבזכותו לא חלה איש מבני הכפר שבו היה קבור. לעומת זאת, במסורת ארץ ישראל ביקש רבי שמעון בחלום שבנו ייקבר אצלו. נסים יש גם בנוסח זה של הסיפור, אך הם אינם קשורים לקבר, ובקבר אין קדושה (פסיקתא דרב כהנא, ויהי בשלח כג, עמ' 200-198 ומקבילות). נס נוסף בקברם הקדוש של רבי שמעון ובנו מסופר במסורת אחרת, אף היא בבלית בלבד (בבלי, בבא מציעא פה ע"א).
לעיל הבאנו את הדיון לשם מה יוצאים לקברים בימי תענית וצום. הירושלמי תולה את הדבר ברצון שהאדם ישיב אל לבו שמעפר בא ואל העפר ישוב: "לומר חשבינו כאילו מתים לפניך" (תענית פ"ב ה"י, סע ע"א), והבבלי מביא גם את הטיעון שהמתים מבקשים רחמים עבור החיים. גם סיפורי הנס שאירעו לאלו ש"ציינו" את מערות הצדיקים ושציטטנו לעיל הם מהתלמוד הבבלי בלבד. כמו כן ראינו שרק בתוספתא תרגומית, שמוצאה בבלי, יש ביטוי ברור לכך שהאבות אמורים לבקש רחמים על בני ישראל היוצאים לגלות. 
היבט אחר של תרבות מקומות הקודש הוא ציון ימי הזיכרון לקדושים כימים של תענית ואיסור שמחה. רשימה זו מופיעה במגילת הצומות. העותק הקדום ביותר שלה המצוי בידינו נכתב על קירות בית הכנסת בתל רחוב (מאה חמישית לספירה) וטרם פורסם<sup class="footnote-marker">14</sup><i class="footnote">תודתנו לחגי משגב שהראה לנו את הממצא. </i>. ברשימה זו מצויים רק ימי הצום ללא הסבר להם. רק מאוחר יותר נוסחו ההסברים הקושרים בין ימי הצום לימי האבל על מות צדיקים. אם כן, מדובר על תופעה של ציון ימי אבל של צדיקי העבר רק בתקופה הבתר-תלמודית. מתקופה זו גם ראשוני הפיוטים המציינים ימים אלו. 
בספרות מופיעים מקומות קדושים אלו:
חברון (האבות, אלוני ממרא, קברי השבטים, קבר משה [לפי מסורת אחת]), אך לא רק משום שיש קברי קדושים בעיר אלא שהעיר עצמה קדושה (איור 44).
קבר יהושע
קברי דוד ושלמה (שהם חלק מקדושת ירושלים)
קבר רחל
קברי אלעזר ופינחס?
קבר משה בהר נבו
שכם
הר תבור (תמונה 16)
הכרמל
הר חרמון
הר הזיתים<sup class="footnote-marker">15</sup><i class="footnote">בתקופה המוסלמית הקדומה הפך הר הזיתים לאתר הקודש המרכזי של ירושלים. נראה שאין האתר מקודש בפני עצמו, אלא הוא הביטוי לקדושת ירושלים. אין לדעת אם התפילה בהר הזיתים נערכה משום שנאסרה על היהודים העלייה להר הבית, או שמא לא רצו היהודים להתפלל בצל הכנסייה או המסגד שבמקום. כך או כך, כאן נערכו תפילות החג המרכזיות, כולל מעמד ה"הושענות" שבו הקיפו המתפללים החוגגים בחג הסוכות אבן גדולה כאילו הייתה המזבח. כאן נערכו התפילות במעמד ההנהגה הלאומית, ההחרמות הציבוריות ושאר טכסים בעלי אופי לאומי. במדרשים האסכטולוגיים המאוחרים יותר, בני המאות השביעית והשמינית, כמו גם בפיוטים מתקופה זו, מתחזק מעמדו של ההר כזירה עיקרית למעשי הנסים המבשרים את הגאולה. ההר אף מכונה בכינויי קדושה המיועדים לירושלים, כ"הדום אלהינו" ו"משכן". בתקופה זו הופך הר הזיתים למגן בפועל של קדושת המקדש (החרב). ראו  ספראי, פולחן. </i>
מצפה
טבריה והכנרת
הר סיני
לרשימה זו שמנינו בעבר יש להוסיף את:
בית אל
רמזים מספר מצויים לקדושת בית אל, כולם בספרות החיצונית. הדבר לא נאמר במפורש, אך בחיבורים מספר יש הדגשת יתר על פעילותם של האבות בבית אל, ועל מקדש יעקב שבו כיהן לוי<sup class="footnote-marker">16</sup><i class="footnote">ספר היובלים, לב; שוורץ, בית אל. </i>. הרמזים הם בספר היובלים, מעט בצוואת לוי ואולי גם במגילה החיצונית לבראשית (דף יט, שורה 7). במגילה מופיע המונח "טורא קדישא", וייתכן שהכוונה לבית אל. הבעיה היא שפירוש זה תלוי על בלימה ומבוסס על השלמה חריפה אך בלתי מבוססת. מצד שני ייתכן שהכוונה להר ירושלים. בית אל הייתה כמובן מקום קדוש בתקופת המקרא (שמואל א י ג), ולאחר מכן מקדש לה' שבנה ירבעם, על כן אך טבעי הוא שמסורות קודש המשיכו לעטר את המקום גם בימי בית שני. בפירושי חז"ל יוחסו לירושלים כל ביטויי הקודש: כגון "אל בית אל" (בראשית לא יג), "בית אלהים וזה שער השמים" (בראשית כח יז). ניכר שחז"ל מתעלמים מהאפשרות שבית אל עצמה היא מקום קדוש<sup class="footnote-marker">17</sup><i class="footnote">שוורץ, בית אל, עמ' 84-81. </i>. הם יודעים לספר על מקדש פעיל של יעקב בבית אל "כל מי שיודע כמה ניסוכין ניסך אבינו בבית אל יודע לחשב מי טבריה" (בראשית רבה, עח טז, עמ' 936), אך ניכרת התנגדות לבית אל: "לשעבר הייתה נקראת בית אל ועכשיו נקראת בית און" (בראשית רבה, לט טו, עמ' 380-379). ביטוי עוין זה כבר עשוי להתייחס לנצרות שבה הפכה בית אל שנית לאתר קודש.
שוורץ מנסה לקשר את מעשי יהודה המכבי לבית אל<sup class="footnote-marker">18</sup><i class="footnote">שוורץ, שם, עמ' 74-72. </i>. אך יהודה המכבי בחר לכנס את אנשיו לתפילה במצפה "כי מקום תפילה היה במצפה לפנים בישראל" (מכבים א, ג 46). אם כן, מצפה הסמוכה לבית אל היא המקום המיועד לתפילה ולא בית אל.
כל הרמזים לקדושת בית אל אינם מובהקים. מכל מקום, גם אם ייחסו לבית אל קדושה הרי שאמונה זו רווחה, כנראה, בעיקר בין בני הכת, שכן רק בספרותם הרעיון מודגש ואילו בספרות חז"ל ניכרת התעלמות, ואולי אף התנגדות, לקדושת בית אל. ייתכן שבני הכת, בחפשם אחר תחליפים למקדש שאליו נמנעו מללכת, פיתחו מסורות קודש חילופיות באלוני ממרא – בית אברהם – ובבית אל. לזו האחרונה התנגדו חז"ל והתעלמו ממנה.
<b>קברי תנאים</b>
קבר ר' שמעון בר יוחאי
קבר ר' חייא
<b>מקומות הקודש בספרות הכיתתית</b>
כבר הערנו לעיל שחלק נכבד מהעדויות על מקום הקודש בבית אברהם, הוא אלוני ממרא, באים מספרות כיתתית או הקרובה לחוגי הכת<sup class="footnote-marker">19</sup><i class="footnote">ספר היובלים הוא בוודאי חיבור כיתתי. צוואת לוי אולי אינו כיתתי, אך היה מקורב לבני הכת והעתקים ממנו מצויים היו בספרייתם של בני הכת.  </i>. גם העדויות על בית אל כמקום קדוש באו מאותה ספרות כיתתית. בנוסף לכך בספר צוואת קהת, שאף הוא נתגלה במערת קומראן, המחבר חוזר פעמיים על כך שהוא בא "למעמרא ולמבנא קברין אבהתנא" (להשכין ולבנות קברי אבותינו)<sup class="footnote-marker">20</sup><i class="footnote">הקטע חוזר פעמיים, ובשני המקרים הקטע קטוע וההשלמה היא מקטע אחד לשני. ראו 544q4, 545q4. </i>. נראה, אפוא, שבני הכת פיתחו וטיפחו את תרבות המקומות הקדושים, כולל קברי קדושים, ואולי לפנינו פן ומרכיב נוסף במחלוקת הכיתתית של סוף ימי הבית השני. 
<b>היקפה של התופעה ומשמעותה</b>
בדיוננו התייחסנו למספר אתרי קודש, אך אפילו בתקופת האמוראים לא הייתה זו תופעה כללית. החג בחברון הוא בבחינת יוצא דופן, ובדרך כלל מדובר במסורות חריגות ללא אופי דתי-ציבורי. אין עדויות לטקסי תפילה או לעלייה לרגל למקומות מקודשים אלו, ונראה שפולחן המקומות הקדושים היה מצומצם ביותר ואפיין את השכבות העממיות ואת כתות מדבר יהודה בזמנן, ופחות את הממסד הפרושי ואת חז"ל. בתקופת האמוראים התרחבה התופעה, אך עדיין היא הייתה שולית למדי.
בדיקת תפרושת העדויות על אתרי הקודש מאלפת. מרבית החומר הרלוונטי איננו שאוב ממקורות הלכתיים אלא מספרות חוץ-תלמודית קדומה (ספרות חיצונית, יוספוס וכד') או מספרות מדרשית מאוחרת, כמדרש תהילים ופרקי דרבי אליעזר. עדויות חשובות נמצאו בכתבי נוצרים וקראים העוסקים ביהודי הארץ. בתחומי מחקר אחרים תרומתם של מקורות אלו שולית ביותר. בולטת העובדה שבפרשה שבה אנו עוסקים מרבית העדויות הרלוונטיות אינן באות מתוך ספרות בית המדרש, שלא כבנושאים אחרים. יתר על כן, בספרות התלמודית נמצאו בעיקר עדויות להתנגדות לפולחן מקומות קדושים (כמו לקבר משה וקבר אדם הראשון). ברור גם שחלק מאתרי הקודש לא זכו לברכתם של חכמים. הדבר הוכח לגבי החג באלוני ממרא, וכך היה ודאי גם במקומות אחרים. תבור וכרמל היו אתרים מקודשים פעילים בתקופת המקרא ובתקופה הנוצרית, ואילו בספרות התלמודית, לצד דברי פולמוס, מצויים אמנם הדים עמומים לקדושתם, אך ללא כל יחס לחשיבותם של אתרים אלו בתקופת המקרא ובמסורת הנוצרית.
דומה שניתן לקבוע שמרבית העדויות על אתרי קודש מקורן לא בספרות ההלכה אלא בספרות בעלת אופי עממי יותר. אין זה מקרי שדווקא בתוספות תרגומיות, המשקפות כנראה את המרכיב העממי של בית המדרש, חוזרות ומודגשות המסורות על ארבעת הרי הקודש. אין זו יד המקרה שקבר יהושע נזכר במדרש עממי כעקטאן דמר יעקב. בפרקי דרבי אליעזר מצינו מקורות חשובים לענייננו, וגם הוא חיבור בעל אופי עממי למחצה. פחות מובהק הוא מדרש תהילים. המדרש אמנם מאוחר אך לאו דווקא עממי, וודאי שיש בו מסורות קדומות רבות.
בתוספתות התרגומיות להפטרות מצויים ביטויים רבים של אמונה בתפילה על קברי צדיקים<sup class="footnote-marker">21</sup><i class="footnote">כשר, תוספתות, עמ' 87; 88; 89; 140, ועוד. </i>, אך יש שם גם ביטוי להתנגדות להם. מסופר על האישה משומרון שפנתה לאלישע לעזרה ולפני כן פנתה לקברי הצדיקים והם אינם מסייעים לה, ואף מדגישים "מה יכלין מיתיא למעבד לחייא" (מה יכולים מתים לעשות לחיים?)<sup class="footnote-marker">22</sup><i class="footnote">כשר, שם, עמ' 138. </i>. יש כאן עדות לנוהג קיים של פנייה לקברי צדיקים בתפילת ישועה, אך גם ביטוי ברור להעדר כל סיכוי לישועה מהמתים. 
כל הרמזים הללו מובילים למסקנה שפולחן אתרים מקודשים היה תופעה עממית ששורשיה נעוצים בתקופת המקרא ובמסורות הקדומים שרווחו בארץ. היו חכמים שהתנגדו לו והיו שתמכו בו, אלא שגם התומכים היו בעיקר חכמים מהשכבות העממיות למחצה, ומשכבות אשר רווחו בהן דרכי חשיבה מיסטית, בייחוד בבבל ובארץ ישראל בשלהי התקופה הביזנטית.
אין זה מפתיע שחכמים מסתייגים או נמנעים מלתמוך בפולחן מקומות הקודש. חז"ל הם מייסדיה ומוביליה של מהפכה דתית, עיצוב מחודש ושונה של העולם הדתי של היחיד והציבור. הערכים המרכזיים בעולם הדתי שעיצבו חכמים הם לימוד תורה, קיום מצוות והתנהגות מוסרית נעלה. בעולם זה אין מקום לפולחן מקומות קדושים. מעשיו של אדם מכפרים ולא מקומו הפיזי או מעשה טכני זה או אחר במקום קדוש. מצד שני, קדושת ארץ ישראל בכלל, וקדושת ירושלים בפרט, העיבו על כל מקום קודש פוטנציאלי נוסף. במצב זה אין פלא שפולחן מקומות הקודש לא צמח בבית המדרש ולא שם מקורות יניקתו.
בכל דת קיים המרכיב האינטלקטואלי וקיים זרם עממי. פולחן מקומות הקודש יונק את עצמתו מהציבור הרחב ומהזרם העממי. ההבדל בין הדתות השונות ובין התקופות השונות איננו בעצם החלוקה אלא במידת החדירה של אותו זרם עממי לציבור, לממסד ולמנהיגות האינטלקטואלית.
בתקופה הביזנטית נחלשו בתי המדרש בארץ ישראל. עדות לכך יש בהפסקת היצירה התלמודית ובחתימת התלמוד. אמנם בתי מדרש המשיכו לפעול ונערכו אוספים מדרשיים וקובצי הלכה, אך דלדול היצירה הרוחנית והיחלשות בתי המדרש קשורה או אפשרה את התחזקותו של הזרם המיסטי ושל פולחן קברי הקודש.
תרבות מקומות הקודש בחברה היהודית בתקופה זו עדיין מצוי בשלבי בראשית. אין עדויות לסדרי עלייה לרגל ולטכסים מיוחדים. מלבד המבנה באלוני ממרא אין עדויות למבני קודש. כמעט אין סיפורי נסים שנעשו במקומות הקודש, להוציא עדויות מעטות דווקא על קברי תנאים (רב, רבי שמעון בר יוחאי ורבי חייא). בסך הכול אנו עדים לראשיתו של התהליך. אין ספק שהעובדה שהיהדות הייתה מיעוט מדוכא לא סייעה להתפתחותו ולמיסודו של התהליך. מצד שני, כמה עדויות לא-יהודיות זורות מעט אור שונה. הסופרים הנוצריים העידו, כאמור, על פסטיבל בין-דתי באלוני ממרא. בשלב זה עדיין אין בכך עדות לסדרי טכס ממוסדים, וודאי שאיננו יודעים עד כמה היו היהודים יוזמיו של חג זה. לעומת זאת, במאה השישית מספר אנטונינוס מרטיר על חג דומה בחברון שבו נערכה כבר סדרה של טכסים מקובלים וקבועים. במאה השישית נוצרו בירושלים בקבוקי זכוכית לשמן מהמקומות הקדושים; רוב הבקבוקונים נושאים כתובות וסמלים נוצריים. ברם, אותו בית מלאכה ייצר גם בקבוקים דומים עם סמלים יהודיים. קרוב להניח שהבקבוקים נוצרו בסביבות ירושלים. מכירת מזכרות היא שלב מתקדם בהתפתחותה של תרבות מקומות קדושים<sup class="footnote-marker">23</sup><i class="footnote">על השלבים בהתפתחות מקומות הקודש ראו ספראי, תרבות קדושים. </i>. אם כן, הרי שבשלהי התקופה הביזנטית הייתה תרבות המקומות הקדושים במגזר היהודי נפוצה עוד יותר מכפי שמשתמע מהמקורות הכתובים שריכזנו. 
העדויות בספרות התנאית לפולחן מקומות קדושים מעטות; הן מתרבות בספרות האמוראית ובעיקר בספרות הפחות ממסדית (מדרשים, תוספתאות תרגומיות). בתקופה הביזנטית מתרבות העדויות והן מופיעות בעיקר בספרות לא-ממסדית או לא-יהודית, שהרי בידינו רק מעט מהיצירה הממסדית של תקופה זו. מכל מקום, ככל שמשקלה של היצירה התלמודית קטן, כך מתרבות העדויות על תרבות מקומות הקודש. בימי הביניים הפכה תרבות מקומות הקודש לנורמטיבית הרבה יותר ותפוצתה גדלה. בידינו עדויות מעטות בלבד על התקופה שבה התפשטה תרבות מקומות הקודש (המאות השמינית והתשיעית), שכן מתקופה זו נשמרו חיבורים מקוריים מועטים בלבד, והנושא נדון במקום אחר. מכל מקום, השלב הראשון של התפשטות תרבות הקברים אינו כרוך בהשתלטות האסלאם, אם כי ייתכן שבהמשך הושפע התהליך גם מהמקובל ברחוב המוסלמי. 

ביבליוגרפיה

<b>ביבליוגרפיה</b> <b>וקיצורים</b>
אבי יונה, גיאוגרפיה היסטורית – אבי יונה, מ', תשכ"ג, גיאוגרפיה היסטורית, ירושלים.
אבי יונה, הר כרמל – Avi-Yonah, M., 1952, "Mount Carmel and the God of Baalbek", IEJ 2, pp. 118-124.
אבי יונה, מפת מידבה – אבי יונה, מ', תשי"ג, "מפת מידבה", תרגום ופירוש, ארץ ישראל ב, עמ' 156-129. 
אביגד, בית שערים – אביגד, נ', תשל"ב, בית שערים – החפירות הארכיאולוגיות בשנים תשי"ג-תשי"ח, ירושלים.
אביעם, מבצרים – אביעם, מ', תשמ"ג, "על תפקידם וזיהויים של ביצורי יוסף בן-מתתיהו בגליל", קתדרה 28, עמ' 46-33.
אבקת רוכל, מהדורת ירושלים, תרצ"ט.
אגדת בראשית, מהדורת ווארשה, תרל"ו.
אגרת רב שרירא גאון, מהדורת לוין, ב"מ, חיפה, תרפ"א.
אדמס, מילון המיניות – Adams, J.N., 1990, The Textual Sexual Vocabulary, London.
אהבת ציון וירושלים, ראטנער, ד', וילנא, תרס"א-תרע"ג. 
אהל דוד – Sasson, D.S., 1932, Ohel David I-II, London.
אונומסטיקון, מהדורת מלמד – מלמד, ע"צ, תשכ"ו, ספר האונומאסטיקון לאבסביוס, ירושלים.
אונומסטיקון, מהדורת נוטלי-ספראי – Notley, S. and Safrai, Z., 2005, Eusebius, 
Onomasticon, Leiden.
אופנהיימר, בי ר' ינאי – אופנהיימר, א', תשל"ח, "אילין דבי רבי ינאי", מחקרים בתולדות עם-ישראל וארץ-ישראל ד, עמ' 145-137.
אופנהיימר, חבורות – אופנהיימר, א', תשמ"א, "חבורות שהיו בירושלים", בתוך: אופנהיימר, א' ואחרים (עורכים), פרקים בתולדות ירושלים בימי בית שני, ספר זכרון לאברהם שליט, ירושלים, עמ' 190-178.
אוצר הגאונים, מהדורת לוין, ב"מ, חיפה וירושלים, תרפ"ח-תש"ג; מהדורת צילום, ירושלים, תשמ"ד. 
אור זרוע, רבי יצחק ברבי משה נ"ע מווינה, מהדורת זיטאמיר, תרכ"ב.
אור שמח, רבי מאיר שמחה הכהן, ירושלים, תשמ"ב.
אורבך, חז"ל – אורבך, א"א, תשל"א, חז"ל פרקי אמונות ודעות, ירושלים. 
אורבך, ירושלים – אורבך, א"א, תשכ"ט, "ירושלים של מעלה", בתוך: אבירם, י' (עורך), ירושלים לדורותיה, ירושלים, עמ' 171-155. 
אורבך, תנא דבי אליהו – אורבך, א"א, 1988, "לשאלת לשונו ומקורותיו של ספר 'סדר אליהו' ", מעולמם של חכמים, ירושלים, עמ' 433-418.
אוריגנס ליוחנן – Origenes, Adamantius, 1970, Commentaire sur saint Jean, Origene; Texte Grec, avant-propos, traduction et notes par Cecile Blank, Paris.
אזהרות רבי אליהו הזקן לחג השבועות, ירושלים, תש"ל. 
איכה רבה, מהדורת באבער, ש', וילנא, תרנ"ט.
איש שלום, מערת המכפלה – איש שלום, מ', תשל"ב, "מערת המכפלה וקבורתו של משה – לגלגולה של מסורת אגדה", תרביץ מא, עמ' 210-203.
איש שלום, קברי אבות – איש שלום, מ', תש"ח, קברי אבות, ירושלים.
אלבוגן, התפילה – אלבוגן, י', תשל"ב, התפילה בישראל, תל אביב.
אלבוים, תנא דבי אליהו – אלבוים, י', תשמ"א, "בין מדרש לספר מוסר: עיונים בפרקים א-ו ב'תנא דבי אליהו' ", מחקרי ירושלים בספרות עברית א, עמ' 154-144.
אלבק, הברכה הרביעית – Albeck, Ch., 1934, Die vierte Eulogie des Tischgebets Monatsschrift fuer Geschichte und Wissenschaft des Judentums 42, pp. 430-437.
אלבק, מבוא – אלבק, ח', תשי"ט, מבוא למשנה, ירושלים - תל אביב.
אלבק, מחקרים בברייתא – אלבק, ח', תש"ל, מחקרים בברייתא ותוספתא ויחסן לתלמוד, ירושלים.
אלבק, עריכת המשנה – Albeck, Ch., 1936, Untersuchungen über die Redaktion der Mischna, Berlin.
אלבק, פירוש – אלבק, ח', תשי"ב, פירוש לשישה סדרי משנה, ירושלים - תל אביב.
אלון, ההלכה – אלון, ג', תשכ"ז, "ההלכה שבתורת יב השליחים", מחקרים א, עמ' 294-274.
אלון, מחקרים – אלון, ג', תשי"ז-תשי"ח, מחקרים בתולדות ישראל בימי בית שני ובתקופת המשנה והתלמוד א-ב, ירושלים. 
אלון, משפט עברי – אלון, מ', תשמ"ח, המשפט העברי, ירושלים.
אלון, תולדות – אלון, ג', תשט"ו, תולדות היהודים בארץ ישראל בתקופת המשנה והתלמוד, תל אביב.
אמיר, החרמון – אמיר, ד', תשל"ח, "החרמון במקורות", בתוך: אפלבאום, ש' ואחרים (עורכים), החרמון ומרגלותיו, תל אביב, עמ' 12-5.
אמרו, יוספוס – Amaru, B.H., 1981, "Land Theology in Josephus' Jewish Antiquities", JQR 71, pp. 211-229.
אסף, סדור תפילה – אסף, ש', תש"ט, "סדור התפילה בארץ ישראל", בתוך: בער, י' ואחרים (עורכים), ספר דינבורג, ירושלים, עמ' 131-116.
אסתר רבה, קושטא, רע"ד או ר"פ.
אפטוביצר, בשכמל"ו – Aptowitzer, A., 1929, "Geschichte einer liturgischen Formel", MGWJ 73, pp. 93-121.
אפטוביצר, ליטורגיה – Aptowitzer, A., 1935, "Bemerkungen zur Liturgie und Geschichte", MGWJ 74, pp. 104-126.
אפטוביצר, מקדש – אפטוביצר, א', תרצ"א, "בית המקדש של מעלה על פי האגדה", תרביץ ב, עמ' 153-137; 287-257.
אפטוביצר, תדב"ר – Aptowitzer, A., 1955, "Seder Elia", Jewish Studies in Memory of George Alexander Kohut, New York, pp. 5-59.
אפיפניוס, על המידות ומשקלות –Dean, J.E., 1937, Epiphanius' Treatise on Weights and Measures, Chicago.
אפרתי, ברכות וקללות – אפרתי, י"א, תש"ל, "סדר ברכות וקללות כיצד? (בירור המשנה במסכת סוטה פ"ז מ"ה על פי מקורותיה)", בר אילן ז-ח, עמ' 72-61.
אפשטיין, מבוא – אפשטיין, י"נ, תש"ח, מבוא לנוסח המשנה, ירושלים.
אפשטיין, מבואות – אפשטיין, י"נ, תשי"ז, מבואות לספרות התנאים, ירושלים - תל אביב.
אפשטיין, מחקרים – אפשטיין, י"נ, תשמ"ד-תשנ"א, מחקרים בספרות התלמוד ובלשנות שמית, א-ד, ירושלים.
ארבעה טורים, רבי יעקב ברבי אשר, מהדורת וארשה, תרמ"ב.
אריסטופנס, עננים – אריסטופנס, תשכ"ז, אחת עשרה קומדיות, זילברשלג, י' (מתרגם), תל אביב.
ארליך, ברכת עבודה – ארליך, א', תשנ"ט, "לחקר נוסחה הקדום של תפילת שמונה עשרה – ברכת עבודה", בתוך: תבורי, י' (עורך), מקומרן עד קהיר, ירושלים, עמ' יז-לח.
ארליך, עצמותי – ארליך, א', תשנ"ט, כל עצמתי תאמרנה, ירושלים.
ארליך, שכינה – ארליך, א', תשנ"ז, "שאלת מקום השכינה בנוסח התפילה הקדום", סידרא יג, עמ' 23-5.
אשל, השומרונים – אשל, ח', תשנ"ד, השומרונים בתקופות הפרסית וההלניסטית: התהוותה של עדה דתית, ירושלים.
אשל, טהרה – Eshel, E., 1977, "4q414 Fragment 2: Purification of a Corpse-Contaminated Person", in: Bernstein, M. et al. (eds.), Legal Texts and Legal Issues, Leiden, pp. 3-10.
אשל, ירושלים – אשל, ח', תשנ"ה, "ירושלים במגילות שנמצאו במערה 4 בקומראן", חידושים בחקר ירושלים, א, עמ' 72-64.
אשל, ליטורגיה – Eshel, E., 1991, "4Qdeutn: A Text that has Undergone Harmonistic Editing", HUCA 62, pp. 117-154.
אתינאיוס, חכמי הסעודה –Athenaeus, The Deipnosophists, Gulick, C.B. (ed. and tr.), 1927-41, Cambridge, Mass..
בויארין, מרטיריום – בויארין, ד', תש"ס, "משהו על תולדות המרטיריון בישראל‬", בתוך: עטרה לחיים, מחקרים בספרות התלמודית והרבנית לכבוד פרופסור חיים זלמן דימיטרובסקי, ירושלים, עמ' 27-3. 
בול, הערה – Bull, R.J., 1967, "A Note on Theodotus Description of Shechem", HTR 60, pp. 221-227.
ביכלר, בית הלל – ביכלר, א', 1905, "הלכות למעשה כבית שמאי בזמן הבית ואחר החורבן", בתוך: Krausz, S. and Weisz, M. (eds.), Bloch, M., Festschrift, London, pp. 21-30.
ביכלר, הדוסיתאים – Buechler, A., 1901, "Les Disitheans dans le Midrash", REJ 12, pp. 220-231; 43, pp. 50-71.
ביכלר, הטוב והמיטיב – ביכלר, א', תרצ"ג, "תולדות ברכת הטוב ובמיטיב שבברכת המזון ומצב ארץ יהודה אחר השמד", מאמרים לזכרון ר' פרץ חיות ז"ל מאת אוהביו ומכבדיו, וינה, עמ' 167-137.
בכר, מדרשי תנאים – בכר, ב"ז, תרפ"ג, ערכי מדרש תנאים, תל אביב.
בלומנר, חיי יום יום – Blümner, H., 1911, Die Römischen Privataltertümer, München.
בלידשטיין, שליח ציבור – בלידשטיין, י', תשנ"ט, "שליח ציבור: טיבו, תפקידיו, תולדותיו", בתוך: תבורי, י' (עורך), מקומרן עד קהיר, ירושלים, עמ' לט-עד.
בן חיים, עברית וארמית – בן חיים, ז', תשכ"ז, עברית וארמית נוסח שומרון, ירושלים.
בן חיים, תיבת מרקה – בן חיים, ז', תשמ"ח, תיבת מרקה, והיא אסופת מדרשים שומרוניים, ירושלים.
בן יהודה, מילון – בן יהודה, א', תשי"ט, מילון הלשון העברית, ירושלים - תל אביב. 
בן צבי, ספר השומרונים – בן צבי, י', תש"ל, ספר השומרונים, ירושלים.
בן שלום, תלמוד תורה – בן שלום, י', תשמ"ח, "תלמוד תורה לכל או לעילית בלבד", בתוך: אופנהיימר, א' ואחרים (עורכים), בתי-כנסת עתיקים, ירושלים, עמ' 115-97.
בעל המאור על הרי"ף, הודפס בתלמוד ש"ס וילנא.
בראודה וקפשטיין, תנא דבי אליהו – Braude, W.G. and Kapstein, I.J., 1981, Tanna Debe 
Eliyyahu – The Lore of the School of Elijah, Philadelphia.
בראנד, כלי חרס – בראנד, י', תשי"ג, כלי החרס בספרות התלמודית, ירושלים.
בראנד, תנא דבי אליהו – בראנד, י', תשל"ג, "סדר תנא דבי אליהו רבה וזוטא (זמנו ומחברו)", בתוך: לוריא, ב"צ (עורך), זר לגבורות, ירושלים, עמ' 617-597.
בראשית רבה, מהדורת טהעאדאר-אלבק, הוצאת צילום, ירושלים, תשכ"ה.
ברודי, רב נטרונאי – ראו תשובות רב נטרונאי בר הילאי גאון.
ברייתא דנידה – הורוויץ, ח"מ, תר"ן, תוספתא עתיקתא, פרנקפורט ע"נ מיין.
ברקאי, קבר דוד – ברקאי, ג', תשל"ז, "לבעיית מקום קבריהם של מלכי בית דוד האחרונים", בתוך: ברושי, מ' (עורך), בין חרמון לסיני, ירושלים, עמ' 80-79.
גודבלאט, מרד – גודבלאט, ד', תשס"ד, "התואר 'נשיא' והרקע הדתי-אידיאטולוגי של המרד השני", בתוך: אופנהיימר, א' ורפפורט, א' (עורכים), מרד בר-כוכבא מחקרים חדשים, ירושלים, עמ' 132-113.
גוטמן, האפוס – גוטמן, ש', תשי"ד, "האפוס היהודי-ההלניסטי על שכם", ארץ ישראל ג, 165-158.
גוטמן, מפתח – גוטמן, י"מ הכהן, תר"ץ, מפתח התלמוד, ברסלו.
גולדברג, שבת – גולדברג, א', תשל"ו, פירוש למשנה מסכת שבת, ירושלים.
גיאוניקה – Ginzberg, L., 1968, Geonica, New york (Second Edition).
גיל, עלייה – גיל, מ', תשל"ח, "עלייה ועלייה לרגל בתקופת הכיבוש המוסלמי הראשונה (1099-634)", קתדרה ח, עמ' 133-124.
גילת, בן שלוש עשרה – גילת, י"ד, תש"ן, "בן שלוש עשרה למצוות", מחקרי תלמוד א, עמ' 54-39.
גילת, דאורייתא – גילת, י"ד, תשכ"ט, "מדאורייתא לדרבנן", בתוך: מלמד, ע"צ (עורך), ספר זכרון לבנימין דה פריס, ירושלים, עמ' 93-84.
גילת, משנת ר' אליעזר – גילת, י"ד, תשכ"ב, משנתו של ר' אליעזר בן הורקנוס ומקומה בתולדות ההלכה, תל אביב.
גילת, פרקים – גילת, י"ד, תשנ"ב, פרקים בהשתלשלות ההלכה, רמת גן.
גילת, קריאת שמע – גילת, י"ד, תשנ"ב, "מתולדות קריאת שמע", פרקים, עמ' 300-283.
גילת, תענית בשבת – גילת, י', תשמ"ג, "תענית בשבת", תרביץ נב, עמ' 15-1.
גינצבורג, אגדות היהודים – גינצבורג, י"ל, תשל"ה, אגדות היהודים, רמת גן. 
גינצבורג, פירושים – גינצבורג, י"ל, תשכ"א, פירושים וחדושים בירושלמי, א-ד, ניוארק.
גינצבורג, שרידי ירושלמי – גינצבורג, י"ל, תרס"ט, שרידי הירושלמי, נויארק.
גנזי שעכטער, גינצבורג, י"ל, א-ג, ניוארק, תרפ"ט.
גפני, ארץ – Gafni, I., 1997, Land, Center and Diaspora, Sheffield.
גפני, ארץ ישראל – גפני, י', תשמ"ד, "מעמדה של ארץ ישראל בתודעה היהודית בעקבות מרד בר כוכבא", בתוך: אופנהיימר, א' ואחרים (עורכים), מרד בר כוכבא – מחקרים חדשים, ירושלים, עמ' 232-224. 
גפני, ירושלים – גפני, י', תשנ"ט, "ירושלים בספרות חז"ל", בתוך: צפריר, י' וספראי, ש' (עורכים), ספר ירושלים – התקופה הרומית והביזאנטית, ירושלים, עמ' 60-35.
גפני, מתים – גפני, י', תשל"ז, "העלאת מתים לקבורה בארץ – קווים לראשיתו של המנהג והתפתחותו", קתדרה 4, עמ' 120-113.
גפני, שומרונים – גפני, י', תשכ"ט, היחסים בין היהודים והשומרונים בתקופת המשנה והתלמוד, עבודה לתואר שני, האוניברסיטה העברית, ירושלים.
גרוסמן, חסידות – גרוסמן, א', תשס"ב, חסידות ומורדות: נשים יהודיות באירופה בימי הביניים, ירושלים. 
גרינץ, תנא דבי אליהו – גרינץ, י"מ, 1969, "על זמנו של תנא דבי אליהו", סיני סה, עמ' 237.
דגלס, טהרה וסכנה – Douglas, M., 1966, Purity and Danger, New York.
דה פריס, מושגים – דה פריס, ב', תשכ"ב, "המושגים דאורייתא ודרבנן בהתפתחותם", תולדות ההלכה התלמודית, תל אביב, עמ' 95-69.
דה פריס, מעשה – דה פריס, ב', תשכ"ב, "ה'עובדה' כגורם בחידוש ההלכה", תולדות ההלכה התלמודית, תל אביב, עמ' 178-169. 
דה פריס, קריאת שמע – דה פריס, ב', תשכ"ד, "קריאת שמע וברכותיה, (שחרית)", מעיינות ה, עמ' 154-149. 
דה פריס, תולדות ההלכה – דה פריס, ב', תשכ"ב, תולדות ההלכה התלמודית, תל אביב.
דויטש, מעשה ישו – דויטש, י', תש"ס, "עדויות על הנוסח הקדום של 'תולדות ישו' ", תרביץ סט, עמ' 197-177.
דונבבין, סעודה – Dunbabin, K.M.D., 2003, The Roman Banquet: Iimages of Conviviality, Cambridge.
די סגני, ה' אחד – Di Segni, L., 1994, "Eis Theos in Palestinian Inscriptions", SCI 13, pp. 94-115.
דידסקלה אפוסטולורום – Didascalia Apostolorum: The Syriac version Translated and Accompanied by the Verona Latin Fragments with an Introduction and Notes by R.H. Connolly, Oxford, 1929.
דיואן, ר' יהודה הלוי – ר' יהודה הלוי, תרנ"ד, והוא ספר כולל כל שירי אביר המשוררים, מהדורת ברלין.
דיוויס, הארץ – Davies, D.V., 1974, The Gospel and the Land, Berkley.
דינבורג, ציון – דינבורג, ב', תשי"א, "דמותה של ציון וירושלים בהכרתו ההיסטורית של עם ישראל", ציון טז, עמ' 17-1.
דינרי, חילול הקודש – דינרי, י', תשמ"ג, "חילול הקודש על ידי נידה ותקנת עזרא", תעודה ג, עמ' 37-17.
דינרי, נידה – דינרי, י', תש"ם, "מנהגי טומאת הנידה מקורם והשתלשלותם", תרביץ מט, עמ' 324-302.
דקדוקי סופרים – ראו רבינוביץ.
דר ואחרים, אום ריחן – דר, ש' ואחרים, תשמ"ו, אום ריחן – עיירה מתקופת המשנה, תל אביב.
הברמן, ברכות – הברמן, א"מ, תרצ"ט, "ברכות מעין שלש ומעין ארבע", ידיעות המכון לחקר השירה העברית ה, עמ' מג-צ. 
הדר, בתי מרחץ – הדר, ד', תשנ"ח, בתי מרחץ בארץ ישראל, עבודה לתואר שני בשכפול, אוניברסיטת בר-אילן, רמת גן.
הדר, משפחה – הדר, ד', תשס"ו, זמן מרחב בראליה תלמודית: לסדר היום של המשפחה היהודית, עבודת דוקטור בשכפול, אוניברסיטת בר-אילן, רמת גן. 
הוניגמן, פרופיריון –Honigmann E., 1939-1945, "L'évêché Phénicien de Porphyreon", Annuaire de I'Institut de Phil. et Hist. Orient et Slaves 7, pp. 381-389.
הופקינס, עבדים – Hopkins, K., 1980, Conquerors and Slaves, Cambridge.
היינמן, אגדות – היינמן, י', תשל"ד, אגדות ותולדותיהן, ירושלים.
היינמן, יחס – היינמן, י', תש"ח-תש"י, "היחס שבין עם לארצו בספרות היהודית-הלניסטית", ציון יג-יד, עמ' 9-1.
הירשמן, מוקדי קדושה – הירשמן, מ', תשמ"ט, "מוקדי קדושה משתנים: חוני ונכדיו", בתוך: איילי, מ' (עורך), טורא, אסופת מאמרי הגות ומחקר במחשבת ישראל, מוגשת לשלמה גרינברג, אורנים, עמ' 117-109.
הירשמן, תורה – הירשמן, מ', תשנ"ט, תורה לכל באי עולם, תל אביב. 
הכהן גוטמן, ארץ ישראל – הכהן גוטמן, י"מ, תרפ"ט, "ארץ ישראל", ספר היובל ה-75 של סמינר הרבנים בברסלאו, ברסלאו, עמ' 148-3.
הכהן גוטמן, מפתח התלמוד – הכהן גוטמן, י"מ, תר"ץ, מפתח התלמוד ג, ברסלאו, עמ' ט-קמט.
הלברטל, מהפכות – הלברטל, מ', תשנ"ז, מהפכות פרשניות בהתהוותן: ערכים כשקולים פרשניים במדרשי הלכה, ירושלים.
הלכות גדולות, מהדורת הילדסהיימר, ע', ירושלים, תשל"ב.
הלכות פסוקות מן הגאונים, מהדורת מילר, י', קראקא, תרנ"ג.
הלכות קצובות, מהדורת מרגליות, מ', ירושלים, תש"ך.
הנדס, צדקה – Hands, A.R., 1968, Charities and Social Aid in Greece and Rome, London.
הנשקה, פרשת עיבור – הנשקה, ד', תשנ"ט, "בין 'פרשת העיבור' לברכת המינים", בתוך: תבורי, י' (עורך), מקומרן עד קהיר, ירושלים, עמ' עה-קב.
הנשקה, קדושת ירושלים – הנשקה, ד', תשס"ח, "קדושת ירושלים, בין חז"ל להלכה הכיתתית", תרביץ סז, עמ' 28-5.
הפטרולוגיה היוונית – Patrologiae Graeca – Patrologiae cursus completus: seu, Bibliotheca universalis, integra, uniformis, commoda… 1857-2008, Paris.
הצ'ר, עבדי בית – Hezser, C., 2003, "The Impact of Household Slaves on the Jewish Family in Roman Palestine", Journal for the Study of Judaism 34, pp. 375-424.
הצ'ר, עבדים – Hezser, C., 2003, "Slaves and Slavery in Rabbinic and Roman law", in: Hezser, C. (ed.), Rabbinic law in its Roman and Near Eastern Context, Tübingen, pp. 133-176.
וייס, קברות – וייס, ז', תשמ"ט, בית הקברות היהודי בגליל בתקופת המשנה והתלמוד, ניתוח ארכיטקטוני בסיוע מקורות תלמודיים, עבודה לתואר שני, האוניברסיטה העברית, ירושלים.
וילקינסון, איגריה – Wilkinson, J., 1981, Egeria's Travels to the Holy Land, Jerusalem.
וילקינסון, עולים – Wilkinson, J., 1977, Jerusalem Pilgrims before the Crusades, Jerusalem.
וינפלד, ברכת המזון – וינפלד, מ', תשנ"ב, "ברכת המזון בקומראן", תרביץ סא, עמ' 24-15.
וינפלד, ליטורגיה – וינפלד, מ', תשנ"ב, "הליטורגיה בקומראן", בתוך: ברושי, מ' ואחרים (עורכים), מגילות מדבר-יהודה – ארבעים שנות מחקר, ירושלים, עמ' 175-160.
וינפלד, עשרת הדיברות – וינפלד, מ', תשס"א, עשרת הדיברות וקריאת שמע: גילגוליהן של הצהרות אמונה, תל אביב.
ויס, משניות תוספתאיות – ויס, מ', תשנ"ד, "פרקי משנה בעלי אופי תוספתאי", קעמ"י 11, עמ' 55-62. 
ויסנשטרן, פיוטים – ויסנשטרן, נ', תשמ"ד, פיוטי יוחנן הכהן בירבי יהושע, עבודת דוקטור, האוניברסיטה העברית, ירושלים.
ויסר, מנהגים – Visser, M., 1991, The Rituals of Dinner: The Origins, Evolution, Eccentricities and Meaning of Table Manners, Harmondwarth.
וסרשטיין, פרפראות – וסרשטיין, א', תשל"ד, "פרפראות, לימודים הקודמים לחכמה", תרביץ מג, עמ' 57-53.
וקסמן, ארץ ישראל – וקסמן, ח"מ, תשכ"ג, ספר ארץ ישראל, ירושלים.
זהבי, מדרש – זהבי (גולדנבלום), י', תשי"ט, מדרש ארץ ישראל, ירושלים.
זהבי, מדרשים – זהבי (גולדנבלום), י', תשכ"ג, מדרשי ציון וירושלים, ירושלים.
זולאי, פיוטים – זולאי, מ', תרח"ץ, פיוטי ינאי, ברלין.
זליגמן, ירושלים – זליגמן, י"א, תשי"ז, "ירושלים במחשבת היהדות ההלניסטית", בתוך: החברה לחקירת ארץ ישראל ועתיקותיה, יהודה וירושלים, ירושלים, עמ' 206-201.
זק"ש, משנה – זק"ש, נ' (עורך), תשל"ב, משנה זרעים (עם שינויי נוסחאות), ירושלים.
זרטל, ספר יהודית – זרטל, א', 1984, ארבות, חפר והנציבות השלישית של שלמה, ירושלים.
חדושי הר"ן על מסכתות מגילה ומועד קטן, ירושלים, תשכ"ו. 
חדושים המיוחסים לר"ן – ראו חדושי הר"ן.
חלופי מנהגים – מהדורת לוין, ב"מ, אוצר חילוף מנהגים בין בני ארץ ישראל ובני בבל, בני ברק, תשמ"ז; מהדורת מרגליות, מ', החילוקים שבין אנשי ארץ-ישראל ואנשי בבל, ירושלים, תרצ"ח. 
חמדה גנוזה, מהדורת שניאורזאהן, ש"ז, ירושלים, תרכ"ג.
חנוך הסלבי – בתוך: ספרים חיצוניים, מהדורת כהנא, א', ירושלים, תשל"א, עמ' קב-קמ.
חסדי דוד, רבי דוד פארדו, ליוורנו, תקל"ו.
טור שלחן ערוך – ראו ארבעה טורים.
טור-סיני, הלשון והספר – טור-סיני, נ"ה, תש"ח-תשט"ז, הלשון והספר: בעיות יסוד במדע הלשון ובמקורותיה בספרות, ירושלים. 
טלמון וקנוהל, הלוח – טלמון, ש' וקנוהל, י', תשנ"א, "קטעים של מגילת לוח מקומראן", תרביץ ס, עמ' 521-505.
טקיטוס, היסטוריה – קורנליוס טקיטוס, תשכ"ה, דברי הימים, דבורצקי, ש' (מתרגמת), תל אביב.
טקסידור, האל –Teixidor, J., 1977, The Pagan God, Princeton .
יאמבליכוס, חיי פיתגורס – Iamblichus, 1989, On the Pythagorean Life, Clark, G. (Translation with Notes and Introduction), Liverpool.
ידין, מגילת המקדש – ידין, י', תשל"ז, מגילת המקדש, ירושלים.
ידין, מערת האיגרות – ידין, י', תשכ"ג, הממצאים מימי בר כוכבא מערת האיגרות, ירושלים.
יוסיפון – ראו פלוסר, יוסיפון.
יוסף בן אפרים קרו – ראו ארבעה טורים.
ילקוט המכירי, ישעיהו משלי, מהדורת כהנא שפירא, י"ז, ירושלים, תשכ"ד.
ילקוט המכירי, תהילים, מהדורת בובר, ש', ירושלים, תשכ"ד.
ילקוט המכירי, תרי עשר, מהדורת גראינוף, א', לונדון, תרס"ט.
ילקוט שמעוני, מהדורת שילוני, י', ירושלים, תשל"ג ואילך.
יתרון האור, פערלמן, ר' יי"ל, הודפס במשניות מהדורת וילנא.
כהן, מערת המכפלה – כהן, מ', תש"ל, מערת המכפלה, רמת גן.
כהן, מעשים – Cohen, S.J., 1992, "The Place of the Rabbi in Jewish Society of the Second Century", in: Levine, L.I. (ed.), The Galilee in Late Antiquity, New York - Jerusalem, pp. 157-174.
כהן, ציון – Cohen, G., 1961, "Zion in Rabbinic Literature", in: Halkin, A.S. (ed.), Zion in Jewish Literature, New York, pp. 38-64.
כסינופון, חיי כרש – ראו ויסר, מנהגים.
כסלו, כזית – כסלו, מ', תשמ"ט, "כזית – פרי הזית ומידת הנפח", תחומין י, עמ' 440-427.
כרמולי, עקטאן דמר יעקוב – כרמולי, מ', תרמ"ח, עקטאן דמר יעקוב, מהדורת כרמולי, ירושלים.
כשר, ירושלים – כשר, א', תשל"ט, "ירושלים כ'מטרופוליס' בתודעתו הלאומית של פילון", קתדרה 22, עמ' 56-54.
כשר, מצרים – כשר, א', תשל"ט, יהודי מצרים ההלינסטית והרומית, תל אביב.
כשר, קריאת שמע – כשר, מ"מ, תש"ם, ספר קריאת שמע, ירושלים. 
כשר, ריב הרים – כשר, ר', תשל"ט, "ריב ההרים במתן תורה", סיני עט, עמ' יד-כה.
כשר, תוספתות – כשר, ר', תשנ"ו, תוספתות תרגום לנביאים, ירושלים.
לוגר, עמידה – לוגר, י', תשנ"ב, תפילת העמידה לחול לפי הגניזה הקהירית, עבודת דוקטור, אוניברסיטת בר-אילן, רמת גן.
לוי, מילון – Levy, J., 1924, Wörterbuch über die Talmudim und Midrashim, Vienna.
לוין, בית הכנסת – Levine, I.L., 1999, The Ancient Synagogue – The First Thousand Years, New Haven &amp; London, 1999 .
לוין, הלכות ארץ ישראל – לוין, ב"מ, תר"ץ, "מעשים לבני ארץ ישראל", תרביץ א א, עמ' 101-79.
לוין, ספר המעשים – לוין, ב"מ, תר"ץ, "מעשים לבני ארץ ישראל", תרביץ א א, עמ' 410-383.
לחם שמים, רבנו יעב"ץ, ירושלים, תשי"ח.
ליברמן, יוונים ויוונות – ליברמן, ש', תשכ"ג (תשמ"ד), יוונים ויוונות בארץ ישראל, ירושלים.
ליברמן, ירושלמי – ליברמן, ש', תשנ"ה, ירושלמי כפשוטו, ניו יורק - ירושלים.
ליברמן, כתובת רחוב – ליברמן, ש', תשנ"א, "לכתובת ההלכתית מעמק בית שאן", מחקרים בתורת ארץ ישראל, ירושלים, עמ' 411-402.
ליברמן, מחקרים – ליברמן, ש', תשנ"א, מחקרים בתורת ארץ ישראל, ירושלים.
ליברמן, רשות – ליברמן, ש', תשנ"א, "תיקוני ירושלמי ו (סוף)", מחקרים בתורת ארץ ישראל, ירושלים, עמ' 202-200.
ליברמן, שקיעין – ליברמן, ש', תרצ"ט, שקיעין, ירושלים.
ליברמן, תוספת ראשונים – ליברמן, ש', תשנ"ט, תוספת ראשונים, ירושלים - ניו יורק.
ליברמן, תוספתא כפשוטה – ליברמן, ש', תשט"ו-תשמ"ח, תוספתא כפשוטה, ניוארק.
ליברמן, תנא היכא קאי – ליברמן, ש', "תנא היכא קאי", מחקרים בתורת ארץ ישראל, ירושלים, עמ' 115-111.
ליכטנשטיין, קברות – ליכטנשטיין, י"ש, 2007, מטומאה לקדושה: תפילה וחפצי מצווה בבתי קברות ועלייה לקברי צדיקים, תל אביב.
לימור, נוסעים – לימור, א', תשנ"ח, מסעות ארץ הקודש, ירושלים.
לקוטי הרמב"ן למסכת תענית לתלמיד מתלמידי הרמב"ן, שאלוניקי, תק"ל.
מאדר, חברון – Mader, E., 1957, Mambre I-II, Freiburg.
מאן, התנ"ך – Mann, J., 1966-1971, The Bible as Read and Preached in the Old Synagogue, A-b, New York.
מאן, קטעי גניזה – Mann, J., 1925, "Geniza Fragments of the Palestinian Order of Service", HUCA 2, pp. 267-368.
מגיד משנה, הודפס על גיליון משנה תורה לרמב"ם, מהדורת תל אביב, תשי"ט.
מגילות מדבר יהודה – Balliet, M. et al. (eds.), 1953-2010, DJD – Discoveries in the Judean Desert, Oxford.
מגילת המקדש – ידין, י', תשל"ז, מגילת המקדש, ירושלים.
מגן, אלוני ממרא – מגן, י', תשנ"א, "אלוני-ממרא, אתר פולחני מימי הורדוס", קדמוניות 94-93, עמ' 55-46.
מגן, בתי כנסת שומרוניים – מגן, י', תשס"ב, "בתי כנסת שומרוניים", בתוך: שטרן, א' ואש, ח' (עורכים), ספר השומרונים, ירושלים, עמ' 443-382. 
מגן, גריזים – מגן, י', תשנ"א, "הר-גריזים: עיר-מקדש", קדמוניות כג, עמ' 96-70. 
מגן, מקוואות – מגן, י', תשמ"ה, "המקוואות בקדומים ושמירת הטהרה אצל השומרונים", קתדרה לד, עמ' 26-15. 
מדרש משלי, בתוך: מדרש שוחר טוב, מהדורת כהן, י', ירושלים, תשכ"ח.
מדרש שמואל, בתוך: מדרש שוחר טוב, מהדורת כהן, י', ירושלים, תשכ"ח.
מדרש תהילים (שוחר טוב), מהדורת בובר, ש', וילנא, תרנ"א.
מדרש תנאים לדברים, מהדורת הופמן, ד"צ, ברלין, תרס"ח-תרס"ט. 
מדרש תנחומא, קושטא, רפ"ב ומנטובה, שכ"ג.
מדרש תנחומא-בובר, מהדורת בובר, ש', וילנא, תרמ"ה.
מונטגומרי, קמעות – Montgomery, G.A., 1913, Aramaic Incantation Texts from Nippur, Philadelphia.
מזר, הרקם – מזר, ב', תשי"א, "הרקם והחגר", תרביץ כ, עמ' 319-316.
מזר, עמים הר יקראו – מזר, ב', תשל"ח, "עמים הר יקראו", ארץ ישראל יד, עמ' 41-39.
מחזור ויטרי לרבנו שמחה, מהדורת הורביץ, ש', נירנברג, תרפ"ג; ד"צ, ניו יורק, תש"ך.
מכילתא דרבי ישמעאל, מהדורת האראוויטץ, ח"ש ורבין, י"א, ד"צ, ירושלים, תש"ל.
מכילתא דרבי שמעון בר יוחאי, מהדורת אפשטיין-מלמד, ירושלים, תשט"ו. 
מלאכת שלמה, פירוש למשנה לרבי שלמה עדני, הודפס בתוך משניות יכין ובועז, ירושלים, תשט"ז ומהדורות נוספות.
מלחמות היהודים, יוספוס פלביוס, מהדורת שליט, א', ירושלים - תל אביב, תשכ"ז.
מיליקובסקי, נטילת ידיים – Milikowsky, Ch., 2000, "Reflections on Hand-Washing, Hand Purity and Holy Scripture in Rabbinic Literature", in: Poorthuis, M.J.H. and Schwartz, J. (eds.), Purity and Holiness: The Heritage of Leviticus, Leiden, pp. 149-162.
מסכת כלה, מהדורת היגער, מ', ירושלים, תש"ל.
מסכת סופרים, מהדורת היגער, מ', ניו יורק, תרצ"ד.
מסכתות זעירות, מהדורת היגער, מ', ירושלים, תש"ל.
מקאדם, ערביה – MacAdam, H.I., 1985, Studies in the History of the Roman Province of Arabia, BAR 295, Oxford.
מרגליות, החילוקים – מרגליות, מ', תרצ"ח, החילוקים שבין אנשי ארץ-ישראל ואנשי בבל, ירושלים. 
מרגליות, הלכות ארץ ישראל – מרגליות, מ', תשל"ד, הלכות ארץ ישראל מן הגניזה, ירושלים.
מרגליות, סדר אליהו – מרגליות, מ', 1953, לבעיית קדמותו של ספר סדר אליהו, בתוך: קאסוטו, מ"ד ואחרים (עורכים), ספר אסף, ירושלים, עמ' 390-370.
מרמורשטיין, עמידה – Marmorstein, A., 1924, "The Amida of the Public Days", JQR 15, pp. 409-418.
משנה שלמה – ורטהימר, ש"א, תשנ"ב, ספר משנה שלמה, ירושלים.
משנת זרעים – ראו זק"ש, משנה.
נאה, ברכות – נאה, ש', תשנ"ד, " 'בורא ניב שפתים': פרק בפנומנולוגיה של התפילה על-פי משנת ברכות ד, ג; ה, ה", תרביץ סב, עמ' 218-185.
נאה, כנגד המשחיתים – נאה, ש', תשנ"ו, " 'עזר כנגדו', 'כנגד המשחיתים': משמעויות נשכחות ופתגם אבוד", לשוננו נט, עמ' 117-99. 
נאה, פרשת העבור – נאה, ש', תשנ"ט, "עוד על 'פרשת העיבור' ", בתוך: תבורי, י' (עורך), מקומרן עד קהיר, ירושלים, עמ' קג-קכ.
נוה ומגן, כתובות – נוה, י' ומגן, י', תשנ"ז, "כתובות ארמיות ועבריות מן המאה הב’ לפסה"נ בהר גריזים", עתיקות 32, עמ' 56-37.
נחמן, ברכה – נחמן, ד', תשס"ב, "מתי נאמרו 'הברכות היומיות' בקומראן? (Q503)", שנתון לחקר המקרא והמזרח הקדום יג, עמ' 183-177.
נחמן, תפילין – נחמן, ד', תשס"ד, "התוכן והסדר של פרשיות התפילין מקומראן וההלכה של חז"ל: הדומה, השונה ומעט מסקנות היסטוריות", קתדרה 112, עמ' 44-19.
ניומן, מעשים – ניומן, ה', תשמ"ז, המעשים לבני ארץ ישראל, עבודה לתואר שני, האוניברסיטה העברית, ירושלים. 
ניצן, התפילה – ניצן, ב', תשנ"ז, תפילת קומרן ושירתה, ירושלים. 
סגל, הגמא – סגל, מ"צ, תשי"ז, "הגמא של נש", בתוך: הנ"ל (עורך), מסורת ובקורת: אסופת מאמרים בחקר המקרא, ירושלים, עמ' 236-227.
סדר עולם רבה, מהדורת רטנר, ב', ניו יורק, תשכ"ו.
סדר רב עמרם גאון, מהדורת גולדשמידט, ד', ירושלים, תשל"ב.
סויטוניוס, הקיסרים – גאיוס סויטוניוס טרנקוילוס, תשכ"ו, חיי שנים-עשר הקיסרים, שור, א' (מתרגם), תל אביב. 
סויטוניוס, חיי אספסינוס – בתוך סויטוניוס, הקיסרים, עמ' 253-242.
סירליאון (שירליאון, סיריליאו) רבינו שלמה, תלמוד ירושלמי סדר זרעים, מהדורת הלוי, ח"י, ירושלים, תשי"ד-תשכ"ז.
סלטר, סעודה – Slater, W.J., 1991, Introduction, Idem, (ed.) Dining in a Classical Context, Michigan, pp. 1-6.
סמית, סעודה – Smith, D.E., 2003, From Symposium to Eucharist: the Banquet in the Early Christian world, Minneapolis.
ספר אדם וחוה, Charlesworth, J.H. (ed.), 1985, Pseudepigrapha, II, New York, pp. 258-295.
ספר בן סירא, מהדורת האקדמיה ללשון עברית (ללא שם עורך), ירושלים, תשל"ג. 
ספר האשכול, מהדורת אלבק, ח', ירושלים, תשד"ם; מהדורת אוערבך, צ"ב, האלברשטאט, תרכ"ו. 
ספר הישר, רבנו תם, מהדורת דן, י', ירושלים, תשמ"ו, מבוססת על הדפוס הראשון, ונציה, שפ"ה; מהדורת ראזענטהאל, ש"פ, ד"צ, ירושלים, תשנ"ג.
ספר המקצועות, מהדורת אסף, ש', ירושלים, תש"ז.
ספר העתים, יהודה בן ברזילי הברצלוני, מהדורת זלוטניק, י"ל, ירושלים, תש"ה.
ספר הפרדס, מהדורת עהרענרייך, ח"י, ניו יורק, תשי"ט.
ספר הרוקח, רבי אליעזר מגרמייזא, קרימונה, שי"ז.
ספר יראים השלם, רבי אליעזר ממיץ, מהדורת גולדבלום-שיף, וילנא, תרנ"ב-תרס"ב; ד"צ, ירושלים, תשנ"ה. 
ספר ערוגת הבושם, רבי אברהם ב"ר עזריאל, מהדורת אורבך, א"א, ירושלים, תרצ"ח ואילך.
ספר פתרון תורה, (המחבר אינו ידוע), מהדורת אורבך, א"א, ירושלים, תשל"ח.
ספר ראבי"ה, רבי אליעזר ברבי יואל הלוי, מהדורת אפטוביצר, א', ירושלים, תשכ"ד.
ספר שני לוחות הברית, רבי ישעיה הורוויץ, פיורדא, תקכ"ד; ירושלים, תשנ"ג.
ספראי, ארמים – ספראי, ז', תשס"ג, "האוכלוסייה הנכרית דוברת הארמית בארץ-ישראל בתקופה הרומית", בתוך: אופנהיימר, א' ואחרים (עורכים), יהודים ונכרים בארץ-ישראל בימי הבית השני, המשנה והתלמוד, ירושלים, עמ' 101-82.
ספראי, בימי הבית – ספראי, ש', תשנ"ד, בימי הבית ובימי המשנה, א-ב, ירושלים.
ספראי, בית מקדש – ספראי, ש', תשמ"ח, "בית המקדש ובית-הכנסת", בתוך: אופנהיימר, א' ואחרים (עורכים), בתי-כנסת עתיקים, ירושלים, עמ' 52-31.
ספראי, בני רכב – ספראי, ז', תשל"ט, "בני רכב האיסיים ורעיון ההליכה למדבר בדברי חז"ל", בר-אילן טז-יז, עמ' 49-37.
ספראי, בתי כנסת שומרוניים – ספראי, ז', תשל"ה, "בתי הכנסת השומרוניים", קתדרה ד, עמ' 112-84.
ספראי, גבולות ושלטון – ספראי, ז', תש"מ, גבולות ושלטון בארץ ישראל בתקופת המשנה והתלמוד, תל אביב.
ספראי, הדרשות – ספראי, ז', תשמ"א, "הדרשות הגיאוגרפיות כמקור היסטורי, דברי הקונגרס העולמי השביעי למדעי היהדות", ירושלים, עמ' 92-79.
ספראי, הירידים – ספראי, ז', תשמ"ד, "הירידים בארץ ישראל בתקופת המשנה והתלמוד", ציון מט, עמ' 158-139.
ספראי, היתר – ספראי, ז', תשמ"ה, "היתר תחום קיסריה מהמצוות התלויות בארץ", סיני צו, עמ' ריז-רכח.
ספראי, הכלכלה – Safrai, Z., 1994, The Economy of Roman Palestine, London.
ספראי, הכרעה כבית הלל – ספראי, ש', תשנ"ד, בימי הבית ובימי המשנה, א, עמ' 405-382.
ספראי, הלכה למשה מסיני – ספראי, ש', תש"ן, "הלכה למשה מסיני, היסטוריה או תיאולוגיה?", בתוך: זוסמן, י' ורוזנטל, ד' (עורכים), מחקרי תלמוד, ירושלים, עמ' 38-11 (= בימי הבית, עמ' 578-548).
ספראי, הלל – Safrai, S., 1997, "The Sayings of Hillel: their Transmission and Reinterpretation", in: Charlesworth, J.H. (ed.), Hillel and Jesus, Minneapolis, pp. 321-334.
ספראי, הקהילה – ספראי, ז', תשנ"ה, הקהילה היהודית בארץ-ישראל בתקופת המשנה והתלמוד, ירושלים.
ספראי, השלמות – ספראי, ש', תשל"ח, "השלמות להרצאתו של מ. גיל", קתדרה 8, עמ' 135-134.
ספראי, חורבת סוסיה – ספראי, ז', תשל"ב, "ח' סוסיה", ציון לז, עמ' 234.
ספראי, חסידות – Safrai, S., 1977, "The Pharisees and the Hasidim", Sidic, pp. 12-16.
ספראי, ירושלים – ספראי, ש', תשכ"ח, "ירושלים כמרכז ליהדות בסוף ימי בית שני", בתוך: טן פי, י' (עורך), ולירושלים – דברי ספרות והגות לכבוד ירושלים המשוחררת, ירושלים, עמ' 336-325. 
ספראי, ירושלים והיהודים – ספראי, ש', תשנ"ט, "ירושלים והיהודים מימי קונסטנטינוס ועד הכיבוש המוסלמי", בתוך: צפריר, י' וספראי, ש' (עורכים), ספר ירושלים התקופה הרומית והביזאנטית, ירושלים, עמ' 260-239.
ספראי, ליאונטיס – Safrai, Z., 2003, "The House of Leontis", in: Thomsen, P. (ed.), The Image of the Judeo-Christians in Ancient Jewish and Christian Literature, Tübingen, pp. 245-266.
ספראי, מבית כנסת למקדש – ספראי, ז', תש"ן, "מבית כנסת למקדש מעט", ישראל עם וארץ ז-ח, עמ' 158-149. 
ספראי, מצוות נשים – ספראי, ש', תשנ"ה, "מחויבותן של נשים במצוות במשנתם של תנאים", בתוך: שטיינפלד, צ"א (עורך), בר-אילן כה-כו, עמ' 237-227.
ספראי, מקומות קודש – ספראי, ז', תשמ"ז, "קברי צדיקים ומקומות קדושים במסורת היהודית", בתוך: זאבי, ר' (עורך), ספר זאב וילנאי ב, עמ' 313-303.
ספראי, משנת חסידים – ספראי, ש', תשל"ג, "משנת חסידים בספרות התנאים", בתוך: והנה אין יוסף, קובץ לזכרו של יוסף אמוראי (ללא שם עורך), תל אביב, עמ' 152-136 (= בימי הבית ובימי המשנה, עמ' 517-501).
ספראי, נשים – ספראי, ש', תשנ"ה, "מחויבותן של נשים במצוות במשנתם של התנאים", ספר בר אילן כו-כז, עמ' 236-227. 
ספראי, עולים – ספראי, ש', תשל"ח, "השלמות להרצאתו של מ. גיל", קתדרה ח, עמ' 125-124.
ספראי, עליה – ספראי, ש', תשנ"ד, "העליה לרגל לירושלים לאחר חורבן בית שני", בימי הבית ובימי המשנה, ירושלים, עמ' 102-85.
ספראי פולחן – ספראי, ז', 2009, "מיסודו של פולחן קברי הקדש בעם ישראל", בתוך: ספראי, ז' (עורך), מחקרי גליל, רמת גן, עמ' 134-101.
ספראי, קדושת ירושלים – ספראי, ז', תשנ"ט, קדושת ירושלים החרבה, רמת גן.
ספראי, קהילא קדישא – ספראי, ש', תשנ"ד, "קהילא קדישא דבירושלם", בימי הבית ובימי המשנה, עמ' 181-171.
ספראי, קידוש ה' – ספראי, ש', תשנ"ד, "קידוש השם בתורתם של התנאים", בימי הבית ובימי המשנה, ירושלים, עמ' 420-406.
ספראי, קיסריה – ספראי, ז', תשמ"ה, "היתר תחום קיסריה מהמצוות התלויות בארץ", סיני צו, עמ' ריז-רכח.
ספראי, שומרון – ספראי, ז', תשנ"ג, "השומרון באונומסטיקון לאווסביוס", בתוך: ארליך, ז"ח (עורך), שומרון ובנימין ג, אריאל, עמ' 42-28.
ספראי, תבור – ספראי, ז', תשמ"ב, "גיאוגרפיה היסטורית של הר תבור", קרדום 20, עמ' 24.
ספראי, תוצאות המרד – ספראי, ז', תשמ"ד, "מצב הישוב היהודי בארץ-ישראל לאחר מרד בר-כוכבא", בתוך: אופנהיימר, א' ורפפורט, א' (עורכים), מרד בר-כוכבא – מחקרים חדשים, ירושלים, עמ' 214-182.
ספראי, תרבות – ספראי, ז', 2009, "קברי צדיקים ומקומות קדושים במסורת היהודית", ספר זאב וילנאי ב, עמ' 313-303.
ספראי, תרבות קדושים – Safrai, Z., 1998, "The Institutionalization of the Saints in Christian Society", in: Houtman, A. et al. (eds.), Sanctity of Time and Space in Tradition and Modernity, Leiden, pp. 193-214.
ספראי וספראי, בית ענת – ספראי, ש' וספראי, ז', תשל"ו, "בית ענת", סיני עח, עמ' יח-לד (= בימי הבית ובימי המשנה, עמ' 246-230).
ספראי וספראי, הגדת חז"ל – ספראי, ש' וספראי, ז', תשנ"ח, הגדת חז"ל, ירושלים.
ספראי וספראי, חסידים – Safrai, Ch. and Safrai, Z., 2004, "Rabbinic Holy Men", in: Poorthhuis, M. and Schwartz, J. (eds.), Saints and Role Models in Judaism and Christianity, Leiden, pp. 59-78.
ספראי וספראי, קדושת ארץ ישראל – ספראי, ז' וספראי, ח', תשנ"ג, "קדושת ארץ-ישראל וירושלים: קווים להתפתחותו של רעיון", בתוך: אופנהיימר, א' ואחרים (עורכים), יהודים ויהדות בימי בית שני, המשנה והתלמוד, ירושלים, עמ' 371-344.
ספרי במדבר, מהדורת האראוויטץ, ח"ש, לייפציג, תרע"ז.
ספרי דברים, מהדורת פינקלשטין, א"א, ברלין, ת"ש. 
ספרי זוטא לדברים, מהדורת כהנא, מ"י, ירושלים, תשס"ג.
ספרי זוטא, מהדורת האראוויטץ, ח"ש, לייפציג, תרע"ז.
ספרים חיצוניים, מהדורת כהנא, א', ירושלים, תש"ל. 
עובדיה, מערת אליהו – עובדיה, א', תש"ל, "כתובות מערת אליהו", קדמוניות 7, עמ' 101-100.
עמיר, עליה – עמיר, י', תשמ"א, "העליה לרגל נוסח פילון", פרקים בתולדות ירושלים בימי בית שני, ירושלים, עמ' 165-154.
עמית, מקוואות – עמית, ד', תשנ"ו, מקואות טהרה מימי בית שני בהר חברון, עבודה לתואר שני, האוניברסיטה העברית, ירושלים.
עקטאן דמר יעקוב – ראו כרמולי.
ערוך השלם – ראו קאהוט, ערוך השלם.
פורסטנברג, נטילת ידיים – פורסטנברג, י', 2005, טהרת ידיים ואכילת חולין בטהרה – פרק בתולדות ההלכה התנאית, עבודה לתואר שני, האוניברסיטה העברית, ירושלים. 
פטרוניוס, סטיריקון – Petronius, G., 1997, The Satyricon, W. Arrowsmith (ed. and tr.), New York.
פיוטי ינאי – ראו זולאי, פיוטים.
פילון, המשלחת לגאיוס – פילון האלכסנדרוני, תשמ"ו-תשנ"ז, כתבים, מהדורת דניאל-נטף, ס' ועמיר, י', א-ד, ירושלים, כ"א, עמ' 150-61.
פילון, כתבים – דניאל-נטף, ס' ועמיר, י' (עורכים ומתרגמים), תשמ"ו-תשנ"ז, כתבי פילון האלכסנדרוני, א-ד, ירושלים.
פילון, על החוקים – פילון האלכסנדרוני, תשמ"ו-תשנ"ז, כתבים, מהדורת דניאל-נטף, ס' ועמיר, י', א-ד, ירושלים, כ"ב, עמ' 307-230; כ"ג, עמ' 181-9.
פילון, על חיי העיון – פילון האלכסנדרוני, תשמ"ו-תשנ"ז, כתבים, מהדורת דניאל-נטף, ס' ועמיר, י', א-ד, ירושלים, כ"א, עמ' 202-183.
פינקלשטיין, תפילה – Finkelstein, L., 1925-1926, "The Development of the Amida", JQR 16, pp. 1-43.
פירוש רבינו עובדיה מברטנורא, נדפס במשניות דפוס וילנא, דפוס צילום, תשל"ד ומהדורות רבות נוספות. 
פלג, הסעודה – פלג, צ', תשנ"ו, אופי הסעודה היהודית ומנהגיה בתקופת המשנה והתלמוד בארץ ישראל, עבודה לתואר שני, אוניברסיטת בר-אילן, רמת גן. 
פלוטארך, אנשי יון – פלוטארכוס, 1986, חיי אישים, אנשי יון, הלוי, א"א (מתרגם), ירושלים.
פלוטארך, חיי פוקיון – ראו פלוטארך, אנשי יון, עמ' 516-491.
פלוסר וספראי, הלל הזקן – פלוסר, ד' וספראי, ש', תשס"ב, "הלל הזקן ובטחונו בה' ", בתוך: פלוסר, יהדות, עמ' 199-198 (= מחקרי תלמוד ג, עמ' 628-626).
פלוסר, ברכת המינים – פלוסר, ד', תשנ"ב, " 'מקצת מעשי התורה' וברכת המינים", תרביץ סא, עמ' 374-333.
פלוסר, יהדות – פלוסר, ד', תשס"ב, יהדות בית שני, חכמיה וספרותה, ירושלים.
פלוסר, יוספיון – פלוסר, ד', תשמ"א, ספר יוספון ב, ירושלים.
פלוסר, ירושלים – פלוסר, ד', תשל"ד, "ירושלים בספרות הבית השני", ואם בגבורות, ירושלים, עמ' 294-263.
פלוסר, נקמה – פלוסר, ד', תשס"ב, "כת מדבר יהודה והשקפותיה", בתוך: הנ"ל, יהדות, עמ' 18-4. 
פלוסר, פגניזם – Flusser, D., 1976, "Paganism in Palestine", JPEC II, pp. 1065-1100.
פליישר, הדותה – פליישר, ע', תשמ"ד, "הדותה-הדותהו-חדותא – פולמוס ושברו", תרביץ נג, עמ' 96-71. 
פליישר, הפורס – פליישר, ע', תשל"ג, "לליבון עניין ה'פורס על שמע' ", תרביץ מא, עמ' 144-133.
פליישר, קובצי תפילה – פליישר, ע', תשנ"ו, "קטעים מקובצי תפילה ארץ-ישראליים מן הגניזה", קובץ על יד ספר יג (כג), עמ' 190-91.
פליישר, תפילות – פליישר, ע', תש"ן, "לקדמוניות תפילת החובה בישראל", תרביץ נט, עמ' 441-397. 
פליישר, תפילת השערים – פליישר, ע', תשנ"ח, "לעניין תפילתם של עולי רגל על שערי ירושלים", בתוך: קרמר, י' ואחרים (עורכים), משאת משה – מחקרים בתרבות ישראל וערב, מוגשים למשה גיל, תל אביב, עמ' 327-296. 
פליניוס, ההיסטוריה של הטבע – Pliny (the Elder), 1096, Natural History, Rackham, H. et al. (tr.), (Loeb), Harvard.
פליקס, מעשרות – פליקס, י', תשס"ו, ירושלמי מעשרות, רמת גן. 
פליקס, ספיחים – פליקס, י', תש"מ-תשמ"ז, בתוך: פליקס, שביעית ב, עמ' 384-416.
פליקס, שביעית – פליקס, י', תש"מ-תשמ"ז, תלמוד ירושלמי מסכת שביעית א-ב, ירושלים.
פלמינג, תבור – פלמינג, י', תשמ"ב, "הר תבור במסורת הנוצרית", קרדום 20, עמ' 50-49. 
פסוודו סכילקס – בתוך: אבי-יונה, מ', תשכ"ג, גיאוגראפיה היסטורית של ארץ-ישראל, ירושלים, עמ' 25-23.
פסיקתא דרב כהנא, מהדורת מנדלבוים, ד', ניו יורק, תשכ"ב.
פסיקתא זוטרתי (לקח טוב), מהדורת בובר, ש', וילנא, תרמ"ד. 
פסיקתא רבתי, מהדורת איש שלום, מ', וינה, תר"מ.
פפירוסי אוקסירינכוס – Grenfell, B.P., Hunt, A.S. et al., 1898, Oxyrhynchus Papyri, London.
פפירוסי היהודים –Tcherikover, V.A. and Fuks, A., 1957, Corpus Papyrorum Judaicarum (CPJ), Cambridge Mass.
פרוקופיוס, אנקדוטה – Procopius, 1969, The Anecdota, Dewing, H.B. (tr.), (Loeb) London.
פרוש הגאונים לסדר טהרות, מהדורת אפשטיין, י"נ, ברלין, תרפ"א-תרפ"ד.
פרידמן, תבור – פרידמן, א', תשמ"ב, "הר תבור בתקופה הביזאנטית", קרדום 20, עמ' 20-14.
פרנקל, האגדה – פרנקל, י', תשס"ה, "האגדה שבמשנה", מחקרי תלמוד ג, עמ' 654-629.
פרקר, ציבענים – פרקר, ר', תשנ"ג, ציבענים מהצומח ומתקני תעשיה לצביעת אריגים באגן המזרחי של הים התיכון בתקופה ההלניסטית, הרומית והביזנטית, עבודה לתואר שני, אוניברסיטת בר-אילן, רמת גן.
צוקר, אבלי ציון – צוקר, מ', תשכ"ג, "תגובות לתנועת אבלי ציון הקראים בספרות הרבנית", בתוך: ספר היובל לחנוך אלבק (ללא שם עורך), ירושלים, עמ' 401-378.
צוקר, רב סעדיה גאון – צוקר, ש', תשי"ט, על תרגום רס"ג לתורה, פרשנות הלכה ופולמיקה בתרגום התורה של ר’ סעדיה גאון: תעודות ומחקרים, ניו יורק. 
אבות דרבי נתן, מהדורת שכטר, ש"ז, וינה, תרמ"ז.
קאהוט, ערוך השלם – קאהוט, ל"י, תשט"ו, ערוך השלם, מאת רבנו נתן בן יחיאל, ירושלים. 
קארקופינו, חיי יום יום – קארקופינו, ז', תשכ"ז, חיי יום יום ברומא, תל אביב.
קדמוניות היהודים, יוספוס פלביוס, מהדורת שליט, א', ירושלים - תל אביב, תשכ"ז.
קדמוניות המקרא, הספרים החיצוניים, מהדורת הרטום, א"ש, תל אביב, תשכ"ט.
קוהלר, תפילה – Kohler, K., 1924, "The Origin and Composition of the Eighteen Benedictions with a Translation of the Corresponding Essene Prayers in the Apostolic Constitutions", HUCA 1, pp. 404-405.
קול הרמ"ז, פירוש הרמ"ז על המשניות (ר' משה זכותא), ירושלים, תשנ"ט. 
קוק, פפירוס – Cook, S.A., 1903, "A Pre-Massoretic Biblical Papyrus", Proceeding of the Society of Biblical Archaeology 25, pp. 34-56.
קוק, קרנות – קוק, א"י הכהן (הרב), תרפ"ב, "קרו"ת", גנזי קדם א, עמ' 109-108. 
קימלמן, רבנות – קימלמן, ר', תשמ"ב-ג, "ר' יוחנן ומעמד הרבנות", שנתון המשפט העברי טו, עמ' 358-259.
קירכהיים, מסכת כותים – קירכהיים, ר', תרי"א, שבע מסכתות קטנות ירושלמיות, פרנקפורט.
קלונר, מרשה – Kloner, A., 2003, Maresha Excavations Final Report Subterranean Complexes 21, 44, 70, Jerusalem.
קליין, ארץ הגליל – קליין, ש', תשכ"ו, ארץ הגליל, ירושלים.
קליין, הנוסע מבורדו – קליין, ש', תרצ"ד, "ספר המסע Itinerarium Burdigalense על ארץ ישראל", ציון (מאסף ה), עמ' ל-לז.
קליין, ספר הישוב – קליין, ש', תרצ"ט, ספר הישוב, תל אביב.
קלרק, מנהגים יהודיים –Clarke, W.M., 1992, "Jewish Manners in the Cena Trimalchionis", Classical Journal 87, pp. 257-263.
קצוף, הלכות – קצוף, ר', תשמ"ה, "הלכות רבי אליעזר ברומא העתיקה", בתוך: גולינקין, ד' ואחרים (עורכים), תורה לשמה – מחקרים במדעי היהדות לכבוד פרופסור שמא יהודה פרידמן, ירושלים, עמ' 357-344.
קראון, השומרונים – Crown, A.D. (ed.), 1989, The Samaritans, Tübingen.
קרויס, מעשה ישו – Krauss, S., 1902, Das Leben Jesu, Berlin.
קרויס, קדמוניות התלמוד – קרויס, ש', תרע"ב-תרע"ט, קדמוניות התלמוד א-ב, וינה-ירושלים.
קרן אורה, רבי יצחק בן אהרן מקרלין, מהדורת בני ברק, תשס"ג.
ר"ן בפירושו לרי"ף, הודפס בתלמוד ש"ס וילנא.
רבינוביץ, דקדוקי סופרים – רבינוביץ, רנ"נ, תש"כ, דקדוקי סופרים, ירושלים.
רבינוביץ, המשנה – רבינוביץ, צ"מ, תשכ"ד, "קטע של משנה וירושלמי שביעית", בר אילן ב, עמ' 133-125.
רבינוביץ, שערי תורת ארץ ישראל – רבינוביץ, ז"ו, ת"ש, שערי תורת ארץ ישראל, ירושלים.
רבינוביץ, שערי תורת בבל – רבינוביץ, ז"ו, תשכ"א, שערי תורת בבל, ירושלים.
רגב, התפתחות התפילה – רגב, א', תשס"ה, "בית המקדש כערש תפילת הקבע בישראל: גורמים ותהליכים בהתפתחות התפילה בימי הבית השני", ציון ע, עמ' 29-5. 
רובין, קץ החיים – רובין, נ', תשנ"ז, קץ החיים, תל אביב. 
רופא, ברכת משה – רופא, א', תשל"ח, "ברכת משה מקדש נבו ושאלת מוצא הלווים", בתוך: אבישר, י' ואחרים (עורכים), ספר היובל לש"א ליונשטם, ירושלים, עמ' 418-409.
רות רבה, מהדורת לרנר, מ"ב, עבודת דוקטור, האוניברסיטה העברית, ירושלים, תשל"א.
ריטב"א, חדושים למסכת ברכות, ירושלים, תשמ"ח.
ריינר, עליה – ריינר, א', תשמ"ח, עלייה ועלייה לרגל לארץ ישראל, 1517-1099, עבודת דוקטור בשכפול, אוניברסיטת תל אביב, תל אביב.
רמב"ן, תורת אדם, מהדורת שעוועל, ח"ד, ירושלים, תשל"ד.
רשב"א, חדושים למסכת מגילה, מהדורת דימיטרובסקי, ח"ז, נויארק, תשט"ז.
שאגת אריה, שו"ת אריה בן אשר ממץ, ירושלים, תש"ך.
שאילתות דרב אחאי גאון, מהדורת מירסקי, א', ירושלים, תשכ"א-תשל"ז.
שבלי הלקט, מהדורת באבר, ש', וילנא, תרמ"ו.
שוורץ, בית אל – Schwartz, J., 1985, "Jubilees, Bethel and the Temple of Jacob", HUCA 56, pp. 63-85.
שוורץ, סיני – שוורץ, י', תש"ם, "סיני במסורת היהודית ובמחשבת ישראל", בתוך: פינקלשטיין, י' (עורך), קדמוניות סיני, תל אביב, עמ' 97-79. 
שור, ברכת יעקב – שור, י', תש"ן, "ברכת יעקב, חידושים על מסכת ברכות", נדפס בקובץ משנת יעקב, ירושלים.
שיפמן, ירושלים – Schiffman, L.H., 1996, "Jerusalem in the Dead Sea Scrolls", in: Poorthuis, M. and Safrai, CH. (eds.), The Centrality of Jerusalem, Den Haag, pp. 73-86.
שיפמן, שומרונים –Schiffman, L.H., "Samaritans in the Tannaitic Halakha", JQR 75, pp. 323-350.
שכטר, מכילתא – שכטר, ש"ז, תרצ"א, "מכילתא לדברים פרשת ראה", בתוך: בראנן, מ' ואלבוגן, י"מ (עורכים), תפארת ישראל לכבוד ר' ישראל לוי, עמ' 192-187.
שכטר, קטעי גניזה – Schechter, S., 1898, "Genizah Fragments", JQR X, p. 636.
שלזינגר, קבורת רחל – שלזינגר, ש', תשכ"ב, "קבורת רחל", בתוך: כתבי ש' שלזינגר, ירושלים, עמ' 25-18.
שמש, ברכת המזון – שמש, א', תשנ"ה, "ברכות המזון – שלוש או ארבע", סדרא יא, עמ' 166-153.
שערי צדק, מהדורת מודעי, נ', שאלוניקי, תקנ"ב.
שערי תשובה, מהדורת הירש, י"מ, לייפציג, תרפ"ח. 
שפירא, הדחת רבן גמליאל – שפירא, ח', תשנ"ט, "הדחת רבן גמליאל – בין היסטוריה לאגדה", ציון סד, עמ' 38-5.
שפר, סימפוזיון – Schaefer, A., 1997, Unterhaltung beim griechischen Symposion, Mainz.
שפרבר, נאוטיקה – Sperber, D., 1986, Nautica Talmudica, Ramat Gan.
שפרבר, תרגום – Sperber, A., 1959-1973, The Bible in Aramaic I-IVb, Leiden.
שרידי ירושלמי – ראו גינצבורג.
תא-שמע, אהבת עולם – תא-שמע, י, תשנ"ב, " 'אהבת עולם' או 'אהבה רבה' ", בתוך: בר-אשר, מ' (עורך), ספר היובל לרב מרדכי ברויאר ב, ירושלים, עמ' 611-601.
תא-שמע, מקדש מעט – תא-שמע, י', תשנ"ה, "מקדש מעט – הסמל והממשות", בתוך: אליצור, ש' ואחרים (עורכים), כנסת עזרא, ספרות וחיים בבית הכנסת, ירושלים, עמ' 364-351.
תא-שמע, ערבית – תא-שמע, י', תשנ"ט, "תפילת ערבית רשות או חובה?", בתוך: תבורי, י' (עורך), מקומרן עד קהיר, ירושלים, עמ' קלא-קמד.
תבורי, מעמדות – תבורי, י', תשנ"ט, "עבודת ה' של אנשי מעמד", בתוך: תבורי, י' (עורך), מקומרן עד קהיר, ירושלים, עמ' קמה-קסט.
תבורי, סעודה – Tabory, J., 1979, "The Houshold Table in Rabbinic Palestine", AJS Review 4, pp. 215-217.
תבורי, שילוח הקן – תבורי, י', תשנ"ד, "שילוח הקן – על היחס בין טעם המצווה לבין דיניה", בתוך: בר, מ' (עורך), מחקרים בהלכה ובמחשבת חז"ל (ספר רקמן), רמת גן, עמ' 142-121.
תוספות יום טוב, נדפס במשניות דפוס וילנא, ד"צ תשל"ד, ומהדורות רבות נוספות.
תוספתא לתרגום ירמיהו, שפרבר – בתוך שפרבר, תרגום.
תוספתא לתרגום שופטים, שפרבר – בתוך שפרבר, תרגום.
תורתן של ראשונים, מהדורת הורוויץ, ח"מ, פראנקפורט ע"מ, תרמ"ב.
תנא דבי אליהו, מהדורת איש שלום, מ', וינה, תרס"ד.
תניא רבתי, מהדורת הורביץ, ש', וארשה, תרל"ט.
תרגום השבעים – Rahlfs, H. (ed.), 1935, Septuaginta, Stuttgart.
תרגום יונתן לנביאים – מהדורת גינזבורגר, מ', ברלין, תרס"ב; מהדורת רידר, מ', ירושלים, תשמ"ד.
תרגום יונתן לנביאים – שפרבר, א', תשי"ט ואילך, כתבי הקדש בארמית, ליידן.
תרגום ניאופיטי –Diez-Macho, A., 1968-1979, Targum Palestinese I-IV, Madrid.
תשובות אנשי ארץ-ישראל – בתוך: לוין, ב"מ (עורך), תר"צ, גנזי קדם, מאסף מדעי לתקופת הגאונים וספרותם, ד, חיפה, עמ' 50.
תשובות גאונים מזרח ומערב, מהדורת מילר, י', ברלין, תרמ"ח.
תשובות גאונים קדמונים, מהדורת קאסעל, ד', ברלין, תר"ח.
תשובות הגאונים אסף – אסף, ש', תרפ"ט, תשובות הגאונים, ירושלים.
תשובות הגאונים החדשות – עמנואל, ש', תשנ"ה, תשובות הגאונים החדשות, ירושלים.
תשובות הגאונים הקצרות – רבינוביץ, מ"א, תש"כ, שאלות ותשובות הגאונים, ירושלים.
תשובות הגאונים הרכבי – הרכבי, א"א, תרמ"ז, זכרון לראשונים וגם לאחרונים, ברלין.
תשובות הגאונים מוסאפיה – מוסאפיה, י', תרכ"ד, תשובות הגאונים, ליק.
תשובות הגאונים קורונל – קורונל, נ"נ, תרל"א, תשובות הגאונים, וויען.
תשובות הגאונים שערי צדק – ראו שערי צדק.
תשובות הרמב"ם, מהדורת בלאו, י', א-ד, ירושלים, תשי"ח-תשמ"ו.
תשובות מהרי"ץ גיאת, הוצאת באמבערגער, פירטה, תרכ"א-תרכ"ה.
תשובות רב נטרונאי בר הילאי גאון, מהדורת ברודי, י', ירושלים, תשנ"ד.
תשובות רב שר שלום, מהדורת וינברג, ר"ש, ירושלים, תשל"ו.