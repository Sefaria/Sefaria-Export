Mishnat Eretz Yisrael on Mishnah Sheviit
משנת ארץ ישראל על משנה שביעית
Mishnat Eretz Yisrael, Seder Zeraim, Tel Aviv, 2008-2016
https://www.nli.org.il/he/books/NNL_ALEPH002609942/NLI

משנת ארץ ישראל על משנה שביעית

הקדמה



פתח דבר







Chapter 1



Mishnah 1

כל פרק א וכן פרק ב עד משנה ו דנים באיסור עבודות, ובעיקר באיסור עבודת חריש בערב שביעית. משניות אלו מניחות כדבר ברור שאין לעשות כל מלאכה בשדה, בשדה האילן ובשדה הלבן, הוא שדה התבואה, אם אינה מועילה וטובה לפרי ולתבואה של השנה השישית. כל מלאכה שמועילה לפרי של השנה השביעית – אסורה כבר מן הפסח או מן העצרת. כפי שראינו במבוא אין במשנה כל רמז כי הותרה העבודה בכרם ובשדה ערב שביעית. חכמים מימי בית הלל ובית שמאי ועד רבי שמעון חלוקים בפרטיו של האיסור בערב שביעית. ההיתר של שני הפרקים, הנזכר בראש התוספתא, הוא מימי רבן גמליאל בנו של רבי יהודה הנשיא, מעבר לימי המשנה<sup class="footnote-marker">1</sup><i class="footnote">רבן גמליאל בנו של רבי יהודה אינו נזכר במשנה אלא במסכת אבות (פ"ב מ"ב-מ"ג), כמו חכמים אחרים בני אותו דור שאינם נזכרים במקום אחר במשנה וביניהם רבי ינאי (פ"ד מט"ו) ורבי אלעזר הקפר (פ"ד מכ"א).</i>, על כן את המשניות יש לפרש לפי ההנחה שגזרת שני הפרקים קיימת. מקורה של הגזרה ונימוקיה ייבחנו בפירושנו להלן (מ"ג). אך כבר כאן מן הראוי לציין שהעיסוק באיסורי ערב שביעית מצטרף למגמה ברורה להרחיב את תחומי ההלכה והטכס מעבר לזמנה המדויק (השנה השביעית), כלומר להטרים את המצווה על מנת להאדירה<sup class="footnote-marker">2</sup><i class="footnote">על כך ראו דיוננו במבוא לשביעית. דפוס נאפולי עד אימתי חורשין בשדה האילן ערב שביעית? בית שמאי אומרים: כל זמן שהוא יפה לפרי, ובית הלל אומרים: עד העצרת. וקרובין דברי אלו להיות כדברי אלו.</i>.
<b>עד אימתי חורשין שדה האילן ערב שביעית</b> – שדה, כך בנוסחאות מהטיפוס הארצישראלי ובראשונים (<b>א</b>, <b>ב</b>, <b>ג 1</b>, <b>ג 6</b>, <b>ג 9</b>, <b>ז</b>, <b>מ</b>, <b>ן</b>, <b>ס</b>, <b>ץ</b>, <b>ת 3</b>). לפנינו בדפוסים: בשדה, ובמלאכת שלמה: "בלא בית גרסינן, וכן הגיה הר"ר יהוסף ז"ל".
המשנה מניחה, כבמקומות רבים אחרים, מספר הנחות. היא מניחה כי בשביעית החריש אסור, איסור שאינו אמור בתורה, ואף מניחה כי ערב שביעית, כלומר בסופה של השנה השישית, אסור לחרוש את שדה האילן, והיא פותחת בשאלה: "עד אימתי חורשין... ערב שביעית". ההכרעה שאין לחרוש ערב שביעית תיבחן במשנה ג. <b>בית שמי אומרים: כל זמן שהוא יפה לפרי</b> – כל זמן שהחריש יפה ועשוי להועיל לפרי של השנה השישית, ואינו חורש לצורכי האילן בשנה השביעית. במשך שנת העיבוד נהגו לחרוש מספר פעמים את המטע. מטרת החריש לעקור את העשבים השוטים ולאוורר את הקרקע, על מנת שתוכל לספוג כמות גדולה יותר של מים. <b>בית הלל אומרים עד העצרת</b> – שבועות. בלשון התורה יש שהחגים מכונים "עצרת" (ויקרא כג לו; במדבר כט לה; דברים טז ח). חג השבועות אינו מכונה כיום "עצרת", אולם בלשון החכמים הוא מכונה כך<sup class="footnote-marker">3</sup><i class="footnote">גם בקדמוניות היהודים, ס"ג 252 , נאמר שחג השבועות מכונה "עצרתא".</i>.
<b>וקרובים דברי אלו להיות כדברי אלו</b> – המשנה, או עורך המשנה, מסכמים כי עד העצרת הוא גם בערך הזמן שבו אדם חורש בשדהו בשנה השישית לטובת פֵרות השנה השישית, וחריש מאוחר יותר הוא לטובת השנה השביעית, ונאסר. פרות האילן בימי המשנה, כגון הגפן, הזית והתאנה, בשלים ונאספים רק בהמשך ימי הקיץ, והחריש עד שבועות יפה לפרי. הערכה או הוספה כזו למחלוקת בית הלל ובית שמאי בלשון זו כתובה אף במשנת כלאים (פ"ב מ"ו). בתוספתא בכורות (תחילת פ"ד) מובא סיכום בלשון קרובה כלפי תנאים בני הדור האחרון לימי המשנה. במחלוקות רבות הקובעות מידות ושיעורים מובאות שתי דעות שהן קרובות זו לזו. בכל אלה הנוהג ההלכתי היה קבוע ומקובל, ימים רבים לפני שחכמים עסקו בו, וחכמים נחלקו רק בניסוח המשפטי שלו.
זאת ועוד, לעתים קרובות דנו חכמים וניסחו את השיעורים כל אחד בבית מדרשו. העורך קיבץ את הדעות השונות, אך אלו אינם חלוקים ביניהם. דוגמה לכך היא משנת פרה (פ"ב מ"ה) הדנה בדינה של פרה אדומה שמעט משערותיה שחורות: "היו בה שתי שערות שחורות [או] לבנות בתוך גומא אחת – פסולה, רבי יהודה אומר<sup class="footnote-marker">4</sup><i class="footnote">כך בכתב יד קופמן וגם בכתב יד פרמא. אבל בחלק מעדי הנוסח הטובים (<b>לאו</b>, <b>דנ</b>) נוסף "אפילו" לתוך כוס אחד – פסולה.</i>: היו בתוך שני כוסות והן מוכיחות זו את זו – פסולה". לפי פשוטם של דברים רבי יהודה איננו חולק על חכמים אלא מציע ניסוח אחר ובמקום "גומא" הוא משתמש במינוח "כוס", ואכן בתוספתא דברי רבי יהודה מצוטטים בלשון "גומא": "היו בה שתי שערות שחורות, או לבנות, בתוך גומא אחת פסולה, בתוך שתי גומות כשרה. רבי יהודה אומר אפילו בתוך שתי גומות, והן מוכיחות זו את זו פסולה..." (פ"ב ה"ז, עמ' 631). אם כן רבי יהודה סבור ששתי שערות בגומא אחת (כוס אחת) פוסלות, משום שצבען החריג בולט, ואפילו הן בשתי גומות סמוכות וצבען הזר משתלב (מוכיחות זו על זו) הן פוסלות את המראה האדום של הפרה. כך מסביר הר"ש ודבריו ברורים, וכן נאמר בירושלמי במפורש: "הן סככות הן פרעות הן רפפות, הן רעלות הן איסטגיות הן ספיות הן כוסות הן גומות היא מקום תחת הכוסות היא מקום הנחת חתיכות. הן זיתי קלוסקא הן זיתים מגולגלין" (ירו', עבודה זרה פ"ב ה"ט, מב ע"א). הירושלמי מונה כאן סדרת זוגות או שלשות של מונחים שהם זהים, או שיש ברייתא האומרת שהם זהים אחד לשני. הסככות זהות לרפפות ולפרעות; הפרעות נזכרו יחד עם הסככות (משנה, אהלות פ"ח מ"ב), ודומה שהאמורא עירב את הסככות עם הסריגות. מכל מקום, המונח "פרעות" הוסבר במשנה שם כענפים היוצאים מקו הגדר, ואין לו עניין כאן. נראה אפוא שנפלה טעות ויש לגרוס "הן הסככות הן הרפפות, הן הסככות הן הפרעות". "רעלות" – איננו יודעים מה בן הזוג שלהן. "איסטגיות הן שפיות" או ספיות (כלים פ"ח מ"ט). "זיתי גלוסקא" (קלוסקא) הם זיתים המגולגלים (עבודה זרה פ"ב מ"ז והמשך הירושלמי שציטטנו). המשפט "הן כוסות הן גומות" איננו מוסבר בירושלמי, אלא כנספח למשפט "תחת הכוסות", והכוונה למשנה: "השלחן והדלופקי שנפחתו או שחיפן בשיש ושייר בהם מקום הנחת הכוסות טמאים, רבי יהודה אומר מקום הנחת חתיכות" (משנה, כלים פכ"ב מ"א). כלומר לרבי יהודה אין דעה נפרדת, אלא הוא משתמש במינוח שונה למקום הנחת החתיכות, וכוונתו למה שתנא קמא קורא "מקום הנחת הכוסות". החילוף כוסות-גומות הוא המשנה שלנו.
שינוי הניסוח מלמד על תופעה היסטורית-ספרותית. כל תנא שנה את הלכתו בבית מדרשו, ובשלב ראשון טרם נקבע ניסוח אחיד. עורך המשנה שנה את שני המונחים כאילו הם מחלוקת, אבל אין כאן מחלוקת אלא כל אחד ניסח על פי דעתו, והעורך לא רצה לוותר על הניסוח השונה. הר"ש למשנתנו מסביר "שאדם חייב לומר בלשון רבו", ובשפתנו: העורך לא ערך ואיחד את המשנה, אלא הביא את שני הניסוחים המקבילים. אמנם בדרך כלל כשהתנא הראשון (ת"ק או "חכמים") אומר ניסוח סתמי ואחר כך נאמר "רבי פלוני אומר..." – זהו סגנון של מחלוקת. אך לפעמים אין אלו אלא ניסוחים שונים. בדרך זו ביארנו, או הצענו לבאר, משניות אחרות שהיה אפשר להבינן שאכן במחלוקת עסקינן<sup class="footnote-marker">5</sup><i class="footnote">כגון להלן פ"ז מ"ט; כלים פט"ו מ"א ועוד. אם גומא היא כוס, הרי שאין שחר לנוסח "אפילו לתוך כוס". נוסחה זו היא תיקון של תלמיד חכם (קטן) שלא הבין שגומא וכוס חד הם, ורבי יהודה איננו חולק על חכמים.</i>.
עם זאת, במקרה שלפנינו אמנם אין מחלוקת מעשית, אך יש בין שני הבתים מחלוקת עקרונית. בית שמאי מעדיפים לנסח את האיסור לפי טעמו ההלכתי ולהותיר גמישות מסוימת בהתאמה לכל שנה, ואילו בית הלל מנסחים אותו בשפת החוק שאינה תלויה בנסיבות מקומיות משתנות. להלן (פ"ב מ"א) יובא הנימוק העקרוני לשיטת בית הלל.

Mishnah 2

במשנה הקודמת נקבע עד מתי רשאים לחרוש את שדה האילן, ובמשנתנו מתברר כי יש להבדיל בין אילן בודד או אילנות בודדים לבין שדה אילן. באילן בודד "אין חורשין... אלא מלוא האורה וסלו", ובשדה האילן חורשים את כל השדה. המשנה קובעת אימתי האילנות מהווים שדה אילן. לעתים משנה אחת מבארת את קודמתה, ומן הסתם מאוחרת לה<sup class="footnote-marker">6</sup><i class="footnote">ראו ויס, משניות.</i>. המשנה מדברת על שני סוגים של מטעים. האחד הוא מטע ייעודי, ובו כל השטח נטוע בעצים, והסוג השני הוא מטע מעורב. לעתים עץ בודד בשדה דגנים, ולעתים מספר עצים פזורים. נוף חקלאי זה טיפוסי לכפר המסורתי ברחבי המזרח התיכון.
<b>אי זו היא שדה האילן</b> – אימתי אנו קוראים לשדה נטוע אילנות "שדה האילן"? פתיחת ההלכה בשאלה "אי זו היא" הינה צורה רווחת במשנה ובברייתות, והיא חוזרת מאות פעמים במשנה ובברייתות (משנה, פאה פ"ד מ"י; תמורה פ"ו מ"ג ועוד). "אילן" היא הצורה הרווחת בספרות חז"ל, ובמקרא "עץ". בספרות חז"ל המונח "עץ" מתייחד לעץ כרות, אולי אף מעובד.
<b>כל שלשה אילנות לבית סאה</b> – שלושה אילנות הנטועים בשטח אדמה שזורעים בו סאה חיטה, והוא חמישים אמה על חמישים אמה שהן 2500 אמות מרובעות. בדרך כלל קבוצה של שלושה אילנות מהווה מטע. כך לעניין חריש במטע בשביעית: שלושה אילנות בשטח מוגדר הם בבחינת "מטע", כך לעניין ביכורים (משנה, בכורים פ"א מי"א) וכך בנושאים נוספים (תוס', בבא בתרא פ"ד הי"ב ועוד). כל זה כאשר שלושה אילנות נתפסים כמטע הכולל את הקרקע שהם נטועים עליה, ואילו פחות מזה הם נחשבים לעצים ללא הקרקע שסביבם. אבל במשנת סוטה (פ"ז מ"ב) חמישה אילנות הם מטע, וחוזרים בשבילם ממלחמה. אין כאן סתירה הלכתית אלא שינוי קונספטואלי. הצירוף "חמישה אילנות" מופיע רק בהקשר של חזרה מערכי מלחמה במשנה, בתוספתא ובתלמודים למשנה שם, וכן במדרש ספרי הזהה למשנה בעניין זה (קצה, עמ' 235). לעניין זה דין מטע כדין כרם.
<b>אם ראויים לעשות ככר דבילה</b> – אם שלושת האילנות מניבים פרי כדי כיכר דבֵלה, כיכר של תאנים מיובשות ודחוסות בצורת כיכר שמשקלו: <b>של ששים מנא באיטלקי</b> – המנה הוא משקל ידוע בכל ארצות המזרח התיכון, מתקופת המקרא ועד שלהי התקופה ההלניסטית. אבל המנים של ארצות שונות היו שונים במקצת זה מזה. על כמה מהמשקלות הקדומים שנתגלו והגיעו לידינו היה כתוב "ליטרה איטלקית" או משקל אחר<sup class="footnote-marker">7</sup><i class="footnote">קידר, משקלות ד, עמ' 36 , ועוד, וכן "רביעית יין באיטלקי" היא רביעית הלוג במידה האיטלקית, לא רביעית של יין הבא מאיטליה, שכן יין זה אסור כיין גויים (יין נסך), ראו פירושנו לפסחים פ"י מ"א. במקורות יש רמזים גם למנה במשקל שונה. כך, למשל, יוספוס אומר שהמנורה הייתה מאה מנה, ותרגומו ליוונית הוא טלנטון (קד', יד 106). הטלנטון היה 34.20 ק"ג (קידר, משקלות, עמ' 23), ולפי זה המנה הוא 342 גרם, וזה מנה קטן במיוחד. התוספתא, חולין פ"י ה"ד, עמ' 511 , קובעת שיש להפריש ראשית הגז מחמש רחלות שמהן גוזזים "מנה מנה ופרס" (כך במשנה, שם פי"א מ"ב; עדיות פ"ג מ"ג) שהן שבעים וחמישה סלעים. לפי זה מנה הוא 30 סלעים, שהם 120 דינר. המספרים אינם הולמים, והם משקפים את הנוהגים השונים באזורי משנה בארץ יהודה.</i>. מנה איטלקי הוא אפוא מנה לפי שיטת המשקל הרומית, להוציא סוגי מנה אחרים שנהגו במזרח וכן להוציא, מן הסתם, את המנה הנזכר במקרא. המנה הוא מאה דינרים, ומשקל הדינר הוא ארבעה גרם בערך. לפי חישוב זה, שישים מנה הם אפוא כעשרים וארבעה קילוגרם. המנה הוא שתי ליברות, ובמזרח ההלניסטי המנה היה 450 גרם עד 660 גרם לערך, אך היה גם מנה כבד שמשקלו 840 גרם<sup class="footnote-marker">8</sup><i class="footnote">קידר, משקלות ג, עמ' 28-27 . ההבדל הוא בשיטות המשקל, ראו שם. מעבר לכך, המשקלות הקדומים לא היו אחידים.</i>.
עם זאת, הצירוף "מנה איטלקי" הוא מיוחד במינו. המנה הוא משקל מזרחי, ובשיטה הרומית (האיטלקית) הוא לא נהג כלל. על כן אין הכוונה למנה איטלקי אלא למנה המזרחי, שמשקלו הוא לפי הסטנדרט הרומי, כלומר שתי ליברות רומיות, או שתי ליטרות בניסוח היווני.
אפיפניוס בספרו על המידות והמשקלות (סעיף 51) אומר שהמנה המקראי הוא מטבע כסף, אבל מנה איטלקי מכיל 40 סטטר (ססטרציוס), שהוא 20 אונקיות והם ליברה ושני שליש. הוא גם מספר על מנים אחרים, זה של תבאי שהוא 60 סטטר (2.5 ליברה), ויש מנה של שתי ליברות ואף של ארבע ליברות. מכל הנתונים נראה להעדיף את תיאורו למנה האיטלקי, שהרי עליו המשנה מדברת במפורש. אונקיה היא אחד חלקי 12 של ליברה<sup class="footnote-marker">9</sup><i class="footnote">קידר, משקלות ג, עמ' 37 ; אפיפניוס, על המידות, סעיף 54.</i>, הליטרה (ליברה) הרומית היא 330-325 גרם, ומאוחר יותר (מהמאה הראשונה ואילך) גם 360 גרם<sup class="footnote-marker">10</sup><i class="footnote">קידר, משקלות ג, עמ' 37.</i>. המנה הנדון כאן הוא אפוא 430-400 גרם. 400 גרם הם גם התוצאה היוצאת מחישוב המנה לפי 100 דינרים (לעיל). שישים מנה הם 26-24 ק"ג, ויבול עץ רגיל נאמד ב- 20 מנה, כלומר קצת יותר מ- 8 ק"ג. קשה לפרש שכוונת המשנה שכל עץ ייתן בנפרד שישים מנה דבֵלה, שכן זהו יבול מופרז. כדי להגיע ל- 8 ק"ג דבֵלה יש צורך ב- 32 ק"ג תאנים, וקשה להניח שעץ בודד הניב 96 ק"ג<sup class="footnote-marker">11</sup><i class="footnote">לחישוב ראו פליקס, שביעית א, עמ' 45. חישוב המנה המוצע כאן שונה במקצת מזה של פליקס.</i>.
המשנה הבאה קובעת שאת יתר העצים מחשבים לפי עצי התאנה, כלומר עץ אחר גדול כמו עץ תאנה הנותן 20 מנה תאנים. הירושלמי שם (לג ע"ב) שואל מדוע נבחרו דווקא עצי התאנה לשמש כדוגמה, ועונה שפרותיו גסים. על כך התלמוד שואל מדוע לא נבחר אתרוג או זית, שאמנם הפרי שלו קטן אך כמותו רבה יותר, ועונה שכל העצים נותנים פרי פעם בשנתיים. סוגיה זו מחייבת בירור. הנימוק שפרי התאנה גדול (גס) אינו עונה על השאלה, שהרי הנתון הקובע, בסופו של דבר, הוא סך כל הפרות ולא משקלו של פרי בודד, כפי שהירושלמי עצמו שואל. עצי הפרי הנפוצים בארץ הם הגפן, הזית והתאנה. הגפן היא שיח שאינו יכול לשמש דוגמה לעצי פרי רגילים. אין כל התאמה בין גודל הגפן לכמות הפרות ולגודלם של עצים אחרים. אשר לזית, נראה שאליו התלמוד מתכוון באמרו ש"כל אילניא" (כל העצים) מניבים יבול לסירוגין, אחת לשנתיים. "כל העצים" כאן הם הזיתים בלבד. פרות אחרים היו נדירים הרבה יותר, ולעתים רחוקות נטעו מהם מטעים של ממש. אפשרות חלופית הייתה למדוד את היבול לפי עץ תמר, אבל התמר גדל רק באזור מוגדר ולא כל החקלאים הכירו אותו. אין זה מפליא שכאשר התלמוד הבבלי רוצה לתאר עץ פרי הוא מביא את יבול התמר כדוגמה, שכן בבבל התמר היה נפוץ (בבלי, בבא קמא צא ע"ב).
הסוגיה בירושלמי משמשת אמת מידה להערכת יבול התאנים בעולם הקדום. על פי רוב לא שווקו התאנים כפרות טריים אלא יבשים ודחוסים. המשנה נוקטת את השיעור בעצי תאנה כיוון שיבול התאנה הוא יציב במשך השנים, וגודלו של העץ אחיד על פי רוב. השיעור הוא בתאנים, ומשערים את היבול באילנות אחרים לפי היבול היציב של התאנים. יבול הגפן שונה לחלוטין, והמידה של שישים מנה אינה מתאימה לו כלל. אי אפשר להקיש מיבול כזה של תאנים על יבול הגפן, ואי אפשר לאמוד האם הגפנים הם מטע או גפנים בודדות לפי מידה זו.
אם בשטח של בית סאה מצויים שלושה אילנות המניבים פרות במידה הראויה, <b>חורשין כל בית סאה בשבילן</b> – עד העצרת כדין שדה האילן האמור במשנה הקודמת. במשנה הקודמת לא נאמר שחורשים את כל בית הסאה של שדה האילן. את המשנה הראשונה ניתן היה לפרש כי היא מתכוונת רק לחרישה סביב העץ. המשנה הקודמת קובעת אפוא רק את גופה של ההלכה: עד מתי לחרוש? ומשנתנו מפרשת שאם בשדה זה נטועים האילנות כהלכה, בצפיפות הראויה, והם מניבים פרי כהלכה, חורשים את כל בית הסאה בשבילם עד העצרת. <b>פחות מכן</b> – פחות משלושה אילנות לבית סאה, או שיבולן המשוער פחות משישים מנה, <b>אין חורשין להן אלא מלוא האורה וסלו חוצה לו</b> – אלא במרחק מן העץ של האורה, הוא הקוטף את התאנים, וסלו שנותן לתוכו את התאנים.
בספרות חז"ל נתייחד המונח או הפועל "ארה" לקטיף התאנים בלבד: "התאנה זו בתחילה אורים אותה אחת אחת" (בראשית רבה, ראש פמ"ו [עמ' 458]); "פועלין שהיו עודרים [יש לתקן ל'אורין'<sup class="footnote-marker">12</sup><i class="footnote">כך הנוסח בערוך ערך ארה, כרך מ עמ' 263.</i>] בתאנים" (בבלי, בבא מציעא פט ע"ב), ועוד. במקרא הוא משמש לקטיף אף לדברים אחרים. אשר למקורה של המילה יש שפירשו שהוא בשעת הקטיף, שקטיף התאנים מתחילים בו עם אור היום<sup class="footnote-marker">13</sup><i class="footnote">ראו פליקס, עולם הצומח, עמ' 36 והערה 49 שם; מסכת שביעית עמ' 30.</i>, ואכן מצויות מסורות המספרות על האורים בתאנים בשעה מוקדמת של הבוקר<sup class="footnote-marker">14</sup><i class="footnote">ירו', מעשר שני פ"ה ה"ב, נו ע"א; ברכות פ"ב ה"ח, ה ע"ג; בראשית רבה, פס"ב ב (עמ' 673) ועוד.</i>.
בתוספתא שנינו: "שלשה אילנות בתוך בית סאה הרי אלו מצטרפין וחורשין כל בית סאה בשבילן, ובלבד שתהא מטעתן ממטע עשרה לבית סאה דברי רבי מאיר ורבי יהודה. רבי יוסה ורבי שמעון אומרים אין חורשין להן אלא צרכן" (פ"א ה"א). התוספתא אינה מזכירה את תנובת האילנות, אך דורשת כי האילנות יהיו בפיזור ראוי בתוך שטח בית הסאה, שלא יהיו רחוקים זה מזה יותר מעשרה אילנות בבית סאה. בית סאה הוא חמישים על חמישים אמה שהם אלפיים וחמש מאות אמה מרובעות, ואם נוטעים עשרה אילנות בבית סאה יגיעו לכל אילן מאתיים וחמש אמות מרובעות, כלומר שש עשרה אמה על שש עשרה אמה פחות משהו, והוא המרחק ששנינו בהלכות כלאיים<sup class="footnote-marker">15</sup><i class="footnote">כדעת בית הלל לענין קרחת הכרם, משנה, כלאים פ"ד מ"א.</i>. פרשני המשנה התחבטו כיצד ממקמים עשרה עצים בבית סאה, הרי אם השדה רבוע ניתן למקם בו רק תשעה או שישה עשר עצים. ברם השאלה היא ספרותית בלבד; השדות לא היו רבועים ואפילו לא מרובעים, וכל המידות כאן הן ממוצעות, כפי שהתלמוד הירושלמי מדגיש (לג ע"ב)<sup class="footnote-marker">16</sup><i class="footnote">פליקס, שביעית א, עמ' 32.</i>.
לפי חשבון זה, כשיש בין האילן הראשון והשני שש עשרה אמה (שמונה אמות לכל אילן), וכן בין השני לשלישי, הרי בין כולם יש שלושים ושתיים אמה, ושמונה אמות בין הראשון לגדר וכן בין השלישי לגדר, ושתי אמות למקום האילנות, ובסך הכול יעלה החשבון לחמישים אמה. אבל אם יש בין אילן לאילן יותר משיעור זה אין הם מצטרפים לשדה אילן ואין חורשים אלא כדי צורכם<sup class="footnote-marker">17</sup><i class="footnote">על פי סוגיית הבבלי, בבא בתרא כו ע"ב, ופירושו של ליברמן, עמ' 481.</i>. משנתנו היא אפוא משנתם של רבי מאיר ורבי יהודה. כך הוא לפי מה שהעתקנו על פי כתב יד וינה. אולם בכ"י ערפורט: "דברי רבי מאיר. רבי יהודה ורבי יוסי אומרים"; רבי שמעון אינו נזכר, ומשנתנו היא רק כדברי רבי מאיר. ובדפוס ראשון: "דברי רבי מאיר ורבי יהודה ורבי יוסי, ורבי שמעון אומר", כלומר משנתנו כרבי מאיר, רבי יהודה ורבי יוסי, ורק רבי שמעון חולק עליהם. תופעה זו של שינויים בשמות החולקים מצויה במספר מסורות נוספות. המדובר במקרה מיוחד למדי, ובו משתתפים במחלוקת כל ארבעת החכמים הבולטים של דור אושא: רבי מאיר, רבי יהודה, רבי יוסי ורבי שמעון. אבל במסורות השונות חלו שינויים במקומו של הפסיק (או וי"ו החיבור), והחלוקה הפנימית בין הדוברים אינה ברורה. כמו כן אירעו מקרים של השמטת אחד השמות או הוספתו<sup class="footnote-marker">18</sup><i class="footnote">כגון משנה, ערכין פ"ז מ"ה; תוס', נזיר פ"ג הי"ח; תמורה פ"א ה"ח, עמ' 551 ועוד.</i>.
במקביל המקורות מוסיפים שצריך גם להיות מרחק מינימלי בין העצים, והוא כדי שיעבור הבקר וכליו. הגדרה זו מופיעה בהמשך הפרק (מ"ח), אך היא שייכת למשנתנו, כפי שנברר להלן. הגדרות כמותיות דומות חוזרות גם בדינים אחרים. מטע עשר לבית סאה הוא מטע רגיל, וחכמים נקבו מידות שונות לכרם רגיל<sup class="footnote-marker">19</sup><i class="footnote">משנה, כלאים פ"ד מ"ה ומ"ח; וכן נדונה ההגדרה של "שדה דלעות" (פ"ד מ"ז).</i>.

Mishnah 3

<b>אחד אילן סרק</b> – אילן שאינו עושה פרות, או שאינו עושה פרות משובחים. אבל במשנת כלאים (פ"ו מ"ג) יש דיונים על הגדרת אילן סרק, ושם מובעות דעות נוספות: "איזהו אילן סרק כל שאינו עושה פרות. רבי מאיר אומר הכל אילן סרק, חוץ מן הזית והתאנה. רבי יוסי אומר כל שאין כמוהו נוטעין שדות שלמות הרי זה אילן סרק" (כלאים פ"ו מ"ה). לדברי רבי מאיר כל האילנות, אף אלו אשר נותנים פרות, הם אילנות סרק לגבי הגפן<sup class="footnote-marker">20</sup><i class="footnote">על כך מדובר במשנת כלאים שם.</i>, חוץ מן הזית והתאנה. על כן כל האילנות בטלים על גבי הגפן חוץ מן הזית והתאנה. דעתו זו של רבי מאיר תואמת את דבריו בברייתא בראש תלמוד ירושלמי למשנת ערלה (פ"א ה"א, ס ע"ג) שכל עצי פרי שנטעם כדי שישמשו לקורות ולסייג פטורים מן הערלה חוץ מן הזית והתאנה: "תני בשם רבי מאיר כל האילנות באין למחשבת פטור חוץ מן הזית ומן התאנה", והירושלמי שם מוסיף: "רבי מאיר כדעתיה" האמורה במשנתנו. רק שלושת האילנות הללו, גפן, זית ותאנה, הם עצי פרי ושאר הפרות אינם חשובים. בדין ערלה אין הוא מונה את הגפן, כי הרי אין נוטעים גפן לסייג ולקורות.
שלושה גידולים אלו – הגפן, הזית והתאנה – היו עיקר גידולי העץ שגידלו וטיפחו בארץ ישראל בימי המשנה. משלושה גידולים אלו הפיקו את היין ואת השמן, אכלו בעונתן את התאנים וייבשו את הקציעות, וכל אחד מגידולים אלו נזכר פעמים רבות בענייני הלכה ואגדה. שמות רבים ניתנו לכל שלבי הגידול, האסיף והעיבוד של פרותיהם, ומעשים רבים בדרכי יצירה שונות נתקשרו לכל אחד מהם. עצי הפרי האחרים, כגון התמר, הרימון והחרוב אכן נחשבים לעומתם אילנות סרק.
רבי יוסי מרחיב את המונח "אילן מאכל" לכל האילנות נותני הפרות שמגדלים אותם "שדות שלמות", ואינו מוציא מכלל אילנות המאכל אלא את אילנות המאכל שלא נהגו לנטוע "שדות שלמות", כגון החרוב (משנה, פאה פ"ב מ"ד). גם את התאנה לא נטעו שדות שלמים, אך היו מטעי תמרים, כך שעמדתו של רבי יוסי מקילה ומחמירה כאחד.
פשוט לפרש את משנתנו כתנא קמא, אך ייתכן שיש לפרשה כאחד מהתנאים האחרים, ואז המשנה נמצאת מחמירה במקצת בדינו של הנוטע עצי פרי מיוחדים. <b>ואחד אילן מאכל</b> – בין אילן סרק ובין אילן שעושה פרות משובחים, טובים למאכל, <b>רואין אותם</b> – משערים אותם, <b>כאילו הן תאינים</b> – משערים אותם לפי עץ התאנה, אילו היה נטוע במקומם עץ תאנה. השיעור של עץ תאנה הוא ששלושת העצים, <b>אם ראויין לעשות ככר דבילה של[ש]שים מנא באיטלקי</b> – כפי ששנינו במשנה הקודמת, <b>חורשין כל בית סאה בשבילן פחות מיכן אין חורשין להן אלא צורכן</b> – החריש סביב העץ נחוץ כדי לרענן את הקרקע, להגדיל את יכולת הספיגה של הגשמים ולעקור דשאים ועשבים סביב העץ. הטיפול נהוג גם כיום, והצורך בו רב.
במשנה א הוגדר צורך זה כ"אורה וסלו". יש להניח שזו המשמעות של "כל צורכן" גם כאן, אלא שבעל המשנה רצה לקצר מתוך שהכיר את משנה א. עם זאת, ההגדרה של "אורה וסלו" היא רק כמותית ואיננה נותנת ביטוי לכלל הצרכים. סביב העץ נחוץ לחרוש, ולשם כך צריך להיות מרחב מספיק "כדי שיהא הבקר עובר בכליו" (להלן מ"ה). "אורה וסלו" הוא שטח קטן מ"בקר בכליו"; משנה ה שונה, אפוא, בסגנונה ממשנה א, ומשנה ב אינה נוקטת עמדה בוויכוח אלא מנוסחת בצורה כללית המתאימה לשתי הגישות. סגנון זה חוזר במשניות, ולעתים הקורא חש שבעל המשנה נמנע בכוונה מלנקוט עמדה בשאלות שבאותה מִשנה הן מבחינתו מִשְנִיות.
משנה ב ומשנה ג חוזרות בעיקרן על אותן ההלכות. במשנה ב יש פירוט מהו צורכו של האילן, "מלוא האורה וסלו", ובמשנה ג יש הדגשה על "אחד אילן סרק ואחד אילן מאכל". נראה כי לפנינו שתי עריכות של אותה הלכה בעיקרה, והעורך לא איחדן וצירף את שתי המשניות בגלל הייחוד שבכל משנה. במבוא הכללי לפירוש המשניות עמדנו על פן זה של עריכת המשנה, וציטטנו בהקשר זה את דברי בעל מלאכת שלמה למשנה ב: "ולא היה צריך... אלא משום שרבינו הקדוש לא היה רשאי לשנות לשון רבותיו, והוא למד מברייתא אחת לשון המשנה הראשונה, ובברייתא אחרת למד לשון המשנה הזאת, ולא היה רשאי לשנות הלשון, והוצרך לשתיהן. ועל כן כתב שתיהן כלשונם ממש. ודוחק קצת" (וראו פירושנו לפ"ג מ"ב).

Mishnah 4

<b>היה אחד עושה ככר דבילה</b> – כך בנוסחאות עיקריות<sup class="footnote-marker">21</sup><i class="footnote">א, ב, ג 1, ג 4, ג 6, ג 8, ג 9, ז, ט, כ, ל, מ, ן, פ, ץ.</i>; לפנינו בדפוסים נוסף: "ושנים אין עושין". כמו כן בהמשך: <b>או שנים עושין</b>, ובדפוסים נוסף: "ואחד אינו עושה".
<b>אין חורשים להן אלא צרכן</b> – וכתב בעל מלאכת שלמה: "כתב ה"ר יהוסף ז"ל היה אחד עושה כיכר דבֵלה או שנים עושין, אין חורשין אלא צרכן. כך מצאתי הגירסא וגירסת הדפוס נראה לי דשבוש הוא דהא אין צריך אלא שיהא שלשתם יחד עושים כיכר אחד של דבֵלה ואין צריך שיעשה כל אחד כיכר ואם כן למה אין חורשין אף על גב שהשנים אין עושים? ותו אפילו אילן סרק שאינו עושה מאומה חורשין בשבילו אלא נראה דפירוש המשנה הוא כן: שאם אין בשדה אלא אילן אחד, והוא עושה כשלשה אילנות. או שנים שעושים כשלשה, אין חורשין להם כל השדה". כך נתפרש אף לבעל דקדוקי סופרים (יב ע"ב והערה ג), אף שלא היה לפניו אלא כ"י מינכן וספר האגודה. אם כן, המשפט "ושנים אין עושין" הוא תוספת הסבר של מעתיק שלא הבין את משנתנו.
המשנה קובעת שבשדה בית הסאה מותר לחרוש את כל השדה אם יש בו שלושה אילנות העושים כיכר דבֵלה, והמשנה שלפנינו אינה מוסיפה אלא שאם אילן אחד עושה או אף שני אילנות עושים כיכר דבֵלה ואין בה יותר אילנות אין חורשים אלא כדי צורכם. המינוח "כדי צורכן" (לצורכן) מופיע גם במשנה הקודמת, ונתבאר שם.
<b>עד שיהוא משלשה ועד תשעה</b> – הלכה זו, שרואים אם אילן אחד או שניים מניבים כדי כיכר דבֵלה, קיימת אף אם בשטח בית הסאה נטועים יותר משלושה אילנות. הלכה זו תופסת משלושה אילנות עד תשעה. אף אם נטועים תשעה אילנות אך אין הם מניבים כיכר דבֵלה – אין רואים בהם שדה אילן ואין חורשים אלא כדי צורכו של כל אילן ואילן. <b>היו עשרה</b> – אילנות, ואין צריך לומר <b>מעשרה ולמעלן בין עושין ובין שאינן עושין חורשין כל בית סאה בשבילן</b> – כל השטח הותר.
בהמשך הדרשה באה ללמדנו על איסור עבודה בשדה בערב שביעית. היא פותחת בלשון "שנאמר", אך אין זו דרשה להלכה האחרונה שבמשנה אלא להלכה העקרונית שאין עושים עבודה בשדה בערב שביעית. המשנה חוזרת אפוא למשנה הראשונה, ומנמקת את הדין העקרוני.
<b>שנאמר "בחריש ובקציר תשבת"</b> (שמות לד כא) – <b>אין צורך לומר חריש וקציר שלישביעית</b> – הכתוב עוסק בשבת, וכל הפרשה שם מפרטת את הלכות שבת ומועדים ואילו השנה השביעית אינה מוזכרת בה. הירושלמי רואה בדרשה זו דרשה מכוננת לפרקים א-ב ומציב אותה בראש המסכת: "כתוב 'ששת ימים תעשה מעשיך וביום השביעי תשבת' (שמות כג יב), וכתוב: 'בחריש ובקציר תשבת', מה אנן קיימין? (במה אנו עומדים?) אם לעניין שבת בראשית, והלא כבר נאמר 'ששת ימים תעבד ועשית כל מלאכתך' (שמות כ ט), ואם לעניין שבתות שנים, והלא כבר נאמר 'שש שנים תזרע שדך ושש שנים תזמר כרמך' (ויקרא כה ג), אלא אם אינו עניין לשבת בראשית, ולא לעניין שבתות שנים, תניהו עניין באיסור שני פרקים הראשונים" (לג ע"א)<sup class="footnote-marker">22</sup><i class="footnote">העובדה שהתלמוד מרחיב בדרשה מעלה ספק שמא לא הייתה משנה ד במשנתנו, אך היא מצויה בכל כתבי היד שבידינו.</i>. על סמך הדרשה המשנה ממשיכה: <b>אלא חריש שלערב שביעית שהוא נכנס בשביעית</b> – וכוונת הכתוב לאסור חריש שהוא מיטיב לפרות שבשביעית, <b>וקציר שלישביעית שהוא יוצא למוצאי שביעית</b> – וקציר שיקצור במוצאי שביעית אך גידולו היה בשביעית. דרשה זו מצוטטת בשלוש סוגיות בתלמוד הבבלי בשמו של רבי עקיבא (ראש השנה ט ע"א; מועד קטן ג ע"ב; מכות ח ע"ב). יש אף שהיא מצוטטת בלשון "דתנן", כעין ציטטה של משנתנו, ובמכילתא דרשב"י כתוב (עמ' 223): "רבי יהודה אומר: 'בחריש ובקציר תשבת' חריש שקצירו אסור, זה חריש שלערב שביעית. וקציר שחרישו אסור, זה קציר שלמוצאי שביעית. ורבי שמעון אומר שבות מן החריש בשעת קציר, ושבות מן הקציר בשעת חריש". קרוב לומר ששני תלמידיו של רבי עקיבא חלוקים בפירוש דרשתו של רבי עקיבא. הדרשה מלמדת אפוא על תוספת שביעית, והתנאים אינם חשים כלל לאפשרות שהתוספת הנרמזת היא דווקא תוספת שבת. במקורות אמוראיים נזכרת תוספת שבת של כשעה אחת, אבל תנאים לא הכירו תוספת זו ועל כן גם הדרשה כאן מתעלמת מאפשרות פרשנית-מדרשית זו<sup class="footnote-marker">23</sup><i class="footnote">על כך במבוא לפירושנו למסכת שבת.</i>.
<b>רבי ישמעאל אומר מה חריש רשות אף קציר רשות יצא קציר העומר [שהוא חובה]</b> – רבי ישמעאל מעמיד את הכתוב באיסור שבת, כפשוטו של מקרא וכדרכו של רבי ישמעאל, ומסביר את חידושו שחריש שהוא רשות אף קצירו רשות ואסור בשבת, אך יש קציר שהוא מצווה וחובה ומותר בשבת, והוא הבאת העומר בשנה השביעית. בשנה השביעית אין חורשים וזורעים, וכדי להבטיח את הבאת העומר למחרת היום הראשון של פסח מעמידים שומרים לשמור על הספיחים (משנה, שקלים פ"ד מ"א), ואם יום הבאת העומר חל בשבת הוא נקצר בליל שבת. הקציר של חובה או מצוה נקצר אף בשבת (משנה, מנחות פ"י מ"ג). התוספת "שהוא חובה" רשומה בגיליון של כתב יד קופמן ושל כתב יד פרמא (<b>פ</b>), ואינה ביתר עדי הנוסח. במובאה של משנתנו בירושלמי שקלים (פ"ד ה"א, מז ע"ד) הנוסח הוא: "תמן תנינן רבי ישמעאל אומר מה חריש רשות... יצא קציר העומר שהוא מצוה", וכן בכ"י פריז 329 לשקלים, וכן בשלושת המקומות בתלמוד הבבלי. בתלמוד הירושלמי שתי המילים חסרות במשנה, אך כתובות במובאה או בסוגיה של המשנה. לפי בעל מלאכת שלמה כתב הר"ר יהוסף ז"ל כי נראה לו "דרבי ישמעאל אינו אוסר תוספת שביעית ועל כן דריש הכי", והדברים רחוקים. בית שמאי ובית הלל חלוקים בפרטיה של תוספת שביעית, ולא שמענו ולא ראינו שבימי התנאים פקפק איש מעולם באיסור תוספת שביעית. לא הדרשה של רבי עקיבא יצרה את ההלכה אלא ההלכה היא אשר יצרה את הדרשה, והדרשה מופלגת. אך אף שרבי ישמעאל אינו גורס אותה – אין הוא חולק על ההלכה עצמה.
מכל מקום אין כל סתירה בין העובדה שחיפשו להלכות אסמכתאות מהכתובים לבין הערכתנו כי כל גזרת שני הפרקים היא נוהג הלכתי פרי יזמתם של חכמים או של ציבור יראי השמים. הדרשות הן אסמכתא מאוחרת בלבד, ובאו לחזק את ההלכה ולמצוא לה זכר בכתובים, אבל לא הן שיצרו את ההלכה. עם זאת, התלמוד הבבלי (מועד קטן ג ע"ב; ראש השנה ט ע"א) התקשה בשאלה. לפני התלמוד כבר עמדה מערכת משפטית סדורה ולפיה תקנה היא חידוש של חכמים, וכל מה שאינו תקנה נלמד מהמקרא. במבוא הכללי לפירוש המשניות עמדנו על כך שחלוקה משפטית זו לא עמדה לפני חכמים, והדרשות אינן אלא אסמכתא.
מקומה של הדרשה על איסור החרישה ערב שביעית, בסופה של משנה ד בפרקנו, לכאורה מתמיה. מקומה הראוי הוא בתחילת הפרק, לאחר קביעת ההלכה על איסור החרישה בערב שביעית, כפי שאמנם היא מוזכרת בסוגיות הירושלמי בראש המשנה, או בסופן של ההלכות על איסור העבודה בערב שביעית, בהמשכו של הפרק הבא. נראה כי בארבע המשניות הראשונות נערכו הלכות היסוד של הלכות ערב שביעית, בתור קומה ראשונה של הלכות אלו, וממשנה ה ואילך נסדרו ההלכות שיסודן במשניות הראשונות. הלכות היסוד על שלושה אילנות ותנובתם באות במשניות הראשונות, וממשנה ה ואילך נמנו פרטי ההלכות: שלושה אילנות של שלושה אנשים, עשר נטיעות בתוך בית סאה ועד מתי נקראו נטיעות. בסיום הלכות היסוד באה דרשתו של רבי עקיבא המבקשת למצוא יסוד או קשר לדברי התורה. הרושם הכללי הוא שהמשניות הראשונות לוקטו ממקורות שונים. משניות א-ג חוזרות מעט על עצמן, ומשנה ה שונה במקצת ממשנה א (להלן). לפנינו אפוא תוצאה של עריכה שהיא ליקוט של מקורות שונים.
בדרך כלל במשנה מצויים מדרשי הלכה מעטים בלבד. המשנה נוקבת את הדין, והנימוק המדרשי חסר בה. עם זאת משנתנו אינה חריגה או בודדת, וניתן למצוא במשנה לא מעט מדרשי הלכה.
לסיכום ארבע המשניות הראשונות ניתן לתארן במבנה סכֵמתי:
שלב א: משנה א, בית הלל ובית שמאי: זמן תוספת שביעית + משנה ד (סיפא), דרשה.
שלב ב: משנה ב, כמות היבול להגדרת איסור.
שלב ג: משנה ג, תאנים כמודל. פירוש למשנה ב.
שלב ד: משנה ד (רישא), דיון בכמות ובשטח בצוותא + משנה ה: כמות שטח ובעלות.

Mishnah 5

<b>שלשה אילנות שלשלשה אנשים</b> – בבית הסאה נטועים אמנם שלושה אילנות, אלא שהם של שלושה אנשים. מצב כזה ייתכן בהצטלבות של שדות של אנשים אחדים, אך גם בשדה רגיל. בהקשרים רבים של ההלכה נזכר אדם שקנה אילן אחד או שני אילנות, קנה אילן ולא קנה קרקע וכיוצא באלו מעשים רבים<sup class="footnote-marker">24</sup><i class="footnote">משנה, בבא בתרא פ"ב מי"ב; ביכורים פ"א מ"ו ועוד.</i>. כך נוצרת המציאות שהמשנה מדברת עליה. גם במצרים אנו שומעים על חלקות קטנות: אחד חלקי שמונה עשרה של שדה שנמכר או הוחכר לאחר, ותופעות דומות<sup class="footnote-marker">25</sup><i class="footnote">בגנל, מצרים, עמ' 47-45 .</i>. <b>הרי אלו מצטרפים וחורשים כל בית סאה בשבילן</b> – כדין בית סאה ששייך לאדם אחד. הבעלות הנפרדת אינה משנה את מעמדו של שדה האילן, והוא מהווה יחידה אחת. בתלמוד הירושלמי (לג ע"ב) מובא: "תני רבי חייה אילנות שלאדם אחד וקרקע שלאדם אחד מצטרפין וחורשין כל בית סאה בשבילן". פשוטה של המשנה, כפי שפירש רש"י (בבא בתרא כו ע"ב), הוא שחורשים עד העצרת, שהרי אנו עוסקים בשדה האילן שחורשים בו עד העצרת, ומשנתנו לא הוסיפה אלא שאף אם שלושת האילנות שייכים לשלושה בני אדם דינם כדין שדה אילן השייך כולו לאדם אחד. ברם, רבים מן הראשונים פירשו ואף גרסו במשנה: "עד ראש השנה". כך הראב"ד: "ואית דגרסי עד ראש השנה"<sup class="footnote-marker">26</sup><i class="footnote">דבריו הובאו בשיטה מקובצת לבבא בתרא כו ע"ב ד"ה "הא דתנן", מהדורת ירושלים 1985 סג ע"א, וראו עוד זק"ש, זרעים, למשנתנו.</i>, וכך אף הר"י מיגש (בבא בתרא פג ע"א) ובעל היד רמה (בבא בתרא כו ע"ב), וכן בדברי המיוחס לרבינו גרשום מאור הגולה (נדפס בבבא בתרא בדף כז סוף ע"א). הר"ש מפרש: "יש מפרשים עד העצרת אבל בירושלמי קאמר בהדיא עד ראש השנה". אמנם כך אמור בירושלמי (לג ע"ב) אף בכ"י רומי, וכך היה לפני הראשונים שהזכרנו, אך כפי שציינו אין כל טעם בקביעה שמותר לחרוש עד ראש השנה: וכי מפני ששלושת האילנות שייכים לשלושה בני אדם הותר איסור עבודה של ערב שביעית?! רבי שלמה סיריליאו ובעל תוספות יום טוב פירשו שמשנה זו נשנתה לאחר היתרו של רבן גמליאל ובית דינו את שני הפרקים של ערב שביעית<sup class="footnote-marker">27</sup><i class="footnote">תוס', פ"א ה"א, וראו דברינו בראש הפרק.</i>. אולם כבר עמדו חכמים מספר על כך שאם המשנה נשנתה לאחר היתרו של רבן גמליאל – הרי אין כל משמעות בהזכרת שלושה אילנות דווקא; בשעה שהתירו את שני הפרקים ערב שביעית הותרו העבודות בין באילן אחד ובין בשלושה אילנות. אין כל דרך לפרש אלא כדעתם של החכמים שהניחו כי המשפט "עד ראש השנה" בירושלמי אינו אלא "שטפא דלשניה" מן המשנה הבאה הקובעת שבעשר נטיעות "חורשין בו בית סאה עד ראש השנה"<sup class="footnote-marker">28</sup><i class="footnote">כך ראטנער, אהבת ציון, עמ' 5, וכך הגיה הגר"א, וראו ליברמן בפירושו, עמ' 283 .</i>.
בסוגיה אחרת הירושלמי מצטט: "אם כן למה נאמר 'חורשין עד ראש השנה'?" והירושלמי מתרץ ש"חורשין עד ראש השנה" הוא אחר ביטול תקנת שני הפרקים (פ"א ה"א, לג ע"א). הביטוי "למה נאמר" או בסגנון אחר הוא בדרך כלל הבאה ממשנה, על כן התחבטו ראשונים היכן נאמר משפט זה, והיו שהציעו כי התלמוד מצטט את משנתנו<sup class="footnote-marker">29</sup><i class="footnote">ראו פליקס, שביעית א, עמ 20 .</i>. כפי שאמרנו, והרחבנו במבוא, לא ייתכן שהמשנה משקפת את התקופה שלאחר ביטול גזרת שני פרקים.
הביטוי "למה נאמר" מוכיח כי אכן התלמוד מצטט מקור ערוך (בעל פה או בכתב). במשנה ובתוספתא הוא מונח להבאת פסוק, ובמדרשי ההלכה להבאת פסוק או משנה. קשה להאמין שהמשפט "עד ראש השנה" הוא ברייתא או משנה קדומה, שהרי ביטול התקנה הוא מאוחר יותר. ייתכן שיש כאן ביטוי למקור החולק על תקנת שני פרקים<sup class="footnote-marker">30</sup><i class="footnote">ראו פירושנו לעיל, מ"ג. רבי ישמעאל חולק על הדרשה שממנה למד רבי עקיבא את גזרת שני הפרקים, אבל פירשנו שהוא חולק רק על הדרשה ולא על הדין עצמו.</i>, אך סביר יותר שהתלמוד מצטט פנקס הלכה אמוראי. מהתקופה הבתר תלמודית בידינו פנקסי הלכה פרטיים של חכמים, ובהם נרשמו הלכות שונות<sup class="footnote-marker">31</sup><i class="footnote">ראו למשל מרגליות, הלכות ארץ-ישראל; לוין, מעשים; ניומן, מעשים.</i>. דומה להם היא כתובת רחוב, שאף היא סיכום הלכתי ערוך<sup class="footnote-marker">32</sup><i class="footnote">זוסמן, כתובת. יש דמיון בסגנון בין ספרות המעשים וכתובת רחוב.</i>. אנו מציעים אפוא שנוהג זה של כתיבת הלכות בידי חכמים לצרכים פרטיים היה מקובל כבר בתקופת התלמוד, והאמוראים מבררים מה טיבה של הלכה שנכתבה בו. מעין פנקסים אלו הוא פנקסו של רבי הלל בי רבי אלס (וולס – ירו', כלאים פ"א ה"ב, כז ע"א).
<b>כמה יהא ביניהם</b> – בין אילן לאילן בשדה האילן, כמה יהיה המרחק שיהיה מותר לחרוש את כל בית הסאה. הגדרת מינימום המרחק הייתה צריכה להופיע במשנה ב, שם הוזכר לראשונה הדין ונקבע ששלושה אילנות נחשבים למטע. ואכן בתוספתא (פ"א ה"א) שציטטנו בדיוננו על משנה ב פרט זה מופיע. דומה שמשנה ב ומשנתנו מוסרות אותו דין, ואולי פעם, בעריכה קדומה כלשהיא, היו שתי המשניות סמוכות זו לזו, ודברי רבן שמעון בן גמליאל חזרו לרישא. או לחילופין, משניות ב-ד באות ממקור שונה, שכן שלושתן מבטאות את המידה של שישים מנה באיטלקי, ומשנתנו מעריכה אחרת. כפי שנראה להלן, אכן משנה ב שונה ממשנתנו גם בפרט אחר.
<b>רבן שמעון בן גמליאל אומר</b> – כך בכל הנוסחאות העיקריות<sup class="footnote-marker">33</sup><i class="footnote">וכן ב- <b>א, ב, ג 1, ג 3, ג 4, ג 6, ג 8, ג 9, ט, כ, ל, מ, ן, ס, פ, ת 3</b>.</i>, בספריהם של הראשונים וכך בתוספתא בראש המסכת. בדפוסים ובעדי נוסח אחדים לפנינו: "רבן גמליאל"<sup class="footnote-marker">34</sup><i class="footnote">חילוף מעין זה אף במקומות אחרים. ראו אפשטיין, מבוא, עמ' 1199 .</i>, <b>כדי שיהא הבקר עובר בכליו</b> – הבַּקָּר, כלומר האיש החורש בצמד הבקר, "כמו חמר צייד" (מלאכת שלמה). אין המטע נחשב שדה אילן אלא אם הוא נטוע בצורה שהבקר יכול לעבור בין האילנות בצמד בקר וכליו, ושיעורו, לפי הבבלי בבבא בתרא פג ע"א, ארבע אמות. מסתבר כי דבריו של רבן שמעון בן גמליאל מוסבים על כל ההלכות מראשו של הפרק, ולא רק על ההלכה שבמשנה שלפנינו על שלושה אילנות השייכים לשלושה בני אדם, ואכן בתוספתא דברי רבן שמעון גמליאל שנויים בראש המסכת. ניתן להוסיף הלכה זו בתחילת סידור ההלכות על שלושה אילנות, או בסיומו. כך נתפרשה ההלכה ברמב"ם (הלכות שמיטה ויובל, פ"ג ה"ב, ורבים בעקבותיו). רבים ממפרשי המשנה פירשו שאם אין הבקר עובר בכליו אין חורשים כלל, כי "פחות מיכן למיעקר קאי ואין חורשין" (הר"ש, ורבים בעקבותיו), ו"כתב עליו ה"ר יהוסף ז"ל פירוש זה אינו נראה דודאי חורשין בשבילן אך לא כל השדה" (מלאכת שלמה). מכל מקום, מבחינה חקלאית חייב להיות רווח בין העצים, וארבע אמות הוא מרווח מינימלי. עם זאת מעניין שחז"ל מדגישים את אפשרות החריש סביב האילן, ולא את תחום המחיה שהעץ זקוק לו. "בקר וכליו" הוא המרחק הנדרש במשנה ובתוספתא לעיל (פ"א ה"א).
הגדרה מדויקת יותר של השיעור "כדי בקר וכליו" יש בסוגיות התלמוד. הירושלמי (לג ע"ב) קושר את משנתנו למשנת בבא בתרא (פ"ה מ"ד) העוסקת במכירה. שם מדובר במי שקונה שלושה אילנות, והשאלה היא האם קנה גם קרקע<sup class="footnote-marker">35</sup><i class="footnote">לכך ראו גם משנה, ביכורים פ"א מ"ו, ופירושנו לה.</i>. בתוספתא שם נקבעת אותה מידה: "וכמה יהו קרובין זה לזה? כדי שיהא בקר עובר בכליו. וכמה יהו רחוקין זה מזה? ממטע עשרה לבית סאה, פחות מיכן, או יתר על כן, או שקנאן זה אחר זה, או שקנאן שלשתן כאחד, לא קנה לא את הקרקע ולא את האילן שביניהן" (תוס', בבא בתרא פ"ד הי"א).
בברייתא העוסקת בעניין אחר שנינו אותו שיעור: "אחד גפנים ואחד כל האילן מרחיק ארבע אמות ונוטע, כדי שיהא בקר עובר בכליו" (תוס', בבא בתרא פ"א הי"ד). גם כאן המשנה (פ"ב מי"ב) אינה מזכירה את הבקר וכליו, אדרבה, מתקבל הרושם שכל ההרחקה היא כדי שהשורשים לא יתפשטו. אבל גם הבבלי מוסיף שההרחקה היא כדי עבודת הכרם, ואף אומר שבבבל נדרשות שתי אמות בלבד (בבלי, בבא בתרא כו ע"א; יח ע"א). מכל מקום אין אלא לקבל את מסקנת הבבלי (בבא בתרא פג ע"א) שארבע אמות הן המידה של הבקר וכליו, או "כדי עבודת הכרם". מרחק זה של ארבע אמות הוא גם המינימום להרחקת גפנים זו מזו, ושם הנימוק הוא כדי עבודת הכרם (משנה, כלאים פ"ו מ"א; פ"ג מ"ד). שיעור "בקר וכליו" הוא קבוע, אלא שבגפנים זה היה גם המרחק הרגיל לנטיעה, וביתר האילנות היו רגילים להרחיק את העצים זה מזה יותר, וההלכה אינה תובעת מרחק זה. אפשרות אחרת היא שהמרחק "בקר עובר" הוא בין הנוף של עץ אחד לחברו, שהרי הבָקר איננו עובר מתחת לנוף אלא מסביבו. המרחק בין הגזעים גדול יותר, ולא נקבע במשנה זו.
אבל במשנה ב לעיל שנינו מידה אחרת, "אורה וסלו" (וגם מרחק זה נמדד מהנוף של העץ), והיא שטח אדמה פחות מ"בקר וכליו", כלומר מארבע אמות. במשניות ג-ד הנוסח הוא "כדי צורכן", וכאילו נמנע התנא מלנקוט עמדה בשאלה מהו במדויק התחום הנדרש. שני התלמודים מצטטים דברי אמוראים ששיעור "אורה וסלו" הוא גם לקניית קרקע (שאם קנה שלושה אילנות – קנה גם את הקרקע, כולל מרחק של "אורה וסלו"), ושניהם אינם דנים בהבדל שבין "אורה וסלו" ל"בקר וכליו" (ירו', בבא בתרא פ"ה ה"ה, טו ע"א; בבלי, פב ע"א).
דומה שלפנינו שתי מסורות מבתי מדרש שונים. ההבדל בין בתי המדרש הוא בסגנון, באוצר המילים ואולי גם בהלכה עצמה. ייתכן ש"אורה וסלו" קרוב לשיעור הנקוב של "שתי אמות", שהוא הנוהג הבבלי (בבלי, בבא בתרא כו ע"א). כפי שאמרנו לעיל, משנה ה גם חוזרת על מידע שהיה צריך לבוא במשנה ב. את שתי התופעות יש לתלות במקורות שונים.

Mishnah 6

<b>עשר נטיעות</b> – אילנות צעירים, שתילים שניטעו ועדיין לא הגיעו לכלל אילנות, <b>מפוזרות בתוך בית סאה</b> – שאינן נטועות בשורה או בפינה כלשהי בשטח בית הסאה, <b>חורשים כל בית סאה עד ראש השנה</b> – עד שנת השמיטה, ואין הכרח להפסיק בחרישה מן העצרת כבשדה האילן. הנטיעות לא פיתחו עדיין מערכת שורשים עמוקים, והחריש בקיץ שומר על הלחות הנמצאת בשכבות העליונות. המשנה קובעת כי עשר הנטיעות צריכות להיות מפוזרות, ובהמשך המשנה נאמר שאם הן נטועות כשורה אין חורשים להן אלא לצורכן, אולם אינה קובעת מה מידת הפיזור. רש"י<sup class="footnote-marker">36</sup><i class="footnote">במסכת סוכה לד ע"א נזכר כי עשר נטיעות הן הלכה למשה מסיני, ורש"י מצטט את משנתנו ומבארה.</i>מסביר: "עשר נטיעות המפוזרות בתוך בית סאה שאין בין זו לזו אלא כמה שיש בין זו לחברתה. ותפסו בית סאה שהוא נ' אמה על נ' אמה, מפוזרות לאורך ורוחב בשוה, חורשין כל בית סאה בשבילן ערב שביעית עד ראש השנה. אף על פי שמצוה מן התורה להוסיף מחול על הקדש". אף הרא"ש אומר דברים אלו, בלשון קצרה. בהמשך הפרק (מ"ח) ובתוספתא (פ"א ה"ג) החכמים מתדיינים עד מתי נקראים האילנות "נטיעות".
ברור שההלכה על עשר נטיעות היא מעין קומה שנייה להלכה שיש להפסיק את העבודה בשדה זמן מה לפני שביעית, או ליתר דיוק יש להפסיק את העבודות בשדה אשר מיועדות לתיקונם של האילן והשדה בשביעית. בשדה אילן התירו עד העצרת, אבל בנטיעות צעירות התירו את העבודה עד ראש השנה של השנה השביעית. בשני התלמודים חוזרים ושונים כי עשר נטיעות הן הלכה למשה מסיני<sup class="footnote-marker">37</sup><i class="footnote">בתלמוד הירושלמי למשנתנו (לג ע"ב); נדרים פ"ג ה"ה, לח ע"א; בבלי, סוכה מד ע"א; תענית ג ע"א; מועד קטן ג ע"ב; זבחים קי ע"ב.</i>, ולאידך גיסא, בשני התלמודים מניחים כי איסור שני הפרקים, שכל עיקרו כדי להימנע מעבודה כבר מערב שביעית, הוא מתקנתם של חכמים או מתקנתם של בית שמאי ובית הלל. שתי המסורות נמסרו בשמו של רבי יוחנן. להערכתנו, בקביעה "הלכה למשה מסיני" לא התכוונו למסור מסורת היסטורית שהלכה זו נמסרה למשה מסיני ומשה מסרה לדורות, אלא שזו הלכה לאמיתה המצטרפת להלכות שיסודן בתורה שנמסרה למשה<sup class="footnote-marker">38</sup><i class="footnote">ראו ספראי, הלכה למשה מסיני.</i>. אולם, יש להניח שההלכה על עשר נטיעות היא מימי הבית, שכן בתוספתא (פ"א ה"ה) בית שמאי ובית הלל חלוקים כיצד משקים את הנטיעות עד ראש השנה, וקרוב להניח שדיון זה מבוסס על ההלכה של היתר החריש של הנטיעות .
עם זאת, התלמודים התחבטו בשאלה. הם הבינו שהלכה למשה מסיני היא עובדה היסטורית, ועל כן התקשו, שהרי מחד גיסא היא נזכרת כתקנת חכמים, ומאידך גיסא יש לה מקור של דרשה. לשיטתנו אין בכך כל קושי, והתחבטות התלמודים נובעת מניסיון להעניק למושגים הגדרה משפטית נוקשה.
<b>היו עשויות</b> – עשר הנטיעות <b>שורה</b> – אחת, ולא מפוזרות בתוך השטח של בית הסאה, <b>או מוקפות עטרה</b> – כך ברוב הנוסחאות העיקריות<sup class="footnote-marker">39</sup><i class="footnote"><b>א, ב, ג 1, ג 6, ג 8, ג 9, ז, ט, ן, ץ, ת 3</b>.</i>ובראשונים. יש שגרסו: "ומוקפות", ואף לגרסה זו הכוונה "או מוקפות"<sup class="footnote-marker">40</sup><i class="footnote">ראו אפשטיין, מבוא, עמ' 1062 .</i>. הרמב"ם בהלכותיו (שמיטה ויובל, פ"ג ה"ו) גורס: או מוקפות עטרה. כך לפנינו, אך לפני הראשונים היתה הגרסה "ומוקפות", והעיר הראב"ד: "או מוקפות". בעל מלאכת שלמה כותב על דבריהם: "אית דגרסי או מוקפות וכן גרסת הראב"ד ז"ל בהשגות, ומכל מקום הפירוש אפילו הרמב"ם מודה שהוא כמו או".
מפרשי המשנה, ראשונים ואחרונים, הציעו פירושים שונים וכל אחד מהם "מגומגם הרבה", כלשונו של הרב יהוסף. לכאורה פשוטה של משנה הוא כדברי הרמב"ם "להיות כקשת עגולה" או כדברי הרא"ש "שעומדות בעיגול כעטרה", וכן פירשו הרב יהוסף (לפי מלאכת שלמה) והגר"א. אכן לעטרה צורת עיגול, אך הסבר זה היה הולם אילו היה כתוב "היו עשויות כעטרה", אבל לפנינו כתוב "מוקפות עטרה". הריבמ"ץ פירש שמוקפות מעין גדר. דבריו עוררו ביקורת רבה בספרות הפרשנית, בעיקר משום שקשה להסביר מדוע לא השתמש התנא במונח הרגיל "גדר", ובכלל מדוע הגדר גורמת לכך שיחרשו שטח קטן יותר, הרי השטח נחוץ עדיין בתור מרחב מִחיה לעצים. נראה לנו לקבל את הצעתו של פליקס שהעצים מוקפים בסוללת עפר כדי לרכז את המים<sup class="footnote-marker">41</sup><i class="footnote">פליקס, שביעית א, עמ' 65 .</i>, כמו עטרה של טיט (משנה, פרה פ"ה מ"ז; תוס', פ"ה ה"ט, עמ' 635). בשני מקורות אלו העטרה היא ספק סוללה ספק תעלה להטיית מים. בהקשר מדרשי אחד נזכרת הקפת עטרה במשמעות של הקפת חומה (בראשית רבה, סא ז, עמ' 670). ייתכן גם ש"עטרה" היא מינוח אחר למדרגה החקלאית, ובמקרה כזה חרישת מדרגה גבוהה או נמוכה נראית כאילו היא חרישה של שדה חדש, ולכן נאסרה.
אם עשר הנטיעות אינן מפוזרות על פני כל השטח <b>אין חורשין להן אלא צורכן</b> – חורשים להן עד ראש השנה רק כדי צורכה של כל נטיעה, כפי ששנינו לעיל במשנה ד בשדה אילן, שאם אין בו בשטח של בית סאה אלא אילן אחד או שניים – אין חורשים בשדה אלא כדי צורכו של כל אילן.

Mishnah 7

<b>הנטיעות והדילועים מיצטרפין לתוך בית סאה</b> – מצטרפים לעשר הנטיעות כדי להתיר את החריש בכל בית הסאה. במשנה הקודמת נאמר כי אם עשר נטיעות מפוזרות בתוך סאה חורשים את כל בית הסאה עד ראש השנה, ומשנתנו מלמדתנו כי הדילועים מצטרפים לנטיעות כדי להשלים את המספר לעשרה. הבסיס להלכה הוא דברי הסיפא שדילועים כנטיעות, ועל כך באה ההבהרה שהם אף מצטרפים זה עם זה.
הדילועים נקראים בלשון יחיד "דלעת" (כלאים פ"א מ"ה; ערלה פ"ג מ"ז ועוד). אין זה הצמח הקרוי בימינו "דלעת"; צמח זה הובא מאמריקה ולא היה ידוע בעולם העתיק. הדלעת של המשנה ידועה בשם "קרא" או "דלעת הבקבוק" (Calabeesh Gourd), והיא גידול מקשה שנזרע בראשית הקיץ ומבשיל פרותיו באותה שנה בהמשך ימי הקיץ. החריש והעידור במקשה חיוני ליבול של ערב שביעית.
בתוספתא (פ"א ה"ג) מצויה הרחבה של ההלכה במשנה: "שלשה קישואין ושלשה דלועין וארבע נטיעות הרי אלו מצטרפין, ובלבד שתהא מטעתן ממטע עשרה לבית סאה". הברייתא עומדת על כך כי מספר הנטיעות יהיה ארבע, המספר הגדול בצמחים, אך מאפשרת שהנטיעות תהיינה מיעוט, ארבע מתוך עשרה. היא דורשת כי הפיזור יהיה כדוגמת הנטיעות: "מטעתן ממטע עשרה לבית סאה", אולם בתלמוד הירושלמי (לג ע"ג) מודגש: "הנטיעות והדילועין כולן. והן שיהו נטיעות רבות על דילועין". לפי פשוטם של דברים, הלכה זו שבירושלמי אינה עולה בקנה אחד עם ההלכה שבתוספתא.
<b>רבן שמעון בן גמליאל אומר</b><sup class="footnote-marker">42</sup><i class="footnote">כך ב- <b>ג 1</b>, <b>ג 6</b>, <b>ג 9</b>, <b>ז</b>, <b>ל</b>, <b>מ</b>, <b>ס</b>, <b>פ</b>, <b>ץ</b>. בדפוסים ובעדי נוסח מעטים נוסף "כל". בעל מלאכת שלמה הכיר את הגרסה "כל", ומוסיף שיש שאינם גורסים אותה, אך הייתה במובאה של הירושלמי שהביא בשם הר"ש.</i><b>עשרה דילועים לבית סאה חורשין כל בית סאה עד ראש השנה</b> – אף אם בשדה רק עשרה דילועים ואין ביניהן נטיעות כלל – חורשים את כל בית הסאה עד ראש השנה. יש בדבריו הרחבה של ההלכה שבמשנה, בתוספתא ובתלמוד הירושלמי. לא רק דילועים עם נטיעות, אלא גם דילועים לבד. ניתן היה לצרף את שתי המשניות (ו-ז) למשפט אחד, מעין: "עשר נטיעות ודילועים... חורשים כל בית סאה בשבילם ומצטרפים זה עם זה". ההכפלה נובעת, מן הסתם, מכך ששתי המשניות נלקטו ממקורות שונים. רבי לא ויתר על משנה ז משום ששנתה את דין דילועים שאינו במשנה ו.

Mishnah 8

בשתי המשניות הקודמות חזרו ונשנו ההלכות על עשר נטיעות, ומשנתנו סודרת את דעותיהם של חכמי דור יבנה בשאלה עד מתי הן נקראות נטיעות. מכאן יש להסיק שגוף ההלכה נקבע עוד לפני דור יבנה, בראשית הדור או בימי הבית. לפנינו אפוא סדרת שלבים. 1. גזרת תוספת שביעית.
1א. מחלוקת על קביעת המועד המדויק של התוספת.
2. קביעת ההגדרות לשדה אילן ושדה לבן, מתי העצים נידונים כשדה ומתי כעצים בודדים.
3. דין נטיעות.
4. הגדרת נטיעות.
ההלכה האחרונה היא במחלוקת של חכמי דור יבנה, וההלכה על תוספת שביעית היא מימי הבית, מימי בית שמאי ובית הלל.
<b>עד אמתיי נקראו נטיעות</b> – שחורשים להן בית הסאה עד ראש השנה, <b>רבי אלעזר בן עזריה אומר עד שיחולו</b> – עד שפרות האילן יהיו חולין, שהרי בשלוש השנים הראשונות הפרות, אם יש כאלה, הם ערלה, ובשנה הרביעית הם קודש וניתן לחללם (ויקרא יט, כג-כה). בתלמוד הירושלמי (לג ע"ג) מבררים "מהו 'עד שיחולו' עד שיפדו או עד שיעשו חולין מאיליהן? רבי אבא בר יעקב בשם רבי יוחנן כיני מתניתא – עד שיעשו חולין מאיליהן", כלומר עד השנה החמישית, שנה שבה פרות האילן חולין ומותרים באכילה<sup class="footnote-marker">43</sup><i class="footnote">הירושלמי כאן משתמש בביטוי "כיני מתניתין" לתיקון נוסח המסביר את המשנה, וראו אפשטיין, מבוא עמ' 486 .</i>.
<b>רבי יהושע אומר עד תשעים שנים</b> – ובגיליון: עד תשע, ואינו אלא טעות סופר. ברוב הנוסחאות: "עד שבע", ונראה ביותר הנוסח שבכ"י <b>לו</b>: "עד בת שבע", והוא שאמור בתוספתא (פ"א ה"ג): "רבי יהושע אומר בת חמש בת שש בת שבע. אמר רבי מפני מה אמרו בת חמש בת שש ובת שבע, אלא אומר אני גפנים בני חמש, תאנים בני שש וזתים בני שבע". משנתנו שנתה בלשון קצרה: "עד שבע" או "עד בת שבע". מדברי התוספתא מוברר הלשון: עד שבע. מכל מקום, עץ בן תשעים שנה הוא כבר עץ זקן מאוד. הגיל הממוצע לעצים הוא פי שניים מגילם בהתחלת הפריון המלא שלהם. גפנים בנות חמש הן גפנים מניבות לכל דבר. זיתים בני שש הם עדיין זיתים צעירים, אך כבר מניבים, והוא הדין בתאנים. גם הירושלמי למשנתנו מסביר כך לפי כתב יד רומי<sup class="footnote-marker">44</sup><i class="footnote">ראו פליקס, שביעית א, עמ' 79 . משנתנו מצטרפת למשניות שאינן כדעתו של רבי. לעורך המשנה הייתה אפוא דעה משלו, ואותה לא הציג כסתם, וראו על כך במבוא הכללי לפירוש המשניות.</i>.
בתוספתא (בבא מציעא פ"ט הי"ח) נאמר שהמקבל עליו לנטוע מטע – מטפל בו עד ש"יחולו". את התוספתא עדיף להסביר כרבי יהושע, שכן הנוטע צריך לטפל בעץ עד שיניב פרי ממש, ואלו הם דברי רבי יהושע.
<b>רבי עקיבה אומר נטיעה כשמה</b> – כל זמן שקרויה "נטיעה" בפיהם של הבריות יש לה דין נטיעה ומשקים אותה עד ראש השנה. קביעה מעין זו של רבי עקיבא, התולה את ההגדרה בשם שהיא קרויה בפי הבריות, מצויה עוד פעמיים בשמו של רבי עקיבא. במשנת ידים (פ"ד מ"א) נמסר בשמו של רבי עקיבא שעריבת רגלים טמאת מדרס, ואין הדבר תלוי בגודלה אלא "עריבת הרגלים כשמה". ובמדרש ההלכה: "חזי רבי עקיבא וחילף את הדין... אי כלי חרס כשמו אף תנור כשמו וכו' " (ספרא, שמיני פרשה ח, פרק י, נה ע"ג).
על מחלוקת מעין זו ניתן לומר "קרובים דברי אלו להיות כדברי אלו" (ראו לעיל, פ"א מ"א). זקני דור יבנה נותנים דוגמאות פרטניות, ותלמידם מנסח את הכלל שיתרונו בניסוח הכללי, וחסרונו בכך שעדיין הוא זקוק לפירוש הפרטני.
<b>אילן שינגמם</b> – שנכרת קרוב לפני הקרקע. להלן (פ"ד מ"ה) נאמר ש"אין קוצצים בתולת שיקמה בשביעית", אבל "גומם מעל הארץ", ונפרשה במקומה. <b>והוציא חליפים</b> – והצמיח מן הגדם או מן השורשים נצרים, שהם חליפים לגזע שנכרת. אם החליפים הם <b>מטפח ולמטן</b> – הכריתה הייתה פחות מטפח מפני הקרקע, או שהחליפים צמחו פחות מטפח מפני הקרקע, הרי הם <b>כנטיעה</b> – ומותר לחרוש את בית הסאה עד ערב ראש השנה. <b>מטפח ולמעלן כאילן</b> – אם החליפים צמחו מטפח ולמעלה מן הקרקע הם נידונים כאילן, <b>דברי רבי שמעון</b>.
משנה זו היא בבחינת הקומה השלישית. משנה ז הזכירה את המונח "נטיעות", ועתה המשנה מסבירה מהי ההגדרה של "נטיעות" כשם שמשניות קודמות הסבירו את המונחים "שדה אילן".
<b>מבנה הפרק</b>
כפי שראינו במהלך דיוננו, משניות א ו- ד עוסקות בכלל היסודי, א בהלכה ו- ד במדרש הכתוב, שהוא סמך להלכה. משניות ב-ד הובאו ממקור אחר המפרט מה צריך להיות גודלו של אילן כדי להוות "שדה אילן". קבוצה זו מובחנת לעצמה. היא שונה ממשנה ה בשני פרטים (ראו פירושנו למ"ה), וחוזרת על פרטים הנמצאים במשנה א. דין זה, של קניית עצים והגדרת המטע, מופיע גם בשניים או שלושה הקשרים אחרים שהוזכרו במהלך הדיון (ביכורים, מכירת קרקע, הרחקה מעץ של שכן). בכל האזכורים הללו לא נשאלה השאלה מהו גודלו של עץ וכמה אמור "עץ" להניב. כל זה מייחד את גוש המשניות ב-ד. משנה ה חוזרת לעניין המרכזי של חריש בשדה אילן, ועוסקת בדין נטיעות שעליהן לא חלה גזרת שני הפרקים. משנה ז חוזרת על פרט שלמעשה כבר הובא במשנה. קל היה לנסח את שתי המשניות כאחת ("עשר נטיעות ועשר דילועים... חורשין כל בית סאה בשבילם ומצטרפים זה עם זה"). ההכפלה נובעת מכך שמשנה ז הובאה ממקור אחר כדי לחדש שגזרת שני פרקים לא חלה על דלעות. החזרה וכן משנה ו הן ממקור אחד. משנה ח מסבירה את ההגדרה במשנה ו, והיא כנראה מאוחרת לה.

Chapter 2



Mishnah 1

<b>עד אימתי חורשין בשדה הלבן ערב שביעית</b> – רוב הנוסחאות גורסות "שדה", ובמלאכת שלמה: "וגם הכא גרסינן שדה הלבן בלא בי"ת וכן הגיה ה"ר יהוסף ז"ל"<sup class="footnote-marker">1</sup><i class="footnote">ראו לעיל, דיון זהה בפ"א מ"א.</i>. שדה הלבן הוא שדה התבואה המיועד לגידולי שדה ללא השקאה, ובניגוד לשדה האילן שנידון בראש פרק א. משנתנו ממשיכה אפוא בפרשנות לכלל המרכזי שבראש פרק א, והיא שייכת ל"קומה השנייה" של העריכה כפי שהוגדרה בראש הפרק הקודם. <b>עד שתיכלה הלחה</b> – בשדה. כל עוד יש לחות בשדה ניתן לחרוש ולזרוע בשדה גידולי קיץ, וכלשון המשנה בהמשך: <b>כל זמן שבני אדם חורשין ליטע במקשאות ובמדלעות</b> – שכן מקשאות ומדלעות הן גידולי בעל, וגידולים אלה נזרעים בראשית הקיץ כל עוד יש לחות בשכבות הקרקע העליונות. בשדה הלבן חל האיסור לחרוש לפני האיסור בשדה האילן, כפי שיתברר בהמשך דברי המשנה. עוד יתברר להלן שהירושלמי (לג ע"ב) הבין שבמדלעות מותר לחרוש עד ראש השנה, אבל דרך בני אדם להפסיק לחרוש בסביבות פסח לערך. המקשאות והמדלעות הן גידולי קיץ, בשטחים שספגו גשמים בחורף. החריש נעשה כדי לאוורר את הקרקע, להקל על חלחול המים ולהעלות את האדמה הלחה לפני השטח. החריש נעשה עד כחודש לאחר הגשמים, וכאשר השדה יבש לחלוטין ("תיכלה הלחה") אין טעם עוד בחריש. פסח הוא הערכת זמן סבירה ביותר, וגם במשנתנו שתי המידות המוצעות הן בבחינת "קרובים דברי אלו להיות כדברי אלו" (לעיל, פ"א מ"א). התלמוד הירושלמי (לג ע"ד) מסביר "מה בין שדה הלבן לשדה האילן", ששדה הלבן אין חורשים אלא עד הפסח ובשדה אילן עד העצרת, ש"שדה הלבן על ידי שהוא עתיד לזורעה כתחילה", כלומר שהוא עומד לזרוע בה זריעה חדשה, קישואים או דילועים, לכן "צריך שתהא הליחה קיימת" בשכבות העליונות והזרעים ייקלטו, ואין עניין לחרוש ולזרוע אחר הפסח. אולם "שדה האילן על ידי שהיא נטועה מכבר אינו צריך שתהא רוב הליחה קיימת". בשדה האילן חדרו כבר השורשים לעומק, ואף לאחר הפסח ייטיב החריש עם הפרי שיתבשל לאורך חודשי הקיץ.
<b>אמר רבי שמעון נתתה תורת כל אחד ואחד בידו</b> – נתת בידי כל אדם להכריע אם יש עדיין לחה בשדה או אין כבר לחה בשדה. בלשון התלמוד הירושלמי (לג ע"ג-ע"ד): "זה אומר כלת לחה שלי וזה אומר לא כלת לחה שלי". <b>אלא בשדה הלבן עד פסח ובשדה האילן עד העצרת</b> – וכמות ששנינו בראש הפרק הקודם במחלוקת עד אימתי חורשים בשדה האילן: "בית הלל אומרים עד העצרת". בפרק הקודם זו מחלוקת בין בית שמאי לבין בית הלל, שבית שמאי קובעים שדה אילן "כל זמן שהוא יפה לפרי" ובית הלל קובעים זמן קבוע, ובמשנתנו זו מחלוקת בין התנא קמא לבין רבי שמעון. התלמוד הירושלמי (לג ע"ג) פותח: "מאן תנא 'לחה'? רבי מאיר היא". אין לדעת אם מסורת בידי התלמוד שזו משנת רבי מאיר או שזו סתם משנה, וסתם משנה היא משנת רבי מאיר. התלמוד תמה: וכי ייתכן שרבי מאיר ישנה כבית שמאי?! תחילה הוא מתרץ: "אלא רבי מאיר כמשנה הראשונה ורבי שמעון כמשנה אחרונה", ולבסוף הוא מתרץ: "אלא רבי מאיר שנייה מחלוקת ורבי שמעון שנייה כדברי הכל". ושמא אמנם רבי מאיר שנה את משנתנו כבית שמאי, שהרי משניות רבות נסתמו כבית שמאי<sup class="footnote-marker">2</sup><i class="footnote">לרשימה חלקית ראו ספראי, הכרעה כבית הלל.</i>. עם זאת, ניתן בדוחק להעמיד את משנתנו גם כבית הלל המודים כאן לבית שמאי, וכן הציע בעל מלאכת שלמה.
המחלוקת בין רבי שמעון (ובית הלל) ובין תנא קמא (ובית שמאי) היא עקרונית. ברור שההלכה נקבעה לפי לוח השנה החקלאי, וכמו שמציגים אותה בית שמאי ותנא קמא. אלא שבית הלל מסרבים לקבל הגדרה חקלאית גמישה ורוצים לקבוע זמן אחיד וברור לכול. המשפט "נתתה תורת כל אחד ואחד בידו" מבטא חשש חברתי שלא יהיה חוק אחיד, וכל אחד יפרש אותו כרצונו. גם בית הלל (רבי שמעון) מבינים שהגדרת הזמן (עד עצרת או עד פסח) היא במידת מה שרירותית. היא מתאימה לממוצע ולא לכל שנה ולכל תא שטח, אבל היא מאפשרת חוק אחיד. המחלוקת היא למעשה האם המטלה של קיום המצווה מוטלת על כל אחד באופן אישי, או שיש מצווה המוטלת על החברה כולה. זמן אחיד מאפשר ביקורת חברתית על חשבון המקרים הפרטיים. דומה שבראייה היסטורית ההלכה מהלכת כאן בשיטת בית הלל, ולהלכות נקבעו חוקים אחידים המייצגים את הממוצע.
עם זאת מחלוקת זו מוקשה, כי לעתים קרובות בית הלל הם הרגישים לצרכים המורכבים והמשתנים, ומנסחים הגדרות הלכתיות גמישות ומותאמות לכל מקרה. במילים אחרות, הם מותירים את הפסיקה ברשותו של כל אדם, ואילו בית שמאי מעדיפים פסיקה ברורה ואחידה שאיננה מעוררת שאלות, ואין בה מקום להכרעה אישית. כך, למשל, בחלק ניכר ממחלוקות בית הלל ובית שמאי במיאון (משנה, יבמות פי"ג מ"א-מ"ב; תוס', שם פי"ג ה"א). כך גם בשביעית, בית שמאי אומרים "לא ימכור לו (למי שאינו מקפיד בשביעית) פרה חורשת בשביעית, בית הלל מתירין מפני שהוא יכול לשוחטה" (פ"ה מ"ח); הפסיקה של בית הלל מותנית במעשה הקונה. כמו כן, לבית שמאי היגד כללי לכל העצים (פ"ד מ"י), "כל האילן משיוציא", ואילו בית הלל מבחינים בדיבורם בין "החרובין משישלשו, הגפנים משיגרעו, הזיתים משינצו ושאר כל פירות האילן משיוציא". גם ביחס למידות ומשקולות, בית שמאי טוענים טענה פסקנית, "אף לא אגודות", ואילו בית הלל יותר דיפרנציאליים: "את שדרכו להאגד בבית אוגדין אותו בשוק..." (פ"ח מ"ג). אכן הירושלמי מבחין בקושי שבמשנתנו ומנסח זאת בדרכו הוא: "ולמה לא תניתה מקולי בית שמי ומחומרי בית הלל?" (פ"א ה"א, לג ע"ב), והסברו ברוח בית הלל: "פעמים שאין הגשמים מצויין... והוא עתיד לחרוש קודם לעצרת..." (שם). אין בדברים תשובה, אך הירושלמי מזהה את הקושי ונותן לו ביטוי. ייתכן שפתרונו בחילוף מסורת המוסרים, אך אין לכך עדות בטקסט<sup class="footnote-marker">3</sup><i class="footnote">ראו דיוננו בפ"ד מ"ב. רבי יהודה מציע חילוף מעין זה במסורות בית הלל ובית שמאי. אך לדעת תנא קמא בית הלל לשיטתו העקבית, ואכן במחלוקות רבות מצינו שבית הלל מודעים לאפשרויות שונות ומציעים הלכה "גמישה" יותר ותלויה במקום ובנסיבות ההלכתיות, ואילו בית שמאי נוקטים הלכה חדה, ברורה ואחידה מבלי להתחשב בשינויים מקומיים.</i>.

Mishnah 2

<b>מזבלין ומעדרין במקשאות ובמדלעות עד ראש השנה</b> – המקשאות והמדלעות הן מקום גידולי קיץ שנזרעים לפני הפסח, כפי שראינו במשנה הקודמת, ומשנתנו מוסיפה שניתן לזבל ולעדור בין צמחי המקשאה והמדלעה עד ראש השנה של השנה השביעית. בתלמוד הירושלמי שואלים: "מהו לחרוש להם? תני: כל זמן שאת מותר לחרוש את מותר לזבל ולעדר, אם אין את מותר לחרוש, אין את מותר לא לזבל ולא לעדר" (לג ע"ד, ובלשון קצרה הברייתא שנויה אף בתוספתא פ"א ה"ד), וכתב בעל מלאכת שלמה: "ונקט תנא הכי (ולא הזכיר חורשין) דדרך הגננים לעדור", ולא לחרוש בתוך המקשאה והמדלעה. לאחר שהמקשאה צימחה אין שטח פנוי שניתן לעבור בו עם מחרשה, שכן צמחי המקשאה מתפשטים לכל עבר ואינם משאירים רווח בין השורות. אכן בפועל אי אפשר לחרוש במקשאה, וחרישה כזאת היא עקירה של כל הצמחים הקיימים, ובכך ההבדל בין מטע ובין מקשאה. בפרק הקודם (מ"ז) שנינו שדלעות הן כנטיעות ומותר לחרוש בדילועים עד ראש השנה. קשה להבין מדוע אין סוגיית הירושלמי מזכירה את משנתנו. היא מוכיחה שמותר לחרוש בדילועים עד ראש השנה ממשנה א, "חורשין ליטע במקשאות ובמדלעות", ולא ממשנה ז המפורשת יותר.
עבודת העידור נזכרת רבות במקורות כחלק מהעבודות בשדה לבן (דגנים) ובמטעים. לעתים היא מופיעה ברשימה כוללת, כגון "החופר, החורץ, הנועץ, המדייר, המעדר, המזבל, המכבד, המרבץ המפעפע בגושים... חייב משום חורש" (ירו', שבת פ"ז ה"ב, ט ע"ד - י ע"א). על פי רשימה כזאת קשה לאפיין את עבודת המעדר בדיוק. בדרך כלל העידור מופיע יחד עם הניכוש או הזיבול: "מדת בשר ודם: עושה פועל אצל בעל הבית חורש עמו, וזורע עמו, ומנכש עמו, מעדר עמו..." (מכילתא דרבי ישמעאל, בשלח, מסכתא דשירה ח, עמ' 143), וכן במקורות נוספים (כגון בראשית רבה, מו ב, עמ' 469 ועוד). בן הזוג השני של העידור הוא הניכוש: "פעלים שהיו מנכשין בשדה ומעדרין בשדה" (תוס', מעשרות פ"ב הי"ג; וכן ירו', בבא בתרא פ"ג ה"ג, יד ע"א; יבמות פי"ב ה"א, יב ע"ג). המעדר מופיע בתור כלי שיש לו שן אחת בלבד: "וכן השן של מעדר, שיעור כולן כדי לעשות מלאכתן" (משנה, כלים פי"ג מ"ב; תוס', כלים בבא מציעא פ"ט ה"ג, עמ' 588).
מכל העדויות הללו נראה שהמעדר היה כלי בעל שן אחת ששימש לפיזור זבל או לעקירת עשבים שוטים. כלי כזה אינו נועד לעבודות הדורשות כוח כמו ניכוש, עקירה או חיתוך שביצעו באמצעות קרדום.
<b>וכן בית השלחים</b> – בשדה שמשקים אותו בתעלות מים. בשדה בית השלחים גידלו בעיקר ירקות<sup class="footnote-marker">4</sup><i class="footnote">ראו הנספח למסכת עירובין.</i>. מותר לזבל ולעדור בבית השלחים עד ראש השנה. <b>מייבלים מפרקים ומאבקים ומעשנים</b> – ארבע הפעולות מתייחסות למעשים שנעשים בגפן, כפי שמתברר גם מהמשך המשנה: נוטל את העולה מן האשכול. במשנה הבאה פורטו הפעולות בשאר האילנות. "מייבלים" פירושו מסירים את היבלות. היבלות בגפן נוצרות בגלל פגיעה מכנית או מחמת חרקים מכרסמים הגורמים לזיהום מקום הפצע והתעבותו. יש שבפצע משתכנים חרקים זעירים, ויש שהיבלות הן תוצאה של התאחות תקינה של הרכבה. את ההתעבויות מסלקים – מעבירים, וכלשון הירושלמי (לג ע"ד): "מיבלין – מעבירין את היבולת"<sup class="footnote-marker">5</sup><i class="footnote">ראו פליקס, שביעית א, עמ' 95.</i>.
מפרקים – מתפרש בירושלמי (שם): "בעלין"; "ומאבקים" – מתפרש בירושלמי (שם): "עושה לה (לגפן) אבק". הטיפול בתקופה העתיקה נגד זחלי עש האשכול היה באיבוק בגפרית<sup class="footnote-marker">6</sup><i class="footnote">ראו פליקס, שם. הר"ש, ובעקבותיו פרשנים נוספים, אומר שמכסים את השורשים באדמה. ברם אדמה אינה אבק; אבק הוא המינוח לשכבת עפר דקיקה בגדר לכלוך, ולא אדמה חקלאית. כגון אבק שעל רגליו – משנה, ברכות פ"ט מ"ה; אבק דרכים – שבת פ"ג מ"ג, וכיוצא באלו.</i>. "ומעשנים" – הירושלמי (שם) מפרש: "מתנינן לה", כלומר עושים לה עשן. "עשן" במקרא מתורגם "תנן" (בראשית טו יז ועוד). קרוב לומר שאף העישון נעשה על ידי גפרית. בברייתא אחרת שנינו: "נותנין גפרית תחת הכלים בערב שבת עם חשיכה והן מתגפרין והולכין בשבת" (תוס', שבת פ"א הכ"ג). כן נזכרות "ענבים מאובקות (כך יש לגרוס לפי כ"י לידן) ומעושנות, אין מביאין מהם ביכורים" (ירו', ביכורים פ"א ה"ג, סג סע"ד), הרי שפעולות אלו במשנתנו מכוונות לגפן. הירושלמי דן בפסול ענבים לביכורים ואינו מונה ענבים שפירקו מהם את עליהם, שכן הפירוק אינו פוגם בענבים. <b>עד ראש השנה</b> – שלוש פעולות אלו ניתן לעשותן עד ראש השנה.
<b>רבי שמעון אומר אף נוטל הוא את הע[ו]לה</b><sup class="footnote-marker">7</sup><i class="footnote">האות וי"ו נמחקה בידי המעתיק, וצריך להיות "העלה".</i> <b>מן האשכול בשביעית</b> – המובאה בירושלמי (לג ע"ד): "העלין", ובדפוס קושטא: "העלי", והוא קיצור מן "העלין". אולם גם לפי הנוסח שברוב הספרים, "העלה", אין הכוונה לעלה בודד אלא לעלים. העלים המכסים על האשכולות עלולים לגרום לריקבון באשכול, ומשום כך מותר להסירם אף בשביעית גופא, ובירושלמי נימקו: "שהוא כמציל מן הדליקה" (שם). כלומר שאין זה טיפול בגוף הפרי (כמו במ"י להלן), אלא שמירה מפני מזיק<sup class="footnote-marker">8</sup><i class="footnote">ניסוח אחר הוא "כמושיב עליו שומר", וראו במבוא.</i>. הבבלי (עבודה זרה נ ע"ב) מנסח את ההסבר אחרת ומבחין בין עבודות שהן "לאוקומי אילנא" (להעמדת העץ), שהן מותרות, לבין עבודות שהן "לאברויי אילנא" (להבראת העץ), שהן אסורות<sup class="footnote-marker">9</sup><i class="footnote">ראו פירושנו לפ"ב מ"ד.</i>. במבוא עמדנו על ההבדל המהותי שבין שתי פרשנויות אלו.
המשפט האחרון של המשנה מעלה את האפשרות שכל המלאכות הללו לא הותרו רק בערב שביעית (בזמן תוספת שביעית) אלא גם בשביעית עצמה. המשנה מתמקדת בערב שביעית, ואיננה מחלקת בין העבודות המותרות בשנה השביעית עצמה לבין אלו שאסורות בשביעית עצמה. אכן נראה שהסרת העלה אינה קלה יותר מגיפור, אך קלה בהרבה מחיתוך יבלות. כך יש להבין גם את המשניות הבאות. במשנה הבאה נאמר במפורש שעושים מלאכה זו או אחרת "עד ראש השנה", הווה אומר שהמשנה מתמקדת במלאכות בזמן תוספת שביעית, ואין להסיק מכאן בהכרח מה דינן של מלאכות אלו בשביעית עצמה. כך לפי פשוטם של דברים, אך רוב המפרשים הסבירו שמלאכות אלו אסורות גם בשביעית עצמה מקל וחומר.
החלתן של המלאכות ממשניות אלו לכלל הלכות שביעית היא בפועל הפיכתה של תוספת שביעית לחלק מובן מאליו מכלל הלכות שביעית.

Mishnah 3

כפי שפירשנו במשנה הקודמת, משנתנו פורטת את המלאכות שנעשות בשאר האילנות, מלבד הגפן, ועד מתי רשאים לעשותן בערב שביעית.
<b>מסקלים עד ראש השנה</b> – מסקלים את האבנים שמסביב לאילן. על סיקול אבנים בשדה נשנה להלן בפ"ג מ"ז. סיקול אבנים הוא מלאכה שאינה נגמרת. אבנים וצרורות עולים מחדש בכל חריש ונסחפים לשטח בכל גשם, ויש לסקלם.
<b>מקרסמין מזרדין ומפסלים עד ראש השנה</b> – המלאכות שנמנו הן מן עבודת הסיקול סביב העץ, ועורך המשנה ממשיך במקרסמין שהוא קירסום הייחורים שצמחו ועלו משורשי האילן, וכפירושו של הראב"ד: "תלישת ענפים יתירים שעולים בשרשי האילן והן דומות לעשבים ומכחישין אותו" (בפירושו לספרא, בהר פרשה א, קה ע"ג). את המונח "מזרדין" פירשו רבים שהוא גיזום ענפי האילן הדקים, וכלשונו של הראב"ד: "תלישת ענפין יתירין... העולין בשוכתו של אילן או תחת הענפים עצמן להקל מהן" (שם). מעין דברים אלו אף בערוך: "לפי שיש לאילן ענפין לחין יותר מדאי חותך מקצת ומניח מקצת וזהו זירוד"<sup class="footnote-marker">10</sup><i class="footnote">ערוך השלם, ערך "זרד", כרך ג, עמ' 319 .</i>, וכן פירשו חכמים ראשונים אחרים (רבי יצחק בן מלכי צדק, הר"ש משאנץ ועוד). המלאכה השלישית באילן היא "מפסלין". הנוסח "מפסלין" כתוב במשנתנו בכל הנוסחאות, וכן מעיד בעל מלאכת שלמה: "הכי גרסינן בכל הספרים". כן הוא בספרא (ראש פרשת בהר, קה ע"א), ובמדרש התנאים: "ומנין אין מקרסמין ואין מזרדין ואין מפסלין ואין מצדדין..." (מכילתא דרשב"י, משפטים כג יא, עמ' 217 . המדובר בשביעית עצמה). ברייתא זו מובאת בבבלי (מועד קטן ג ע"א), ושם: "מפסגין". נראה שפירוש המונח "מפסלין" הוא כריתת חלק מענפיו הגדולים לשם עיצוב צורתו<sup class="footnote-marker">11</sup><i class="footnote">וכפירוש השני של הערוך בערך זבל (כרך ג, עמ' 265). כן פירש הראב"ד כפי שהובא בתוספות הרא"ש למועד קטן (מהדורת וילמן, עמ' קעט). ראו עוד באונומסטיקון לאווסביוס עמ' 18 , מס' 43 המתרגם את "אשדות הפסגה" כמקום שאותו פיסלו. הר"ש פירש "נוטלין את הפסולת", וניכר שאין זו מסורת חקלאית אלא פרשנות מילולית חריפה.</i>, וכפי ששנינו: "גידעו ופסלו לשם עבודה זרה" (משנה, עבודה זרה פ"ג מ"ז). כן נזכר לעניין חציצת טומאה: "מטפחת של זפתין ושל יוצרין ושל מפסלי אילנות" (משנה, מקואות פ"ט מ"ז). מפסלי אילנות הם אנשים שזה מקצועם, בעלי אומנות כזפתים, ויוצרים הם האומנים המייצרים כלי חרס. הרא"ש (שם) מפרש "שהפסול נעשה בכלי בפסל ובקרדום והפיסוג ביד". מלאכות אלו באילן אינן, לדעת החכמים, לשם השבחת הפרי לשנה הבאה, אלא לטובת האילן לטווח ארוך, ולכן מותר לעשותן עד ראש השנה. אולם אין לעשותן בשנה השביעית.
המשנה שנתה ארבע מלאכות: מסקלים, מקרסמים, מזרדים ומפסלים, וכולן מותרות עד ראש השנה, אך היא חילקה ביניהן: תחילה שנתה "מסקלין עד ראש השנה", ואחר כך שנתה את שלוש המלאכות האחרות שאף הן מותרות עד ראש השנה. נראה כי ניתן להציע אפשרויות מספר לחלוקה זו. בהמשך המשנה חכמים חולקים על דברי התנא קמא על זמנן של המלאכות האחרות, אך אין הם חולקים על הסיקול המותר עד ראש השנה, שהרי הסיקול אינו עבודה באילן גופו. ייתכן גם כי שלוש המלאכות באילן היו קבוצה (ספרותית-מקצועית) בפני עצמה, כפי שנשנו בברייתא שבספרא, במכילתא דרבי שמעון בן יוחאי ובבבלי במסכת מועד קטן, ובעריכת המשנה צורפו להלכה על סיקול מסביב לאילן. אפשר אף לומר כי המשנה מבדילה בין סיקול, שאינו באילן גופו, לבין המלאכות האחרות שהן בגופו של האילן.
עבודת הפיסול מוכרת במטעים עד היום, ומטרתה לעצב את האילן כך שהאור יחדור לכל ענפיו. עבודת הפיסול היא בעצי זית, ומן הסתם גם בעצי תאנה. לעומת זאת ה"זמירה" היא בגפן ואין להקיש מעץ לעץ, שכן תפקיד קיצוץ ענפי הגפן שונה מתפקידו של קיצוץ ענפי הזית או מהסרת הענפים היבשים בזית.
<b>רבי יהושע אומר כזירודה וכפיסולה שלחמישית כך שלששית</b> – כפי שהוא נוהג בזירודו ובפיסולו של האילן בשנה החמישית כך הוא יכול לזרד ולפסל בשנה השישית. מסתבר כי רבי יהושע אינו חולק על ההלכה שמסקלים עד ראש השנה, אולם לא נאמר במפורש מה דעתו בהלכה על קִרסום. לדעת רבי שלמה סיריליאו רבי יהושע חולק רק על זירוד ופיסול, אך בקרסום הוא מסכים עם דעת התנא קמא. קשה למצוא טעם להבחנה בין קרסום לבין זירוד ופיסול, שהרי שלושתם מלאכות בגופו של האילן. בעל מלאכת שלמה סבור: "לא דוקא נקט פסול דהוא הדין קרסום וזרוד". מסתבר שרבי יהושע לא אמר את דבריו ישירות על משנתנו אלא בהקשר לימודי אחר. הוא עסק בדיני שביעית, והביע את דעתו על שתי עבודות מתוך רשימה ארוכה יותר של עבודות אפשריות. המשנה נערכה מן הסתם אחרי רבי יהושע, והיא דנה בעבודות נוספות שרבי יהושע לא חיווה עליהן את דעתו, ואיננו יודעים מה הן.
רוב המפרשים, ראשונים ואחרונים, מפרשים כי רבי יהושע קובע שמותר לעשות מלאכות אלו בשנה השישית כדרך שעושה בשנה החמישית, ולפיכך לעתים הוא מיקל ולעתים הוא מחמיר. אם הנוהג, או שבדרך כלל נוהגים, לקרסם, לזרד ולפסל אף בשנה החמישית ואף מעבר לה, ולעשותן בשלמותן או בחלקן גם בשנה השישית, כלומר לאחר ראש השנה – מותר גם בשנה השישית לעשותן אף לאחר ראש השנה של השנה השביעית. אך אם נוהגים באילנות מסוימים או במקום מסוים לעשות מלאכות אלו רק לפני סיום השנה – אין לעשותן אפילו עד ראש השנה.
סיוע לפירוש זה המתיר, לפי דעת רבי יהושע, לעשות מלאכות אלו אף לאחר ראש השנה של השביעית, הם דברי הירושלמי: "מסקלין עד ראש השנה... כרבנן רבי יהושע אומר כזירודה וכפיסולה שלחמישית וכן שלששית אפילו יותר מיכן" (לג ע"ד), והתלמוד ממשיך וקובע ששלוש דעות במשנה (כך מפרשים רבי יצחק בן מלכי צדק, הר"ש משאנץ, הרא"ש ובעקבותיהם רבי עובדיה מברטנורא, הגר"א, אלבק ופליקס). אלא שקשה לקבל שרבי יהושע יתיר מלאכות בגופו של אילן בשביעית. ודאי שרבי יהושע רשאי לחלוק על הברייתא בספרא ובבבלי האוסרת שלוש מלאכות אלו בשביעית, אלא שקשה להניח שיתיר מלאכות באילן, לקצץ ענפים ולעצב את האילן לאחר ראש השנה של השנה השביעית. הרמב"ם מפרש שרבי יהושע בא להחמיר: "שאין מזרדים ומפסלים עד ראש השנה אלא עד הזמן שדרך בני אדם בשאר שנים שאין זומרין אחריו". ייתכן שרבי שמעון חוזר על ההלכה הסתמית שברישא. במשניות רבות מצינו שלוש מימרות: הראשונה סתמית, השנייה חולקת עליה והשלישית היא כדעה הראשונה בשינוי סגנון<sup class="footnote-marker">12</sup><i class="footnote">ראו פירושנו לשבת פ"ב מ"א; פ"ו מ"ד; ראש השנה פ"ד מ"א; עירובין פ"א מ"ה; פ"א מ"ט; שקלים פ"ד מ"ד; סוכה פ"ב מ"א; דמאי פ"ג מ"א; כלאים פ"ב מ"א; שם, מ"ז; פ"ב מ"ו; מעשר שני פ"ה מ"ב; שביעית פ"ז מ"ד ועוד.</i>. בחלק מהן מנסים הבבלי, הירושלמי או מפרשי התלמוד למצוא צריכותא והבדל הלכתי (נפקא מינא) בין הדעה הראשונה לשלישית. גם מפרשי המשנה שלנו ניסו, כל אחד בדרכו, למצוא הבדלים בין הדעות השונות<sup class="footnote-marker">13</sup><i class="footnote">ראו פליקס, שביעית א, עמ' 105</i>.
<b>רבי שמעון אומר כל זמן שאני רשיי בעבודת האילן</b> – והוא עד העצרת כשנוי בראש המסכת ובראש פרקנו, <b>רשיי אני בפיסלו</b> – והוא הדין לשתי המלאכות שנמנו לפני כן, ולא נקט רבי שמעון אלא את האחרונה שברשימת המלאכות. רבי שמעון מחמיר יותר מהתנא קמא ומרבי יהושע. דבריו תואמים את דעתו בראש הפרק: "נתתה תורת כל אחד ואחד בידו אלא בשדה הלבן עד פסח ובשדה אילן עד העצרת". כעין הסגנון של משנתנו יש גם במשניות אחרות. התנא אומר: "כדרך ש... כך גם שם...", ומתכוון רק להחמיר. כך פירשנו את משנת עירובין פ"ט מ"ג וכן את התוספתא להלן (פ"א ה"ח) בפירושנו למשנה הבאה.

Mishnah 4

לאחר שהמשנה ערכה את המלאכות המותרות עד ראש השנה במקשה, במדלעה, בגפן ובשאר האילנות, היא סודרת את המלאכות המותרות עד ראש השנה בנטיעות.
<b>מזהמין את הנטיעות</b> – מורחים חומרים שריחם רע על הקליפה שנפגמה או על מקומות החיתוך של ענפי הנטיעות כדי להרחיק את החרקים. התלמוד הירושלמי מוסר: "מתניתין דרבי, ברם כרבנין מזהמין, מתלעין בשביעית אבל לא במועד" (לג ע"ד). לדעת חכמים מעשים אלו מותר לעשותם אף בשביעית גופא, ולא רק עד ראש השנה כפי שכתוב בהמשך המשנה. מתליעין משמעו מרחיקים את התולעים. בתרבות החקלאית המסורתית טיפל החקלאי בתולעים בצורה ידנית. הוא זיהה את חור התולעת, החדיר לתוכו קיסם ושלף את התולעת, או שמרח את הקיסם ברעל. לפנינו משנה שנסתמה כרבי, והיא מצטרפת לקבוצה של משניות, חמש עשרה במספר, שנסתמו כרבי<sup class="footnote-marker">14</sup><i class="footnote">ראו אפשטיין, מבואות, עמ' 202-201 . כידוע רבי הוא עורך המשנה, אך הוא כמעט אינו נזכר במשנה עצמה. לעתים בברייתא מקבילה מתברר שהוא אישית חולק על סתם המשנה. במקרים כאלו הוא מביא את ההלכה הקדומה שמצא מבלי לחוות את דעתו האישית. לעתים דבריו תואמים את סתם המשנה משום שכך מצא בהלכה הקדומה שליקט, או משום שהתערב בניסוח של המקור הקדום וסתמו כדעתו. בכך, ובמרכיבים קרובים של בדיקת דרך העריכה של המשנה, עסקנו בקצרה במבוא לפירוש המשניות</i>. הירושלמי מדמה את המזהם לעושה בית (לג ע"ד), משום שהמזהם מונע חדירת מזיקים כמו הצל שמונע מכת חום.
הבבלי מביא ברייתא ובה נאמר: "מתליעין ומזהמין בשביעית, ואין מתליעין ומזהמין במועד, כאן וכאן אין מגזמין, וסכין שמן לגזום בין במועד בין בשביעית" (בבלי, עבודה זרה נ ע"ב). הברייתא מתירה מלאכות שבמשניות הן אסורות, ומותרות רק בנטיעות, או רק עד שנת השביעית. הבבלי מתרץ בכל מקרה שיש שני טיפולים שונים המכונים באותו שם: "תרי זיהמומי הוי, חד לאוקומי אילני ושרי, וחד לאברויי אילני ואסור" (שני זיהומים יש, אחד לחזק את העץ ומותר, והשני להבריא אותו ואסור", ותירוצים כיוצא בזה. כבר הר"ש העיר שהירושלמי אינו מקבל הסבר זה. הירושלמי מכיר את הברייתא ומתרץ שמשנתנו כרבי, והברייתא חולקת והיא כרבנן<sup class="footnote-marker">15</sup><i class="footnote">על משניות מעטות שהן כרבי ראו במבוא הכללי לפירוש המשניות.</i>, ואכן לפי פשוטם של דברים זו מסורת החולקת על משנתנו. האבחנה שבבבלי היא מאבחנות היסוד של עבודות שביעית, והתקבלה כבניין אב בתולדות ההלכה. היא מופיעה בשתי סוגיות נוספות (סוכה מד ע"ב; מועד קטן ג ע"א). הירושלמי אינו מכיר את המונחים "אוקומי אילנא" או "אברויי אילנא". המקבילה הארץ ישראלית היא "כמושיב שומר" (ירו', לג ע"ד [פעמיים]), או "כמציל מפני הדליקה" (ראו לעיל, פירושנו למ"ב), ושתי ההגדרות שונות. הגדרת הבבלי היא שמותר לבצע עבודות תחזוקה חיוניות לשמירת העץ, אך לא פעולות שאינן חיוניות לקיומו, ואילו הירושלמי מגדיר שמותר למנוע נזקים, אך לא לבצע פעולות של שיפור. הכלל של הבבלי הוא כלל מקיף המבריח את הלכות מטע בשביעית, והכלל בירושלמי מקומי, ומגדיר מלאכות מועטות בלבד. מן הראוי להעיר שלפחות ההסבר למשנה שלנו לפי הבבלי קשה. התירוץ שיש שני סוגי "זיהומים" מעיד על ניסוח בלתי מפותח של התרבות החקלאית, תרבות שבה שתי עבודות שתפקידן שונה מכונות באותו שם. כפי שראינו במהלך פירושנו השפה העברית החקלאית הייתה מפותחת ביותר, ולכל תת עבודה היה שם משלה. קשה על כן לפרש שהיו שני סוגי זיהום. גם הזיהום עצמו הוא פעולה מוגדרת, וקשה לחלקו לשתי עבודות. נוסיף עוד שמבחינה חקלאית קשה להבחין בין עבודות להקמת האילן (שימור המצב) לבין עבודות שנועדו להבראתו ולחיזוקו. אותה עבודה נעשית ברמת חיוניות שונה, ואבחנה כזאת משאירה "תורת כל אדם בידו". האבחנה היא אפוא משפטית-תאורטית במסגרת בית המדרש שהעבודות עצמן אינן מתבצעות בו, ואף לא נקבעים להן שמות הלכה למעשה, ואילו הבחנת הירושלמי מעשית יותר.
<b>וכורכין אותן</b> – רוב המפרשים פירשו שעוטפים את הנטיעות כדי שלא יתייבשו מפני הצינה או מפני החמה (רבי יצחק בן מלכי צדק; רבינו חננאל לעבודה זרה נ ע"ב; הר"ש משאנץ ובעקבותיהם רבים אחרים). אנו מכירים את עבודות האילן מהמקורות ומהווי החקלאות המסורתית. עטיפת העץ נעשית לעתים נדירות יחסית, בעיקר לאחר כריתת ענף או טיפול טראומטי אחר שניתן לעץ, אבל בנטיעות היא תדירה יותר כדי להגן על העץ הצעיר ממזיקים. הרמב"ם פירש: "שמקבצים ענפיהם וקושרים אותם כדי שיגבהו ביושר ולא יתפשטו על הארץ". טיפול כזה אפשרי.
<b>וקוטמין אותם</b> – מפרשי המשנה הקדמונים מציעים שני פירושים זה ליד זה: א. הוספת אפר; "קוטמין" מתפרש כפועל הנגזר מהשם "קיטמא", אפר בארמית. ב. קיצוץ ראשי הענפים<sup class="footnote-marker">16</sup><i class="footnote">כך רבי יצחק בן מלכי צדק; הערוך, ערך "זבל" (כרך ג, עמ' רסה); הר"ש משאנץ; הרמב"ם ואחרים.</i>. נראה שיש לקבל את הפירוש השני, כלומר רשאים לקצוץ את הענפים עד ראש השנה. השורש קט"ם משמש בכל הספרות במובן של קיצוץ וחיתוך. כך: "התולש כנף מן העוף, הקוטמו והמורטו חייב" (תוס', שבת פ"ט ה"כ), ובבבלי: "וקוטם ביד ואוכל" (שבת קכח ע"א). בין התְנאים המיוחסים ליהושע נמנה אף: "וקוטמים נטיעות בכל מקום חוץ מגרופיות של זית" (בבלי, בבא קמא פא ע"א) ועוד רבים. הפעם היחידה ששורש זה מתקשר לאפר היא בירושלמי (שבת פ"ג ה"א, ה ע"ג), ומשמעו הסרת האפר ולא נתינתו: "הגורף... עד שיגרוף כל צורכו... והקוטם עד שיקטום כל צורכו". אם כן קטימה ופיסול קרובים זה לזה, אלא שפיסול הוא חיתוך הענפים הגדולים בעץ ותיק וקטימה היא בראשי הענפים או בענפים קטנים בעץ צעיר. המקור בדבר קטימת הנטיעות מלמד שהקיטום נעשה כדי להשתמש בעץ הקטום, בניגוד לפיסול הנעשה כדי לעצב את העץ.
<b>ועושין להן בתים</b> – המשנה שלנו מצוטטת בבבלי (עבודה זרה נ ע"ב); רבינו חננאל בפירושו שם פירש: "חופרין נקעים בעיקריהן שיתקבצו בהן המים" והוא מקשר להמשך דברי המשנה הלכה בעניין היתר השקאת הנטיעות. הפירוש מתיישב בקושי עם הלשון "עושין להן בתים". רבי יצחק בן מלכי צדק מפרש בעקבות דברי הירושלמי (לג ע"ד) שעושים להן בתים היינו בניית סוכות להגנה מפני החמה. הלשון בירושלמי: "עושה לה צל והיא (כלומר הנטיעה) גדילה מחמתן". מעין דברים אלו פירש אף הרמב"ם.
<b>ומשקין אותן עד ראש השנה</b> – כל חמש המלאכות מותר לעשותן לנטיעות עד ראש השנה, ואסורות בשביעית עצמה. יש מן החכמים הראשונים הסבורים שכל המלאכות המנויות במשנתנו מותרות אף באילנות<sup class="footnote-marker">17</sup><i class="footnote">ראו תשובות גאונים קדמונים, קאסעל, לט ע"ב ד"ה מתלעין; הראב"ד בפירושו לעבודה זרה נ ע"ב; בעל משנה ראשונה ואחרים.</i>. אולם מפשוטה של משנה משמע שכל העבודות שמנתה המשנה מותרות רק בנטיעות.
הראב"ד (שם) התקשה למה המשנה שונה מלאכות אלו שמותרות ערב שביעית עד ראש השנה, והרי בנטיעות מותר אף לחרוש כפי ששנינו בפרק הקודם (משנה ו-ז), והאיסור לחרוש חמור יותר ומפורש בתורה. הוא מסביר שהמשנה מלמדתנו שמלאכות אלו מותרות רק בנטיעות ולא באילן. ספק רב אם אמנם מוצדק להעלות שאלות בדרך זו. המשנה שנתה את המלאכות המותרות בגפן ובאילן ולאחר מכן את המלאכות המיוחדות לנטיעות; אף על פי שניתן היה ללמוד כי מלאכות אלו מותרות רצתה המשנה להציג תמונה שלמה של הטיפול בנטיעות.
<b>רבי לעזר ברבי צדוק אומר אף משקה הוא על הנוף</b> – בהגהה בכ"י קופמן "את הנוף", וכן מביא בעל מלאכת שלמה בשם נוסח אחר, וכן בכל עדי הנוסח שבידינו להוציא את כתב יד מינכן (<b>מ</b>). <b>בשביעית אבל לא על העיקר</b> – בשביעית עצמה מותר להשקות את הנטיעות על הנוף אף על פי שהמים ירדו לשורשים, אך אין להשקות את השורשים במישרין.
אפשר לפרש שדברי המשנה המתירה להשקות רק עד ראש השנה ודברי רבי אליעזר ברבי צדוק על דרך ההשקאה בשביעית הם בבית בעל שאינו מושקה בדרך קבע, אבל בבית השלחין מותר להשקות בשביעית. כך המשנה שונה בראש מועד קטן: "משקין בית השלחין במועד ובשביעית". תוספות הרא"ש למועד קטן (מהדורת וילמן עמ' קעט) מביא את דברי הראב"ד בפירושו למועד קטן (ג ע"א) שמשנתנו עוסקת בשדה בעל בלבד, ובכך נפתרה הסתירה בין משנתנו למשנת מועד קטן. ברם כפי שנראה להלן היו גם שאסרו השקאת עצים בבית השלחין, ועדיף לפרש כך את משנתנו ולא לחתור להרמוניזציה חלקית.
בתוספתא נאמר: "משקין את הנטיעות עד ראש השנה. רבי יוסה בן כיפר אומר משום רבי ליעזר, בית שמיי אומרים משקה על הנוף ויורד על העיקר. בית הלל אומרים על הנוף ועל העיקר. אמרו בית הילל לבית שמיי אם אתה מתיר לו מקצת התר לו את הכל, אם אין את מתיר לו את הכל אל תתיר לו מקצת" (פ"א ה"ה). ברייתא זו הובאה בסוגיה בירושלמי (לג ע"ד) בשינוי לשון ובשם רבי ליעזר בן שמוע, שהרי רבי אלעזר סתם הוא רבי אלעזר בן שמוע. דברי רבי יוסה בן כיפר אינם המשך לראשה של הברייתא שמשקים את הנטיעות עד ראש השנה. דבריו אינם באים לצמצם, אליבא דבית שמאי, את דרך ההשקאה עד ראש השנה. אין כל הצדקה להגביל את דרכי ההשקאה בנטיעות בערב ראש השנה; אם מותר לחרוש בנטיעות ולעשות בהן את שאר המלאכות – למה לא יוכלו להשקות כדרך שמשקים? אין זאת אלא שהדברים מוסבים על משנתנו, ורבי אלעזר ברבי צדוק מביא בסתם את דברי בית שמאי. משנתנו מצטרפת אפוא לרשימה ארוכה למדי של משניות שנסתמו כדעת בית שמאי. אמנם בדרך כלל ההלכה נקבעה כבית הלל, אך הדוגמאות החריגות רבות למדי<sup class="footnote-marker">18</sup><i class="footnote">לרשימה חלקית ראו ספראי, הכרעה כבית הלל.</i>.
כבר הזכרנו את המשנה במועד קטן, ועתה מן הראוי להרחיב בה. המשנה שם אומרת "משקין בית השלחין במועד ובשביעית". האמורא אביי בתלמוד הבבלי (מועד קטן ב ע"ב) ביקש להסביר את היתר ההשקאה בהנחה שהמשנה מבטאת את עמדתו של רבי ששביעית בזמן הזה אינה אסורה אלא מתורתם של חכמים – מדרבנן. רבי סבור ששביעית ויובל הן שתי מצוות התלויות זו בזו ובשעה שאין היובל נוהג אין איסורי שביעית נוהגים מן התורה, ולכן ניתן להקל. אלא שספק רב אם בהלכות שביעית שבמשנה ניתן למצוא את ההבחנה של רבי. ההלכות במשנה מניחות ששביעית אף בזמן הזה, כלומר בימי בית שני אשר היובל לא נהג בהם ובימי המשנה, היא מן התורה על כל המשתמע מהנחה זו. בדרך זו רבא מפרש את המשנה. את היסוד להתרת ההשקאה הוא מסביר בכך שאיסור השקאה אינו איסור מן התורה. בתורה לא נאסרו אלא ארבע עבודות הקרקע: זריעה וקצירה בשדה וזמירה ובצירה באילן; שאר העבודות הן "תולדות" מדברי סופרים, וחכמים הקלו בהן. מניעת השקאה בבית שלחין היא מניעת השקאת העצים לאורך שנה, דבר שיגרום לחיסולם של עצי פרי באזורים רבים בארץ, לכן התירו את השקאתם בשביעית<sup class="footnote-marker">19</sup><i class="footnote">ראו משנה ג.</i> וכן התירו את ההשקאה במועד, אם מתוך דבר האבד של פרי השדה ואם מתוך דבר האבד של המים. פירוש הבבלי מניח את האפשרות שיש האוסרים השקאה, ומי שלא מקבל את חידושו-דרשתו של רבי יאסור גם השקאה בשביעית. המשנה מניחה בפשטות שהשקאה בשביעית מותרת, ודנה רק בדרכי ההיתר. במשנה אחרת (מועד קטן פ"ג מ"א) הנחה זו חוזרת, וכל ההסתייגות היא שמא ישקה את העצים ויימצא משקה גם את השדה. ההסתייגות היחידה שמצויה בתלמוד הבבלי היא שההיתר הוא לדעת רבי, ולדעתו שביעית בזמן הזה דרבנן (מועד קטן ב ע"ב). אבל במשנתנו שנינו ההפך. כאן נאמר שמשקים רק את הנטיעות, וגם זאת רק עד ראש השנה, ומשמע שבשנה השביעית עצמה ההשקאה אסורה. בתוספתא מפורש: "חורשין שדה בית השלחין ומשקין אותן שלשים יום לפני ראש השנה, רבי אומר עד לפני ראש השנה שלשים יום [שלשה ימים]" (פ"א הי"ב)<sup class="footnote-marker">20</sup><i class="footnote">יש לגרוס "שלושה ימים" כבכתב יד ערפורט לתוספתא.</i>. אם כן בשביעית עצמה ההשקאה אסורה. במשנה שם מובאים דיונים נוספים על השקאה. התוספתא מסבירה את משנתנו בבית השלחין, ואין לצמצמה לבית הבעל כמו שהצענו לעיל. מהמשך התוספתא שכבר צוטטה לעיל מתברר שבית הלל הם המתירים להשקות את העצים ובית שמאי מתירים להשקות רק את הנוף; בדברי בית שמאי גישה המצמצמת את ההיתר ואוסרת להשקות את הקרקע גם של בית השלחין, ובקושי ניתן לחלק בין נטיעות לבין שדה שלחין.
לפי פשוטם של דברים יש לפרש את התוספתא כתלויה במשנה ומגיבה לה, וממילא גם התוספתא מדברת בנטיעות ומותר להשקותן בשביעית. אם כן: אם נטיעות הן כבית השלחין, הרי שיש לפחות שתיים או שלוש דעות בעניין: בית הלל מתירים, תוספתא שביעית אוסרת ובית שמאי מתירים להשקות את הנוף בלבד. בדוחק ניתן לפרש שהתוספתא האוסרת עוסקת רק בהשקאת העיקר, והיא כבית שמאי, ומכל מקום משנתנו כבית הלל. אם נטיעות אינן כבית השלחין, הרי שתוספתא שביעית חולקת על משנתנו. בירושלמי (פ"ו ה"ב, לו ע"ד) מסופר על רב חונא שאסר על בני צור להשקות, וזאת לפי ההלכה שבסוריה אסור לעבוד במחובר לקרקע. הירושלמי שואל: הרי במשנת מועד קטן מותר להשקות, ועונה: "לזרעים שבו", כלומר שהותר להשקות רק את הזרעים. לפי הסבר זה הכל אתי שפיר: זרעים מותר להשקות, וכן נטיעות (ולדעת בית שמאי נטיעות מותר להשקות רק בצורה מוגבלת). משנתנו עוסקת בהשקאת גוף העץ בתעלות, והיא כבית הלל, או בזרעים כדעת הכול. אלא שהסבר הירושלמי נראה מאולץ, שכן במשנתנו לא נאמר שהיתר ההשקאה הוא רק בזרעים. דומה שעדיף לפרש שלפנינו מחלוקת האם מותר להשקות בבית השלחין (משנת מועד קטן) או אסור (תוס', שביעית פ"א הי"ב וסוגיית הירושלמי פ"ו).
בהמשך משנת מועד קטן (פ"א מ"ג) מובאת מחלוקת נוספת בין רבי אליעזר בן יעקב וחכמים: "רבי אליעזר בן יעקב אומר: מושכים את המים מאילן לאילן... וחכמים מתירין בזה ובזה". בפירושנו למסכת מועד קטן דנו ארוכות במשנה וראינו כי לפנינו הגבלה נוספת על השקאת מטע בית השלחין. חכמים הם כדעת בית הלל, ורבי אליעזר בן יעקב אמנם חולק על בית שמאי ומתיר להשקות בקרקע, אך מקבל חלק מעמדתם ואוסר את השקאת כל השדה. במקביל התלמוד מביא סדרת ברייתות.
(1) תנו רבנן: מרביצין שדה לבן בשביעית, אבל לא במועד. (2) והא תניא: [אין<sup class="footnote-marker">21</sup><i class="footnote">כך מתקן הר"ש, וההסבר חיוני, אחרת יצא שהבבלי תירץ שרבי אליעזר בן יעקב אסר במועד והרי הוא עוסק בשביעית, וראו פירושו של הר"ש לשביעית פ"ב מ"י.</i>] מרביצין בין במועד בין בשביעית? אמר רב הונא: לא קשיא: הא – רבי אליעזר בן יעקב, הא – רבנן. (3) תניא אידך: מרביצין שדה לבן ערב שביעית<sup class="footnote-marker">22</sup><i class="footnote">בכתב יד מינכן לתלמוד נאמר "מרבצין בשביעית". ראו ליברמן, תוספתא כפשוטה, שביעית, עמ' 496.</i> כדי שיצאו ירקות בשביעית, ולא עוד אלא שמרביצין שדה לבן בשביעית כדי שיצאו ירקות למוצאי שביעית" (בבלי, מועד קטן ו ע"ב). התלמוד כמות שהוא לפנינו מבין ש"לרבץ" דינו כמו השקאת עצים בדרך שעליה דיבר רבי אליעזר בן יעקב. כך התלמוד מסביר שהברייתא האומרת שמרבצים במועד (1) היא כרבי אליעזר בן יעקב, וזו שאומרת שאין מרבצים (2) היא כדעת חכמים של משנתנו. הברייתא השלישית היא מתוספתא שביעית (פ"ב ה"א), ונראה שהתלמוד לא ראה בה סתירה לאלו שלפניה ופירש שהיא בשדה זרעים ולא בשדה לבן. ירקות ("זרעים") גדלו, כמעט תמיד, בהשקאה, והם אפוא בית השלחין. אסור להשקות את השדה השקאה לצורך שביעית, אבל מותר להשקות עד ראש השנה למרות גזרת שני הפרקים<sup class="footnote-marker">23</sup><i class="footnote">גזרת שני הפרקים היא שלא לעבד את הקרקע לפני שביעית: דגנים עד פסח ואילנות (מטע) עד עצרת. לא נאמר האם הגזרה חלה על ירקות, אבל דלועים ומקשאות לא נכללו בה.</i>, וכן מותר להשקות לצורך הגידול בשנה הבאה. מפרשי התלמוד הסבירו ש"מרבצין" הוא פחות מהשקאה ממש, אחרת נמצאו הברייתות סותרות את משנה א לעיל שאמרה שאין להשקות שדה בעל. אלא שעדיין לא באו הדברים על מכונם. הברייתא הראשונה מדברת במפורש על שדה לבן; אם הברייתא השנייה חולקת עליה הרי שגם היא בשדה לבן. אם כן כיצד ניתן לפרש שהיא כרבי אליעזר בן יעקב, והרי הוא מדבר על מטע שלחין! אי אפשר לפרש את משנתנו בשדה בעל, שהרי שדה בעל אין להשקות כלל. גם הירושלמי (מועד קטן פ"א ה"ג, פ ע"ג) מסביר בפשטות שמשנתנו עוסקת במטע שלחין והמחלוקת היא האם יש לדון בו כמטע או כקבוצת עצים בודדים, מעין השאלה שנדונה במשנת שביעית מה דינם של עצים הפזורים בשדה (פ"א מ"א).
נפתח במונח "לרבץ" (מרביצים או מרבצים). לעתים הוא מופיע במובן של הרטבה קלה, כך למשל הרבצה היא הרטבת מוצרים ביין כדי "שיהו יפין למראית העין" (תוס', עבודה זרה פ"ד הי"ב, עמ' 467) או הרטבת העצמות ביין כדי לעמעם ריח רע (שמחות פי"ב ה"ט, עמ' 197 ומקבילות). אבל בכל ההקשרים שבהם מדובר בעבודה חקלאית "לרבץ" משמעו להשקות. כך, למשל, מי שיש לו אבל והגיעה עונתו למים מותר לרבץ בשבילו, וכאן "לרבץ" משמעו להשקות בצורה הרגילה, כפי שעולה מהעבודות האחרות המותרות שם<sup class="footnote-marker">24</sup><i class="footnote">שמחות, ברייתות מאבל רבתי פ"ג ה"ז, עמ' 239 , ומקבילות.</i>. כן נאמר שמותר לרבץ שדה בצלים כדי שיהיה קל לעקרם, ושוב אין זו השקאה קלה, שכן זו לא תועיל לרכך את האדמה הקשה, אלא יש צורך בהשקאה של ממש. אף אם נגדיר השקאה כזאת כ"השקאה קלה", אין זו סתם הרטבת השדה (תוס', פ"ב ה"א). במסכת פאה ההרבצה מתוארת כהשקאה הראשונה, ושוב אולי אין זו השקאת עומק, אך גם לא השקאה קלה. "המרבץ את שדהו כדי שלא יכנסו עניים לתוכו" (תוס', פאה פ"ב ה"כ), ובירושלמי שם: "מכיון שהוא מרבעה הוא עושה יותר לשנה הבאה" (ירו', פאה פ"ד ה"ה, כ ע"ב). הרבצה היא אפוא הצפת השדה כדי להכשיר את השדה לחריש בשנה הבאה. פליקס מסביר ש"הרבצה" היא מונח מיוחד להשקאת ההצפה שלפני הזריעה<sup class="footnote-marker">25</sup><i class="footnote">ראו פליקס, החקלאות, עמ' 316-314, ובפירושו לשביעית עמ' 163 .</i>, ומכל מקום זו השקאה של ממש. הרבצה זו מכונה גם "הרבעה", ומוכר המונח "רביעה" שמשמעו מכת גשם רגילה (כגון משנה, פאה פ"ח מ"א). אם הרבצה היא השקאה – הרי שהברייתות שמתירות הרבצה בשדה לבן חולקות על משנה א. לדעתנו יש להבין את הסוגיה כולה אחרת. הברייתא הראשונה היא מעין המשנה להלן (מ"י): "מרביצים בעפר לבן, דברי רבי שמעון, רבי אליעזר בן יעקב אוסר". הסוגיה כולה מועברת מדיון שהוקדש למסכת שביעית. אולי מקורה בתלמוד בבלי למסכת שביעית<sup class="footnote-marker">26</sup><i class="footnote">השאלה האם היה תלמוד ערוך לסדר זרעים נדונה במחקר רבות, ולא כאן המקום להרחיב בה.</i>, או בציטוט של מסכת שביעית ששובץ בתלמוד למסכת מועד קטן. הסוגיה אינה קשורה כלל למשנתנו, ולא באה להשוות בין השקאת עצים והרבצת שדה לבן. רבי אליעזר בן יעקב הנזכר הוא רבי אליעזר בן יעקב של מסכת שביעית, והתלמוד פירש שהברייתא האוסרת היא כרבי אליעזר בן יעקב והמתירה כדעת רבי שמעון (המכונה כאן "רבנן"). אמנם במסכת שביעית המחלוקת היא בשביעית ושתי הברייתות מסכימות שמותר לרבץ בשביעית, אבל התלמוד מפרש שההיתר הוא כרבנן והאוסר בשביעית מהלך בשיטת רבי אליעזר בן יעקב, גם אם לא במלוא היקפה. ואכן הירושלמי (פ"ב ה"י, לד ע"ב) מפרש במפורש שרבי שמעון כרבנן. הברייתא השלישית גם היא כרבי שמעון המתיר הרבצה, כלומר מתיר להשקות שדה בור לפני זריעה. כל זאת לדעת פליקס שזו משמעות המונח "לרבץ". אם לרבץ הוא סתם השקאה – הרי שהברייתא השלישית היא כרבי אליעזר בן יעקב האוסר, ומתיר רק במקרים מיוחדים.
אם כן, יש מחלוקת עקרונית על השקאה בשדה שלחין: חכמים במשנת מועד קטן (פ"ג מ"א) ובית הלל במשנתנו התירו להשקות את כל השדה, רבי אליעזר בן יעקב (כאן) התיר להשקות רק את העצים, בית שמאי התירו להשקות רק את הנוף (משנתנו) ויש גם שאסרו להשקות בשביעית אפילו את הנטיעות הזקוקות להשקאה (תנא קמא במשנתנו). שוב דעת בית שמאי לא נעקרה מההלכה, אדרבה, יש המחמירים אף יותר מבית שמאי<sup class="footnote-marker">27</sup><i class="footnote">על תופעה זו ראו ספראי, הכרעה כבית הלל.</i>.

Mishnah 5

המשנה הקודמת הציעה את ההלכות בנוגע לטיפול בעצים למיניהם ערב שביעית, ומשנתנו סודרת את ההלכות בנוגע לטיפול בפרי ערב שביעית.
<b>סכים את הפגים</b> – סכים טיפת שמן זית בפתח שבראשה של פגת התאנה כדי שתקדים ותבשיל, <b>ומנקבין אותן</b> – או מנקבים אותן בקיסם טבול בשמן לשם זירוז ההבשלה. מעשים אלו, סיכה וניקוב, מותר לעשותם עד ראש השנה של שביעית אף בפגי התאנה שיבשילו רק בשביעית. שיטת עיבוד זו של ניקוב (או פציעה) של פגי התאנים הייתה מקובלת בעולם העתיק אצל היוונים והרומיים, ונוהגים בה עד ימינו בארצות הים התיכון. במחקרים בימינו התברר כי מעשה הסיכה והניקוב מסייעים לשחרור האתילן מן הפרי, הוא הגז המזרז את הבשלת הפרי. פעולה זו נקראת בלשון המקרא ובלשון חכמים "בליסה"<sup class="footnote-marker">28</sup><i class="footnote">ראו לאו, פלורה א, עמ' 235-234 ; גליל, שקמים. פירושים אחרים של רבותינו הראשונים אינם מציאותיים. ראו פירושו של רש"י לעבודה זרה נ ע"ב ד"ה את הפגין; רבי יצחק בן מלכי צדק ובעקבותיו הר"ש משאנץ. פירוש רחוק מכל מציאות הוא אף פירושו של רבי נתן אב הישיבה.</i>, וכן פירש הרמב"ם: "סכין את הפירות הפגין כדי למהר בישולן. ומנקבין אותן שעושין בהן נקבים. וכן דרך תאנים, של קצת מקומות אצלנו שאינן מתבשלין עד שסכין קיסם ונוקבין בו קצה כל גרגר מהם".
בציטוט של המשנה בבבלי עבודה זרה (נ ע"ב) נוסף "ומפטמין אותן" ובעל מלאכת שלמה הכיר נוסח זה, אך אין הוא מופיע ביתר עדי הנוסח. המילים נראות כתוספת הסבר שחדרה לגוף הטקסט.
<b>עד ראש השנה</b> – משפט זה מופיע בכל עדי הנוסח, וחסר רק בכתב היד של הר"ש סירליאו (<b>ס</b>). לבירור הנוסח נחזור בסוף המשנה.
בירושלמי מובא: "תניי דבי רבי ואילו הן פגי ערב שביעית שנכנסו לשביעית" (לג ע"ד). פרשני התלמוד, ובעקבותיהם פליקס, מפרשים שתניי דבי רבי לא גרסו "עד ראש השנה". אם כן לפי נוסחת המשנה שלנו מדובר בשלושה מקרים, והם סברו שהרישא מדברת על סיכת פגים בשנה השישית. בירור המשפט קשור לבירור הנוסח, ובו נעסוק בסוף המשנה.
<b>פגי ערב שביעית שנכנסו לשביעית</b> – רשאים לסוך ולנקב את הפגים שגדלו בערב שביעית ושנכנסים לשביעית, אף על פי שגמר בישולם יהיה בשביעית, כדרכם של פגי התאנה המאחרים.
<b>ושלשביעית שיצאו למוצאי שביעית</b> – אולם פגי שביעית שגדלים בשביעית ויצאו למוצאי שביעית <b>לא סכים ולא מנקבין אותם</b> – שאין עושים כל מלאכה לא באילן ולא בפרותיו בשביעית ואין עושים כל מלאכה בפרות של שביעית אף במוצאי שביעית.
<b>רבי יהודה אומר מקום שנהגו לסוך</b> – מקום שנוהגים הרבים לסוך, מקום שהסיכה היא עבודה נהוגה בתאנים, <b>אינן סכים מפני שהיא עבודה</b>, אולם <b>מקום שנהגו שלא לסוך</b> – אם אין הסיכה מקובלת <b>סכים</b> – מפני שאינה עבודה. אם אנו גורסים את משנתנו כפי שהיא מונחת לעינינו, דברי רבי יהודה מוסבים על ההלכה שלפני כן האוסרת לנקב ולסוך פגי ערב שביעית שנכנסו לשביעית ושל שביעית שיצאו למוצאי שביעית. לדעת התנא קמא בשני מקרים אלו אין סכין ואין מנקבין, ורבי יהודה מתיר במקום שנהגו שלא לסוך. כלומר רבי יהודה מקל. הסוגיה בירושלמי מוסרת: "סכין את הפגין כו' אנן תנינן סכין את הפגין" (לג ע"ד), כלומר אנו שונים במשנתנו "סכין" ואחרי כן את ההלכה שאין סכים כשהפגים נכנסו לשביעית, והסוגיה ממשיכה: "תניי דבי (בכ"י רומי: דבית) רבי (כך בדפוס ונציה ובכ"י לידן) ואילו הן פגי ערב שביעית שנכנסו לשביעית". דבי רבי הסמיכו את דבריהם "ואלו הן פגי ערב שביעית שנכנסו לשביעית" לפתיחה "סכין את הפגין ומנקבים". לפי הנוסח של דבי רבי היה: "סכין את הפגין ומנקבים אותם (בלי "עד ראש השנה") ואילו הן פגי ערב שביעית שנכנסו לשביעית"<sup class="footnote-marker">29</sup><i class="footnote">כך פירש בעל מלאכת שלמה.</i>, ולפי זה דברי רבי יהודה באו להחמיר כי במקום שנהגו לסוך אין סכים. ואמנם בתוספתא (פ"א ה"ח) ההלכה שנויה כנוסחם של דבי רבי: "פגי ערב שביעית שנכנסו לשביעית, רבי יהודה אומר מקום שנהגו לסוך, אין סכין, מפני שהוא עבודה, מקום שלא נהגו לסוך, סכין". משנתנו מצטרפת אפוא לדוגמאות הרבות שבהן רבי ותלמידיו חלקו על סתם המשנה, לא סתמו את המשנה כדעתם ואפילו לא חשו לכלול את דבריהם במשנה.
הירושלמי (לג ע"ד) אף מוסר לנו שהיה מי ששנה כמשנתנו והיה מי ששנה "כהדה דתניי דבית רבי" וממשיך: "רבי לעזר כמתניתן, רבי יוחנן כהדה דתניי דבית רבי". והמסקנה: "על דעתיה דרבי לעזר לא בא רבי יודה אלא להקל, על דעתיה דרבי יוחנן לא בא רבי יודה אלא להחמיר". רבי אלעזר שונה כמשנתנו כאן וכן בשאר מקומות, ורבי יוחנן מהלך אחר דבי רבי<sup class="footnote-marker">30</sup><i class="footnote">ראו אפשטיין, מבוא, עמ' 52 , וראו בפירושנו למשנה הקודמת.</i>. לפי הנוסח במשנתנו הרישא עוסקת בפגים בסוף השנה השישית, והמציעתא בפגי שישית שנכנסו לשביעית<sup class="footnote-marker">31</sup><i class="footnote">פליקס, שביעית א, בפירושו לסוגיית הירושלמי, האריך בעניין והביא הצעות מספר שהוצעו בספרות הראשונים. אנו הילכנו בדרכו של אפשטיין.</i>.
הבבלי שכבר ציטטנו (עבודה זרה נ ע"ב) מביא את הברייתא המתירה לסוך ומתרץ בדרכו ששתי סיכות הן, אחת "לאוקומי אילנא" ומותר, והשנייה "לאברויי אילנא" ואסור. הירושלמי עמום והצענו שתי אפשרויות הסבר, ובשתיהן אין דברי תנא דבי רבי מתייחסים לסתירה זו. על דרך ההשערה צריך להציע הצעה נוספת ולתקן את נוסח הירושלמי. הירושלמי הכיר את הברייתא שהבבלי מביא, שכן הוא הביא אותה לעיל (לג ע"ד). שם (לגבי זיהום) הוא מציע כי הברייתא היא כרבנן וחולקת על המשנה, ומן הסתם כך תירץ גם את הברייתא המתירה לסוך פגים. כך יש להבין את הירושלמי (בסוגריים עגולים ההשלמות שלנו, במרובעים דברי ההסבר):
סכין את הפגין – [זה ציטוט מהמשנה] אנן תנינן (סכין שמן לגזום בין במועד ובין בשביעית [זו הברייתא בבבלי, והתלמוד מתרץ:] (מתניתין) (כ)"תניי דבי רבי (ברם כרבנין...) [כמו בסוגיית הזיהום לעיל]. ואילו הן פגי ערב שביעית...". בכך נפתח עניין חדש המתחיל בציטוט המשנה, תוך הוספת המילים "ואילו הן" שהן תוספת הסבר למשנה, וכפי שהצענו לעיל.
<b>רבי שמעון מתיר באילו מפני שהוא</b><sup class="footnote-marker">32</sup><i class="footnote">הריבמ"ץ גורס "אינו רשאי", ואי אפשר לקבל נוסח זה כנגד כל יתר עדי הנוסח.</i> <b>רשיי בעבודת האילן</b> – יש לקיים את הנוסח "באילו" או "באלו". כך ברוב הנוסחאות העיקריות<sup class="footnote-marker">33</sup><i class="footnote">ג 1, ג 7, נ. ב- א, ב, ג 8, ז, ן, ס, פ, ת 3 – "באלון".</i>, והדברים אף מתפרשים כך בשופי. במלאכת שלמה: "ונראה דגרסינן רבי שמעון מתיר באלו בו"ו וכך מצאתי בספר ישן". הנוסח "באילן" אשר לפנינו בדפוסים היה לפני ראשונים מספר, אלא שאין הדברים מתפרשים יפה. לפי מהלכה של המשנה יש לפרש שרבי שמעון מתיר לנקב ולסוך באילן ולהניח שהוא מתיר לעשות זאת בערב שביעית או במוצאי שביעית (רבי יצחק בן מלכי צדק מציע את שתי האפשרויות). את הצורך בניקוב ובסיכה של האילן מסביר חכם אחד: "כדי שיכנס השמן מן האילן לפירותיו וימהר בישולם"<sup class="footnote-marker">34</sup><i class="footnote">אלבק בפירושו, עמ' 141 .</i>. לפי נוסח זה הלשון במשנה קשה, שכן לא נאמר מתי הוא "מתיר באילן"<sup class="footnote-marker">35</sup><i class="footnote">פליקס קיבל את הנוסח "באילן", וטרח לפרשו בעקבות הראשונים שהכוונה לפרות אילן שיצאו למוצאי שביעית, ראו רמב"ם, הר"ש ואחרים; פליקס, שביעית א, עמ' 113 וההערה הבאה.</i>, והרי לא היה קיים ולא קיים היום טיפול של ניקוב וסיכה באילן כדי שייכנס השמן מן האילן לפרותיו<sup class="footnote-marker">36</sup><i class="footnote">וכטענתו של פליקס בפירושו, עמ' 115</i>. ברם, לפי הנוסח "באלו" המשנה מתפרשת יפה. ההלכה האחרונה שהמשנה הציעה היא בפג "ושלשביעית שיצאו למוצאי שביעית", ועליהם נאמר "רבי שמעון מתיר באלו". רבי שמעון, בניגוד לדעת התנא קמא האוסר לעשות בהם מלאכה והגבלותיו של רבי יהודה, התיר לנקוב ולסוך פגים אלו במוצאי שביעית שכן כל המלאכות באילן הותרו במוצאי שביעית (כך פירש רבי שלמה סיריליאו, ובעל מלאכת שלמה העיר בצדק כי פירוש זה מצוי בעיקרו בדבריו של הר"ש משאנץ על אף גרסתו "באילן". הגר"א חזר על פירוש זה).
מפרשי המשנה (רבי יצחק בן מלכי צדק ובעקבותיו הר"ש משאנץ ורבי שלמה סיריליאו) הסמיכו את דברי רבי שמעון לדרשה בספרא: " 'שבת שבתון יהיה לארץ' (ויקרא כה ד) – כיון שיצאת שביעית אף על פי שפירותיה שמיטה (כלומר יש בהם קדושת שביעית) מותר את לעשות מלאכה בגופו של אילן" (ספרא בהר, פרק א ה"ד, קו ע"א).

Mishnah 6

<b>אין נוטעין</b> – שתיל או ייחור של אילן <b>אין מברכין</b> – מכופפים ענף של אילן או זמורה של גפן, משכיבים אותו על האדמה, מכסים אותו באדמה ומוציאים את קצהו במרחק מה מצמח האם. לאחר שהשתרש מפרידים אותו מצמח האם. ההברכה היא מעין נטיעה. ההברכה נזכרת פעמים מספר במשנה בהקשרים שונים של ההלכה<sup class="footnote-marker">37</sup><i class="footnote">ראו כלאים פ"ז מ"א; ערלה פ"א מ"ה; בכורים פ"א מ"א; סוטה פ"ח מ"ב.</i>.
<b>ואין מרכיבין</b> – ההרכבה היא חיבור של "עין" שנלקח מזן משובח על כנה מזן אחר, זן שעמיד כנגד מחלות ומזיקים אך אינו פורה או מצטיין בטיבו כ"עין" אשר מרכיבים. כל הפעולות הללו אין לעשותן <b>ערב שביעית פחות משלשים יום לפני ראש השנה</b> – הוא הזמן המרבי שבו השתיל, ההברכה וההרכבה עשויים להשתרש או להיקלט, ואם לא נשתרשו או נקלטו תוך שלושים יום שוב לא ייקלטו. אין לעשות פעולות אלו בפחות משלושים יום לפני שביעית שמא לא ייקלטו אלא בשביעית, ואסור לו לאדם לעשות מעשים של "זריעה" בשביעית אף אם עשה את מעשהו בערב שביעית.
<b>אם נטע או הבריך או הירכיב יעקור</b> – שמא לא נקלטו אלא בשביעית, ודינם עקירה או ניתוק ההרכבה. בתלמוד הירושלמי: "רבי לעזר בשם רבי יוסה בר זימרא מתניתא בסתם הא דבר בריא שחרש מותר" (לג ע"ד). המילה "שחרש" אין לה כל מובן. בכ"י רומי המילה מטושטשת, ורבי שלמה סיריליאו גרס או הגיה: "שהשריש", וכן במלאכת שלמה. כלומר, אם ברי שהנטיעה נשתרשה לפני השביעית אין לעקרה. במשנתנו התנא הראשון הוא אנונימי, ובציטוט המשנה בתלמוד הבבלי הדברים נמסרים בשם רבי אליעזר (בבלי, ראש השנה י ע"ב). אין לכך הד בעדי הנוסח למשנתנו ולא בציטוט המשנה בבבלי יבמות פג ע"א, כפי שהעיר בעל מלאכת שלמה<sup class="footnote-marker">38</sup><i class="footnote">נראה שהתוספת "דברי רבי אליעזר" אינה אלא שיבוש, ראו דקדוקי סופרים לראש השנה, עמ' 17 הערה י.</i>. בעל מלאכת שלמה דחה גרסה זו וסבר שהתנא הראשון הוא רבי מאיר. אין זה רגיל שרבי יהודה יחלוק על רבי אליעזר שהיה בדור קודם והיה מורהו הרוחני<sup class="footnote-marker">39</sup><i class="footnote">רבי יהודה למד אצל רבי אלעאי אביו, והוא היה תלמידו של רבי אליעזר, כמו ששנינו: "מפני שיהודה תלמידו של אילעאי ואילעאי תלמידו של רבי אליעזר. לפיכך הוא שונה משנת רבי אליעזר" (תוס', זבחים פ"ב הי"ז, עמ' 483).</i>.
<b>רבי יהודה אומר כל הרכבה שאינה קולטת לשלשת ימים אינה קולטת</b> – כך בנוסחאות עיקריות אחדות (<b>א</b>, <b>ג 1</b>, <b>ג 4</b>, <b>ג 7</b>, <b>ג 9</b>, <b>ז</b>, <b>ץ</b>), אך ביתר עדי הנוסח ובדפוסים נוסף "שוב" – שוב אינה קולטת. ההתאחדות חלה תוך שלושה ימים בלבד, לכן ניתן להבריך עד שלושה ימים לפני ראש השנה.
<b>רבי יוסי ורבי שמעון אומרים לשתי שבתות</b> – מפרשי המשנה סבורים כי המחלוקת בין התנא קמא לבין רבי יהודה ולבין רבי יוסי ורבי שמעון אינה רק לגבי הרכבה אלא אף לגבי נטיעה והברכה. כך פירש הרמב"ם ופסק בהלכותיו (פ"ג הי"א): "וחדא נקט והוא הדין נטיעה והברכה" (והשתמש [בדוגמה] אחת והוא הדין...). בעל משנה ראשונה ורבי משה זכות (בפירושו למשנה קול הרמ"ז) הסבירו שלרבותא נקט דווקא הרכבה, שהוא קשה להיקלט יותר מנטיעה והברכה ונוח להשתרש. אולם על פי מקורותינו, וגם מתוך המציאות הבוטנית, מסתבר כי כשקבעו רבי יהודה וכן רבי יוסי ורבי שמעון זמן של שלושה ימים או של שתי שבתות התכוונו להרכבה בלבד<sup class="footnote-marker">40</sup><i class="footnote">ראו פליקס, שביעית א, עמ' 121 .</i>. ואכן משנתנו הובאה ונידונה בתלמוד הבבלי, ושם נאמר: "אמרי בי רב משמיה דרב הלכה כרבי יוסי באדרוגינוס ובהרכבה" (יבמות פג ע"א); בהרכבה נאמר, ולא נאמר בנטיעה ובהברכה. להלן נצטט את מסכת שמחות שאף ממנה משתמע שהגרסה הייתה הרכבה בלבד.
משנתנו הובאה בתלמוד הבבלי פעמיים, ובשתי ההבאות רב נחמן מוסיף בשם רבה בר אבוה: "לדברי האומר שלשים – צריך שלשים ושלשים; לדברי האומר שלשה – צריך שלשה ושלשים; לדברי האומר שתי שבתות – צריך שתי שבתות ושלשים" (בבלי, ראש השנה י ע"ב ויבמות פג ע"א). בעקבות דברי הגמרא פירש רש"י במסכת ראש השנה: "שלשים לקליטה ושלשים לתוספת", והכוונה לתוספת שביעית, ומעין דברים אלו אף במסכת יבמות. בפירוט רב פירש כך רבי עובדיה מברטנורא את משנתנו והחיל את התוספת של שלושים יום לכל הדעות שבמשנה<sup class="footnote-marker">41</sup><i class="footnote">ראו עוד מסכת שמחות פ"ז הכ"ה, עמ' 148-147 , ומקבילות נוספות.</i>. שלושים יום, כמו כל התוספת, הם חלק מהמגמה להטרים הלכות במצוות מקדימות<sup class="footnote-marker">42</sup><i class="footnote">והרחבנו על כך במבוא.</i>.
ברם, תוספת זו של שלושים יום אינה נזכרת בירושלמי לא בסוגיה הדנה במשנה שלפנינו, לא בסוגיה במעשר שני (פ"א ה"ב, נב ע"ג) ולא בסוגיה בערלה (פ"א ה"ב, סא ע"א) שאף בהן נושאים ונותנים במשנתנו. כמו כן אין היא נזכרת במשנה הבאה. התוספתא בפ"ב ה"ג שונה: "הנוטע והמבריך והמרכיב שלשים יום לפני ראש השנה עלתה לו שנה (לענין ערלה) ומותר לקיימן בשביעית". לפי פשוטה של התוספתא אין לנו אלא שלושים יום, ואין בה כל רמז לתוספת של שלושים יום. במסכת שמחות סוף פ"ז (עמ' 148) משנתנו שנויה תוך הדגשה שדברי רבי יוסי ורבי שמעון הם רק בהרכבה, ותוך הטעמה: "ומותר לקיימן בשביעית", ולפי פשט הלשון אין בה תוספת שביעית של שלושים יום. כיוצא בה המשנה הבאה – אין בה רמז לשלושים יום כתוספת לשביעית.
כבר רבינו תם (בתוספות לבבלי, ראש השנה י ע"ב ד"ה שלשים וביבמות פ"ג ע"א ד"ה לדברי) עמד על כך "דבלשון המשנה אין משמע כן". בעל מלאכת שלמה כותב: "בפירוש רבינו עובדיה ז"ל ל' דקליטה ול' דתוספת, כתב ה"ר יהוסף ז"ל דוחק. דלשון המשנה אינו משמע כן דהא תנן פחות מל' יום לפני ראש השנה עד כאן". רבי יהוסף, כדרכו, כשאינו מקבל את דברי הסוגיה הבבלית ומעדיף את פשוטה של המשנה אינו מזכיר את הגמרא אלא את דברי הרע"ב המסתמך על דברי הגמרא. זו דרכם של מפרשי המשנה הגדולים שהעזו לפרש משנה שלא כפירוש התלמוד הבבלי, אך מפני מורא התלמוד וכבודו ויראת ההוראה הפנו את חצי ההתנגדות לרבי עובדיה מברטנורא. בניסוח בן זמננו, הבבלי ניסה להחדיר ללשון המשנה תפיסה הלכתית שעוצבה רק לאחר ימי התנאים, ובכך להתאים את המשנה להלכה כפי שגובשה מאוחר יותר<sup class="footnote-marker">43</sup><i class="footnote">ראו על כך במבוא לפירוש המשניות.</i>.

Mishnah 7

לאחר שהמשנה ערכה את ההלכות על הפעולות באילנות ערב שביעית, היא סודרת את הלכות ערב שביעית בגידולי הקיץ (משנה ז) ולאחר מכן את הלכות ירקות עם התקרב השנה השביעית.
<b>האורז והדוחן והפרגים והשמשמים</b><sup class="footnote-marker">44</sup><i class="footnote">ספרא, פ"א ה"ז, קה ע"ג; שמחות פ"ז הכ"ד, עמ' 148-147 .</i> – ארבעה גידולי הקיץ. האורז – הוא הגידול הידוע גם לנו בשם אורז וגדל במים. מפרשים אחדים שחיו באירופה ולא הכירו גידול זה מקרוב התחבטו בזיהויו ופירשו בדרך שפירשו. אך אין ספק כי האורז הוא όρυζα (אוריזה). כך ביוונית, ברומית, בסורית ובערבית: רוז. זיהוי זה תואם מבחינה לשונית ומתיאור דרך גידולו במים במשנה להלן, במשנה י: "ממרסין באורז בשביעית". רבי יצחק בן מלכי צדק לועזו: "אורז – ריזי"<sup class="footnote-marker">45</sup><i class="footnote">חכמי אשכנז התחבטו בזיהויו, כנראה מתוך שהיה נדיר באזוריהם. ראו שמש, ברכת הנהנים, עמ' 120-113 .</i>. הדוחן אף הוא ידוע בשמו בימינו. באנגלית: millet . כן לועזו רבי יצחק בן מלכי צדק: "דוחן – מילייו", וכיוצא בו אף רש"י בראש השנה (יג ע"ב) והרמב"ם בפירושו. בימי המשנה יש ששימש לאפיית לחם (חלה פ"א מ"ד), ובימינו הוא מאכל לעופות. הפרגים אינם הפרג שבימינו, שהרי הפרג שבימינו אינו משמש אלא כתבלין ואי אפשר להכין ממנו לחם או מצה כפי שעולה ממקורות תנאיים<sup class="footnote-marker">46</sup><i class="footnote">משנה, חלה פ"א מ"ד; ספרי במדבר, פיסקא קי עמ' 113 ; שם, פיסקא קמו, עמ' 193 .</i>.
חוקרים בימינו העלו כי "פרגה" בסורית מציין מין דוחן או דורה<sup class="footnote-marker">47</sup><i class="footnote">לאו, פלורה א, עמ' 743 ; פליקס בפירושו (שביעית א), עמ' 129 .</i>. כך זיהה רבי נתן אב הישיבה: "פרגין – דורה". השומשומין – הוא השומשום בימינו. זיהויו ברור ומקובל אצל מפרשי המשנה. הוא הסומסום בערבית, והוא גידול קיץ ומשמש להכנת מיני מאפה ולשמן (שבת פ"ב מ"ב)<sup class="footnote-marker">48</sup><i class="footnote">שמן שומשומין היה השמן המשובח ביותר בבבל, ראו בבלי, שבת כג ע"א. שם נאמר ש"כל השמנים כולן יפין לנר [חנוכה], ושמן זית מן המובחר", ואביי הבבלי העדיף שמן שומשומין. ההיגד "שמן זית מן המובחר" מייצג את המצב בארץ ישראל, כמובן. בארץ ישראל היה ייצור שמן השומשומין מצומצם, אך ברור שבמקביל גידלו שומשומין גם בארץ ישראל, כפי שעולה ממשנתנו ומתוספתא תרומות (פ"י הט"ו) העוסקת בהפרשת תרומות מצמח זה.</i>.
ארבעת גידולי קיץ אלו <b>שהישרישו לפני ראש השנה</b> – ואף על פי שליקטם בשביעית, <b>מיתעשרים לשעבר</b> – לפי השנה שעברה. בשנה השביעית יעשרם מעשר עני כמו פרות של השנה השישית, ובשאר השנים לפי חובת המעשר של השנה שעברה. <b>ומותרים בשביעית</b> – מותר לו לבעל הבית ללקטם לעצמו ולאכלם בשביעית. בתלמוד הירושלמי מוסבר: "בפירות הילכו אחר שליש (כלומר אם הגיעו הפרות לכדי שליש מגודלם הסופי) ובאורז אחר השרשה ובירק בשעת לקיטתו עישורו" (לד ע"א). רבי שלמה סיריליאו גורס "ובאורז וכו' ", כלומר באורז ובשאר המינים שמנתה המשנה. בתוספתא נאמר: "התבואה והקטניות שהביאו שליש לפני ראש השנה מתעשרין לשעבר ומותרין בשביעית" (פ"ב הי"ג), שהרי קביעת דרך עישורו לפי שנים היא הקביעה לגבי שביעית.
<b>אם לאו</b> – אם לא השרישו לפני ראש השנה, <b>אסורין בשביעית</b> – דינם כדין פרות שביעית. בעל הבית רשאי לאכלם אך לא לאגרם, ויש בהם קדושת שביעית. כך פירש הרמב"ם את משנתנו במהדורא קמא של פירושו, ובעקבותיו הלכו רבי עובדיה מברטנורא, אלבק ואחרים. אולם במהדורא בתרא של פירושו הרמב"ם<sup class="footnote-marker">49</sup><i class="footnote">מהדורה בתרא של הרמב"ם מצויה במהדורתו של קאפח, עמ' קמא.</i> כותב: "הרי אלו אסורין בשביעית ואסור לאכלם ודינם כדין ספיחי שביעית", וכן פסק בהלכותיו (הלכות שמיטה ויובל פ"ד הי"א).
ברם, מן הספרא משתמע שמשנתנו אינה אוסרת את אכילת הפרות שלא השרישו עד ראש השנה אלא אוסרת לאגור אותם ולאספם לבית. כן שנינו: "מנין לאורז ולדוחן ולפרגים ולשומשמים שהשרישו לפני ראש השנה כונסן אתה בשביעית? תלמוד לומר 'ואספת את תבואתה בשביעית' (ויקרא כה ג). יכול אף על פי שלא השרישו? תלמוד לומר 'שש שנים תזרע שדך ואספת' (שם) – ששה זרעים וששה אסיפים, לא ששה זרעים ושבעה אסיפים" (ספרא בהר, סוף פרשה א ה"ח, קה ע"ג). האיסור וההיתר הוא לאסוף את הפרי, ולא לאכול אותו. כל זאת כדין פרות שביעית, והאורז נדון כפרי ולא כירק שאכילתו אסורה.
<b>ומתעשרין לשנה הבאה</b> – כפי השנה הבאה. הלכה זו אינה המשך להלכה הקודמת הקובעת שאם השרישו לאחר ראש השנה הפרות אסורים, שכן אם הם אסורים בשביעית ונידונים כפרות שביעית הרי אין הם מתעשרים. המשנה קובעת שפרות שהשרישו לאחר ראש השנה נידונים כשנה הבאה: אם נזרעו בשנה השישית הרי הם שביעית, ואם נזרעו באחת מן השנים האחרות הרי הם מתעשרים לפי המעשר של השנה הבאה, מעשר שני או מעשר עני.
משנתנו עוצבה, ככל הנראה, בדור יבנה, שכן במשנה הבאה הוסיפו עליה דוגמאות שלושה חכמים מן הדור שלאחר מלחמת בר כוכבא: רבי שמעון שזורי, רבי שמעון ורבי אלעזר, תוך הדגשה: "כיוצא בהן".

Mishnah 8

המשנה היא המשך לקודמתה. שלושה חכמים מוסיפים כל אחד דוגמה נוספת לכלל שנקבע במשנה הקודמת.
<b>רבי שמעון השזורי אומר פול מצרי</b> – הוא לוביה תרבותית, כפי שמעיד רבי יונה בוצרייה בירושלמי: "הכן פולא מצריי כד הוא רטיב אינון צווחין ליה 'לובי', כד הוא נגיב אינון צווחין ליה 'פול מצריי' " (פול מצרי זה כשהוא לח הם קוראים לו "לובי", כשהוא יבש הם קוראים לו "פול מצרי". ירו', כלאים פ"ח ה"ד, לא ע"ג). אף הוא גידול קיץ, כגידולים שנמנו במשנה הקודמת.
<b>שזרעו לזרע מתחילה</b> – המפרשים נחלקו בפירוש המילה "לזרע". הרמב"ם במהדורה קמא פירש: "שזרעו לזרע לקחת ממנו זרע ולא לאכילה". אולם במהדורה בתרא כתב: "הוא שיזרענו כדי לקחת ממנו זרעים לא שיאכלנו ירק" (מהדורת קאפח, עמ' קמ), כלומר, לא שיאכלנו ירק אלא שיאכלנו זרעים. רש"י אומר במפורש כדברים אלו: "ודרכן לזורען לירק ולזרע והזורע לירק מתעשר אחר לקיטה והזורע לאכול את זרעו..." (ראש השנה יג ע"ב ד"ה פול המצרי). מסתבר כפירושו של רש"י ולשון אחרון של הרמב"ם, שכן בתוספתא (פ"ב ה"ה וה"ו) נשנו הלכות בשם רבי שמעון השזורי על פול המצרי ועל זריעתו לירק או לזרע, ואין לפרש כי כל ההלכות לא יזכירו את אכילת הזרעים והרי הפול המצרי נאכל כירק, כשהוא לח, או שזרעיו נאכלים, כשהוא יבש. בעל קול הרמ"ז בפירושו למשנתנו כותב "דאין נפקא מינה דלזרוע הזרע ולאכול הזרע תורה אחת להם", ודבריו נראים.
<b>כיוצא בהן</b> – דינו של הפול המצרי כדינם של האורז והדוחן וכו' שהולכים בהם אחר ההשרשה, שאם השרישו לפני ראש השנה הם נידונים למעשר ולשביעית כדינם של גידולים בשנה השישית. משנתנו מזכירה רק את הזורע לזרע, אבל הזורע לירק נידון כפרות שביעית שכן ירק נידון כשעת לקיטתו למעשר ולשביעית (תוס', פ"ב ה"ה; ירו', לד ע"א).
<b>רבי שמעון אומר אפונים הגמלונים כיוצא בהן </b><sup class="footnote-marker">50</sup><i class="footnote">המשפט חסר בדפוס ליידן של הירושלמי, וזו כנראה טעות.</i> – הם חומצה תרבותית הידועה בארץ ישראל בשמה הערבי חומוס<sup class="footnote-marker">51</sup><i class="footnote">בעקבות לאו, פלורה א, עמ' 427-424 , ופליקס בפירושו, עמ' 143</i>. הכינוי "גמלונים" משמעו גדול, זרע גדול ואולי בעל גבשושיות. הכינוי "גמלונים" הוא בניגוד ל"אפונים השופין" בעלי קליפה חלקה ודקה. המשנה בכלאים (פ"ג מ"ב) קובעת שאפונים השופין הם "מין זרעים" ואפונים הגמלונים הם "מין ירק". רבי שמעון חולק על הגדרה זו וסבור שאפונים הגמלונים הם מין זרעים, ונידונים כאורז וכשאר גידולי הקיץ שנאכלים כזרע, ואם השרישו לפני ראש השנה מותרים בשביעית.
<b>רבי אלעזר אומר אפונין הגמלונין שתירמלו לפני ראש השנה</b> – רבי אלעזר חולק על קביעתו של רבי שמעון וסבור שאפונים הגמלונים שהשרישו לפני ראש השנה אינם מותרים בשביעית אלא אם הצמיחו את תרמילי הפרי לפני ראש השנה. אם הצמיחו את תרמיליהם – הם מותרים בשביעית ומתעשרים לפי שנת המעשר של השנה השישית. הירושלמי מסביר ש"תירמלו" פירושו "עבדון קנקולין" (לד ע"א).
בתוספתא נאמר: "רבי יוסה בן כופר אמר משום רבי שמעון שזורי, במי דברים אמורים? בזמן שזרעו לירק חשב עליו לזרעו, אבל אם זרעו מתחלה לזרע, ומקצתו השריש לפני ראש השנה ומקצתו השריש לאחר ראש השנה, אין מעשרין הימנו על מקום אחר, ולא ממקום אחר עליו. אלא כונס גרנו לתוכו ומעשר הימנו עליו... אם זרעו בתחלה לזרע וירק, או שזרעו לזרע וחשב עליו לירק, זרעו מתעשר לשעבר, וירקו בשעת לקיטתו" (תוס', פ"ב ה"ה). דברים אלו הם פירוט למשנה. בהמשך התוספתא נאמר: "אמר רבן שמעון בן גמליאל: לא נחלקו בית שמיי ובית הלל על הגמור שהוא לשעבר, ועל שלא הנץ שהוא לעתיד לבוא. על מה נחלקו על התורמל, שבית שמיי אומרים לשעבר, ובית הלל אומרים לעתיד לבא. נמצאת אומר שלש<sup class="footnote-marker">52</sup><i class="footnote">בירושלמי (לד ע"ב) החלוקה מפורטת יותר ונמצאו "שש מידות" בפול מצרי, ברם בפירוט החלוקה יש שמונה מצבי משנה ("מידות") ולא רק שש.</i> מדות בירק: פול המצרי שזרעו לירק אף על פי (שהשרישו) [שהשריש] לפני ראש השנה, ולקטו לאחר שנה מתעשר ובשעת לקיטתו עישורו, ומתעשר מזרעו על ירקו ומירקו על זרעו. אם עשה קצוצים גמורין לפני ראש שנה, זרעו מתעשר לשעבר וירקו בשעת לקיטתו" (תוס', פ"ב ה"ו). המידה הראשונה היא שירק בשעת לקיטתו עישורו. בדרך כלל ניסוח כזה בא לאחר הצעת מחלוקת בין בית שמאי ובית הלל, ונראה שניתן לשחזר את המחלוקת באופן זה: "בית שמאי אומרים אפונים גמלונים (או פול מצרי) שזרעו לירק מתעשרים לשעבר, ובית הלל אומרים מתעשרים לעתיד לבוא", ועל כך אמר רבן שמעון בן גמליאל את דבריו שאפונים שתרמלו הם במחלוקת בית שמאי ובית הלל. נמצאנו למדים שרבי שמעון השזורי אולי כבית הלל, ורבי אליעזר כבית שמאי.

Mishnah 9

<b>הבצלים הסריסים</b> – שאין עושים זרע. בתלמוד הירושלמי (לד ע"א): "מהו בצלין הסריסין? אילין בוצלייא כופרייא דלא עבדין זרע" (אלו הבצלים הכפריים שאינם עושים זרע). כלומר, בצלים מזן הגדל בקיץ שמגדלים אותם למאכל העלים הירוקים ואינם עושים זרע. רבינו חננאל (בפירושו לבבלי, ראש השנה יד ע"א) פירש: "סריסין כגון שמיעך זרעה קודם שהוקשו כדי להתגדל ראשיהן". פירוש זה הובא גם בערוך (ערך "בצל" כרך ב, עמ' קנד), ולפני כן הוא מציע פירוש נוסף: "פי' בצלים שנחתך זרעם ולא יעשו זרעונים כמו הסריס שאינו עושה זרע ירושלמי בצלים הסריסין אילין בצליא (קפראי) [קפדאי] דלא עבדין זרע" (התיקון של קאהוט).
<b>ופול מצרי</b> – אשר נידון במשנה הקודמת. המשנה שנתה בסתם, ומסתבר כי אין היא מבדילה בין פול שזרעו לשם אכילת הזרע לבין פול שזרעו לשם אכילת הירק (כך במלאכת שלמה, אם כי מתוך היסוס מה).
<b>שמנע מהן מים שלשים יום לפני ראש השנה</b> – שלא השקה אותם, ו"מכיון שמנע מהן מים שלשים יום לפני ראש השנה נעשו כבעל" (ירו', לד ע"א) ואינם גדלים כירקות שהולכים אחר לקיטתם, ומשום כך <b>מתעשרין לשעבר ומותרין בשביעית</b> – אף אם נלקטו אחר ראש השנה, כי הם נידונים כפרות של השנה השישית. <b>ואם לאו אסורין בשביעית</b> – כיוון שנידונים כירקות <b>ומתעשרין לשנה הבאה</b> – כפי חובת המעשר בשנה הבאה. הלכה זו חלה אם המעשה היה באחת משנות השמיטה, שהרי אם הם אסורים בשביעית מפני שנידונים כירקות שגדלו בשביעית אין בהם חיוב מעשרות.
הלכה זו, שירקות נידונים לפי שנת לקיטתם בניגוד לפרות אחרים הנידונים לפי גידולם, נדרשת בתורתם של חכמי יבנה בספרי דברים (פיסקא קמ, עמ' 194): " 'באספך מגרנך ומיקבך' (דברים טז יג) – מה גרן ויקב מיוחדים שהם גדלים על מי שנה שעברה יצאו ירקות שאין גדלים על מי שנה שעברה, דברי רבי יוסי הגלילי. רבי עקיבה אומר מה גורן ויקב מיוחדים שאין גדלים על כל מים מתעשרין לשנה שעברה יצאו ירקות שהם גדלים על כל מים לפיכך מתעשרים לשנה הבאה". התלמוד הבבלי מסביר שההבדל בין רבי יוסי הגלילי לרבי עקיבא אינו רק משמעות דורשין אלא גם להלכה; אחד מהם מקבל את משנתנו, והאחר חולק עליה (ראש השנה יד ע"א), ונחלקו המפרשים מי מבין החולקים מסכים למשנתנו ומי חולק עליה<sup class="footnote-marker">53</sup><i class="footnote">ראו הפירושים השונים שבפירושו של רש"י לבבלי, ראש השנה יד ע"א.</i>.
<b>ושלבעל</b> – ואם גידולים אלו היו בשדה בעל, בשדה שמושקה במי גשמים, <b>שמנע מהן שתי עונות</b> – מנע מן הגידולים שנוהג להשקותם בידיים שתי עונות השקאה. כנוסח כתב יד קופמן כך גם ב- <b>ג 9</b>, <b>מ</b>, <b>פ</b>, <b>ץ</b>, <b>ת</b>. אבל בנוסחאות רבות, ולפנינו בדפוסים: "שתי עונות מים". בין אם נגרוס "מים" ובין אם לא נגרוס "מים" – הכוונה להשקאה במים, שכן אנו שונים בתוספתא (פ"ב ה"ד): "פול המצרי שמנע ממנו מים שלשים יום לפני ראש השנה... במי דברים אמורים בשל שקי, אבל בשל בעל, שמנע הימנו שתי מריעות", ואין מריעות אלא מריאות, מריות, מרביות (הב' נשמטה), מרביעות (הע' נשמטה שכן בני ארץ הגליל לא הגו אותיות גרוניות), כלומר עונות השקאה שמרביעים בהן את האדמה במים<sup class="footnote-marker">54</sup><i class="footnote">ראו ליברמן בתוספתא, עמ' 70 , ובאריכות בפירושו, עמ' 500 . בדרך אחרת פירש פליקס, שביעית א, עמ' 159-158 . להרבעה-הרבצה ראו לעיל, מ"ד. הפירוש שהכוונה ללקיטות אינו מתאים לזרעים.</i>. אם מנע מהם שתי השקאות לפני ראש השנה – מעמדם הוא כהלכה שבראש המשנה: "שמנע מהן מים שלשים יום", ואין הם כגידולי ירקות הגדלים בשביעית.
<b>דברי רבי מאיר וחכמים אומרים שלוש</b> – עונות, עונות של השקאה במים. המחלוקת בין רבי מאיר וחכמים, האם די בשתי עונות או שרק בשלוש עונות הותרו בשביעית, שנויה אף בתוספתא.

Mishnah 10

<b>הדילועים</b> – הם צמחי הקרא או דלעת הבקבוק (ראו בפירושנו לעיל מ"ח) <b>שקיימן לזרע</b> – שהשהם בשדה ויבשילו עד שיהיו בהם גרעינים לזריעה. גרעיני הדילועים אינם ראויים לאכילה, ואינם אלא לזרע. <b>אם היקשו לפני ראש השנה וניפסלו מאכל אדן</b> – אם הבשילו עד שנעשו קשים ונפסלו מאכילה עוד לפני ראש השנה, <b>מותר לקיימן בשביעית</b> – שהרי אינם ירק שאסור ללקטו בשביעית. התלמוד הירושלמי (לד סע"א) שואל: "למה לי הקשו אפילו לא הוקשו?", שהרי הקצה אותם לזרע ושוב אינם ירק, ומתרץ: "מכיון שהוקשו נעשו כשאר זירעוני גינה שאין נאכלין". התלמוד שואל: "כיצד הוא בודק", ורבי יוסי בן חנינה אומר: "עוקצו, אם נתאחה אסור, ואם לאו מותר". <b>ואם לאו אסור לקיימן בשביעית</b> – אם לא הוקשו לפני ראש השנה ונכנסו לשביעית בעודן ירק, וירק הולכים בו אחר לקיטתו ודינם כפרות שביעית. בתוספתא (פ"ב הי"א) אותה הלכה אבל מנוסחת הפוך, על דילועים רכים. <b>התמרות שלהן</b> – הנצרים הרכים שבקצה הגבעולים. הם ראויים למאכל כירק, ומשום כך <b>אסורות בשביעית</b> – אף אם הדילועים עצמם הוקשו וזרעיהם אין בהם משום קדושת שביעית.
<b>מרביצים בעפר לבן דברי רבי שמעון</b> – משקים את שדה הלבן, הוא שדה תבואה, בשביעית, כדי להנביט את הזרעים של עשבי הבר שבקרקע ולרככה כדי להקל על החריש. השקאה זו עשויה אף להצמיח עשבי בר או ספיחי גידולי תרבות של זרעים מערב שביעית, ורבי שמעון הרי סבור ש"כל הספיחין מותרין" (להלן פ"ט מ"א).
פירושים שונים הוצעו לביאורה של המשנה כדי למזער את ההיתר של רבי שמעון. יש שביקשו למעט בטיבה של ההשקאה או להעמיד את משנתנו בשדה שיש בו אילנות. אולם הפועל "מרבץ" אינו אלא השקאת השדה או הצפתו, כמו שהראינו בפירושנו לעיל (מ"ד). הרבצה היא אפוא הרבעה, כלומר הצפת השדה כדי להכשיר את השדה לחריש בשנה הבאה<sup class="footnote-marker">55</sup><i class="footnote">ראו פליקס, החקלאות, עמ' 316-314 , ובפירושו לשביעית (שביעית א), עמ' 163 .</i>, או אולי כל השקאה שהיא. <b>רבי אליעזר בן יעקב אוסר</b> – להשקות את השדה. התלמוד הירושלמי (לד ע"ב) מסביר שרבי אליעזר הולך בשיטתו, כפי ששנינו במועד קטן (פ"א מ"ג) לעניין השקאה במועד: "רבי אליעזר בן יעקב אומר מושכים את המים מאילן לאילן ובלבד שלא ישקה את כל השדה... וחכמים מתירין בזה ובזה", והירושלמי מסיק: "דרבי שמעון כרבנין ודרבי אליעזר בן יעקב כשיטתיה". מהשוואה זו של התלמוד הירושלמי עולה ש"מרביצים בעפר לבן" אינו אלא השקאת השדה כולו. המשנה במועד קטן והברייתא שהובאה בתלמוד הבבלי שנו את דברי רבי שמעון בסתם כדעת רבנין. לעיל (מ"ד) הבאנו גם סדרת ברייתות ובהן התפתחות של המחלוקת. משנתנו עוסקת רק בשביעית, ובברייתות יש הסכמה שמותר לרבץ בשביעית (כרבי שמעון) ומחלוקת על הרבצה במועד קטן.
<b>ממרסים באורז</b> – בוחשים את האדמה במים שבתוכם שתולים שתלי האורז. האורז אינו גדל ללא מירוס, והוא כעין החריש או העידור בגידולים אחרים. במשנה (יומא פ"ד מ"ג) נאמר כי בעבודת יום הכיפורים כוהן אחד ממרס את הדם בשעה שהכוהן הגדול נכנס להקטיר את הקטורת, כדי שלא יקרש. מעין זה נמצא פעמים נוספות בספרות התנאים.
המירוס נעשה במעדר או על ידי חריש בדרך מיוחדת לגידולי אורז, ויש להניח שמשנתנו אינה מתירה למרס על ידי חריש. האורז גדל על מים רבים, והמירוס תפקידו לסתום בבוץ את החללים הנוצרים בקרקע כדי שהמים לא ייעלמו. הוא אף מסייע להחדרת אוויר לשורשים. בלי מעשה המירוס אין האורז יכול לגדול.
במשנה ז נמנה האורז בין הגידולים שמותרים בשביעית אם השרישו לפני ראש השנה, ורבי שמעון מוסיף במשנתנו היתר לטיפול, והוא הכרחי להמשך גידולו של האורז. <b>דברי רבי שמעון</b> – כך בנוסחאות עיקריות וב"ספרים מדויקים" שבמלאכת שלמה<sup class="footnote-marker">56</sup><i class="footnote">ב- <b>מ</b> – ישמעאל.</i>. זו צורה שאינה שכיחה, ובמיוחד בשתי הלכות זו אחר זו. כרגיל המשנה מקדימה את שם האומר: "רבי שמעון אומר...", ובמיוחד אין צורה זו שכיחה כשאין חולק על דברי החכם שמוסרים הלכה בשמו. אולם היא מצויה גם כלפי רבי שמעון וגם כלפי חכמים אחרים<sup class="footnote-marker">57</sup><i class="footnote">ראו אפשטיין, מבוא, עמ' 1161-1154 .</i>.
<b>אבל לא מכסחים</b> – אין חותכים את העלים מן האורז. הסרת העלים מזרזת את הבשלת השיבולים ומונעת את רביצת הצמחים. האורז שרוי בתוך ערוגות מוצפות במים, ובגלל הרטיבות הצמחים רובצים והעלים סביבם, והם מעכבים בכך את קליטת המים ואת הבשלת הצמח. הסרת העלה מזרזת אפוא את הצמיחה. לעיל (משנה ב) התיר רבי שמעון את הסרת העלה מאשכול הגפן כיוון שהיא חיונית ליבול הענבים. באורז שיערו חכמים שאין הכרח בכיסוח העלים.

Chapter 3



Mishnah 1

הפרק כולו דן בעבודות השדה בשנה השביעית, כהוצאת זבלים לאשפה בשדה, הרבצת הצאן בשדה, איסוף אבנים מן השדה ובניית מדרגות וגדר. הזיבול היה מהפעולות החקלאיות החשובות. זו למעשה הדרך היחידה העומדת לרשות החקלאי בהתמודדתו עם דלדול הקרקע. בשנה השביעית החקלאי מפסיד את היבול, אבל אם היא תנוצל לטיוב השדה, וזה נעשה בעיקר על ידי זיבול, יזכה החקלאי לפיצוי חלקי על נטישת השדה לשנה.
<b>מאמתי מוציאין זבלים לאשפתות</b> – מאיזו תקופה בשנה השביעית מותר להתחיל להוציא את הזבל מן החצר לאשפתות שבשדה? האשפה היא מצבור של זבל מעופות הבית ומן הבהמות שבחצר, או מן הרפת שבחצר. את הזבל היו צוברים באשפתות שבחצר או בשדה, ומן האשפתות שבשדה היו מזבלים את השדות. הזיבול אסור בשביעית, כשאר העבודות בשדה המכוונות לזריעה עליה ולגידול תבואה ופֵרות: "ומנין שאין מזבלים ואין מפרקים ואין מעשנים בעלים ואין מאבקים בעלים, תלמוד לומר: 'שדך לא...' (ויקרא כה ד)" (ספרא בחוקותי, פרשה א ה"ה, קה ע"ב). ההלכה במשנתנו מניחה כהלכה ברורה שאף אין מוציאים בשנה השביעית את הזבל לשדה. מסוגיית הירושלמי (לד ע"ג) עולה כי אין להוציא את הזבל לשדות מפני מראית עין, שלא ייראה כמזבל ואף כעובד את אדמתו בשביעית. ההלכה במשנה אף מניחה כי משעה מסוימת כבר מותר להוציא את הזבל לאשפתות, ופותחת בשאלה מאימתי מוציאין. <b>משיפסקו עוברי עבירה</b> – כך ברוב הנוסחאות העיקריות<sup class="footnote-marker">1</sup><i class="footnote"><b>ק</b>, <b>א</b>, <b>ב</b>, <b>ג 4</b>, <b>ג 9</b>, <b>ו</b>, <b>ז</b>, <b>ט</b>, <b>נ</b>, <b>ן</b>, <b>פ</b>.</i>. עם זאת, הרמב"ם במהדורה קמא גרס ופירש לפי הנוסח "עובדי עבודה", אך במהדורה בתרא גרס ואף פירש "עוברי עבירה". כך היה אף לפני רבי נתן אב הישיבה ולפני רבי יצחק בן מלכי צדק. בסוגיית הירושלמי (לד ע"ג) בכ"י לידן: "עד שלא פסקו עובדי עבודה", אך בכ"י רומי: "עוברי עבירה". אין המשנה נוקטת בלשון "עובדי עבודה". לפי דרכה של המשנה היה עליה לציין את טיבה של העבודה, המזבלים או החורשים וכיוצא באלה. לשון זו במשנתנו מצטרפת לעדויות הרבות שרבו האנשים שעברו על איסורים של השנה השביעית, או שזלזלו בחלק מאיסורי שביעית, הרבה יותר מכפי שעברו על איסורים אחרים מן התורה ומן מסורת החכמים. העדויות עולות במיוחד מימי דור אושא<sup class="footnote-marker">2</sup><i class="footnote">ספראי, שביעית, ולעיל במבוא.</i>. רבי יהודה, בן דור אושא, קובע להלן במשנתנו (פ"ט מ"א) הלכה ומנמקה: "שלא נחשדו עליהם עוברי עבירה". קרוב להניח שהתיקון ל"עובדי עבודה" הוא בהשפעת הקושי שחשו מעתיקי המשנה, מעין הדברים שכתב רבי משה זכותא בקול הרמ"ז: "איך יתנו סימן לדין כולל מעבירת רשעים וכי בכל מקום היו פושעים מישראל להרשיע כל כך בפרהסיא". דבריו צודקים כלפי כל עבירה אחרת, אך אין הוא צודק כלל כלפי עבודה בשביעית. מעשים רבים מימי דור אושא ואילך מאשרים שנוהגם של עוברי עבירה היה ידוע, וניתן היה להשתמש בו בתור עדות ללוח השנה החקלאי ובתור סימן לכל דבר. הצבענו על כך במבוא.
משעה שאין מוצאים זבל כדי לזבל את השדה לקראת גידולי החורף ולקראת גידולי הקיץ מותר להוציא זבלים לאשפתות, ואיש לא יחשוד שהוא אוגר זבל באשפה כדי לזבל עוד בשנה השביעית. מאותה שעה שפסקו כל עוברי העבירה לזבל את שדותיהם שומר השביעית רשאי להוציא את זבליו לאשפה שבשדה, ואיש לא יחשוד בו שהוא עומד לזבל את שדהו בשביעית. הצפיפות בתוך העיר או הכפר בוודאי הקשתה על מיקומה של האשפה בחצר או במקום אחר. עובדי האדמה היה להם עניין רב למקם את המצבור הגדול של הזבל באשפה שקבעו בשדה, ומשם לקחת את הזבל שעומד באשפה ולזבל בו את הגינה או את שדה הבעל.
<b>דברי רבי מאיר רבי יהודה אומר משייבש המתוק</b> – הירושלמי (לד ע"ג) מפרש: "משיבש המתוק" – פקועה, ורבי מנא מוסיף: "פקועה דבקעתא". הדברים נתפרשו יפה בידי בעל הערוך: "והם סדקים שבבקעה כשהמטר יורד מתמלאין מים ואינן מתיבשים אלא לאחר זמן"<sup class="footnote-marker">3</sup><i class="footnote">ערך פקע א, כרך ו, עמ' 401 .</i>, כלומר כשהקרקע הכבדה שבעמקים מתייבשת נוצרים סדקים ושוב אין חורשים ומזבלים בעונה זו ואין מגדלים בה עוד גידולי קיץ, לכאן רשאים להוציא זבלים לאשפתות ואין חשש שהדברים ייראו כאילו עומדים לזבל בשנה זו את הקרקע. "המתוק" אין פירושו אלא רך, בשעה שהאדמה לחה וספוגה מים, בניגוד לשעה שהיא מתייבשת ונעשית קשה.
<b>רבי יוסה אומר משיקשר</b> – התלמוד הירושלמי (שם) פירש: "משיעשה קשרין קשרין", כלומר רגבים רגבים, ואין חורשים, מזבלים וזורעים בעונה זו. הירושלמי מוסיף: "ותני עלה קרובין דבריהן להיות שוין". שלושת השיעורים שנמנו במשנה: משיפסקו עוברי עבירה, משייבש המתוק ומשיקשר – קרובים להיות שווים אלו לאלו, והם הזמנים שפוסקים לזבל והאדם רשאי להוציא את הזבלים לאשפה שבשדהו. ברייתא זו קרובה בצורתה לדברי המשנה בראש המסכת הקובעת שזמן החרישה בשדה האילן שנוקטים בית שמאי והזמן שנוקטים בית הלל "וקרובים דברי אלו להיות כדברי אלו".
לעתים קרובות אנו פוגשים בדברי תנאים מחלוקות על מידות, שיעורים וזמנים. כל תנא הגדיר אותו זמן בלשון אחרת, אך ההגדרות קרובות זו לזו. ההגדרות השונות אינן עקרוניות אלא צורות ניסוח שונות; כל אחד במקומו ניסח את הדברים מעט אחרת, אך כל התנאים מסכימים על אותו עיקרון<sup class="footnote-marker">4</sup><i class="footnote">ראו למשל פירושנו לברכות פ"א מ"א; תוס', בכורות פ"ד ה"א, עמ' 538 ועוד.</i>.

Mishnah 2

המשנה הזו היא המשך המשנה הקודמת, וקובעת את גודלן, צורתן ומספרן של האשפתות שמוציאים בשביעית לאחר שפסקו עוברי עבירות.
<b>עד כמה מזבלים</b> – איזו כמות זבל מותר להוציא וכמה אשפתות רשאים להקים בשדה, <b>עד שלש שלש אשפתות לבית סאה</b> – לכל בית סאה, שהוא חמישים על חמישים אמה, רשאים להוציא זבל בשלוש אשפתות – ערמות. בלשון אחר: יש לקיים בכל יחידה של בית סאה שלוש אשפתות, <b>של עשר עשר משפלות</b> – וכל אשפה היא של עשר משפלות. משפלה היא סל גדול להוצאת זבל, תבן, עפר וכיוצא באלו<sup class="footnote-marker">5</sup><i class="footnote">ראו משנה, כלים פכ"ד מ"ט; ויקרא רבה, פי"ט ב, עמ' תיז.</i>. <b>ושל לתוך לתוך</b> – כל אחת מן המשפלות היא של לתך. הלתך הוא חמש עשרה סאה. כל אשפה היא, אפוא, של מאה וחמישים סאה, שהם לערך 1500 ליטר.
<b>מוספין על המשפלות</b> – ניתן להוסיף יותר מעשר משפלות על ערמה אחת, על אשפה אחת. כלומר ניתן להגדיל את כמות הזבל בכל אשפה, <b>ואין מוסיפין על האשפתות</b> – אין מוסיפים יותר משלוש אשפתות על שטח של בית סאה. ממשנתנו, ובמיוחד מן המשנה הבאה, מוברר כי המשנה מלמדתנו כי אמנם האדם רשאי להוציא זבלים לשדה כשפסקו עוברי עבירה, אולם הוא חייב לצברו בשדה בצורה שלא ייראה כאילו הוא מזבל את שדהו בשביעית, וכלשון הרמב"ם בהלכותיו (פ"ב ה"א): "שתהיה נכרת שהיא אשפה", כלומר מצבור ולא זיבול. הכמויות שהמשנה נוקטת בהן הן כמויות מינימום וניתן להוסיף עליהן, לכן מותר להוסיף משפלות על כל אשפה ואשפה. אך אין להוסיף אשפתות, כי ריבוי אשפתות, ריבוי ערמות זבל, יש בו זיבול בשביעית, או הדבר ייראה כזיבול בשביעית. בתוספתא (פ"ב הי"ד) שנינו: "אין מוסיפין לא על המשפלות ולא על האשפות, דברי רבי מאיר, רבי יהודה אומר: מוסיפין על המשפלות ואין מוסיפין על האשפתות". הברייתא הובאה בירושלמי (לד ע"ב) אלא שדברי רבי יהודה הובאו שם בשם חכמים, ומשנתנו שנתה את ההלכה בסתם ודברי רבי מאיר לא הובאו כלל במשנה.
<b>רבי (יודה) [שמעון] אומר: אף על האשפתות</b> – הנוסח "יודה" רק בכ"י קופמן ובקטע גניזה אחד (<b>ג 7</b>); הוא בניגוד לדברי התוספתא והברייתא בירושלמי, ויש להניח שהוא שיבוש. רבי שמעון מקל ומתיר להוסיף אף אשפתות, להוסיף על שלוש האשפתות בשטח של בית סאה. מסתבר כי הוא סבור שכיוון שבכל אשפה יש כמות גדולה של זבל – אין כאן זיבול אלא צבירה של זבל. כפי שראינו, אלו הם דברי התנא הסתמי בתוספתא.

Mishnah 3

אף משנה זו היא המשכה של המשנה הקודמת, ויש בה אף חזרה על הלכה שנשנתה במשנה שלפניה.
<b>עושה אדם את שדיהו שלוש שלוש אשפתות לבית סאה יותר מיכן דברי רבי שמעון</b> – המשפט נראה קשה למעתיקי המשנה, שהרי הוא חוזר על המשנה הקודמת. יתר על כן, המילים "יותר מיכן" קשות להבנה. יש שהוסיפו<sup class="footnote-marker">6</sup><i class="footnote">"מחציב" איננו ב- <b>א</b>, <b>ב</b>, <b>ג 1</b>, <b>ג 7</b>, <b>ג 9</b>, <b>ז</b>, <b>ט</b>, <b>כ</b>, <b>מ</b>, <b>ן</b>, <b>ס</b>, <b>פ</b>, <b>ץ</b>.</i>: "יתר מכאן מחציב", והוא בוודאי שיבוש, שהרי רבי שמעון אינו מצריך להחציב ומתיר להוסיף אשפתות. יש שהוסיפו "אסור" (<b>ל</b>, <b>ת 3</b>), ואף הוא שיבוש, שכן רבי שמעון מתיר להוסיף אשפתות, כפי שאמור במשנה הקודמת, וכפי שהירושלמי נושא ונותן בהלכה זו. בעל מלאכת שלמה מביא בשם "אית דגרסי": "מותר". הוא הכיר גם את הגרסה "מחציב", ומתנגד לה. רבי שלמה סיריליאו גרס או הגיה: "ויותר". ה"ו" אולי מיותרת, אך אין היא בניגוד להלכה ולדברי רבי שמעון<sup class="footnote-marker">7</sup><i class="footnote">ראו דיונו של רבי יוסף קארו בכסף משנה, הלכות שמיטה ויובל פ"ב ה"ב, בנוסחה של משנתנו.</i>. ההלכה ברורה: רבי שמעון מתיר להוסיף על שלוש אשפתות, כפי שאמור בסופה של המשנה הקודמת, ותואמת לדבריו בתוספתא (פ"ב הי"ד). הירושלמי, בראש דיונו במשנתנו (לד ע"ג), שואל: "ולמה תנינתה תריין זימנין", והוא מפרש שיש חידוש במשנתנו בדברי רבי שמעון שאפילו פחות מכדי שיעור במשפלות רבי שמעון מתיר. לפשוטה של משנה יש אמנם כפילות במשנתנו; רבי שנה משנה אחת לפי מסורת אחת ומשנה שנייה לפי מסורת אחרת, וזו בחלקה חוזרת על המשנה הקודמת אך יש בה דברים נוספים. במלאכת שלמה מבואר: "ואף על פי שהיה אפשר לקצר הדבר ולומר הבא להוסיף... ולא היה צריך את המחלוקת של רבי שמעון ורבנן, וכל שכן ברישא. אלא משום שרבינו הקדוש לא היה רשאי לשנות לשון רבותיו והוא למד ברייתא אחת לשון המשנה הראשונה, ובברייתא אחרת למד לשון המשנה הזו. ולא היה רשאי לשנות הלשון והוצרך לשתיהן ועל כן כתב את שתיהן כלשונם ממש... עד כאן לשון ה"ר יהוסף ז"ל". דברים מעין אלו חוזרים פעמים מספר במשנה, והמיוחד במשנתנו הוא רק הסמיכות של הדברים<sup class="footnote-marker">8</sup><i class="footnote">ראו על כך במבוא הכללי למשנה ושם ציטטנו מדברים אלו, וראו לעיל, פירושנו לפ"א מ"ג.</i>.
<b>וחכמים אוסרין</b> – להוסיף על שלוש אשפתות, כפי ששנוי בסתם במשנה הקודמת: "ואין מוסיפין על האשפתות". <b>עד שיעמיק שלושה או [עד] שיגביה שלושה</b> – החכמים אוסרים לעשות יותר משלוש אשפתות עד שיעמיק את האשפתות שלושה טפחים, או עד שיגביה את האשפתות שלושה טפחים, כדי שיהיה ניכר שאינו מזבל את השדה אלא צובר בתוכו את הזבל בערמות. בעל "משנה ראשונה" מפרש שיש להעמיק או להגביה את כל האשפתות, אך לפי פשוטה של משנה קרוב יותר לפרש שאין החכמים מחייבים להעמיק או להגביה אלא את האשפתות הנוספות מעל לשלושה, כפירושם של רבי יצחק בן מלכי צדק, הרמב"ם ואחרים. <b>עושה אדם את זבלו אוצר</b> – בשדהו. אדם רשאי להוציא את כל זבלו ולאצרו בערמה אחת גדולה של שלושים משפלות או יותר. כך פירש הר"ש משאנץ. דבריו נראים, כי אמנם פשוטה של משנה הוא שאדם יכול לצבור במקום אחד את כל שלושים המשפלות בערמה, ואין להניח כי הוא יכול להוסיף במקום אחד את זבלו רק לאחר שפיזר חלק ממנו בשלוש אשפתות, שכן לאחר שפיזר את זבלו בשלוש אשפתות הרי אמור במשנה הקודמת "מוסיפין על המשפלות". אף הלשון "עושה אדם את זבלו אוצר" מלמדנו שאצר את זבלו באוצר ולא פזרו לשלוש ערמות. הלכה זו חולקת על ההלכה בראש המשנה הקודמת הקובעת שיש להקפיד על שלוש אשפתות. היא אף חולקת על ההדגשה שבדברי רבי שמעון בתוספתא (פ"ב הי"ד): "ובלבד שלא יפחות משלש אשפתות לבית סאה".
<b>רבי מאיר אוסר עד שיעמיק שלושה</b> – טפחים, <b>או עד שיגביה שלושה</b> – טפחים, כדי שלא ייראה כמזבל את שדהו בשביעית. רבי מאיר מחמיר בהלכה של מוציא זבלו לשדה, כפי שמצינו בתוספתא שהבאנו בפירושנו למשנה הקודמת, ש"אין מוסיפין לא על המשפלות ולא על האשפות". כאן במשנתנו מובאת חומרה נוספת מבית מדרשו.
<b>היה לו דבר מועט מוסיף עליו והולך</b> – בירושלמי (לד ע"ג) "פתר לה תרין פתרין" – פירשו בשני אופנים: א) "בשהיה לו דבר מועט בתוך שדהו בשביעית, הרי זה מוסיף עליו והולך משפסקו עוברי עבירה"<sup class="footnote-marker">9</sup><i class="footnote">בירושלמי לפנינו "עובדי עבודה", ותיקנו על פי כ"י רומי.</i>. ב) "בשהיה לו דבר מועט בתוך ביתו ערב שביעית, והוא מבקש להוציאו לתוך שדהו בשביעית, הרי זה מוסיף עליו והולך משיפסקו עוברי עבירה"<sup class="footnote-marker">10</sup><i class="footnote">ראו ההערה הקודמת.</i>.
<b>רבי אלעזר בן עזריה אוסר עד שיעמיק שלשה או עד שיגביה שלשה או עד שנותן על הסלע</b> – ובירושלמי (שם) פירשו לפי הפתרון הראשון את טעמו של רבי אלעזר בן עזריה שאין להוסיף "מפני מראית עין"; כשמוציא פחות מן השיעור ייראה הדבר כאילו הוא הולך לזבל את שדהו, ולפי הפתרון השני: "שמא לא ימצא לו זבל ונמצא מזבל את אותו מקום". בתלמוד הבבלי במועד קטן (ד ע"ב) הסוגיה דנה בדברי רבי אלעזר בן עזריה, כיצד הוא מתיר להעמיק בשביעית בשדהו והרי הוא נראה כעודר. רבי זירא ורבי אבא בר ממל, אחד מפרש "כגון שהעמיק" כבר מלפני שביעית, ואחד מפרש "זיבלו מוכיח עליו", שאינו מתכוון לעדור אלא להעמיק בשביל הזבל.
כאמור יש במשנה חזרה על המשנה הקודמת, אבל גם תוספת של פרטים השנויים במחלוקת. עורך המשנה הכיר כנראה שתי הלכות קדומות באותו נושא, בכל אחת היו פרטים שאין בחברתה, ולכן הביא את שתיהן אף שיש בכך כפילות מה. במבוא הכללי לפירוש המשניות הערנו שרבי נקט בדרך זו של ליקוט ללא עריכה, ולעתים ערך את הדברים והתערב בתוכנם בהתאם להבנתו ושיטתו ההלכתית.
אך מדברי כולם למדנו ששאלת איסוף הזבל היא שאלה של מציאות חקלאית חיה, אי לכך היא גם טופלה בפועל בדרכים שונות. המשותף לכולן הוא הידיעה ששדה שאינו מעובד הופך למחסן הזבל הכללי, ועיקר הדיון הוא בשאלת מראית העין וחשיבותה בהלכות שביעית<sup class="footnote-marker">11</sup><i class="footnote">על כך ראו דיוננו במבוא.</i>.

Mishnah 4

משנה זו מסיימת את ההלכות בדרכי הזיבול והוצאת הזבל לשדה בשנה השביעית.
<b>המדייר את שדהו</b> – העושה את שדהו לדיר צאנו כדי שלא יפסיד את הזבל משום שאינו יכול להוציאו ולפזרו בשדה. זיבול השדה נאסר, ונאמר ששדה שנטייבה אסורה בזריעה (להלן פ"ד מ"ב). אך כאן מדובר במי שמעמיד את צאנו בגדֵרָה שבשדה, והצאן מזבל את השדה בעצמו. הירושלמי מסביר כך, ואגב כך מסביר גם את המשנה בפרק הבא, וזה פשוטה של אותה משנה. אבל בדיוננו במשנה זו נראה שהירושלמי פירש את "נטייבה" שלא כפשוטה, ונדון בכך להלן. <b>ועושה סהר לבית סאתים</b> – סהר הוא שטח מגודר בגדר. נוסחאות אחרות בכתבי יד וראשונים גורסות "סחר" (<b>ל</b>, <b>מ</b>, <b>ץ</b>), והוא הוא. רשאי לעשות גדר מיטלטלת <b>לבית סאתים</b> – לשטח של זריעת סאתיים, והוא חמשת אלפים אמות מרובעות, כדי לרכז את הצאן בשטח מוגדר ולאחר מכן לרכזו בשטח אחר. לאחר שהשטח נתמלא זבל דיו <b>עוקר שלוש רוחות</b> – מעביר את המחיצות משלושה צדדים וקובען במחצית השנייה של השדה <b>ומניח את האמצעית</b> – במקומה; <b>נמצא מדייר בית ארבעת סאים</b> – ועל ידי כך נוצר לו שטח נוסף של בית סאתיים מזובל. מהמשך דברי המשנה משתמע כי מותר לדייר שטח של ארבעה סאים בלבד, ולא יותר. מסתבר כי התנא קמא סבור שאם ידייר את צאנו על שטח נוסף הדבר ייראה כי הוא מתכוון לזיבול ולא לדיור הצאן. בתוספתא (פ"ב הי"ט) שנינו: "בכל עושין סהרין, באבנים ובמחצלות בקש ובקנים ובקילחות, אפילו שלשה חבלים זה למעלה מזה, ובלבד שלא יהא בין חבל לחבירו שלשה טפחים כדי שיכנס הגדי". הברייתא שנויה בלשון קצרה אף בירושלמי (לד ע"א). דרכים אלו שבהן ניתן לעשות מחיצה שנויות אף לגבי כלאיים ועירובין בשבת<sup class="footnote-marker">12</sup><i class="footnote">תוס', כלאים פ"ב ה"ג; משנה, עירובין פ"א, מ"ט-מ"י ופירושנו להן.</i>.
<b>רבן שמעון בן גמליאל [אומר] בית שמונת סאים</b> – הוא חולק על התנא קמא המתיר רק שטח של ארבעה סאים וקובע כי מותר לדייר אף בית שמונה סאים. בתוספתא (פ"ב הט"ו) נאמר: "אמר רבי יודה במי דברים אמורים בזמן שהיתה צאנו מועטת, אבל אם היתה צאנו מרובה, אפילו בית כור, אפילו בית כוריים, מותר". לפי פשוטם של דברים רבי יהודה חולק על התנאים במשנתנו וקובע שאין כל הגבלה של גודל השדה בדיור הצאן בשדה (וכפירושו של בעל חסדי דוד). נראה ש"במה (במי) דברים אמורים" הוא מונח להבאת פרשנות מסייגת, ולא מחלוקת. הבבלי מציג את השאלה כשאלה סגנונית כללית לפחות על מימרותיו של רבי יהודה: "והאמר רבי יהושע בן לוי: כל מקום שאמר רבי יהודה 'אימתי' ו'במה' במשנתנו – אינו אלא לפרש דברי חכמים" (עירובין פא ע"ב; פב ע"א). המקבילה בסנהדרין (כה ע"א) מוסיפה: "רבי יוחנן אמר: 'אימתי' – לפרש ו'במה' – לחלוק". במהלך פירושנו עסקנו במונחים אלו במשניות השונות וראינו כי יש שהם מתארים מחלוקת ויש שהם בוודאי פרשנות (כגון משנת פאה פ"ז מ"א), או שינוי הלכתי מוסכם (כגון משנת מגילה פ"א מ"ג), ולעתים הם מחלוקת. כך, למשל, במשנת שבועות (פ"ז מ"ו) יש מחלוקת במשנה; בתוספתא שם (פ"ו ה"ד) דברי רבי יהודה מנוסחים בלשון "במה דברים אמורים" ובתלמודים בלשון "אימתי" (ירו', שבועות לח ע"א; בבלי, שבועות מח ע"א), וברור שזו מחלוקת לכל דבר. הוא הדין במשנת עירובין (פ"ז מי"א) ש"במה דברים אמורים" בא לציין מחלוקת. במקומות אחרים שהמונחים האלה משובצים בהם לעתים עדיף לפרשם כמחלוקת ולעתים הם באמת פירוש. לא מצאנו הבדל שיטתי בין משמעות שימוש המונח בדברי רבי יהודה לבין שימושו בפי חכמים אחרים.
מכל מקום, הבבלי מדגיש את שימושו של רבי יהודה במונחים אלו, ואכן המונח "אימתי" מופיע במשנה כ 55- פעמים, ושליש מהן קשור לרבי יהודה. הווה אומר שחכם זה הרבה להשתמש במונח, אם כי הוא לא ייחודי לו. לעומת זאת, המונח "במה (במי) דברים אמורים" מופיע מספר פעמים קרוב, אך רק פעמיים בשמו של רבי יהודה, ודומה שאין זה מונח ייחודי לו.
<b>היתה [כל] על שדהו</b> – בכ"י קופמן מופיע "על שדהו", ומתוקן בשוליים "כל שדהו". לפי תוכנן שתי הגרסאות אפשריות, <b>בית ארבעת סאים משייר ממנו מקצת מפני מראית העין</b> – המשנה מניחה כי ייתכן שהמדייר את צאנו יש לו יותר מבית ארבעת סאים, אך אסור לו לדייר יותר מארבעת סאים. אולם אם כל שדהו אינו עולה על ארבעת סאים – אסור לו לדייר את כל השדה, וחייב להשאיר מקצת שדהו מחוץ לתחום שבו יימצא הצאן. מקצת שדהו זה חייב להישאר בלתי מדויר וללא זבל, כדי שלא ייראה שהוא מתכוון לזבל את השדה.
בתוספתא (פ"ב הט"ו) נאמר: "היתה כל שדהו בית סאתים, לא יעשה כולה סהר, אלא משייר הימנה מקצת מפני מראית העין, דברי רבי מאיר, רבי יוסה מתיר". יש שמפרשים שהתוספתא חולקת על משנתנו. המשנה מחייבת לשייר מקצת השדה כך שהוא מדייר ארבעה סאים, ואילו התוספתא מחייבת לשייר אף כשאין לו אלא בית סאתיים ומדייר רק בית סאתיים<sup class="footnote-marker">13</sup><i class="footnote">הרא"ש כותב שיש לשייר רק שכמדייר ארבעה סאים, "אבל אם לא היה עושה כי אם בית סאתים אין צריך לשייר". הר"ש סיריליאו כותב בפירושו למשנה: "ופליגא התוספתא".</i>.
אולם יש המפרשים שמשנתנו קבעה את ההלכה שיש לשייר מקצת לאחר ההלכה על ארבעה סאים מפני מראית עין לא כדי להוציא שבשני סאים אין צורך לשייר מקצת, אלא כדי לרבות שאף העושה סהר אחר סהר, וכבר הראה שהשנה היא שביעית ושהוא מקפיד על הלכות שביעית ואינו מזבל את שדהו כרגיל, חייב לשייר מקצת (כדברי בעל משנה ראשונה, בראש פירושו למשנתנו). אם אנו מקבלים פירוש זה עולה כי משנתנו היא כדעת רבי מאיר, ובניגוד לדעתו של רבי יוסי שאינו מצריך לשייר מקצת בכל סהר.
מן ההלכות והדעות השונות שבמשנתנו וההלכות שבתוספתא עולה כי לעולם אין לדייר בבת אחת אלא סהר לבית סאתיים, ורק רבי יהודה סובר ש"אם היתה צאנו מרובה אפילו בית כור אפילו בית כוריים מותר" (תוס', פ"ב הט"ו). את דעתו של רבי יהודה לא מצאנו במקום אחר.
<b>ומוציאין מן הסהר ונותן לתוך שדיהו כדרך המזבלים</b> – רשאים להוציא זבל מן הסהר וליתנו בתוך שדהו כפי שהורתה המשנה (לעיל, משנה ב): "שלוש שלוש אשפתות לבית סאה". הלכה זו חוזרת לנאמר בראשיתה של המשנה שהמדייר את שדהו עושה סהר לבית סאתיים, והיא מוסיפה שאם נתמלא אותו סהר הוא רשאי להוציא את זבלו לתוך שדה אחר שיש לו, ולנהוג כדרך שהורתה המשנה למזבלים. המשנה באה ללמדנו שרשאים להוציא זבל לא רק מתוך חצרו אלא אף מתוך השדה שדייר בו את צאנו. בדרך זו פירש רבי יהוסף אשכנזי, כפי שהובאו הדברים במלאכת שלמה, ומפרשים אחרים. הרמב"ם פירש בדרך אחרת<sup class="footnote-marker">14</sup><i class="footnote">ראו דברי אלבק בפירושו ובהערות, עמ' 375 .</i>.
בתלמוד הירושלמי (לד ע"ג) נשאלה שאלה האם בהוצאת הזבל מתוך הסהר צריכים להמתין עד שיפסקו עוברי עבירה כדרך שצריך להמתין בהוצאת הזבל מן החצר (משנה א), שהרי כדי לדייר את הצאן בסהר אין צורך להמתין שיפסקו עוברי עבירה, ולא נפשטה השאלה.
ההלכות במשנתנו לגבי המדייר את שדהו מעלות את המציאות של חלקות קטנות של בית סאתיים וארבעה סאים, ורבן שמעון מגדיל את החלקות עד שמונה סאים, ואף כמות הצאן אינה רבה. באחד השטרות ממדבר יהודה משנת "ארבע לגאולת ישראל", היא שנת 134 למניינם, מוכר אדם לחברו חלקת שדה של "בית זרע חטים חמש סאים אם יתיר או חסר"<sup class="footnote-marker">15</sup><i class="footnote">מגילות מדבר יהודה, ב, מס' 30 , עמ' .144-145</i>. הצאן יוצא למרעה בשעות היום וחוזר ליישוב ללינת הלילה ולחליבה. אלה הם יישובים על גבול המדבר, במיוחד על גבולו של מדבר יהודה.
כאמור מצינו בדיני שביעית שתי מגמות בולטות: מחד גיסא מתיחת החבל המעשי, כלומר עד כמה והיכן ניתן לבצע עבודות נחוצות בעולמו של החקלאי הקטן; הלה חפץ אמנם בשמירת שביעית, אך נדחף על ידי צורכי עבודתו ופרנסתו; מאידך גיסא עקרון מראית העין, שאף הוא מרכיב מרכזי בהלכות שביעית<sup class="footnote-marker">16</sup><i class="footnote">16ראו דיוננו במבוא.</i>.

Mishnah 5

ממשנה ה ועד סוף פרקנו נדונים במשנה דברים שמותר או שאסור לעשותם בשדה בשביעית, מחמת הכשרת השדה ותיקונו לזריעה.
משניות ה-ז עוסקות בסילוק אבנים מן השדה: מחצבה, גדר, אבנים פזורות. משנה ה דנה בשאלה מתי וכיצד מותר לחצוב אבנים בשדה בשביעית.
<b>לא יפתח אדם מחצב כתחילה</b> – לא יפתח אדם מחצבה חדשה. "כתחילה" – ברוב הנוסחאות העיקריות<sup class="footnote-marker">17</sup><i class="footnote"><b>ג 7</b>, <b>ג 9</b>, <b>ז</b>, <b>ל</b>, <b>פ</b>, <b>ץ</b>. ב- <b>ת 3</b> – לכתחילה, והוא הוא.</i> ; בדפוסים ובעדי נוסח אחדים: "בתחילה", <b>לתוך שדיהו עד שיהו בו שלוש מורביות</b> – אלא אם כן נראה לו שיוכל להפיק הימנה שלוש שורות, שלושה נדבכים. משנת אהלות מזכירה את "מרבג" האבנים שאיננו נחשב לאוהל לעניין טומאה (פ"ג מ"ז). הגרסאות למילה זו רבות, כמו "מרבך" או "נדבך", והכוונה לערמה מסודרת של אבנים<sup class="footnote-marker">18</sup><i class="footnote">ראו פירוש הגאונים על אתר (אפשטיין, פירוש הגאונים, עמ' 83 ; ערוך השלם כרך ה, עמ' רלח שגרס "מרבג", ועוד).</i>. נראה שהכוונה לאותה מילה, ואין "מרבג" אלא מורבב, היחיד של מורביות.
<b>שהן שלוש על שלוש על רום שלוש</b> – ובכל נדבך (רום) יהיו שלוש אבנים באורך ושלוש אבנים בעומק, ובסך הכול <b>שעורן עשרים ושבע אבנים</b> – בכל נדבך שלוש אבנים לאורך ושלוש אבנים לעומק, הרי שבכל נדבך צריך שיהיו תשע אבנים, ושיעורן הכולל עשרים ושבע אבנים. אם אינו יכול להפיק מן המחצבה עשרים ושבע אבנים – אין זו מחצבה אלא הכשרת הקרקע לזריעה, כמסקל שדהו, מלאכה האסורה בשנה השביעית.
פירשנו על פי דבריהם של הר"ש משנץ ורבי שלמה סיריליאו. אולם הרמב"ם פירש שאין לפתוח מחצב חדש, "ואם התחיל לחצוב ממנו לפני שביעית והוציא ממנו עשרים ושבע אבנים הרי זה מותר לחצוב ממנו בשביעית", וכך פסק בהלכותיו (פ"ב ה"ו). פירוש זה קשה להלמו ללשון המשנה, שהרי היא אומרת: "לא יפתח... עד שיהו בו" ואינה מזכירה כלל חציבה מערב שביעית. מעין פירושנו שנינו במפורש בתוספתא. התוספתא בראש פ"ג שונה את משנתנו כלשונה, ולאחר מכן (ה"ג): "סלע שצף על גבי הארץ [ואיגר]<sup class="footnote-marker">19</sup><i class="footnote">כך בדפוס ראשון, כלומר גגו.</i> יוצא ממנה, אם יש בו כשיעור הזה מותר, ואם לאו אסור". כלומר, לא רק במחצבה צריך להוריד תחילה את האדמה מעל הסלע אלא אף בסלע שגגו צף על פני השטח צריך לשער אם יוכל להפיק הימנו כשיעור שנשנה במשנה. כבר הר"ש משנץ השיג על פירושו של הרמב"ם מברייתא זו שבתוספתא.
רוב מפרשי המשנה, ראשונים ואחרונים, פירשו שבכל שורה צריך שיהיו תשע אבנים של אמה על אמה, והר"ש משנץ אומר זאת בלשון "שמא". לא מצאנו כל מקור לפירוש זה המצריך אמה על אמה לכל אבן. התלמוד הירושלמי (לד ע"ג) מפרט כיצד המשנה מגיעה לעשרים ושבע אבנים ואינו מזכיר את גודל האבנים. שרידי בניינים מימי הבית ומימי המשנה מפוזרים לאורכה של ארץ ישראל, מן הדרום ועד הגליל והגולן, ולהוציא את הבניינים המונומנטליים כחומות הר הבית וכיוצא בהן, אין האבנים אמה על אמה. גודלן בערך עשרים וחמישה עד שלושים סנטימטרים על עשרים עד שלושים סנטימטרים, ולעתים קצת יותר, אך לא אמה על אמה<sup class="footnote-marker">20</sup><i class="footnote">ספראי וששון, חציבה, עמ' 114 . כמו כן שלל הצעה זו בעל מלאכת שלמה.</i>.
במשנת אהלות (פי"ד מ"א) נאמר כי הזיז מביא את הטומאה בכל שהוא, ובאיזה זיז אמרו? "בזיז שהוא גבוה מן הפתח שלשה נדבכין שהם שנים עשר טפח", וכן בתוספתא שם (פי"ד ה"ח): "שלשה נדבכות שהם שנים עשר טפחים". בירושלמי למשנה הבאה בפרקנו (פ"ג ה"ו, לד ע"ד) מסיקים ממשנת אהלות: "הדא אמרה זה שהוא מקבל (לבצע עבודה בקבלנות) נדבך מחבירו צריך לעשות לו ארבעה טפחים כדי מקום". מהמשך הסוגיה מתברר כי המידה של ארבעה טפחים היא המידה של האבן הבלתי מסותתת, ומניחים כי צריך להתחשב ב"חצי טפח לסיתות", ושנים עשר טפחים שנזכרו במשנת אהלות הם עם הטיט שבין הנדבכים. ארבעה טפחים לנדבך ושנים עשר טפחים לשלושה נדבכים הם פחות מאמה לאבן שבנדבך, שהרי האמה היא שישה טפחים. אם כן האבן היא ארבעה על ארבעה טפחים. מובן שברחבי הארץ נמצאות גם אבנים בגדלים אחרים, אך המידה הסכמתית של אמה על אמה אין לה ייחוד ואין היא נפוצה.
כבר אמרנו כי בתוספתא בתחילת פרק ג נשנתה משנתנו כלשונה, ולאחריה: "אמר רבי יהודה: במי דברים אמורים, בזמן שמתכוין לעשות שדה, אבל בזמן שאין מתכוין לעשות שדה אפילו דבר מרובה מותר. אמר רבן שמעון בן גמליאל: במי דברים אמורים בזמן שאין מתכוין לעשות שדה, אבל בזמן שמתכוין לעשות שדה אפילו כל שהו אסור". אין לדעת מהו אותו "דבר מרובה" שרבי יהודה מתירו אם אינו מתכוון לעשות שדה<sup class="footnote-marker">21</sup><i class="footnote">ראו דברי ליברמן בפירושו לתוספתא פ"ג ה"ג, עמ' 512 , ואולי הכוונה למי שבבירור מתכוון להפוך את השדה למחצבה.</i>, ומכל מקום יש בדבריו הקלה מסוימת. המשנה, יש להניח, עוסקת בכגון שאינו מתכוון לעשות למען השדה. היא מתירה רק לחצוב אבנים, ועל הלכה זו רבי יהודה מוסיף הקלה כלפי דברי המשנה. דבריו מצטרפים לתופעה הרחבה של הקלות בהלכות שביעית בדור אושא.
חציבת האבנים הייתה כמובן עיסוק חשוב בכל תקופת המשנה והתלמוד. בשלב ראשון נוצלו האבנים הפזורות בשדה, אך אלו התאימו רק לעתים רחוקות לבנייה מסודרת, וודאי שלא הספיקו לכך. ברחבי הארץ פזורות מחצבות רבות, וניתן לחלקן לסוגים מספר:
א) מחצבה חד פעמית – בכל שטחי הגבעות ניכרות עבודות חציבה מקריות, סיתות סלע ולקיחת אבנים בצורה מקרית ומזדמנת. מחצבות מסוג זה פזורות לאלפיהן ברחבי הארץ.
ב) מחצבת מדרגות – באתרים שונים ניתן להבחין בסדרת מדרגות רחבות שגובהן 1.3-1 מ'. המדרגות נוצרו על ידי חציבה. החציבה נועדה ליצירת המדרגות החקלאיות, ולקיחת האבנים הייתה בבחינת תוצר לוואי.
ג) מחצבת "חצר" קטנה – מעין חצר סגורה או פתוחה, ריבועית, עגולה או אליפטית. לעתים מצויות חצרות מספר סמוכות זו לזו.
ד) מחצבת חצר גדולה – מחצבות אלו דומות לסוג הקודם, אך הן גדולות יותר.
ה) מחצבת ענק – נפחן של מחצבות מעין אלו נמדד באלפי מטרים מעוקבים. ברחבי הארץ פזורות מחצבות דומות רבות, כגון "מחצבות קדומים" בכרמל, המחצבות בחוף הים מצפון לדור והמחצבות באזור חורבת בירה<sup class="footnote-marker">22</sup><i class="footnote">ראו ספראי וששון, חציבה, עמ' 71-63.</i>.
ו) מחצבות מתקנים – כל מתקן חצוב הוא למעשה מחצבה. במהלך חציבתם של מתקנים נלקחו אבנים ששימשו, מן הסתם, לבנייה. כך במערות, מערות קבורה, גתות ומתקנים נוספים. במקרה זה חציבת האבן היא תוצר לוואי של התקנת המתקן. באזור חורבת בירה מופה האזור החקלאי שסביב היישוב וסומנה במפה סדרת מחצבות; אך גם בה לא נמנו אתרים מסוג זה<sup class="footnote-marker">23</sup><i class="footnote">23ספראי וששון, שם שם.</i>, אך ברור שהם קיימים, וכל מתקן חצוב שנמצא בסביבות האתר שייך לקבוצה זו.
ז) מחצבת מערה – לעתים המחצבה מצויה במערה. המערה נחצבה כדי שתשמש מלכתחילה בתור מחצבה, בניגוד לסוג הקודם שבו השימוש באבנים הוא תוצר שולי של חציבת המערה. שיטה זו נבחרה כדי לחסוך, כנראה, את פינוי השכבה העליונה של האבן, ואולי גם כדי לאפשר ניצול חקלאי מקביל של פני השטח.
משנתנו עוסקת במחצבה מהסוג הראשון והשני, אשר הדמיון בין חציבתן לבין סיקול השדה והכשרת הקרקע רב, והאבחנה ביניהן לעתים מלאכותית.

Mishnah 6

המשנה ממשיכה לדון באותו נושא, מתי ניתן להוציא אבנים מן השדה בשביעית ואין במעשה משום סיקול הקרקע והכנתה לזריעה. במשנה הקודמת נידונה שאלת החציבה בסלע שבשדה, ומשנתנו דנה בפירוקה של גדר.
<b>גדר שיש בו עשר אבנים</b> – הגדר עשויה אבנים ערוכות זו על גבי זו ללא טיט. יש אמנם אף "גדר של עצים" (תוס', פ"ג הט"ז), אך בדרך כלל גדר, במיוחד בשדה, היא של אבנים, מימי בלעם ועד ימינו. אלפי גדרות מסוג זה מצויות ברחבי הארץ. במסגרת הגדרת ה"גדר" נכללות גם מדרגות חקלאיות האופייניות לתרבות החקלאות ההררית בארץ לדורותיה. האבנים של הגדר צריך שתהיינה <b>של משוי שנים שנים</b> – אבנים של משא שני אנשים, <b>הרי אלו ינטלו</b> – אבנים אלו מותר ליטול בשביעית. תנאי נוסף, <b>שעור גדר עשרה טפחין</b> – הגדר שמותר ליטול את אבניה צריך שתהיינה בה לפחות עשר אבנים של משא שני אנשים, ושתהיה גבוהה עשרה טפחים. הר"ש משנץ מפרש שכל האבנים ניטלות, הגדולות והקטנות, שכן בגדר של אבנים בשדה אין מסתתים את האבנים ומניחים אבנים קטנות בסדקים ובחורים בין האבנים. רבינו שמשון נימק את דעתו: "דאילו גדולות, אפילו אחת ואפילו מונחות בארץ ואפילו שלושה ניטלות על הכתף תנן לקמן (משנה ט) דבאות מכל מקום". אלא שמלשון המשנה "הרי אלו ינטלו" ביקש הרב יהוסף אשכנזי (כפי שמובא במלאכת שלמה) ללמוד כי הדברים מכוונים לעשר האבנים הגדולות, והמשכה של המשנה מדבר על הגדר, כפי שנראה להלן. ברם אין הכרח ללמוד כך מלשון המשנה. הוא רואה את הגדר על אבניה הגדולות והקטנות וקובע שאם יש בגדר עשר אבנים גדולות והיא גדר כהלכתה הרי אלו יינטלו, כלומר יינטלו אבניה, האבנים הגדולות והקטנות כאחת. אך אם אין זו גדר של ממש הרי שנטילת האבנים היא הכשרת הקרקע לעיבוד, או אולי יש לנסח שהצופה מהצד עלול לחשוד שלקיחת האבנים נועדה להכשרת הקרקע ("מפני מראית העין")<sup class="footnote-marker">24</sup><i class="footnote">על מראית העין ראו במבוא למסכת.</i>.
<b>פחות מיכן</b> – אם הגדר פחותה מעשר אבנים או נמוכה מעשרה טפחים היא נידונת כדינו של <b>מחצב</b>. דינו של מחצב נידון במשנה הקודמת: אין פותחים מחצב בשדה עד שיהיו בו שלושה נדבכים, שלוש על שלוש ברום של שלוש. פירוש זה עולה מדברי הערוך: "אינו נקרא גדר אלא מחצב"<sup class="footnote-marker">25</sup><i class="footnote">ערוך השלם, כרך ד ערך חצב, עמ' 472 .</i> ומפירושו של ר"ש סיריליאו: "דדינו כמחצב וצריך שיהו בו כז' אבנים"<sup class="footnote-marker">26</sup><i class="footnote">וכמו פירושו של אלבק בפירושו ובהערות, עמ' ,376והדברים רחוקים.</i>. בתלמוד הירושלמי (לד ע"ד) מובאת ברייתא החולקת על משנתנו: "פחות מיכן אינו לא גדר ולא מחצב". מפרשים ביקשו ליישב את הברייתא ולהתאימה למשנה, ולא עלתה בידיהם. לפי דרכנו אין קושי בכך שברייתא חולקת על המשנה, ואין צורך לפרשה שלא כפשוטה.
<b>וגוממו עד פחות מן הארץ טפח</b> – וגומם את הגדר, אך אינו רשאי לפרק את הגדר כולה עד הקרקע אלא עד פחות מטפח. המשנה קובעת מה שיעורה של גדר, במאמר מוסגר אומרת מה דינה של הגדר אם אין לה השיעור הראוי וממשיכה בהלכה. תחילה היא אומרת שהרי אלו יינטלו, ולאחר מכן היא חוזרת להלכה ומזהירה שאין ליטול את האבנים עד לקרקע ממש, ויש להשאיר פחות מטפח. הלכה זו האחרונה מכוונת אף למקום שאין שיעור גדר והאבנים נידונות כמחצב. כך פירש רבי יהוסף, ודבריו הובאו במלאכת שלמה.
<b>במי דברים אמורים</b> – שאינו נוטל את כל האבנים עד לגופה של קרקע, <b>מתוך שלו</b> – מתוך שדהו אין לו לקחת את כל האבנים, שלא יהיה כמסקל את הקרקע, <b>אבל מתוך שלחבירו מה שהוא רוצה ליטול –</b> ומתוקן: "יטול", או "נוטל" כבשאר הנוסחאות<sup class="footnote-marker">27</sup><i class="footnote"><b>ג, פ</b> – "ליטול", וכך תיקן מעתיק כתב היד<b>.</b></i>.
כמעט כל המפרשים פירשו כי הכוונה לנוטל מן הגדר כששיעורה כשל גדר ואף לנוטל מן המחצב.<b> במי דברים אמורים בזמן שלא התחיל בו –</b> לפרק את הגדר או את המחצב<b> מערב</b> שביעית – ואז חלות עליהם ההגבלות בנטילת האבנים, <b>[אבל אם התחיל מערב שביעית] מה שהוא [רוצה] ליטול – יטול.</b> ברוב הנוסחאות העיקריות<sup class="footnote-marker">28</sup><i class="footnote">רק בכתב יד קופמן ו- <b>פ</b> – "ליטול".</i> : מה שהוא רוצה יטול, כבמשפט הקודם.

Mishnah 7

המשנה ממשיכה לדון בהלכות נטילת אבנים מן השדה בשנה השביעית. במשניות לפני כן נידונו המחצב והגדר, ומשנתנו דנה באבנים בודדות המפוזרות בשדה, או בגל אבנים שבשדה.
<b>אבנים שזיעזעתן המחרשה</b> – וכבר אינן מחוברות לקרקע. התלמוד הירושלמי בראש הסוגיה למשנתנו (לד ע"ד) אומר: "לא סוף דבר בשזיעזעתן המחרישה אלא אפילו מחרישה עתידה לזעזען", ואמנם כך ההלכה שנויה בתוספתא פ"ג ה"ד: "אבנים תושבות שהמחרישה מזעזעתן". כלומר לא אבנים שהמחרשה כבר זעזעתן אלא שהמחרשה מזעזעתן, כלומר מסוגלת, או עתידה, לזעזע אותן. אולם בהבנה פשוטה התוספתא חלוקה על משנתנו, ויש בה הקלת מה כלפי ההלכה במשנה, כנטייה הכללית בסוף תקופת התנאים להקל בהלכות שביעית. פירושנו זה למשנה עולה אף מן ההלכה שלאחריה.
<b>או שהיו מכוסות וניתגלו</b> – היו מכוסות באדמה ונתגלו על ידי החרישה, <b>אם יש בהם</b> – אם האבנים גדולות עד כדי <b>שתים</b> – שתי אבנים גדולות, <b>של משוי שנים שנים</b> – כל אבן היא משא של שני אנשים, וכדברי הירושלמי (שם): "אם יש בכל אחת ואחת של משוי שנים שנים", <b>הרי אלו ינטלו</b> – אבנים אלו שזעזעתן המחרשה או שנתגלו בחרישה מותר ליטלן מהשדה. אבנים אלו ראויות שיסתתו אותן וישקעון בבנייה. הרמב"ם בהלכותיו (הלכות שמיטה ויובל פ"ב ה"ט) כותב: "הרי זה מותר ליטול אותן היו קטנות מזה לא ינטלו", ומסתבר שהוא פירש כי מותר לקחת רק את האבנים הגדולות<sup class="footnote-marker">29</sup><i class="footnote">הרדב"ז ניסה לפרש את דברי הרמב"ם שהתכוון אף לאבנים הקטנות עם הגדולות, ואין הדברים נראים.</i>.
מפרשי המשנה ברובם פירשו: "ינטלו כולן אגב אותן שנים"<sup class="footnote-marker">30</sup><i class="footnote">כך הר"ש משנץ, הרא"ש והגר"א בשנות אליהו.</i>. קשה להלום דברים אלו לפשוטה של המשנה. אף אם נניח שהמשנה הקודמת, הדנה באבנים של גדר, מתירה ליטול אף את האבנים הקטנות<sup class="footnote-marker">31</sup><i class="footnote">ראו פירושנו למשנה הקודמת.</i> – עדיין קשה לקבל כי מלשון משנתנו משתמע שמותר לקחת אף את האבנים הקטנות. כשהמשנה שונה בגדר "הרי אלו ינטלו" ניתן לפרש כי תינטלנה האבנים הגדולות עם הקטנות, שהרי כולן הן חלק מן הגדר, אולם כשהיא מתירה לקחת אבנים גדולות שזעזעתן המחרשה לא משתמע בהכרח כי היא מתירה לקחת אתן אף את הקטנות.
<b>המסקל את שדיהו</b> – המפנה, המלקט אבנים מתוך שדהו. <b>נוטל את העליונות ומניח את הנוגעות בארץ</b> – אין לו ללקט אלא את האבנים שאינן נוגעות בארץ. לעיל (פ"ב מ"ג) שנינו: "מסקלים עד ראש השנה", כלומר שאין מסקלים את השדה בשביעית, והתלמוד הירושלמי לאותה משנה (לג ע"ד) שואל על הסתירה ומתרץ: "כאן בתלוש כאן במחובר". משנתנו מתירה לסקל אבנים כשהן תלושות מן הקרקע ומונחות על גבי אבנים אחרות. מותר לאספן כי אין במעשה סיקול אבנים מן השדה, סיקול שיש בו הכשרת הקרקע, אלא איסוף אבנים לצורך כל שהוא, ובמיוחד לצורכי בנייה. הרמב"ם בהלכותיו מנסח הלכה זו: "המסקל שדהו בשביעית מפני שהוא צריך לאבנים נוטל את העליונות ומניח את הנוגעות בארץ" (פ"ב ה"י). רבי יהוסף אשכנזי הבין כי מדובר בגל של אבנים, ונשוב לכך להלן. אבל כפי שהערנו בפירושנו לפרק ב, רשימת העבודות המותרות בזמן של תוספת שביעית עומדת לעצמה, ואין ללמוד שכל מלאכה המצויה בה אסורה בשביעית עצמה. לפי פשוטם של דברים משנתנו היא ראיה לכך, שהרי היתר סיקול מופיע גם בשנה השביעית עצמה. במקביל גם ברור שהירושלמי ומפרשי המשנה דייקו מלשון המשנה שאם מסקלים עד ראש השנה אסור לסקל בשנה השביעית עצמה. זאת מתוך ראיית המשנה כמסמך משפטי מדוקדק שבו מכלל הן אתה שומע גם לאו. עבודת הסיקול היא מעבודות התשתית במשק החקלאי בארץ. באזורי הארץ ההרריים עומק הקרקע מועט והשכבה העליונה של האדמה מלאה אבנים. סיקול האבנים הוא פעולה אין סופית, שהרי ככל שהעיבוד נמשך השורשים מעמיקים והסלע, שהוא מצע הקרקע, נסדק ומתפורר לאבנים. גם החריש מזעזע את הסלע וסודקו ומעלה על פני השטח אבנים חדשות. חלק מהאבנים "מחוברות", כלומר מושרשות בקרקע, וחלקן תלושות ויש רק להרימן. כאמור יש להוסיף לתהליך זה גם את סחף הגשמים החושף את האבנים ומציגן על פני האדמה.
<b>וכן גרגש של צרורות</b> – "גרגש" בנוסחאות רבות<sup class="footnote-marker">32</sup><i class="footnote">ב- <b>ב</b>, <b>ג 1</b>, <b>ג 9</b>, <b>ט</b>, <b>כ</b>, <b>ן</b>, <b>ת 3</b> "גרגש", וכן גרס ופירש בעל מלאכת שלמה; בכל השאר – "גרגר".</i>, לרבות שלושה קטעי גניזה, וכן ברמב"ם בפירושו ובמשנה תורה (הלכות שמיטה ויובל פ"ב ה"י), ובנוסחאות אחרות "גרגר". לפי עניינו הוא גל, ערמה של צרורות אבנים. בנוסחאות רבות נוסף: "או גל של אבנים", אך לשון זה חסר גם בכתבי יד טובים של המשנה<sup class="footnote-marker">33</sup><i class="footnote">חסר ב- <b>ג 1</b>, <b>ג 4</b>, <b>ג 7</b>, <b>ג 9</b>, <b>ל</b>, <b>פ</b> ובכ"י <b>קופמן.</b></i>. בכתב יד ליידן ובקטע גניזה אחד (<b>ג 1</b>) הלשון נוסף בגיליון, אך הוא חסר בשלושה קטעים אחרים. הר"ש משנץ פירש: "גרגש של צרורות אבנים קטנות", ורבי יוסף קורקוס בפירוש על הרמב"ם פירש שצרורות הם אבנים קטנות, וגל אבנים הוא אבנים גדולות. במלאכת שלמה מובא: "ומחק הר"ר יהוסף ז"ל ממשנתו מלות או גל של אבנים וכתב וי"ס (יש סוברים) אחרים דגרסי ליה וקשה דהא היינו רישא המסקל את שדהו מגל של אבנים עד כאן". ייתכן כי המשפט "או גל של אבנים" נכתב כפירוש בגיליון ל"גרגש של צרורות" ונכנס לגופה של משנה.
<b>נוטל את העליונות ומניח את התחתונות הנוגעות בארץ</b> – כפי ששנינו בהלכה שלפניה. <b>אם יש תחתיהם סלע או קש הרי אלו ינטלו –</b> שהרי אינן נוגעות בקרקע. בעל מלאכת שלמה מסיק מהירושלמי שהמשנה אינה מדברת על השנה השביעית בלבד אלא מתירה גם ללקט אבנים בשדה חברו בכל ימות השנה. הדבר לא נאמר במפורש בירושלמי (לד ע"ד), אך כנראה משתמע ממנו. אם מותר כן בשנה השביעית, מן הסתם מותר הדבר אף בשנת חול. אם כן הוא, הרי שזו אחת התקנות הדומות לתקנות המיוחסות ליהושע. אחת מ"תקנות יהושע" היא שמותר ללקט עשבים בשדה חברו<sup class="footnote-marker">34</sup><i class="footnote">ראו פירושנו לכלאים פ"ב מ"ה; ירו', שם, כז ע"ד; בבא בתרא פ"ה ה"א, טו ע"א; בבלי, בבא קמא פ ע"ב. "תנאי יהושע" הם ניסוח ספרותי לסדרת כללים מקובלים, ובכולם יש חריגה מזכויות הבעלות הרגילות לטובת החיים, כפי שהסברנו. ראו להלן, פ"ד מ"א.</i>, כלומר שמותר להולכי רגל העוברים בדרך הכפרית ליד שדה אחר ללקט מהשדה עשבים לבהמתם. הצורך בניסוח ה"תנאי" או "על מנת כן" נועד להסביר את האכיפה והעקיפה של זכות הבעלות הפרטית. רק תנאי מוקדם עשוי להגביל בעלות זו, שכן הוא הבסיס המוסכם לאותה בעלות. משנתנו מצטרפת אפוא לאותם תנאים המגבילים את זכות הקניין, אך אינה מייחסת את הכלל לתקנת יהושע, או לתקנה בכלל. כפי שנראה בהמשך (פ"ד מ"א), מסגרת ה"תקנות" היא מסגרת ספרותית לסדרת הסדרים המשקפים חיי קהילה חקלאית בארץ ישראל.
במשנה ז המשנה מסיימת לעסוק במִגוון דרכי הסיקול ועוברת לבניית מדרגות.

Mishnah 8

<b>אין בונים מדרגות אפעלפי הגאיות ערב שביעית משפסקו לגשמים</b> – בחלק ההררי של ארץ ישראל יש לבנות ולתחזק את המדרגות בהרים המשופעים כלפי הגיאיות, כלומר כלפי הנחלים והעמקים. הוא שאמר הכתוב ביחזקאל (לח כ): "ונהרסו ההרים ונפלו המדרגות". בלשון זמננו אלו הן הטרסות בהרים. הפסוק מספר יחזקאל הוא עדות ספרותית לכך שהתקינו מדרגות כבר בתקופת המקרא, ומשנתנו היא עדות לבנייתן בתקופת המשנה. יש להניח שמדרגות נבנו בכל התקופות ההיסטוריות. בחפירות באתרים שונים התברר שיש מדרגות שנבנו בתקופת המקרא, אך רוב המדרגות הותקנו בתקופה הרומית והביזנטית. הגיאיות הן הנחלים שעל מדרונותיהם בונים את המדרגות<sup class="footnote-marker">35</sup><i class="footnote">הראשונים, בעקבות הר"ש, פירשו שגיאיות הם מקוואות מים, והמדרגות נועדו לסכור את המים או לשמור עליהם, והרא"ש פירש שאלו מדרגות לרדת בהן אל המים. פירושנו מבוסס על המציאות החקלאית בארץ ישראל.</i>. בניית מדרגות היא תופעה חקלאית המאפיינת את ארץ ישראל. בארצות ההרריות שבמזרח התיכון מצויים קטעי הרים שבהם נבנו מדרגות, אך כמות המדרגות קטנה בהרבה מזו שבארץ, וקטעי המדרגות מנותקים ומפוזרים. בארץ זו הייתה פעולה שיטתית ומאורגנת של בני היישוב, והיא הקיפה את כל הנחלה החקלאית ההררית, הרמה, המדרון והנחל עצמו.
מהמשך דברי המשנה נראה כי הכוונה היא בעיקר לתיקון מדרגות האבן (הטרסות) שנפגמו בעונת הגשמים. התיקון לאחר שפסקו הגשמים הוא בשביל הגשמים והגידולים של השנה הבאה, וכלשון המשנה: <b>מפני שהוא מתקינן לשביעית</b> – פירושנו הוא לפי השגתו של הראב"ד לפסקיו של הרמב"ם בהלכות שמיטה ויובל (פ"ב הי"א). הראב"ד מדגיש שהאיסור הוא על עבודת האבן, שכן הקמת קיר המדרגה נועדה לאפשר הצטברות אדמה בשנה השביעית, ואילו הרמב"ם פירש את המשנה בעבודת אדמה (מילוי חיץ באדמה). אכן בהקמת הטרסה הבונה מסתפק בבניית הקיר והאדמה נגרפת מעצמה, ואין הוא נדרש למלא את האדמה בעצמו.
בתוספתא פ"ג ה"ד מובא: "רבי נחמיה אומר בונין מדריגות על פי גאיות בערב שביעית"; כך הנוסח בכ"י ערפורט ובדפוס ראשון, וכן מעתיק רבי שלמה סיריליאו בפירושו. בירושלמי (לד ע"ד) לפי נוסח רב שלמה סיריליאו: "רבי יהודה אוסר ורבי נחמיה מתיר" (לפנינו: "אוסרין"). לפנינו חוזרת התופעה שבהמשך ימי התנאים, בימי דור אושא, מקילים בהלכות שביעית. המדרגות בהרים והנטיעות בהן נזכרות בספרות התנאים לגבי תחומים שונים: נתינת פאה (תוס', פאה פ"א ה"ט); כלאיים (משנה, כלאים פ"ו מ"ב ותוס', שם פ"ו ה"ז-ה"ט) והבעלות על ירק שעולה בין מדרגה למדרגה (משנה, בבא מציעא פ"ו מ"ו).
<b>[אבל בונה הוא בשביעית משפסקו גשמים מפני שהוא מתקינן] למוצאי שביעית</b> – הקטע בסוגריים מופיע בכ"י קופמן בשולי הדף. כנראה זו טעות מעתיק מחמת הדומות: "משפסקו גשמים". להלכה אדם רשאי לתקן או אף לבנות מדרגה חדשה משפסקו הגשמים בשביעית, כי התיקון של המדרגה אין בו כל תועלת לפרות של השנה השביעית. הן מביאות תועלת רק לפרות בשנה שלאחריה. אם לא יתקן את אשר פגמו הגשמים בשנה השביעית יגבר ההרס של המדרגה שלא תוקנה בשנה השביעית.
<b>ולא יסמוך בעפר</b> – את המדרגות שהוא מתקן בשביעית. "יסמוך" היא הגרסה הרווחת, אך ב- <b>מ</b>, <b>ץ</b>, <b>ס</b> (נוסח הר"ש סיריליאו), ולפי עדותו של בעל מלאכת שלמה ופרשנים נוספים<sup class="footnote-marker">36</sup><i class="footnote">כגון הראב"ד שהבאנו לעיל, הלכות שמיטה ויובל פ"ב הי"א.</i> : "יסבוך". חכם אחד פירש יפה גרסה זו שפועל זה קשור עם "סבך" של צמחים וקוצים שנהגו להוסיף לעפר כדי למלא את החורים בין האבנים הלא מסותתות ולחזק את קיר המדרגה<sup class="footnote-marker">37</sup><i class="footnote">ראו פליקס, שביעית א, עמ' 207 .</i>.
<b>אבל עושהו חייץ</b> – בונה או מתקן את המדרגה להיות חיץ בלי למלא בעפר או בסבך של צמחים, קוצים ועפר בין האבנים. משפט זה הוא מעין סיכום והדגשת המעשים המותרים שמנתה המשנה. מותר לבנות ולתקן את האבנים, אך לא למלא בעפר.
<b>כל אבן שהוא יכול לפשוט את ידו וליטלה הרי זו תינטל</b> – לבניית הגדר ולתיקונה אינו רשאי להביא אבנים מרחוק או משדהו אלא מן האבנים שנידרדרו או נהרסו בעונת הגשמים. כלומר אבן שיכול לפשוט את ידו וליטלה כשהוא עומד ליד המדרגה ובונה.

Mishnah 9

משנתנו דנה בלקיטת אבנים מן השדה לצורך בנייה ואינה קשורה לעבודה בשדה או לבניית המדרגה בשדה, ולפי תוכנה שייכת למשניות ה-ז.
<b>אבני כתף באות מכל מקום</b> – אבנים שנושאים אותן על הכתף. סדר העבודה של הבנייה ערוך בברייתא במסכת בבא מציעא (קיח ע"ב) מן החצב ועד הבנאי והאדריכל. בסדרה זו נזכר הכתף המביא את האבן מן החמר לבנאי. הכתף הוא אפוא המוליך את האבן כדי לשבצה בבנייה. הוא רשאי לקחת אבנים מכל מקום, שהרי אין הוא מתכוון לסקל ולהכשיר את השדה אלא לאסוף אבנים לבנייה. הירושלמי למשנתנו (לד ע"ד) מוסיף: "באות מכל מקום, אפילו מתוך שלו". הלשון "מכל מקום" היא בניגוד לאמור במשנה הקודמת, בטיפול במדרגה בשדה, שאין לקחת אבנים אלא ממקום "שהוא יכול לפשוט את ידו". סיבתה של הלכה זו תבורר להלן.
<b>והמקבלן מביאן מכל מקום</b> – המקבל עליו לבנות בית או כל עבודת בנייה, ובלשון הר"ש משנץ: "מלשון מקבלי קיבולת שדרכו לעשות בנינים". הר"ש הציע פירוש נוסף: "שקיבל שדה באריסות דלא חשיב האי שדה משלו ונוטל ממנו אפילו קטנות אף על פי שהוא אריס בה". מעין פירוש זה פירש הרמב"ם בפירושו ובהלכותיו (הלכות שמיטה ויובל פ"ב הי"ב). הראב"ד בהשגותיו לדברי הרמב"ם פירש שהקבלן במשנתנו הוא קבלן שקיבל לעשות את החיץ. אולם אין כל הכרח לפרש את משנתנו בתור המשך של המשנה הקודמת ולהניח שהקבלן קיבל לבנות את החיץ, וקשה להניח כי המשנה מתכוונת לקבלן שקיבל באריסות. רבי יהוסף כבר התריס כנגד הצעת פירוש זה, ודבריו מובאים במלאכת שלמה: "פירוש זה אינו נראה כלל דלא מצינו אריס שיקרא קבלן ותו דהיאך שייך לומר מביא מכל מקום? הוה לי למיתני מביא משדהו דבשאר שדות אין הפרש בינו לבין אחר. על כן נראה דקבלן רוצה לומר שקבל עליו לבנות בנין, שמביא מכל מקום, כלומר ואפילו מתוך שדהו. שהוא כן נראה מדברי ר"ש ז"ל", כפירושו הראשון של הר"ש. הירושלמי (שם) מוסיף: "אפילו פחות מאבני כתף". <b>ואלו הן אבני כתף –</b> משפט זה הוא נדבך שני ומפרש את המשנה, כעין תוספתא<sup class="footnote-marker">38</sup><i class="footnote">ראו ויס, משניות.</i>. <b>כל שאינה</b> – כל אבן שאינה <b>יכולה להינטל באחת יד</b> – בידו האחת וזקוק לקחתה בשתי ידיו, <b>דברי רבי מאיר רבי יוסה אומר אבני כתף כשמן כל שהן ניטלות שתים שלוש על הכתף</b> – שניתן להביא שתיים או שלוש אבנים על כתף אחת. אבני כתף הן אפוא אבנים כבדות, יותר מהרגיל. ברור לכול שנטילת אבנים כאלו אינה לשם הכשרת הקרקע אלא לשם בנייה. מכאן נלמד שאבנים רגילות הן קטנות יותר, וכפי שאמרנו לעיל.

Mishnah 10

המשנה מסיימת את פרקנו בעריכת ההלכות על התקנת גדר בשביעית.
<b>הבונה גדר</b> – בשביעית <b>בינו לרשות הרבים מותר להעמיק עד הסלע</b> – שכך מן הראוי לעשות כדי שהגדר תהיה בנויה על הסלע ותעמוד ביציבותה. ההלכה מתירה לחפור בשדה כדי לבנות גדר, ואין בחפירה או בבניית הגדר כשלעצמה משום התקנת השדה בשביעית. התלמוד הירושלמי (לד ע"ד) מוסיף: "רבי חייא בשם רבי יוחנן לא שנו אלא בינו לבין רשות הרבים, הא בינו לבין חבירו אסור בשביעית", שכן החופר בקרקע עד הסלע בינו לבין חברו נראה כמתקן שדהו בשביעית. ההלכה מבוססת על הבנה של המציאות. בשטח הפתוח, המכונה בספרות חכמים "בקעה", לא היו בדרך כלל גדרות. אמנם היו בודדים שהתקינו גדרות, אך זו לא הייתה הנורמה הכללית. על כן מי שכבר רצה בכך לא היה יכול לכפות על חברו להשתתף בהתקנת הגדר, והיה צריך לעשות זאת על אדמתו ועל חשבונו<sup class="footnote-marker">39</sup><i class="footnote">ראו משנה, בבא בתרא פ"א מ"ב, וכפי שנפרשה בעזרת החונן לאדם דעת בבוא העת.</i>. מכאן גם הביטוי "מצא גדר להתגדר בה", שכן בדרך כלל אין בבקעה גדרות<sup class="footnote-marker">40</sup><i class="footnote">בבלי, עירובין ו ע"א; ק ע"א; חולין קי ע"ב אין לביטוי מקבילות ארץ ישראליות. ראו עוד בבלי, ברכות סב ע"א, שם ההלכה מבוססת על ההבדל בין שטח מחולק בגדרות ובקעה שאין בה גדרות, והיא שטח פתוח.</i>. לעומת זאת הייתה גדר בין שדה היחיד והדרך הציבורית, ודרך רגילה הייתה תחומה בגדרות. עם זאת, ודאי שהיו "בקעות" המחולקות בגדרות, במיוחד באזורי ההרים שבהם היו עודפי אבן.
<b>מה יעשה בעפר</b> – כיצד ינהג בעפר שמוציא מתוך החפירה? המשנה יוצאת מנקודת הנחה שאינו רשאי להניחו בשדה, שלא ייראה כמטייב את שדהו. <b>צוברו ברשות הרבים</b> – בשעת חפירתו הוא רשאי לצבור את העפר ברשות הרבים, אבל לא ברשות היחיד (כך מובא במלאכת שלמה בשם ר' יהוסף אשכנזי), <b>ומתקינו דברי רבי יהושע</b> – לאחר גמר החפירה הוא רשאי, לדעת רבי יהושע, לפזר את העפר ולהתקין את הדרך של רשות הרבים, למלא סדקים או מהמורות. אולם בניגוד לתפיסתו של רבי יהושע, <b>רבי עקיבה אומר כדרך שאין מקלקלין ברשות הרבים כך לא יתקן</b> – אין אדם רשאי לתקן את רשות הרבים או את דרך הרבים כדי להיפטר מן העפר שהוציא בחפירתו. מן התוספתא (פ"ג ה"ה ומקבילתה, בלשון מורחבת, בתוספתא בבא קמא פ"ב הי"ב) עולה כי זו מחלוקת עקרונית בין רבי יהושע ורבי עקיבא: האם אדם רשאי לעשות מעשה ברשות הרבים על דעת עצמו. לדעת רבי יהושע האדם רשאי לעשות מעשה שיש בו תועלת לרשות הרבים, ולדעת רבי עקיבא אין לאדם כל רשות לעשות מעשה ברשות הרבים. זה לשון התוספתא למשנתנו: "מסקלין דרך רשות הרבים דברי רבי יהושע. רבי עקיבא אומר כשם שאין לו רשות לקלקל כך אין לו רשות לסקל". המחלוקת במשנתנו היא לגבי העפר של החפירה בשנה השביעית, אולם היא חלה אף לגבי שאר שנות השבוע, שהרי אין היא אלא תוצאה של מחלוקת עקרונית, האם אדם רשאי לתקן, לסקל או לפזר עפר ובכך לסתום גומות ברשות הרבים. מסתבר כי רבי עקיבא חושש שהרשות שתינתן לכל אדם לתקן דברים ברשות הרבים עלולה להביא לידי השתלטותם של בני אדם תקיפים על רשות הרבים או על דרך הרבים.
דעתו של רבי עקיבא אינה רק פורמליסטית (האיסור החל על אדם לעשות מעשה בתחום שאינו שלו), אלא נובעת מהחשש שהאדם יצהיר על רצונו לתקן ויימצא מקלקל. החשש היה ממשי ומציאותי, וניתן להסיק זאת מהסיפור המלבב בתלמוד הבבלי: "מעשה באדם אחד שהיה מסקל מרשותו לרשות הרבים, ומצאו חסיד אחד, אמר לו: ריקה, מפני מה אתה מסקל מרשות שאינה שלך לרשות שלך! לגלג עליו. לימים נצרך למכור שדהו, והיה מהלך באותו רשות הרבים ונכשל באותן אבנים, אמר: יפה אמר לי אותו חסיד מפני מה אתה מסקל מרשות שאינה שלך לרשות שלך" (בבא קמא נ ע"ב)<sup class="footnote-marker">41</sup><i class="footnote">המעשה מצוי רק בתלמוד הבבלי, אבל כל הווי הדרכים המתואר בו משקף את ארץ ישראל ולא את המציאות בבבל.</i>.
<b>מה יעשה בעפר</b> – לדעת רבי עקיבא הסובר שאין לו רשות לפזר את העפר ברשות הרבים, וכמובן אין לו רשות להשאיר את העפר בצורת ערמה ברשות הרבים. כמו כן אין לו רשות לפזר את העפר בשדהו בשביעית, שהרי בכך הוא מטייב את שדהו בשביעית. מה יעשה, אפוא, בעפר? <b>צוברו לתוך שדהו כדרך המזבלים</b> – צובר את העפר בערמות בתוך שדהו, כפי שהורתה המשנה לעיל (משנה ב) לגבי הוצאת זבל לתוך שדהו שיש לצבור שלוש אשפתות (ערמות) לבית סאה, וכל אשפה מכילה עשר משפלות (סלים) של אשפה.
<b>וכן החופר בור ושיח ומערה</b> – בשביעית צובר את העפר בשדהו כדרך המזבלים. אין הוא מפזרו בחצרו או בשדהו, ולא ברשות הרבים, כדעת רבי עקיבא, אלא צוברו, כפי ששנינו לגבי המזבל ולגבי החופר כדי לבנות לו גדר. חפירת בור, שיח ומערה מותרת בשביעית, כפי שלמדנו בספרא, ראש פרשת בהר: " 'ושבתה הארץ' (ויקרא כה ב) – יכול מלחפור בורות ושיחים ומערות ומלתקן את המקוואות? תלמוד לומר: 'שדך לא תזרע וכרמך לא תזמור' " (ספרא, בהר פרשה א, ד, קה ע"ב). בור, שיח ומערה הם שלוש הצורות לאגירת מים, והם ערוכים לפי טיבם: הבור הוא הצורה השלמה ביותר; חפירת בור היא בעלת צורה הנדסית קבועה, לרוב מרובע, עם תקרה ופתח. לשיח אין כיסוי, והמערה היא חסרת צורה הנדסית מוגדרת וחסרת כיסוי ופתח. שלושת מאגרי המים האלו נזכרים בסדר זה במקומות רבים<sup class="footnote-marker">42</sup><i class="footnote">משנה, עירובין פ"ב מ"ה; ירו', ביכורים פ"ב ה"ו, יט ע"ד; שם, בבא קמא פ"ה ה"ו, ד ע"ד ועוד.</i>, ורגיל הוא לשון הרבים "בורות, שיחין ומערות"<sup class="footnote-marker">43</sup><i class="footnote">משנה, תענית פ"ג מ"ה; בבא בתרא פ"ג מ"ח; תוס', שקלים פ"א ה"ב ועוד רבים.</i>.

Chapter 4



Mishnah 1

המשנה עוסקת בעבודות השדה המותרות בשביעית. אין בה רשימה של העבודות המותרות, אלא דיון בפרטים אחדים ובגלגוליהם. גם כאן העיקרון הוא שעבודות השדה אסורות, אבל מותר לאסוף עשבים לבהמתו או להסקה. זה גם הקשר למשניות בפרק הקודם; אף הן עסקו בשאלה זהה: האם מותר לקחת אבנים מהשדה. העיקרון זהה: אסור לסקל את השדה כדי לטייבו, אבל מותר להשתמש באבניו לבניין. גדרי חכמים נועדו לתחום את הגבול שבין טיוב השדה לבין ניצול החומרים שבו למטרות חוץ-חקלאיות. תחימת הגבול נועדה גם למניעת "מראית עין", כדי שהצופה לא יחשוד שהחקלאי מזלזל בהלכות שביעית. על כן יש לקחת בחשבון שלושה נתונים, והם קשורים זה בזה:
1. טיב העבודה.
2. מה רוצה החקלאי באמת.
3. כיצד יתפרש המעשה בעיני הצופים.
<b>בראשונה</b> – "בראשונה" הוא המונח הקבוע במקורות התנאיים להלכה ששונתה. כפי שהערנו במבוא חלו בהלכות שביעית שינויים רבים, ואחד מהם נדון במשנתנו. <b>היו אומרין</b> – אין זה בהכרח ניסוח של משנה קדומה, אלא של הלכה שהייתה מקובלת בעבר ונוסחה בידי העורך, <b>מלקט אדם עצים ועשבים מתוך שלו</b> – אסור ללקט עשבים בשדה כדי לשבחו, אבל מותר ללקט עשבים בשביל להאכיל את בהמתו או לספק חומרי בעירה לתנור, <b>כדרך</b> – שביתר השנים <b>שהוא מלקט מתוך שלחבירו את הגס הגס</b> – בכל יתר השנים היה נהוג שאדם רשאי ללקט עשבים מתוך של חברו, בלי רשותו ומבלי ליידע אותו. המשנה מגדירה מה מותר ללקט בשדה חברו ומה מותר גם ללקט בשביעית – את העשבים הגסים.
הנוהג או ההלכה הרמוזים כאן שייכים לקבוצה של מנהגים שיש בהם הגבלה של הזכות ה"מקודשת" של הקניין הפרטי לטובת מערכת השכנות. אנו מכירים נוהג זה גם מהכפר הערבי המסורתי. מותר לרדת לשדה השכן וללקט עשבים, ומובן שהזכות לכך היא הדדית, כל זאת בשם יחסי השכנות, ובשם הנוחיות ההדדית. הנוהג מופיע כאחד מ"תנאי יהושע":"ומלקטין עשבים בכל מקום חוץ משדה תלתן"<sup class="footnote-marker">1</sup><i class="footnote">ירו', כלאים פ"ב ה"ג, כז ע"ד; בבא בתרא פ"ה ה"א, טו ע"א; הציטוט לפי בבלי, בבא קמא פא ע"א; לתלתן ראו פירושנו לכלאים פ"ב מ"ה.</i>, כלומר שמותר להולכי רגל העוברים בדרך הכפרית ליד שדה של אחר ללקט מהשדה עשבים לבהמתם. "תנאי יהושע" הם ניסוח ספרותי-משפטי לסדרת כללים מקובלים; בכולם יש חריגה מזכויות הבעלות הרגילות לטובת הסדרת החיים המשותפים בתנאי החיים בכפר. ברייתא המובאת בתלמוד הבבלי מרכזת את תנאי יהושע בתור רשימה של עשרה תנאים. התוספתא והירושלמי מכירים את הכללים הללו, אך כנראה לא הייתה לפניהם רשימה מסודרת ומגובשת. במקורות התַנאיים מופיעים תנָאים בודדים המנומקים במינוח "שעל מנת כן הנחיל יהושע לישראל את הארץ"<sup class="footnote-marker">2</sup><i class="footnote">תוס', בבא קמא פ"י הכ"ז; בבא מציעא פ"ב הכ"ח; פי"א ה"ח; הל"ב ועוד.</i>. הזכות לבעלות כוללת בתוכה גם את הזכות לאיפוק בבעלות ולהקלות הדדיות המאפיינות אדונים הבטוחים ברכושם וסומכים על בני קהילתם באחוות שכנים.
ייתכן מאוד שהבבלי משקף רשימה שעיצבה וריכזה בצורה ספרותית של "עשרה תנאים..." כללים שהיו מפוזרים בספרות התנאית. אולי נכללו ברשימה גם תנאים שמקורותיהם התנאיים נשכחו, או שלא היו קיימים בתקופה התנאית. העיצוב עשוי היה להיעשות בבבל, או שזו אכן ברייתא קדומה יותר, מתקופת התנאים, שרק התלמוד הבבלי שימרה. מכל מקום, המשפט המספרי "עשרה תנאים התנה יהושע..." (בבלי, עירובין יז ע"א; בבא קמא פ ע"ב ועוד) בא לבטא תפיסה כוללת של הסדרת יחסי שכנות. המספר "עשרה" המופיע כאן וברשימות אחרות מביע את ההכללה שעמדנו עליה, והעיצוב הספרותי של עשר נותן לרשימה נופך של אמינות וקדושה. כפי שאמרנו לעיל (פ"ג מ"ח), הצורך בניסוח ה"תנאי" או "על מנת כן" נועד להסביר את האכיפה והעקיפה של זכות הבעלות הפרטית. רק תנאי מוקדם עשוי להגביל בעלות זו, שכן הוא הבסיס המוסכם לאותה בעלות. ההסכמה המשפטית היא שזכויות הבעלות נובעות מחלוקת הארץ בימי יהושע; אז חולקו נחלות השבטים והמשפחות בגורל, כלומר בברכת בורא עולם. הכללים הללו הם תנאי החלוקה, ועל כן בכוחם להפקיע מזכויותיו של הבעל.
משנתנו מכירה את ההיתר ללקט בשדה אחר כמנהג מקובל וידוע שניתן לגזור ממנו הלכות נוספות. עם זאת אין היא מזכירה את המונח "תנאי יהושע". דומה שהרשימה של "תנאי יהושע" היא פרי תהליך ממושך ובו שלושה שלבים:
א. התגבשות מנהגים בודדים (משנתנו, משנת כלאים פ"ב מ"ה ועוד).
ב. גיבוש הסכֵמָה המשפטית של "תנאי יהושע" או "על מנת כן הנחיל יהושע..." (ברייתות בתוספתא ובירושלמי).
ג. גיבוש ספרותי של רשימה מסכמת של תנאים (בבלי).
ד. ארגון הרשימה תחת כותרת מספרית של "עשרה".
ייתכן ששלבים ג ו-ד לא היו אלא שלב אחד בלבד.
מכל מקום, "תנאי יהושע" הוא שעשבי שדה הם הפקר, להוציא עשבים בשדה תלתן, זאת משום שהבעל אינו מעוניין בעשבים שוטים בשדהו; הוא היה מעדיף לנכשם בעצמו, אלא שאין לו פנאי לכך. על כן ישמח אם אחר ינכשם, או שלפחות יסכים לכך. משנתנו מחדשת שהכלל חל רק על העשבים הגסים; יתר המקורות אינם מזכירים מגבלה זו.
על מציאות החיים אנו שומעים מהמדרש המשקף כביכול את ימי משה, אך מתאר, למעשה, את ימי חכמים: "ד"א טרחכם ומשאכם ורבכם – הקדים משה לצאת אמרו ראו בן עמרם שהקדים לצאת ללקוט את הגס הגס. איחר לצאת, אמרו ראו בן עמרם שאכל ושתה וישן לו" (מדרש תנאים לדברים, א יב, עמ' 7).
<b>ומשרבו עוברי עבירה התקינו שיהא זה מלקט מתוך של זה שלוא בטובה</b> – "בטובה" הוא מונח מקובל, ומשמעו הסכם הדדיות שהוא מעין מסחר, כלומר שאחד מלקט אצל חברו וחברו אצלו. עוברי העבירה הנהיגו כנראה משטר של הדדיות מחושבת: האחד ליקט לחברו וניכש את העשבים משדה חברו וחברו גמל לו בדרך זהה. על כן הנהיגו שמותר ללקט בשדה אחר, אבל רק שלא בטובה. לא נאמר במשנה שאסור לאדם ללקט עשבים בשדהו, אך משתמע מהמשנה שאכן החמירו גם בזה. <b>ואין צורך לומר שיקצץ להם מזונות</b> – אין צורך לומר שאסור לקצוב לחבר מזונות, שכן הדבר הוא בבחינת תשלום. בדרך כלל היה מקובל שבעל הבית דואג לסעודה לפועליו, וזה היה חלק מהתשלום: "מקום שנהגו לזון – יזון, לספק במתיקה – יספק" (משנה, בבא מציעא פ"ז מ"א). המשנה קובעת שלא זו בלבד שאסור לעשות הסכמי הדדיות, אלא אסור גם לספק לפועלים המנכשים עשבים בשדה תשלום של סעודה, ואסור לעשות עמם כל הסכם של הדדיות. כל זאת אף שהם כביכול מלקטים לעצמם אוכל לבהמתם.
המשנה שלפנינו מדברת רק על ליקוט עצים ועשבים. כן הוא בסדרת עדי נוסח<sup class="footnote-marker">3</sup><i class="footnote"><b>א</b>, <b>ג 1</b>, <b>ג 4</b>, <b>ג 7</b>, <b>ז</b>, <b>ל</b>, <b>מ</b>, <b>נ</b>, <b>ס</b>, <b>ע</b>, <b>פ</b>, <b>ץ</b>.</i>, אבל בעדי הנוסח הנותרים נוסף "ובאבנים", וכן נוספה המילה בידי המגיה ב- <b>ל </b><sup class="footnote-marker">4</sup><i class="footnote">ראו אפשטיין, מבוא, עמ' 951 . בעל מלאכת שלמה הכיר את הנוסח "ואבנים", ומתוך עיונו הציע למחוק מילה זו.</i>. מהתוספתא שלהלן נראה כי אכן ההלכה נכונה גם לגבי ליקוט אבנים. בפרק הקודם ביררה המשנה אילו אבנים מותר לסקל מתוך שדהו, והן אבנים שנועדו בוודאי לבנייה (לעיל, מ"ו-מ"ט). מעבר לכך אסור לסקל, אבל מותר לסקל מתוך שדה חברו, שכן בוודאי אין הוא חפץ בטיוב השדה אלא באבני הבניין.
עוברי העבירה הנזכרים אינם מזלזלים בכל הלכות שביעית, אך מקילים על עצמם מעבר להלכה. כפי שראינו במבוא רבו עוברי העבירה בתחום הלכות שביעית. במעשיהם הפעילו לחץ על חכמים לשנות את ההלכה, להקל כדי למנוע צורך בעבירה, או להחמיר כדי לגדור פרצות. כפי שנראה להלן ננקטו שתי דרכי התגובה, אם כי כמובן לא בו בזמן באותו נושא. ההלכה שבמשנתנו שנויה בתוספתא ביתר פירוט:
בראשונה היו אומרים מלקט אדם זתים<sup class="footnote-marker">5</sup><i class="footnote">5 ליברמן מתקן ל"מלקט אבנים", אבל בהמשך הלכה ט מדובר על ליקוט צרורות, ואין צרורות אלא אבנים. על כן נראה שצריך לגרוס "עשבים", ואולי הכוונה למלקט עשבים מתוך זיתים, או מתוך כל מטע אחר. ההלכה הקודמת בתוספתא עסקה בטיפול דומה בזיתים ולכן המשיכה בדוגמה מציאותית זו. הזית היה המטע הנפוץ ביותר; העצים ניטעים בו במרחק רב יחסית זה מזה, ורגיל הוא שבין העצים צומחים עשבי פרא. על כן יש לנכשם כחלק מעבודות השגרה במטע.</i> מתוך שלו כדרך שמלקט מתוך של חבירו את הגס הגס, חזרו להיות נותנין זה לזה בטובה. התקינו שיהו מביאין מן המצוי, ומן הקרב, והלב יודע אם לעקל אם לעקלקלות. בראשונה היו אומרים מלקט אדם צרורות וחרסין מתוך שלו כדרך שמלקט מתוך של חבירו את הגס הגס, משרבו עוברי עבירה חזרו לאסור" (תוס', פ"ג ה"ח-ה"ט). "מן המצוי ומן הקרב" (קרוב) הם ניסוח אחר של הכלל "מן הגס הגס". לכאורה יש בתוספתא שני שלבים, כמו במשנה. בשלב ראשון התירו ללקט בשדה אחר את הגס, והתעלמו מהאפשרות שהליקוט הוא חלק מהסכם עבודה הדדי. אבל הציבור ניצל את הפרצה והחלו להיות "נותנין זה לזה בטובה" (הסכם תקבולים הדדי<sup class="footnote-marker">6</sup><i class="footnote">ראו בפירושנו להלן במשנה הבאה.</i>), ואז התקינו שמותר להביא רק מן הקרוב ומן המצוי, שאין כאן טיוב השדה, אלא באמת ליקוט עצים להסקה ועשבים להאבסה. הקושי בפירוש זה הוא ש"חזרו" משמעו ההתנהגות של הציבור, אלו שהמשנה מכנה אותם "עוברי עבירה", אבל בדרך כלל בספרות חז"ל הנוסח הוא "בראשונה" ו"חזרו לומר", ו"חזרו" משמעו ההחלטה של חכמים שבאו לגדור את הפרצה, או להקל מעבר למה שהיה מקובל.
על כן צריך אולי לפרש שבאמת "חזרו..." הוא שינוי ההחלטה של חכמים: אלו באו להקל שמותר ללקט בטובה; לא שאחד ינכש עשבים בשביל חברו וחברו ינכש עבורו, אלא שאחד יקבל את העשבים והעצים של חברו, וחברו יקבל את שלו. אולי הם אף התירו לאדם ללקט עצים ועשבים משדהו על מנם לתת אותם לחברו. "התקינו..." הוא המשך תקנה זו, או אולי תקנה נוספת ולפיה מותר לאדם ללקט עשבים אבל רק את הקרוב קרוב, וזו החמרה. אילולי הירושלמי שנביא להלן ניתן היה לפרש שגם השלב השלישי הוא שלב של הקלה נוספת, שמותר להביא גם משדהו, אבל רק את הקרוב קרוב. ברם מהירושלמי משמע שהשלב השלישי הוא החמרה, ולפיה גם משדה חברו מותר להביא רק מהקרוב ומהמצוי.
אם כן, לפי הסבר זה המשנה מתארת החמרה בדין המקורי, ואילו התוספתא מתארת את המשך התהליך שהייתה בו הקלה גדולה.
בהמשך התוספתא (פ"ג ה"ט) יש דיון בליקוט אבנים, והוא זהה למשנה: ראשיתו היתר וסופו איסור ללקט בטובה. לכאורה צריך לפרש את ההלכה הראשונה כמו את השנייה, שהתהליך היה לאיסור. אלא שהבדל הסגנון בין שתי ההלכות ברור. התהליך המתואר בהלכה ח (מלקט זיתים) הוא של הקלה ואילו המתואר בהלכה ט (מלקט צרורות) הוא של החמרה. לדעתנו המשנה והלכה ט בתוספתא מתארות תהליכים מדור יבנה ובהם החמירו מאוד בהלכות שביעית, ואילו הלכה ח בתוספתא מתארת את המשך התהליך שהתחולל בדורות אושא ואילך. בדורות אלו הקלו מאוד בהלכות שביעית, כפי שכתבנו במבוא, וכפי שנראה בדיוננו במשנה הבאה.
בירושלמי מובא תיאור אחר של התהליך, כפי שמשחזר אותו רבי יונה: "אמר רבי יונה הכין צורכה מיתני" (לה ע"א). ביטוי זה מעיד כי לפני רבי יונה, מראשי האמוראים במאה הרביעית, לא היה נוסח או מסורת, אלא הוא מתקן מדעתו, בבחינת "כך צריך לשנות". בצדק העיר אפשטיין שאין זו הגהה אלא פרשנות<sup class="footnote-marker">7</sup><i class="footnote">אפשטיין, מבוא, עמ' 395 .</i>.
גם רבי יונה מדבר על שלושה שלבים: " 1. בראשונה היו אומרים מלקט אדם עצים ועשבים מתוך שלו את הגס הגס, כדרך שהוא מלקט בשל חבירו בין דקים לגסים<sup class="footnote-marker">8</sup><i class="footnote">כלומר ומפריד בין הדקים והגסים, ומלקט רק את הגסים.</i>. נחשדו להיות מלקטין והן אומרים בגסים ליקטנו. 2. התקינו שיהא זה מלקט מתוך שלזה וזה מלקט מתוך שלזה שלא בטובה. נחשדו להיות מלקטין בטובה, והן אומרים: שלא בטובה ליקטנו. 3. התקינו שיהו מביאין מן הקרוב ומן המצוי" (ירו', שם). משנתנו היא השלב השני: בתחילה התירו לאדם ללקט משדהו, ולאחר מכן התירו רק ללקט משדה אחר שלא בטובה, ולבסוף התירו ללקט רק מהקרוב והמצוי ולא את כל הגס. המשפט האחרון מתקשר לתוספתא, שגם היא מתארת בנוסח דומה את השלב האחרון. הסדר של רבי יונה הגיוני יותר, והוא תולה את הדברים בצורך לגדור את הפרצות שנגרמו בעטיו של הציבור ולא במגמתם של חכמים להקל או להחמיר. התיאור ההיסטורי של רבי יונה נראה יותר כשחזור למדני מתיאור של העבר. אבל הוא מעיד על השלב האחרון שהתירו בו ללקט רק מהקרוב קרוב ולא את כל הגס הגס. נראה שהמשנה והתוספתא (כפי שהוסברה לעיל) משקפות את התהליך ההיסטורי כפי שהתרחש. בשלב ראשון החמירו (משנה), בשלב שני הקלו (תוספתא) ובשלב שלישי החמירו שוב שמותר לקחת רק מהקרוב. ייתכן גם שבשלב השלישי הצטרפה ההחמרה שמותר לקחת רק מהקרוב להקלה שמותר לקחת את הקרוב גם משדהו.
הירושלמי ממשיך עוד: "אמר רבי זעירא ראשונה ראשונה מתקיימת" (שם). גם רבי זעירא מדבר על הקלה בימי האמוראים, ולדעתו חזרה ההלכה שמותר לאדם ללקט בשדהו את הגס. בהמשך הירושלמי שם מובא: "היתה בהמתו שם בהמתו מוכחת עליו, היתה כירתו שם כירתו מוכחת עליו". אם הבהמה או הכירה ליד השדה – מותר לו ללקוט באופן חופשי, שהרי ברור שאין הוא עוסק בשיבוח השדה אלא מאביס את בהמתו או מצית את כירתו.
הנימוק שהתוספתא (שם) מביאה הוא "הלב יודע אם לעקל אם לעקלקלות". זהו ביטוי שכבר הפך למטבע לשון ספרותי. לכאורה היה מקום לטעון שראשיתו במעשה המיוחס לרבי עקיבא (ירו', שם): "רבי עקיבה עבד כשיטתיה, חמא חד איזמר כרמא, אמר ליה: ולית אסיר? אמר ליה לעקלין אנא בעי. הלב יודע אם לעקול אם לעקולקולת" (רבי עקיבא עשה כדרכו, ראה אחד זומר כרם [את כרמו] אמר לו ואין זה אסור? אמר לו לעקלים אני צריך }לארוג בזמורות עקלים שהם סלים מזמורות{ [אמר לו רבי עקיבא] הלב יודע אם לעקל או לעקלקלות). התלמוד הבבלי מביא סיפור אחר ובו אותו משחק מילים, אלא ששם הוא מסופר על ריש לקיש (בבלי, סנהדרין כה ע"א).
אלא שדומה שהסיפורים נגזרו מתוך מטבע הלשון של הברייתא בתוספתא. מטבע הלשון לקוח מספר תהילים: "והמטים עקלקלותם, יוליכם ה' את פעלי האון, שלום על ישראל" (תהלים קכה ה). אם כן המטים עקלקלות הם פועלי און, בניגוד לאלו הנוהגים כיאות שהם "שלום על ישראל". הביטוי מופיע במשמעות זו במקורות בתר תנאיים: "אשרי אדם שכל מעשיו לשם שמים, והלב יודע אם לעקל אם לעקלקלות" (תנא דבי אליהו, כג [כא], עמ' 121) ובמשמעות דומה גם במדרש אחר (איכה רבתי, פ"א ה, עמ' 68). אם כן הביטוי היה מוכר, והסיפורים הציוריים נגזרו ממנו ושילבו את משחק הלשון שבתוספתא (עקל-עקלקלות) למרכיב בסיפור.

Mishnah 2

משנה ב היא מאותה קבוצת משניות המקפלות עולם ומלואו לתוך משנה ופרשנותה. התיאור ההיסטורי של תולדות שביעית, כפי שהצגנוהו במבוא, עומד בבסיסה של פרשנותנו.
<b>שדה שניתקווצה</b> – הקוצים שבה נוכשו, שלא כהלכה, בניגוד למה שהותר במשנה הקודמת. במשנה הקודמת הותר ללקט עשבים וקוצים בצורה מסוימת, אבל כאן מדובר בעוברי עבירה, ולכן גזרו עליהם חכמים קנס. ברישא מדובר בעבירה שאינה חמורה, שהרי מותר ללקט קוצים כדי להאכיל בהמה, הלב יודע אם לעקל אם לעקלקלות, ולחכמים לא נותר אלא להאמין לבעל השדה. בירושלמי מובאת מחלוקת האם רבנן דתמן (שם) פירשו ש"נתקווצה" היינו שניטלו קוציה, ורבנן דהכא פירשו שחרש אותה (לה ע"א). מחלוקת זו קשורה לכאורה גם למחלוקת לגבי "נטייבה" שבהמשך<sup class="footnote-marker">9</sup><i class="footnote">על כך העיר בעל מלאכת שלמה.</i>. מי שאומר שנתקווצה הוא שניטלו קוציה יכול להסביר ש"נטייבה" הוא חריש ראשון, ומי שסבור שנתקווצה הוא חריש ראשון יסבור ש"נטייבה" הוא חריש שני או יותר. כן פירש בעל מלאכת שלמה. אלא שהחריש שמדובר עליו אינו חריש ממשי אלא חריש קל ביותר, לעקירת הקוצים בלבד. המחלוקת בהמשך היא האם "נטייבה" הוא חריש שני או שישי, ואין לו כל קשר לעבודת הקוצים. מכל מקום, כפי שנראה להלן לדעתנו "נטייבה" הוא זיבול, וסביר שכל המשנה עוסקת בעבודות קלות ולא בחריש האסור מהתורה. מאידך גיסא אם אכן מדובר בחריש קל, ברור ההבדל בין ליקוט קוצים להאכלת בהמה, שמותר, לבין חריש, אפילו חריש קל לעקירת קוצים, שאסור.
מכל מקום בשדה נעשתה עבודה אסורה, ועל כן <b>תיזרע מוצאי שביעית</b> – במוצאי שביעית מותר לעבד את השדה כרגיל. המינוח "תיזרע..." מעיד כי משנתנו עוסקת בשדה מזרע, כלומר בדגנים או בירקות, <b>שניטייבא או שניטיירא [שנידיירא] לא תיזרע מוצאי שביעית</b> – נידיירא, או נדיירה בנוסח הדפוס, היא שדה שזובל בשיטה של "המדייר שדהו". שיטה זו הובהרה בפרק הקודם (מ"ד), ושם נקבע כיצד מותר לדייר את השדה. אם זיבל אותו מעבר למה שהותר במשנה זו – נמצא עובד בשביעית, ועל כן גזרו חכמים שלא יזרע במוצאי שביעית. לפי פירוש זה היה צריך גם לפרש שניטייבה פירושו שדה שזובל בדרך אסורה, כפי שזו הוגדרה בפרק הקודם (מ"ב-מ"ג). זו משמעות המונח "להיטיב" בהקשר של עבודות השדה. "המקבל שדה מחבירו: משזכה בה הבירה, שמין אותה כמה היתה ראויה לעשות ונותן לו, ואין שמין אותה כנגד שדות שבצדה שמא זו נירה וזו אינה נירה, זו מזובלת וזו אינה מזובלת, זו מטייבת וזו אינה מטייבת, אלא שמין אותה כמה היא ראויה לעשות ונותן לו" (תוס', בבא מציעא פ"ט הי"ב). הטיוב כאן אינו חריש, שהרי מרכיב החרישה מכונה כאן "נירה" או "נרה", והטיוב בא לאחר הזיבול והכוונה לזיבול מיוחד, המגיע לשורשי העץ. זו גם משמעות המונח במקורות אחרים, חלקם מאוחרים, ובמיוחד נזכר טיוב השורשים<sup class="footnote-marker">10</sup><i class="footnote">מדרש אלדד הדני, מצוי בתוך אייזענשטיין, אוצר המדרשים, עמ' 19 ועוד.</i>. המונח מופיע במשמעות דומה בהקשר של הטבת הנרות, שהוא הטיפול במנורת המקדש בהסרת השמן הישן וניקוי הפתילה (משנה, יומא פ"א מ"ב; פ"ג מ"ד). עד כאן פירוש המשנה כפשוטו, וכך גם פורשה המשנה בפשטות בירושלמי לפרק הקודם (פ"ג ה"ג, לד ע"ב) והבאנו את ההסבר בפירושנו למשנה שם.
ברם במקורות חז"ל מצינו פירוש אחר, ומן הראוי לבררו.
שדה שניטיבה אין זורעין אותה במוצאי שביעית. אי זהו שדה שניטיבה? כל זמן שבני אדם חורשין חמש והוא חורש שש, שש והוא חורש שבע. שמיי הזקן אומר: אלו היתה שעה פנויה גוזרני עליה שלא תזרע. בית דין של אחריו גזרו עליה שלא תזרע (תוס', פ"ג ה"י). אם כן לטייב משמעו לחרוש את השדה מספר רב של פעמים, מעבר למקובל. עד הזריעה היה נהוג, וכן נהוג עד היום, לחרוש את השדה פעמים מספר. ככל שהחריש עמוק יותר, כן יהיה השדה מאוורר יותר, עשבים שוטים ייעקרו והשדה יהיה מסוגל לספוג כמות רבה יותר של מים. קדמונינו חרשו פעמים מספר כדי להגיע לעומק מרבי, שהרי בחריש הראשון אי אפשר להגיע לעומק מרבי בגלל קושיו של השדה. כמו כן רצו לפורר את הרגבים ככל האפשר. עדויות רבות שאין לפקפק בהן נמצאות על כך בידינו<sup class="footnote-marker">11</sup><i class="footnote">האריך בכך פליקס, חקלאות, עמ' 30-24 .</i>.
אם כן לפי התוספתא מותר לחרוש את השדה פעמים מספר כמקובל בסביבה, אבל אסור לחרוש בשביעית את השדה מספר פעמים רב מהמקובל, ומי שעשה כן גוזרים עליו קנס שהשדה לא ייזרע במוצאי שביעית. מאליה עולה השאלה האם מותר לחרוש שדה בשביעית? הרי זו מלאכה שנאסרה במפורש בתורה! מדוע רק מי שחורש חריש יתר נקנס, ולא כל החורש בשדה?
הירושלמי עונה על השאלה (פירוש הירושלמי מהותי לנושא שאנו דנים בו, ותרגום הקטע יובא תוך כדי הסברו): "שדה שניקווצה כו' תמן אמרין בשניטלו קוציה, ורבנין דהכא אמרין משחרש. על דעתיהו דרבנין דהכא, אי זהו הטייוב? כל העם חורשין פעם אחת, והוא חורש שני פעמים. וכא<sup class="footnote-marker">12</sup><i class="footnote">כאן.</i> כן? אמר רבי יוסי בי רבי בון, תמן אין המלכות אונסת, ברם הכא המלכות אונסת. בראשונה כשהיתה המלכות אונסת, הורי רבי ינאי שיהו חורשין חרישה ראשונה. חד משמד (צריך להיות משומד) הוה אני עבר חמיתון דמיין קובעתה. אמר לון האסטו שרא לכון מירדי, שרא לכון דמיין קובעתה? [משומד אחד עבר וראה אותם עושים "קובעות"<sup class="footnote-marker">13</sup><i class="footnote">"קובעות" הוא המונח להכנת ערמות של אלומות, ובלשון המשנה "כובעות". ראו משנה, פאה פ"ה מ"ח ופירושנו לה.</i>. אמר להם: התירו לכם לחרוש, מי התיר לכם לעשות "קובעות"?]. אמר רבי יעקב בר זבדי קומי רבי אבהו לא כן אמר רבי זעירא ורבי יוחנן בשם רבי ינאי רבי ירמיה רבי יוחנן בשם רבי שמעון בן יוצדק, נמנו בעליית בית לבזה בלוד על כל התורה. מניין אם יאמר גוי לישראל לעבור על אחת מכל מצות האמורות בתורה חוץ מעבודה זרה וגילוי עריות ושפיכות דמים יעבור ולא ייהרג..." (ירו', לה ע"א).
בירושלמי שני פירושים למשנה. האחד ש"נתקווצה" משמעו שניטלו קוציה, והשני שנחרשה, ואז "נטייבה" גם הוא מונח לחרישת השדה, וההבדל בין נתקווצה ונטייבה הוא בעצמת החריש. הפירוש הראשון (ניטלו קוציה) מובא בשם "תמן אמרין" – שם אומרים, והשני בשם "רבנין דהכא" (חכמים שכאן). "תמן" עשוי להיות בית מדרש אחר, בארץ ישראל או בבבל. כפי שנראה להלן כאן הכוונה לבבל, ואכן יש בפירוש המשנה או במשמעותה הבדל בין שני התלמודים. חכמי ארץ ישראל מפרשים, בניגוד לפירוש הבבלי, שניטייבה משמעו נחרשה חרישים רבים (בדומה לתוספתא). פירוש התוספתא הוא אפוא פירושם של חכמי ארץ ישראל. אלא שיש גם הבדל בין התוספתא לירושלמי. הירושלמי מתיר חריש אחד (להוצאת הקוצים, והוא נתקווצה), וחריש שני הוא כבר טיוב, ואילו התוספתא מתירה חמישה חרישים, ורק השישי הוא טיוב ואסור. להבדל זה נשוב להלן. על פירוש זה של המונח "טיוב" התלמוד שואל "וכא [וכאן] כן?", האם מותר לחרוש חריש אחד בשביעית? ועונה שהמשנה היא כרבי ינאי, ובמצב של "מלכות אונסת". בבבל אין שיקול זה קיים, כפי שנבאר להלן. המשך הירושלמי מעביר את הדיון לשאלה העקרונית כיצד צריכים ישראל לנהוג כאשר השלטון מונע מהם לקיים מצוות, ובכך לא נרחיב.
טיעון זה של "מלכות אונסת" ושל היתרו המפליג של רבי ינאי מופיע בתלמודים בהקשר אחר. המשנה בסנהדרין מונה את אוספי השביעית בין החוטאים הפסולים לעדות. רבי שמעון, מחכמי דור אושא, מוסיף על כך: "אמר רבי שמעון: בתחילה היו קורין אותן אוספי שביעית, משרבו האנסין חזרו לקרותן סוחרי שביעית" (משנה, סנהדרין פ"ג מ"ג). משנה זו נתבארה כל צורכה<sup class="footnote-marker">14</sup><i class="footnote">ספראי, שביעית. כפי שנראה להלן, היקף ההיתר של רבי ינאי שנוי במחלוקת בין התלמודים.</i>. עד דור אושא נהנה הציבור היהודי מהקלת מס בשנה השביעית; זו הייתה זכות מיוחדת שהעניקו השלטונות כסובסידיה לציבור היהודי. ההנחה הייתה משמעותית ביותר: באותה שנה לא שילמו מס על הדגנים, ותשלום המס היה 50-30 אחוז מההכנסה. מצב זה טמן בחובו תועלת רבה ביותר. היהודים לא זרעו את השדה בשביעית והפסידו את יבול אותה שנה, אבל הנזק הכלכלי האמיתי היה קטן יותר. בדרך כלל זרעו את השדה רק פעם בשנתיים, שנה ניר (זריעה) ושנה בור. זאת כדי לא להתיש את השדה, שכן זריעה תכופה מתישה את השדה וגורמת לירידה ביבולים. אם שביעית חלה בשנת בור, הרי ששמירת שביעית לא גרמה כל נזק כלכלי משמעותי. אבל אחת לשני מחזורים (ארבע עשרה שנה) חלה השנה השביעית בשנת מזרע, ויש להניח שבשנה כזו זרעו את השדה בשנה השישית (שנה אחרי שנה). ממילא קיבלו יבול קטן יותר, אך עדיין הזריעה הייתה רווחית. בשנה השביעית השביתו את השדה, ובשנה השמינית זרעו כרגיל. הנזק הכלכלי היה קשה, אך לא כדי איבוד יבול שלם, אלא רק חלק מהיבול השנתי (ההפרש בין יבול רגיל לבין היבול בשדה הנזרע שנתיים ברציפות). אם חלה שנת בצורת בשנה השישית נגרם לחקלאי נזק כבד ביותר – שנתיים אבדן של היבול (בשנה השישית בגלל הגשם ובשנה השביעית בגלל מצוות התורה)<sup class="footnote-marker">15</sup><i class="footnote">ואם השנה השביעית הייתה שנת בצורת נחסך מהחקלאי שומר המצוות הנזק של שנת הבצורת.</i>. אבל בשנים רגילות היה הנזק פחות מחצי יבול שנתי (אחת לשבע או לארבע עשרה שנה). הנחת מס בסדר גודל של אחד חלקי שבע (14%) הייתה אפוא פיצוי משמעותי.
מכל מקום, עד מרד בר כוכבא נהנו היהודים מהנחת מס בשביעית, אך הנחה זו בוטלה כנראה לאחר המרד. על כן נוצר מצב שאדם שאסף פרות שביעית לא עשה זאת כדי לעבור עבירה אלא כדי לשלם מס, אבל מי שסחר בפרות שביעית נחשב עבריין ונפסל לעדות. עד כאן ההיתר מצומצם, לאסוף פרות יותר מהנחוץ לצריכה עצמית, ואין רמז להקלה בעבודות המותרות בשביעית.
הבבלי (סנהדרין כו ע"א) קושר את המשנה להיתר מרחיק לכת נוסף של רבי ינאי: "משרבו האנסין, ומאי נינהו – ארנונא. כדמכריז רבי ינאי: פוקו וזרעו בשביעית, משום ארנונא. חזרו לומר: אוספין – כשרין, סוחרין – פסולין" (כמו שמכריז רבי ינאי: צאו וזרעו בשביעית משום הארנונה). ארנונה היא המס שדובר עליו לעיל. הבבלי אינו אומר שדברי רבי שמעון זהים להיתר של רבי ינאי, אלא ש"כדמכריז", כמו שהכריז, הוא מעין אותו היתר, מאותו סוג אך לא ממש אותו היתר. אנו מדגישים זאת משום שרבי ינאי חי באמצע המאה השלישית, שני דורות לאחר רבי שמעון. יתרה מזו. רבי ינאי הוא מאחרוני התנאים אך אין הוא נזכר במשנה<sup class="footnote-marker">16</sup><i class="footnote">הוא מופיע במסכת אבות פ"ד מ"ט, ברם מסכת זו כוללת גם תנאים מאוחרים, עד דור לאחר ימי רבי יהודה הנשיא (פ"ב מ"ב). רבי ינאי מופיע גם בתוספתא, סנהדרין פ"ב ה"ה, שם הוא מביא מדברי רבן שמעון בן גמליאל שחי שני דורות לפניו.</i>, על כן מובן שאין ההיתר שלו הסבר למשנה, וכוונת התלמוד היא שרבי שמעון התיר לאסוף פרות שביעית מאותה סיבה שבגללה עתיד רבי ינאי להתיר הרבה יותר.
לעומת זאת הירושלמי מסביר שמותר לחרוש חרישה אחת בשדה בגלל ההיתר של רבי ינאי. עוד הבדל בין התלמודים הוא במהות ההיתר. לפי הבבלי ההיתר היה לזרוע, ואם מותר לזרוע ודאי מותר לחרוש. יתר על כן, אם מותר לזרוע בשביעית עצמה ודאי שלא קנסו את מי שחרש חריש יתר שלא יזרע במוצאי שביעית; הרי עדיף מי שחרש חריש נוסף על פני מי שזרע ממש. לפי הירושלמי ההיתר היה רק לחרוש בשביעית, כדי לשבח את השדה וכדי לחסוך זמן במוצאי שביעית. במוצאי שביעית החקלאי צריך להספיק לחרוש את כל החרישים, לרדד ולעבד ערוגות ולזרוע, וכל זאת לפני הגשם. על כן ההיתר לחרוש בשביעית אִפשר לו להכין את השדה בנחת ובצורה אופטימלית.
הפירוש של הירושלמי (והתוספתא) קשה מסיבות מספר. מבחינה היסטורית קשה להניח כי כבר שמאי הזקן התיר לחרוש בשביעית עצמה. הרי בית שמאי השתתפו בגזרת שני פרקים, כלומר באיסור לחרוש בשנה שישית, וכיצד יתירו חריש כלשהו בשביעית עצמה? כמו כן, כיצד ניתן לפרנס את כל המשניות המדברות על איסור חריש בשביעית? זאת ועוד, הרי רבי שמעון אומר שהשינוי חל לפני זמנו, ומהתוספתא משמע שההיתר הראשון קדם לשמאי הזקן. יתר על כן, כיצד ניתן לבאר את משנתנו על בסיס ההיתר של רבי ינאי שחי לאחר עריכת המשנה? קושי נוסף עולה מהירושלמי. מדוע הוא מפרש ש"נתקווצה" משמעו חריש, הרי זה הפירוש של "נטייבה" בלבד! כל זאת על רקע ההסבר שהוצג לעיל שלטייב אין משמעו לחרוש. להסבר המוצע קושי נוסף: מדוע אין המשנה מדברת על שדה שזובל אלא רק על שדה שנתדייר?
על כן נראה שיש לפרש את המשנה על בסיס הבבלי, ואת התוספתא והירושלמי להבין בצורה שונה. המשנה כפשוטה עוסקת בשדה שזובל בצורה אסורה. פירוש זה מובא בירושלמי בשם "תמן אמרין"; כשם ש"נתקווצה" משמעו עקירת קוצים, כך "נטייבה" משמעו זיבול אסור<sup class="footnote-marker">17</sup><i class="footnote">כך קיבל גם רבי יהוסף אשכנזי, ולא היסס להביע את דעתו נגד פירוש הירושלמי.</i>. הירושלמי מסביר ש"תמן אין מלכות אונסת"; אין הכוונה שבבבל אין השלטונות כופים לשלם מס בשביעית וכוונתו שבבבל לא שמרו על שביעית וכל בעיית אונס המלכות לא הייתה קיימת, אלא הירושלמי אומר ששם אין מכירים בהסבר הזה, ואכן ראינו שהבבלי אינו נזקק לטיעון של מלכות אונסת להסבר המשנה. היתרו של רבי ינאי אינו נוגע למשנה, ולאחר שנקבע ההיתר אין למשנה עוד משמעות הלכתית. שהרי אם מותר לזרוע, מותר גם לדייר או לטייב בדרך הרגילה.
גם הירושלמי והתוספתא אינם מתכוונים ש"נטייבה" משמעו הפרשני חרישה מיוחדת. כל שרצונם לומר הוא שלאחר שנקבע ההיתר של רבי ינאי חל עליו הדין שבמשנה. זו מעין דרשה למשנה המכניסה ללשון המשנה התפתחות הלכתית מאוחרת. התוספתא והירושלמי קובעים שההיתר לחרוש חל רק חריש רגיל, ולא על חריש מיוחד. אבל אין זה פירוש למשנה, אלא הרחבה הלכתית שלה. שמאי הזקן לא התכוון כלל לטיוב במשמעות של חריש. לדעתו חריש אסור תמיד בשביעית, והוא התכוון לטיוב במשמעות של זיבול. עריכת התוספתא העניקה לדבריו משמעות חדשה אך הוא לא העלה אותה על דעתו, וגם עורך התוספתא לא התכוון לה.
במשנה הבאה מדובר על אדם שחרש את שדהו בשביעית בשביל אחר המשלם על כך, ושוכר ממנו שדה חרוש. ברור שהמשנה הבאה סברה שכל חריש בשביעית אסור. יתר על כן, היא קובעת שבשדה שנחרש באיסור אין לזרוע, ואין לשכור שדה חרוש מישראל. אם כן לפי הפירוש שטיוב הוא חרישת יתר, המשנה הבאה חולקת על משנתנו מחד גיסא, ומנוסחת באופן שונה לחלוטין מאידך גיסא. זו ראיה נוספת לכך שמשנתנו אינה עוסקת בחריש אלא בזיבול. משנתנו עוסקת באכילת פרות משדה שזובל, והמשנה הבאה עוסקת בזריעת שדה של אחר שנחרש על ידי אחר והושכר במוצאי שביעית, וגם הוא נאסר בהנאה.
שני התלמודים חולקים בגופו של ההיתר של רבי ינאי. ברור שהירושלמי סבור שההיתר היה (הוא) רק לחרוש. המעשה המופיע בירושלמי בהמשך הסוגיה מלמד על משומד אחד המעיר ליהודים שהרחיבו את ההיתר ללא רשות, ושוב ברור שההיתר הוא רק לחרוש. לכאורה היה מקום לטעון שהבבלי רחוק מתנאי הארץ ולכן השתבש בהבנת ההיתר והיקפו. ברם דומה שדווקא הבבלי משמר את המסורת המקורית. אם באמת היה לחץ כלכלי של תשלום מסים ולחצים נוספים, הרי שהיתר לחרוש חריש ניר בשביעית הוא פתרון דל ביותר וחלקי. אמנם חרישי הניר חשובים, אך דומה שפליקס מגזים בחשיבותם. בתנאי הארץ אין הגשם יורד לפני אמצע חודש מרחשוון, ובחודש וחצי החקלאי יספיק את כל עבודות השדה, למרות ימי השבתון המרובים. קשה להניח שכל ההיתר היה רק לחרוש בשנה השביעית.
כדי להבין את עמדתו של התלמוד הירושלמי מן הראוי לעמוד על תולדות ההיתר. נראה שההיתר עורר חילוקי דעות כבר בימי רבי ינאי. ריש לקיש חי דור לאחר מכן, וכבר אין הוא מקבל את ההיתר (בבלי, סנהדרין כו ע"א). יתר על כן, כל איסור שני פרקים (ראו לעיל פירושנו לפ"א מ"א) משמעותי רק אם אסור לחרוש בשביעית. כי אם מותר לחרוש בשביעית, ודאי מותר לחרוש בשלהי השנה השישית. רבן גמליאל השני ביטל את איסור שני פרקים ומן הסתם לא קיבל את היתרו של רבי ינאי, או שזה כבר בוטל עד זמנו.
על ביטול ההיתר מעידה שאלה אחרת של הירושלמי (ירו', לה ע"ב; סנהדרין פ"ג ה"ה, כא ע"ב): "טייוב בזמן זה מהו? רבי ירמיה סבר מימר שרי (מותר). אמר רבי יוסה ולא שמיע רבי ירמיה שהוא לוקה? לא שמיע שהוא פסול מן העידות? חזר ואמר אין דהוא שמיע, אלא כאינש דשמע מילה ומקשי עלה. אמר רבי חזקיה אתתבת קומי רבי ירמיה דאמר וכי אין זה בית דין עמד וביטל" (חזר ואמר כן שהיה שומע אלא כאדם ששמע דבר ומקשה עליו. אמר רבי חזקיה ישבתי לפני רבי ירמיה ואמר...). לכאורה השאלה מוזרה. הרי המשנה קובעת מה דינו של מי שטייב, אם כן מה האמורא שואל? אין זאת אלא שההיתר לחרוש בוטל, או נדחה, ומעתה השאלה מה דינו של מי שטייב. מההמשך משמע שרבי יוסי סבור שהמטייב לוקה ופסול לעדות, ורבי ירמיה מקשה ואולי אף חולק על כך. לפי הסבר זה ברור שרבי ירמיה אינו מכיר עוד בהיתר של רבי ינאי, אם משום שבוטל ואם משום שנדחה מההלכה .
התלמוד הירושלמי אינו מקבל אפוא את היתרו של רבי ינאי. או שהוא בוטל, או שהיו מי שהתנגדו לו. על כן יש בתלמוד מגמה למזער את ההיתר ולצמצמו לחריש בלבד. הבבלי היה רחוק מהאירועים, שם המלכות לא אנסה ולא הפריעה, וכך הלימוד נותר תאורטי. ייתכן שבתנאים אלו דווקא התלמוד הבבלי שמר על המימרה המקורית<sup class="footnote-marker">18</sup><i class="footnote">לא נעסוק כאן בשאלה הכללית האם ההבדלים בין התלמודים נובעים מכך שבבבל לא שימרו את נוסח המסורת התנאית או שמא נוסח התלמוד הירושלמי הוא ביטוי להתפתחויות שחלו בשדה ההלכה, נוכח הבעיות המעשיות שבשמירת שביעית. נסתפק בהערה כללית שמן הראוי להרחיבה: בדרך כלל חוקרים מעדיפים את מסורות הירושלמי על פני מסורת הפירוש הבבלית. אף אנו בפירושנו מצינו עצמנו מעדיפים לעתים קרובות את הפרשנות שבתלמוד הירושלמי. ברם במבוא לפירוש המשניות ציינו שלא תמיד כך הוא. לעתים דווקא הירושלמי מבטא את השינויים שחלו במערך ההחלטות ההלכתיות, ואילו הבבלי משמר את ההלכה המקורית. תופעה זו מתרחשת בעיקר במקרים שההלכה הנדונה בהם לא נהגה בבבל. שביעית היא דוגמה מובהקת לתופעה ספרותית-הלכתית זו.</i>.
אם כן, דומה שמבחינה היסטורית אנו עדים לסדרת שינויים הנובעים משינוי התנאים וממגמות הלכתיות של חכמים. ברשימה להלן ניסינו לרכז את המשתמע משתי המשניות האחרונות:
איסור זיבול ללא קנס, איסור על לקיטת עשבים, קיווץ וכו'.
קנס על זיבול בשביעית (דור אחרי שמאי הזקן).
הרחבת איסור הקיווץ בשדה שלו (משנה א – דור יבנה).
היתר לאסוף שביעית ואיסור על מכירתו (דור אושא).
היתר ללקט בטובה (תוספתא לפי פירושנו – דור אושא?).
הגבלת ההיתר ללקט (מן הקרוב בלבד – תוספתא, רבי יונה בירושלמי). היתרו של רבי ינאי.
היתר שני פרקים (רבן גמליאל ברבי).
ביטולו או דחייתו של ההיתר של רבי ינאי.
השינויים התכופים מדגימים את דברינו על מגמת השינוי המאפיינת את הלכות שביעית, מגמה נמרצת יותר מזו שבתחומי הלכה רבים אחרים. מגמה זו מעידה מן הסתם על הלחצים המציאותיים בשמירתה של ההלכה ובמעמדם של החכמים.
<b>שדה שניטייבא</b> – נטייבה משמעו כאמור זובלה, או נחרשה מספר פעמים רב מהרגיל. כפי שאמרנו, לדעתנו הפירוש הראשון עיקר. <b>בית שמי אומר אין אוכלין פירותיה בשביעית</b> – כפי שהסברנו זו גזרתו של שמאי הזקן, ותלמידיו קיבלוה. המשנה מדברת על מטע שיש בו פרות, הפרות הם הפקר וכל אדם רשאי לאכלם. מעיקר הדין העובדה שנעשתה מלאכה באיסור אינה אוסרת את הפרות, אך כבר שמאי הזקן רצה לגזור על אכילת הפרות כדי לקנוס ולהרתיע עבריינים. תלמידיו הצליחו להחליט על הגזרה, אלא שנחלקו בהיקפה. לכל הדעות אסור לאדם לאכול מפרות המטע שלו, ולכל הדעות מותר לו לאכול ממטע של חברו. אבל בית שמאי אסרו גם אכילת פרות בטובה, כלומר שראובן יאכל מפרות המטע של שמעון ותמורת זאת יאפשר לשמעון לאכול מהמטע שלו, <b>ובית הלל אומרים אוכלים –</b> לפי הפירוש שמדובר בחריש יתר הרי שיש לפרש את משנתנו בשדה מזרע ובאכילת היבול במוצאי שביעית. ברישא נאמר ששדה כזה לא ייזרע, ולפיכך האיסור על אכילת הפרות כמעט מיותר. אך לשיטתנו הרישא מדברת על זיבול בשביעית וזריעה וקציר בשמינית, והסיפא על מטע שזובל בשביעית ועל אכילת פרות שביעית עצמם. ברישא אין אבחנה בין אכילת פרות ממטע שלו לאכילה ממטע של אחר, ולכאורה אם אדם טייב את שדהו מדוע צריך לקנוס את כל העם? איזה חשש יש שפלוני יטייב את שדהו אם הוא מפקיר את הפרות? אין זאת אלא שיש לכלול כבר ברישא את האבחנה שבסיפא. בית שמאי אוסרים לאכול פרות ממטע של חברו "בטובה", כלומר בהסכם הדדי בין שכנים שזה נותן לזה מפרותיו, ואולי גזרו גם על אכילתם שלא בטובה כדי לא להגיע לאכילה בטובה, ובית הלל מתירים לאכול מפרות שדה שנטייב רק שלא בטובה.
<b>בית שמי אומרים אין אוכלין פרות שביעית בטובה</b> – "בטובה" משמעו כאן בבירור הסכם הדדי, ובו האחד אוכל ממטע של חברו ותמורת זאת חברו אוכל מהמטע שלו<sup class="footnote-marker">19</sup><i class="footnote">ספראי, שביעית, עמ' 315-314 = ספראי, בימי הבית, עמ' 432-431 . פירוש זה הוא היחיד המכנס את כל העדויות השונות, וראו לעיל, מ"א; משנה, עבודה זרה פ"ד מ"ג; תוס', פאה פ"ד הט"ז; שביעית פ"ב ה"כ; פ"ז ה"ט ועוד.</i>. בית שמאי רומזים להיתר המכונה כיום "אוצר בית דין", או להסדר פשוט יותר שלו. התוספתא מפרטת את ההסדר: "בראשונה היו שלוחי בית דין יושבין על פתחי עיירות. כל מי שמביא פירות בתוך ידו נוטלין אותן ממנו, ונותן לו מהן מזון שלש סעודות, והשאר מכניסין אותו לאוצר שבעיר. הגיע זמן תאנים, שלוחי בית דין שוכרין פועלין, עודרין אותן, ועושין אותן דבילה, וכונסין אותן בחביות, ומכניסין אותן לאוצר שבעיר. הגיע זמן ענבים, שלוחי בית דין שוכרין פועלין, בוצרין אותן, ודורכין אותן בגת, וכונסין אותן בחביות, ומכניסין אותן לאוצר שבעיר. הגיע זמן זתים, שלוחי בית דין שוכרין פועלין, ומוסקין אותן, ועוטנין אותן בית הבד, וכונסין אותן בחביות, ומכניסין אותן לאוצר שבעיר. ומחלקין מהן ערבי שבתות, כל אחד ואחד לפי ביתו" (תוס', פ"ח ה"א). העיקרון הוא שהפרות הם הפקר, אבל לא כל אחד רשאי לרדת למטע של אחר ולקטוף פרות. נראה שבפועל הסתייגו בעלי המטעים מכך שזרים ייכנסו למטע ואולי יזיקו לו בשעת הקטיף. על כן כל הפרות נמסרים לבית הדין, הפועל כאן בתור מעין מועצה מקומית<sup class="footnote-marker">20</sup><i class="footnote">לבית דין בתפקיד המועצה ראו ספראי, הקהילה, עמ' 83-78 .</i>, והוא מחלק אותם בשווה. מבחינת הבעלים זו אכילה "בטובה". הוא מוסר את הפרות לבית הדין ומוותר על זכותו לאספם בעצמו, ותמורת זאת הוא מקבל פרות בשבילו מפרותיו ומפרותיהם של אחרים.
סביר מאוד שבית שמאי ובית הלל מדברים על הסדר דומה, בצורה פשוטה יותר, כלומר בלי בית דין אלא בחלוקה הדדית המבטיחה שבעל השדה יפקיר את פרותיו, אבל בפועל הוא נהנה מהם במידת מה. הסדר הוא שבעל התאנים נותן מפרותיו לבעל הזיתים ומקבל ממנו זיתים, או זכות למסוק זיתים ולארות תאנים מהמטע של האחר. בית שמאי אוסרים הסדר זה.
<b>ובית הלל אומרים בטובה ושלא בטובה</b> – מותר לקיים את ההסדר המוצע, <b>רבי יהודה אומר חילוף הדברים זה מקלי בית שמי ומחומרי בית הלל</b> – לפי רבי יהודה שמות החולקים הפוכים. דעת רבי יהודה שנויה במשנת עדיות: "רבי יהודה אומר ששה דברים מקולי בית שמאי ומחומרי בית הלל... אוכלין פירות שביעית בטובה ושלא בטובה כדברי בית שמאי, ובית הלל אומרים אין אוכלים אלא בטובה" (פ"ה מ"א). במדרש המחלוקת שנויה בשני הנושאים, כמו במשנתנו, אך ללא קשר לעניין השדה שנטייב (ספרא, בהר פרק א ה"ח, קו ע"ב), ואנו הראינו כי אולי יש קשר בין המחלוקות השונות.
הירושלמי (לה ע"ב) פירש כנראה שהמחלוקת במשנתנו היא מחלוקת על ההסדר שבתוספתא, ומסופר שרבי טרפון סירב לקבל את ההסדר שכן היה מקורב לבית שמאי: "כהדא, רבי טרפון ירד לאכל קציעות מתוך שלו שלא בטובה כבית שמי. חמוניה סנטיריה, ושורון חבטון עלוי. כד חמא גרמיה בסכנה, אמר לון: בחייכון אמרון גו בייתיה דטרפון, עתדין ליה תכריכין. כד שמעון כן אישתטחון על אפיהון, אמרין ליה רבי שרי לן. אמר לון ייתי עלי על כל חוטר וחוטר דהוה נחית עלי, הוינא שרי לכון על קדמייא. באילין תרתין מילייא נהג רבי טרפון כבית שמי וסכין, בהדא ובקרית שמע. רבי אבהו בשם רבי חנינא בן גמליאל: כל ימיו שלרבי טרפון היה מתענה על הדבר הזה, ואומר אוי לי שנתכבדתי בכתרה שלתורה" (כ[מעשה] זה: רבי טרפון ירד לאכול קציעות מתוך שלו שלא בטובה כבית שמאי. ראו אותו השומרים והחלו להכותו. כאשר ראה עצמו בסכנה, אמר להם: בחייכם אמרו בתוך ביתו של טרפון להכין לו תכריכים. כאשר שמעו כך השתטחו על פניהם, אמרו לו רבי סלח לנו. אמר להם יבוא עלי [לשון שבועה] על כל מקל ומקל שירד עלי הייתי סולח לכם על הקודם. בשני דברים אלו נהג רבי טרפון כבית שמאי והסתכן, בזה ובקריאת שמע)<sup class="footnote-marker">21</sup><i class="footnote">הכוונה למעשה במשנה, ברכות פ"א מ"ג. גם שם המספר סבור שרבי טרפון נהג שלא כהלכה משום שהעדיף את דברי בית שמאי על דברי בית הלל. ברם ספק אם רבי טרפון עצמו היה שותף לראייה זו. לדעתו פסיקת ההלכה לא חייבה אותו, וספק אף אם הכיר פסק הלכה מוגדר שהלכה כבית הלל, וראו ספראי, הכרעה כבית הלל, והנספח למסכת ביצה. ראו עוד ספראי, שביעית, עמ' 316-314 ; בימי הבית, עמ' 313-311 .</i>.
הסיפור מסופר מנקודת מבטה של ההלכה המאוחרת שפסקה שההלכה היא כבית הלל, ושבית שמאי הם המחמירים. רבי טרפון נהג כבית שמאי, השומרים היכוהו ורבי טרפון הצדיק עליו את הדין. לפי רבי יהודה נהג רבי טרפון דווקא כבית הלל. רבי יהודה למד אצל רבו שהיה אביו, רבי אלעאי, והוא היה תלמידו של רבי טרפון. הוא מוסר מובהק של תורת רבי טרפון, אבל הסיפור שלפנינו הוא כשיטת המשנה, בניגוד לרבי יהודה<sup class="footnote-marker">22</sup><i class="footnote">ראו לעיל, דיוננו בפ"ב סוף מ"א.</i>.
הסדר זה של חלוקת פרות בטובה אינו נזכר לאחר דור יבנה. גם הניסוח של התוספתא מעיד שהלכה זו שונתה. "בראשונה" היו נוהגים כן, וכאמור כל "בראשונה" היא הלכה ששונתה. נראה שלאחר דור יבנה ההסדר בוטל. ההסדר מתאים לחברה כפרית מקומית שהמסחר בה מצומצם. הכפר מייצר את תצרוכתו וצורך אותה, ובית הדין ממלא את תפקיד השוק ופועל לחלוקה שוויונית. ברם כאשר גדל הכפר והתפתח המסחר הבין-כפרי הפך ההסדר למסובך. בית הדין לא היו מסוגלים לאסוף ולחלק פרות באיזור גדול, ואסור היה להם למכור את הפרי בשוק רגיל. כך או אחרת, ההסדר גווע ואיננו שומעים עליו. אדרבה, אנו שומעים על עוברי עבירה העובדים בשדותיהם, וקצרה יד בית הדין מלהלקות עבריינים. ברור שבפועל היה המטע בידיהם, ברצונם הפקירו את הפרות וברצונם נמנעו מכך, אך הסדר חלוקה לא היה קיים עוד.
בתוספתא נזכר סוג נוסף של הסדר: "אחד שביעית ואחד מעשר שני<sup class="footnote-marker">23</sup><i class="footnote">אולי גם מעשר עני נכלל בהסדר זה, ולא כאן המקום לברר זאת.</i> אין פורעין מהן מלוה וחוב, ואין משלמין מהן גמולין, ואין פודין בהן שבויין, ואין עושין בהן שושבינות, ואין פוסקין מהן צדקה, אבל משלחין מהן דבר של גמילות חסדים, וצריכין להודיע, ונותנין אותן לחבר עיר בטובה" (תוס', פ"ז ה"ט, והשוו תוס', פאה פ"ד הט"ז). האיסור הוא לשלם בפרות מעשר שני או בפרות שביעית תשלומים של חובה, שהם בבחינת מלווה, על כן מותר לתת מהם רק צדקה שאינה חובה. במסגרת זו מותר לתת אותם לחבר עיר בטובה. "חבר עיר" הוא הגוף האזורי הממונה בעיקר על צדקה. מותר לתת צדקה זו מפרות שביעית אף שזהו הסדר בטובה, כלומר שמוסד חבר העיר יפטור את המשלם מתשלומים אחרים. כל זאת משום שחבר העיר אינו מוסד מחייב, והתשלומים אליו אינם בבחינת מס. ייתכן גם ש"בטובה" הוא ההסדר כמו בתוספתא. ברם אי אפשר לפרש כך את הקטע האומר שמותר לעשות כן בפרות מעשר שני. בכתב יד ערפורט בשתי המקבילות נכתב "מעשר עני" במקום מעשר שני; לא נעסוק כאן בשאלת הנוסח, ברם בכל מצב אין זה מתאים להסדר של אוצר בית דין כפי שהוסבר לעיל. גם ההקשר אינו של חלוקת פרות שביעית ואיסופם מהשדה, אלא של עיסוק בפרות שאדם כבר קטף (משדותיו או משדות הפקר). על כן נראה ששתי הברייתות מהתוספתא שצוטטו משקפות כבר מצב שכל אדם מטפל בפרותיו, וההסדר של אוצר בית דין בוטל.

Mishnah 3

<b>חוכרים נירים מן הגוים בשביעית</b> – הגוי חרש את השדה, והישראלי שוכר ממנו שדה חרוש. כפי שאמרנו, בשנים מסוימות הייתה עלולה להיווצר מצוקת זמן, והחקלאי חשש שלא יספיק לבצע את עבודות השדה שלפני הזריעה עד למועד הזריעה. הפתרון היה לשכור שדה חרוש מהגוי. אין להלכה זו קשר לשאלה האם הגוי חייב במצוות שביעית או לא. הישראלי בוודאי חייב בהן, לכן היה מקום לסבור שאסור לו להשתמש בשדה שנחרש בשביעית, אך חכמים הקלו ואפשרו זאת. <b>אבל לא מישראל</b> – כשם שאסור לזרוע בשדה שטויב או זובל בשביעית, כך אסור לזרוע בשדה שנחרש באיסור. המשנה הקודמת אסרה זריעת שדה שטויב בשביעית. היו שפירשו שהכוונה לחרישת יתר בלבד, אבל חריש ראשון הותר בשביעית. משנתנו מוכיחה כי גם חריש ראשון נאסר. יתר על כן, קשה מאוד לפרש ששתי משניות סמוכות חולקות באותה שאלה מבלי להדגיש זאת. המשנה הקודמת אסרה זריעה של אדם שטייב את שדהו, ומשנתנו עוסקת בזריעה בשדה שנחרש בידי אחר בתשלום. למעשה זה ההסדר של "בטובה", כלומר שאדם אחד חורש בשביל חברו בתשלום. במשנה הקודמת בית שמאי אסרו זאת, אלא שכאן אין זה "בטובה" אלא בתשלום ישיר, ועל כגון דא אסרו גם בית הלל. מכל מקום, קשה מאוד לפרש שמשנתנו והמשנה הקודמת עוסקות באותו נושא בסגנון שונה ועל בסיס הלכתי אחר. זו ראיה נוספת לכך שאת המשנה הקודמת יש לפרש בזיבול ולא בחרישה.
חכירה היא מעין שכירות, קבלת השדה תמורת חלק קבוע מהיבול, כך וכך כורים לבית סאה.
הלכה זו חוזרת בתוספתא: "אין חוכרין נירין מישראל החשוד על השביעית, אבל לוקחין הימנו שדה זרועה" (פ"ג הי"א). זו אותה הלכה, והגוי אינו נזכר כלל. ההבדל הוא שבמקום סתם "ישראל" נאמר "ישראל החשוד על השביעית". ייתכן שזו עדות למיסודו של מושג "החשוד על השביעית" שדנו בו במבוא.
<b>ומחזקים ידי גוים בשביעית אבל לא ידי ישראל ושואלין בשלומם</b> – של ישראל העובדים בשדות בשנה השביעית. במקורות התלמודיים הסברים מספר למשנה. ברם דומה שזו אחת מהמשניות שאמוראים טרחו להתאימן לבעיות שהם ניצבו בפניהן, וכך נדחה מעט פירושה הפשוט של המשנה. נפתח אפוא בפשוטו של כתוב. במקרא "לחזק את" משמעו לאמץ, לתת למישהו עוז רוח. אין זה סיוע בידיים, אך ודאי שזה יותר מעידוד סתם, כגון "ויחזק ה' את לב פרעה" (שמות ט יב; יא י); "לחזק את לבם לקראת המלחמה" (יהושע יא כ) וכן "חזקו ידים רפות וברכים כשלות אמצו" (ישעיהו לה ג). לעתים זה מעט יותר מעידוד: "ויחזק ה' את עגלון מלך מואב על ישראל על כי עשו את הרע בעיני ה' " (שופטים ג יב); "אני ה' קראתיך בצדק ואחזק בידך" (ישעיהו מב ו); "ובנבאי ירושלם ראיתי שערורה נאוף והלך בשקר וחזקו_ידי מרעים" (ירמיהו כג יד) ופסוקים דומים כיוצא באלו. לעומת זאת, "לחזק ב-" משמעו סיוע ממשי, כמו המצווה "והחזקת בו..." (ויקרא כה לה).
אבל לעתים החיזוק הוא סיוע ממשי, כגון "וכל סביבתיהם חזקו בידיהם בכלי כסף בזהב ברכוש ובבהמה ובמגדנות" (עזרא א ו), וכן פסוקים נוספים, בעיקר מספרות שבי ציון (נחמיה ב יח; ג יט; דברי הימים א יא י ועוד). נמצאנו למדים שהמונח "להחזיק את" משמעו יותר מעידוד; בדרך כלל אין הוא סיוע ממשי, אך לעתים הכוונה גם לסיוע בכסף או בצורה אחרת. בלשון המשנה הדברים ברורים עוד יותר. בסוף הפרק החמישי של המסכת שלנו שנינו: "משאלת אשה לחברתה החשודה על השביעית נפה, וכברה, ורחיים ותנור. אבל לא תבור, ולא תטחן עימה. אשת חבר משאלת לאשת עם הארץ נפה, וכברה, ובוררת, וטוחנת, ומרקדת עמה. אבל משתטיל מים לא תיגע אצלה, שאין מחזקין ידי עוברי עבירה. וכולם לא אמרו אלא מפני דרכי שלום. מחזקים ידי גוים בשביעית אבל לא ידי ישראל, ושואלים בשלומם מפני דרכי שלום" (פ"ה מ"ט). להלן נפרש את המשנה, וברור שהיא חוזרת על משנתנו, ואולי גם מצטטת אותה. מכל מקום בררה וטחינה הן בבחינת "חיזוק ידיים". כמו כן: "שאלו את הזקנים ברומי אם אין רצונו בעבודה זרה למה אינו מבטלה? אמרו להן אילו לדבר שאין צורך לעולם בו היו עובדין, היה מבטלו. הרי הן עובדין לחמה, וללבנה, ולכוכבים ולמזלות, יאבד עולמו מפני השוטים? אמרו להם אם כן יאבד דבר שאין צורך לעולם בו, ויניח דבר שצורך העולם בו. אמרו להן אף אנו מחזיקין ידי עובדיהם של אלו, שאומרים תדעו שהן אלוהות, שהרי הן לא בטלו" (משנה, עבודה זרה פ"ד מ"ז). במשנה זו "לחזק ידיים" משמעו לסייע בטיעון; אמנם אין זו עזרה פיזית, אך זו עזרה של ממש.
אם כן, הפירוש הפשוט של משנתנו הוא שמותר לעודד את הגוי ואף לעזור לו ממש. מן הסתם אין הכוונה לעזרה בעבודה ממש, שכן במשנה להלן הדבר נאסר. אלא המשנה קובעת שמותר לעודד את עבודתו של הגוי בהשאלת כלים, בעצה טובה ובסיוע דומה. לפי פירוש זה גם המשך המשנה ברור. אסור לחזק את ישראל, והכוונה לכל מה שהמשנה להלן מונה (פ"ה מ"ח-מ"ט), אבל מותר לשאול בשלומם ולהתנהג עמם ברעות. עד כאן פשט המשנה, ופרטי ההלכות יידונו להלן, בסוף הפרק הבא.
מעתה יש לברר את הסברי התלמודים ואת הרקע להם. בירושלמי (לה ע"ב) מובאת מחלוקת אמוראים: "חד אמר חרוש בה טבות ואנא נסיב לה מינך בתר שמיטתא. וחרנה אמר אישר" ("חרוש בה היטב ואני אקח אותה ממך לאחר השמיטה", והשני אמר "איישר"). אם כן, לפי האמורא הראשון מותר לנהל מגעים כלכליים עם הגוי על חכירת השדה החרוש ממנו לאחר השמיטה, ואולי אף הכוונה שמותר לעשות עם הגוי הסכמים לכל דבר, ולפי הפירוש השני "מחזקין" אינו יותר מאמירת "יישר כוחך", שהם דברי ברכה פורמליים בלבד. "איישר" היא הברכה הרגילה שאומרים לאדם עובד כשפוגשים אותו. כך מסופר על חכמים שראו חסיד אחד עובד ואמרו לו "איישר" (ירו', תענית פ"א ה"ד, סד ע"א), וכן: " 'אמרו לאלהים מה נורא מעשיך ברוב עזך יכחשו לך איביך' (תהלים סו ג) – אמר רבי יוחנן אמרו לפעלה טבה אישר" (פסיקתא דרב כהנא, ויהי בשלח ב, עמ' 178 – אמרו לפועל טוב: "איישר").
התלמוד מסביר שלפי הפירוש הראשון מותר לעשות עם הגוי עסקים בנוגע לחרישה בשביעית, ואילו לישראל מותר רק לאחל "איישר". לפי הפירוש השני אומרים לגוי "איישר", ולישראל סתם "שלום עליכם".
שני הפירושים בירושלמי קשים. הפירוש הראשון אינו פשטה של המילה "מחזקין", והוא מתיר עשיית עסקים, וזה היתר מופלג ללא בסיס במשנה. זאת ועוד, בהמשך הסוגיה מובא סיפור על שני אמוראים שעברו על פני "אחד מחורשי שביעית"; אחד מהם אמר לו "איישר" והשני הסתייג מכך. אמנם הראשון תומך את דבריו בדרשת הפסוק, אך מכל הסיפור משמע ששניהם לא הכירו את הפירוש למשנה. אחרת לא היה המקשן מקשה, והמתרץ היה מפנה למשנה ולפירושה ולא לדרשה אנונימית. ההסבר השני מותיר את הקורא תמה מה ההבדל העקרוני בין "איישר" לבין "שלום עליכם"; מדוע האחד הוא בבחינת "מחזקין" והשני סתם "שאילת שלום". מעבר לכך, שני הפירושים חורגים מהפירוש הפשוט של המונח "מחזקין" כפי שהסברנו אותו על סמך המקבילות מהמשנה.
ייתכן שהתלמוד הסביר את ההסבר הראשון מתוך שרצה לסמוך את הסיפא לרישא. הרישא מתירה לחכור שדה חרוש מהגוי והסיפא "לחזק" אותו בכך, והבטחה לשכור ממנו את השדה היא עידוד מאין כמוהו. ייתכן גם שהתלמוד רצה להסמיך למשנה את הנוהג הקיים לעקוף את איסורי שביעית בעזרת הגוי, ואולי אפילו להחכיר לגוי את אדמתו של ישראל, על מנת לשכור אותה במוצאי שביעית חזרה כשהיא חרושה ומוכנה לזריעה, או אפילו זרועה. אפשרות אחרונה זו אינה מעוגנת במקורות, ואם נהגה היא אִפשרה פתח רחב לעקיפת שביעית וצמצום הנזק הכלכלי משמירתה. מכל מקום, התלמוד סוטה מפשט המשנה מתוך רצונו להפיץ את ההלכה העכשווית שהקלה מאוד על שומרי השביעית.
הבבלי נזקק למשנה אגב פירושה של משנת גיטין (פ"ה מ"י) המצטטת את משנתנו. הבבלי הבין ש"מחזיקין" היא אמירת דברי איחולים ועידוד ושואל אם מותר להחזיק ידי גויים, קל וחומר שמותר לשאול להם לשלום (בבלי, גיטין סב ע"א). מכאן משמע שהבבלי הבין ש"שואלים בשלומם" מתייחס לתחילת המשפט, בבחינת: מחזקים ידי גויים ושואלים בשלומם, אבל לא ידי ישראל. הנחת היסוד היא ש"מחזקים" היא אמירת שלום מעט לבבית יותר, "כופלין בשלומם". התירוץ של הבבלי הוא ש"שואלים בשלומם" מתייחס ליום חג של גויים, שיש סוברים שאז יש להימנע מאמירת שלום כדי להפגין אי השתתפות בחג האלילי. גם פירוש הבבלי אינו פשט. ברור שהבבלי הונע מעמדתו העקרונית המובאת בתלמוד שם בשם ברייתא, "אין עודרין עם העכו"ם בשביעית", וממילא לא היה יכול לקבל את הפירוש שמותר לסייע לנכרי בשביעית. ייתכן גם שהבבלי סירב לקבל אפשרות של הסבר שישתמע ממנו שמותר לשאול בשלומו של ישראל עבריין. להלן (בפירושנו לפ"ה מ"ט) נרחיב בשאלה זו של היחס לסיוע לגויים, ונבדוק את מקבילותיה ומקורותיה של גישה זו.
אם כן שני התלמודים חורגים מפשט המשנה, ולפירושיהם המשנה נותנת ביטוי לנוהג המקובל בימיהם בכל הנוגע למערכת היחסים עם הנכרים ועם ישראל עבריינים.
במדרש שנינו: " 'כי תקרב אל עיר להלחם עליה' וגו', ראה כמה גדול כח השלום שאפילו לשונאים אמר הקב"ה לפתוח להם לשלום, כך שנו רבותינו שואלים בשלום הגוים מפני דרכי שלום" (תנחומא, שופטים ט יח). המינוח "כך שנו רבותינו" מכוון בדרך כלל למשנה. במקרה זה הכוונה למשנתנו או לאחת ממקבילותיה. המדרש הולך אפוא בעקבות הבבלי בהבנה שהמשפט "ושואלים בשלומם" מתייחס לגויים.
<b>מפני דרכי שלום</b> – משפט זה תופס מקום מרכזי במחשבת חז"ל, ואף בו נדון בפירושנו להלן (פ"ה מ"ט). התלמוד הירושלמי לסוגייתנו מסתיים במילים "הורי רבי אימי לרדות עמו" (לה ע"ב). "לרדות" עשוי להתפרש כהיתר לחרוש עם הגוי, ברם הסוגיה מועברת מהמקבילה בעבודה זרה (פ"ד ה"י, מד ע"ב) העוסקת בנחתום, וההיתר הוא לרדות את הלחם, להוציאו מהתנור.

Mishnah 4

<b>המדל בזיתים</b> – מֵדל הוא מדלל, עוקר שתילי זיתים. דרכו של חקלאי לטעת את המטע בצפיפות ואחר כך לדלל את המטע. במטע בוגר העצים רחוקים זה מזה, והנטיעה הממוצעת הייתה עשרה עצים לבית סאה (0.9 דונם בערך, ראו פירושנו לעיל פ"א מ"ו). אבל מלכתחילה נטעו את המטע בצפיפות רבה יותר. בשנים הראשונות העצים קטנים ואינם זקוקים לכל מרחב המחיה הגדול, וכך ניתנת לחקלאי האפשרות לבחור בנטיעה שנקלטה טוב יותר ולדלל את העצים החלשים יותר. הרווח הצדדי לחקלאי היה עץ ההסקה של העצים שדוללו. בשביעית מותר לעקור עצים לצורכי הסקה, ואולי גם לטיוב המטע, אבל אסור להכשיר קרקע לזריעה. על כן:
<b>בית שמיי אומרים יגום</b> – יכרות את הגזע מעל פני הקרקע, כך יהיה ברור שהכריתה נועדה להספקת עץ ולא לטיוב המטע. בית שמאי מגלים רגישות גבוהה לשאלת הכשרת הקרקע. שאלה דומה נדונה להלן (מ"ה ומ"ו), ותנאים אחרים חולקים שם בשאלה דומה. מחלוקת נוספת בין בית שמאי ובית הלל בנושא קרוב מובאת בפרק הבא, ושוב בית שמאי הם המחמירים בעבודת הארץ (להלן פ"ה מ"ד). <b>ובית הלל אומרים ישרש</b> – מותר לו גם לשרש, אף שיש בכך תועלת לעבודת האילן-הקרקע. הסבר זה יוצא ממסקנת הירושלמי להלן. במשנה לא נאמר באיזה גובה גומם, אך מההמשך משמע שגמימה היא בגובה טפח לפחות, וכן משמע מהמשנה לעיל (ראו פירושנו לפ"א מ"ח). <b>מודים במחליק עד שיגום</b> – מחליק הוא מי שעוקר את כל העצים, כך שברור שמטרתו אינה איסוף עצים אלא הכשרת הקרקע. במחלוקות בית שמאי ובית הלל תמיד אלו ש"מודים" הם בית הלל לבית שמאי. ניסוח זה הוא מאוחר, ומבוסס על הכלל שההלכה כבית הלל. על כן אם בית הלל מודים לבית שמאי יש לכך משמעות הלכתית. אבל כביכול אין חשיבות לכך שבית שמאי מודים לבית הלל, הרי ממילא דעתם דחויה. עם זאת יש להוסיף שהמסורת הפרשנית הרי טוענת ששיטת בית הלל ניצחה כי היו "נוחין ועלובין" לבריות (בבלי, עירובין יג ע"ב), ובלשוננו הייתה בהם הנכונות להאזין לרחשי לב המהלכים בציבור. עמדה זו מאפשרת לשנות עמדות ולהאזין לטיענים דתיים או הלכתיים אחרים. לעומתם נתפסו בית שמאי כנוקשים ועקרוניים יותר וממילא גם גמישים פחות, ולכן אולי גם לעולם אין הם מודים לבית הלל ואינם חוזרים לשנות כדבריהם<sup class="footnote-marker">24</sup><i class="footnote">ראו גם דיוננו ביבמות פט"ו מ"ב.</i>. במשניות רבות ראינו ש"ההלכה" נקבעה כבית שמאי, אבל עריכת המשנה נעשתה תחת הרושם של הכלל שההלכה כמעט תמיד כבית הלל. אכן זו גם המסקנה ברוב המחלוקות, אם כי מספר יוצאי הדופן רב. <b>ואי זה הוא מדל</b> – מה פירוש "מֵדל"? שורה זו היא הסבר לשורה הקודמת, מעין משנה מאוחרת המסבירה מונח במשנה קדומה. מבנה זה רגיל במשניות, ויש להניח שהוא מעיד על שלבי עריכה מאוחרים של חומר קדום. <b>אחד או שנים</b> – לפי פשוטם של דברים, הכורת עץ אחד או אפילו שניים הוא מדל. <b>המחליק שלשה זה בצד זה</b> – הכורת שלושה עצים רצופים מוכיח במעשיו שמטרתו לעבודת הקרקע.
המשנה אינה מגדירה אם המדל הוא עץ אחד או שניים, והסברנו כיצד יש להבין הנחיה גמישה זו. אבל התלמוד תובע הגדרה מדויקת יותר: אם הכורת שני עצים הוא בבחינת מדל, קל וחומר עץ אחד, ולמה נשנתה הכפלה זו. יתר על כן, התלמוד מברר מה היא ההגדרה של שלושה עצים זה ליד זה – האם הכורת שלושה עצים סתם הוא מדל? ומה הדין של מי ש"מידל מכבר", כלומר כורת עץ שלישי ליד שני עצים שדוללו בעבר?
מהו המידל, נוטל אחד ומניח שנים, או נוטל שנים ומניח אחד. תני דבי רבי, נוטל אחד ומניח שנים (ירו', לה ע"ב). רבי יונה מסביר שדברי רבי הם במדל מלכתחילה, והמשנה עוסקת במי שמדלל מטע שכבר דולל. דומה שכל ההבחנות הללו מאוחרות למשנה, ומטרתן לדקדק בהלכה ולהגדיר את ההלכה ביתר דיוק. תהליך זה נמשך בימי פרשני התלמוד, ופליקס בפירושו למקום מציג טבלה ובה שש שיטות פרשניות להסבר הכלל שבמשנה. לדעתנו הכלל שבמשנה נוסח בכוונה בגמישות מסוימת.
<b>במי דברים אמורים מתוך שלו אבל מתוך שלחבירו אף המחליק ישרש –</b> כל זאת כאשר אדם כורת משדה שלו, שאז יש מקום לחשוד בו בעבודת הקרקע. אבל במטע חברו רשאי לשרש, שהרי אין לחשוד בו שכוונתו לעבד את השדה. בשנה השביעית המטע הפקר, ואף על פי כן אין אדם רשאי לכרות עצים ממטע של חברו. על כן חייבים לפרש שהחבר הסכים לכריתה. מן הסתם החבר הסכים משום שכוונתו להכשרת הקרקע, אך טיעון זה אינו מהותי לקביעת ההלכה. מי שכרת, עשה זאת לשם עצים בלבד. מן הסתם אסור לעשות כן "בטובה", אבל אין איסור על כך שבעל המטע ירוויח מעבודתו של חברו.
אבא שאול מוסיף פרט: "מברין בחורשין וגומם מעם הארץ ובלבד שלא יקוץ בקרדום" (ירו', לה ע"ב). מותר אפוא לנהוג בשטח של חורש בר כמו בשדה חברו, אבל אסור להשתמש בקרדום. הקרדום הוא הכלי הרגיל לכריתת עצים, ואבא שאול תובע שהמלאכה תיעשה בשינוי. תביעה זו תידון להלן במשנה ו.

Mishnah 5

<b>מבקיע בזיית</b> – מבקע הוא מי שכורת את גזע הזית. גזעו של הזית חלול מבפנים, אך הדבר אינו מזיק לפוריותו שכן צינורות המזון עוברים סמוך לקליפתו. במשך השנים נאכל החלק הפנימי וחלל העץ גדל. הסכנה העיקרית היא שהעץ יתמוטט ויקרוס, ועל כן נוהגים, עד היום, למלא את החלל באבנים לחיזוק העץ. שיקול נוסף הוא שבעלי חיים לא ייכנסו לחלל העץ ויגדילו את הריקבון הפנימי. פליקס מפרש שמדובר במי שמגדיל את החלל הפנימי כדי לספק לעצמו עצים<sup class="footnote-marker">25</sup><i class="footnote">קרוב לכך פירושו של רבי יהוסף אשכנזי ולפיו חותך חלקים מהגזע ואין בכך (לדעתו) נזק לעץ. אין ספק שחיתוך בגזע פוגע בעץ, ולא סביר שנהגו לעשות כן.</i>. לדעתנו החקלאי לא יזם את פתיחת חלל העץ, ותמיד טוב יותר שהעץ סגור. אבל בעצים זקנים הקליפה החיצונית נבקעת לעתים עקב ריקבון או מחלה. במקרה כזה חותכים מהגזע הפנימי, וזהו "המבקיע". <b>לא יחפה בעפר</b> – העפר הוא הגנה מֵרבית על העץ ועל כן יש בו משום השבחת העץ ועידוד הצמיחה, ולכן אסור. <b>אבל מכסה הוא באבנים או בקש</b> – מותר למלא את הבקע באבנים או בקש, אך לא בעפר, משום שהאבנים הן הגנה טובה פחות. זהו השינוי הנדרש כאן. <b>הקוצץ קורות שיקמה לא יחפה בעפר אבל מכסה הוא באבנים או בקש</b> – המשפט חוזר על עצמו ונראה מיותר; בסגנון הרגיל היה צריך לשנות "המבקיע בזית או (ו) הקוצץ בשקמה...". יתר על כן, בזית יש צורך למלא את החלל בעפר, בקש או באבנים, אבל גזע השקמה אינו חלול ואין צורך בכך, ואף אין אפשרות לכסות את הבקע בקש. ואכן בעדי נוסח אחדים<sup class="footnote-marker">26</sup><i class="footnote"><b>ג 7</b>, <b>ת 3</b>.</i> המשפט איננו. בהמשך המשנה שונה "אין קוצצים בתולת שיקמה", ונדון במשפט זה בהמשך. לכאורה אם אין קוצצים אין מקום לדיון כיצד צריך הקוצץ לנהוג בגדם. אלא שכפי שנראה רק בתולת שקמה אין לקצוץ, ושקמה רגילה מותר לקצוץ, לפחות בצורה מוגבלת (כמבואר בתוספתא להלן). על כן נראה שאכן המשפט "הקוצץ קורות שיקמה" הופיע במשנה, אבל היו מעתיקים שחשו בכפילות ובסתירה לכאורה להמשך ולכן מחקוהו ממשנתם. מכל מקום קשה להניח שרוב המעתיקים טעו והוסיפו את המשפט למשנה במיקום שנראה לכאורה קשה.
<b>אין קוצצים בתולת שיקמה בשביעית מפני שהיא עבודה</b> – נראה שנהגו לקצוץ את השקמה כדרך הטיפול הרגילה בעץ. את השקמה גידלו בעיקר כעץ לבנייה ולהכנת רהיטים, וכריתתו החלקית נועדה גם לזירוז הצמיחה. בתוספתא מוסבר גם מהי "בתולה של שקמה": "כל שלא נקצצה מימיה" (פ"ג הי"ד-ט"ו), מכאן משמע שנהגו לקצוץ את קורת השקמה ולהשתמש בחלק הכרות. <b>רבי יהודה אומר בדרכה אסור אלא מגביה עשרה טפחים גומם מעם הארץ</b> – כך בכתב יד קופמן ובכל יתר עדי הנוסח: "או מגביה או גומם". בנוסחאות מהטיפוס הארצישראלי: "מעם", ובנוסחאות האחרות: "מעל". נראה שהיה גובה מסוים שהיה רגיל ומיועד לקציצה, לכן רבי יהודה קובע שמותר לקצוץ בגובה רב הרבה יותר (עשרה טפחים שהם כ- 80-60 ס"מ), או לכרות את העץ נמוך מאוד. בתוספתא יש התייחסות אחרת לשקמה: "הקוצץ קורה של שקמה הרי זה לא יחליק, ולא ידריג, אלא מכוין כדי שתהא קיצתה שוה. רבי יהודה אומר: מקום שנהגו לדריג יחליק, לחליק ידריג. הרי זה מגביה טפח וקוצץ" (תוס', פ"ג הי"ד; ירו', לה ע"ב<sup class="footnote-marker">27</sup><i class="footnote">בתוספתא מימרה זו מיוחסת לרבן שמעון בן גמליאל, וראו המשנה הבאה.</i>). מותר לכרות את השקמה, אבל בשינוי. לדעת חכמים צריך לכרות אותה בצורה פחות יעילה: לא להחליק (לעשות את הכריתה בצורה חלקה) ולא בצורת מדרגות, אבל מותר לו להשתדל לחתוך את העץ ישר ככל האפשר. רבי יהודה מספר על מנהגים מקומיים שונים (להחליק או לדרג), ובכל מקום יש לכרות את העץ בשונה מהרגיל באותו מקום. התוספתא מדברת על קורת השקמה, שאינה עוד בתולה, ואותה מותר לקצוץ אבל בשינוי. במשנה לא נזכרת התביעה לשינוי, ולעומת זאת נזכרת התביעה לשינוי בכריתת בתולה.
בתוספתא רבי יהודה ממשיך: "הלוקח בתולה של שקמה מחבירו בשאר שני שבוע הרי זה מגביה עשרה טפחים וקוצץ". כאן מדובר במי שקונה רק את הגזע העתיד להיכרת, ומותר לו לכרתו היכן שירצה, זאת אף שהעץ הכרות (הגדם) נשאר ברשות המוכר, והמוכר רוצה שהכריתה תהיה במקום הרגיל שהוא הטוב ביותר לצמיחת העץ.
הירושלמי מסביר: "משלשה ועד תשעה היא מתניתה" (לה ע"ב). משפט קצר זה אינו ברור, ופירושו עורר מחלוקת בין הפרשנים. השאלה המרכזית היא מה המשפט בא לפרש. ייתכן שהוא מפרש את הרישא, שמותר לקצוץ את קורת השקמה ואפילו בגובה 9-3 טפחים, כלומר כדרכה, בניגוד לתביעה בתוספתא שישנה בהחלקה ובדירוג. ייתכן גם שהכוונה היא שמה שאמרו חכמים שאין לקצוץ את בתולת השקמה הוא רק בקציצה מגובה 9-3 טפחים, שהואכדרכה. פירוש זה קשה משום שאלו הם דברי רבי יהודה. לפי פירוש זה האמוראים באים לפרש את דברי חכמים לפי רבי יהודה החולק עליהם, ורבי יהודה בא בעצם לפרש את דברי חכמים (מהר"י פולדה). אמנם ניתן למצוא חלוקת משנה בין דברי חכמים (לפי פירוש זה) ובין דברי רבי יהודה. כביכול חכמים אומרים שאסור לקצוץ בגובה 9-3 טפחים, ורבי יהודה מתיר רק מעשרה טפחים, ולמטה מטפח. אבל עדיין פירוש זה קשה לדברי חכמים, שכן יש בו צמצום המחלוקת שהיא כאילו מפורשת במשנה. לפי פירוש זה חכמים הופכים למקלים, ורבי יהודה למחמיר.
אפשרות שלישית היא שהמשפט בא להסביר את רבי יהודה ולנסח את דבריו בצורה שונה במקצת ולפיה אין לכרות את השקמה בגובה מעל שלושה טפחים או מתחת לתשעה אלא או מתחת לשלושה טפחים, וזה מה שכינתה המשנה "גומם מעל הארץ", או למעלה מתשעה טפחים, וזה מה שכינתה המשנה "מגביה עשרה טפחים". הר"ש ורבי יהוסף אשכנזי פירשו שזהו משפט לעצמו. נראה שהם גרסו בתוספת וי"ו – "וגומם", או רק "גומם", ולא גרס "או מגביה" אלא "מגביה", כמו כתב יד קופמן, וכך הם גרסו: "רבי יהודה אומר: כדרכה אסור, אלא מגביה עשרה טפחים", ו"גומם מעל הארץ" הם דברי תנא שלישי. הסבר זה קשה, מחייב תיקון טקסט ואין בו היגיון פנימי.
אי לכך פירשנו שהמילים "גומם מעל הארץ" הן המשך דברי רבי יהודה.

Mishnah 6

<b>המזנב בגפנים</b> – ענפי הגפנים (הזמורות) מתפשטים למרחק רב, ולעתים קצה הזמורה יבש. הבעל רוצה לקצוץ את הזנבות הללו כדי להאכיל בהם את בהמתו, אך הדבר נראה כאילו הוא עושה זאת כדי לעודד צמיחה של הענף. כך פירש רבי יהוסף אשכנזי. לעומתו פירש רבי עובדיה מברטנורא שהמקטע בזנבות כדי לעבות את גזע הגפן אין זו זמירה, שזמירה היא חיתוך בענף החי ולטובת העץ, ואילו המזנב עושה כן כדי להביא לביתו זרדים להסקה. וכן בהמשך. <b>והקוצץ בקנים</b> – הקנים הם צמח בר הגדל ליד נחלים, והשתמשו בענפיו לתעשיית מחצלות. <b>רבי יוסה [הגלילי] אומר ירחיק טפח</b> – טפח מהקרקע בקנים, או טפח מהמקום שהזמורה מתייבשת בו, וכך יהיה ברור שמגמתו של בעל הבית לאסוף ענפים ולא לעודד צמיחה בעץ<sup class="footnote-marker">28</sup><i class="footnote">כדברי רבי יהוסף אשכנזי.</i>. מכל מקום, עידוד צמיחה אסור בשביעית. בתוספתא מובא: "הקוצץ בקנים הרי זה מגביה טפח וקוצץ. רבן שמעון בן גמליאל אומר, מקום שנהגו לקוץ יתוך (יחתוך), לתוך יקוץ, הרי זה מגביה טפח וקוצץ" (פ"ג הי"ט). אם כן רבן שמעון בן גמליאל תובע שגם כאן תיעשה המלאכה בשינוי. דבריו מתאימים לדברי רבי יוסי (מגביה טפח), אלא שהוא מוסיף את מגבלת השינוי. בירושלמי דעה זו מיוחסת לרבי יהודה (לה ע"ב), וראינו לעיל שבירושלמי מובאת מסורת ולפיה רבי יהודה הוא התובע שינוי, ואילו בתוספתא דעה זו מיוחסת לרבן שמעון בן גמליאל, בניגוד לרבי עקיבא.
נראה שהיה מקובל להבעיר שטחים מכוסים בקנים כדי להכשירם לעיבוד. בתוספתא מובאים גם פרטים על צורת הכשרת הקרקע על ידי הבערת הקנים. ייתכן שיש כאן עדות לתופעה של הכשרת קרקע שולית לעיבוד חקלאי שהתחוללה בדור אושא, עקב מעבר מרכז היישוב היהודי לגליל והגידול הדמוגרפי בגליל לאחר מרד בר כוכבא.
<b>רבי עקיבה אומר קוצץ כדרכו</b> – המגמה הכללית של רבי עקיבא ברורה: לדעתו מותר לקצוץ ללא הגבלה, וזאת מאחת משתי סיבות: או שאין הוא אוסר עידוד צמיחת העץ, או שהוא סבור שבמקרה זה ניתן לפרש את מעשי הבעל כמי שאוסף זרדים, גם אם בעקיפין הוא מזרז בכך את הצמיחה. <b>בקורדום במגל ובמגרה ובכל מין שירצה</b> – זו סדרת הכלים הרגילה, והיא באה לתיאור עבודות רגילות. באלו אסור לעבוד ביום טוב (משנה, ביצה פ"ד מ"ג) ובאלו אסור לקטוף פאה בשדה חברו (משנה, פאה פ"ד מ"ד). לא ברור האם הדין במשנה הוא לדעת רבי עקיבא, שקוצץ כדרכו ואפילו במגל, או הכוונה שירחיק טפח ואז יקצוץ במגל, ואם לא הרחיק טפח רשאי אולי לקצוץ אך לא במגל.
הקרדום (קורדום או קרדם) הוא כלי הנזכר רבות במקורות<sup class="footnote-marker">29</sup><i class="footnote">פינצי, העץ, עמ' 124-119 .</i>. הוא מופיע בשני הקשרים עיקריים: האחד בתור כלי לביקוע עצים, והשני בתור כלי חיתוך בעבודות החקלאי. בנוסף לכך הוא מופיע בתור כלי לשימוש כללי. מן המקורות עולה שהיו שלושה או ארבעה סוגי קרדומות: לניכוש וחיתוך, לביקוע עצים ולעידור. בתחום החקלאי הקרדום משמש לחפירה או לחיתוך: "אל תעשם... קרדום לחפור בהם" (משנה, אבות פ"ד מ"ה). החפירה בקרדום נזכרת גם במקורות נוספים. כך למשל הקרדום הוא אחד הכלים המשמשים להטיית המים בתעלות ההשקאה (ספרי דברים, לח, עמ' 74).
הקרדום הוא הכלי העיקרי לביקוע עצים, ובהקשר זה הוא נזכר רבות. כך, למשל, מי שמצא קרדום מותר לו להשתמש בו לשימוש בחומר רך, ולכן "קרדום מבקיע את העצים ובלבד שלא יבקע בו לא צנם<sup class="footnote-marker">30</sup><i class="footnote">צונם הוא אבן קשה, וכנראה גם עץ קשה.</i>, ולא זית" (תוס', בבא מציעא פ"ב הכ"ב)<sup class="footnote-marker">31</sup><i class="footnote">הזית הוא עץ קשה במיוחד. להלכה השווה ירו', בבא מציעא פ"ב ה"י, ח ע"ד, וכן בבלי, צט ע"א.</i>. הכוהנים שהכינו את גזרי העצים למזבח השתמשו בקרדום (בבלי, יומא נד ע"א). סתם שימוש בקרדום הוא לביקוע, ולכן הדוגמה למי שמשתמש בקרדום של הקדש היא "לבש בחלוק, כיסה בטלית, בקע בקורדום" (משנה, מעילה פ"ה מ"א). בדרך כלל הביקוע הוא של עץ, אבל באותו קרדום ניתן גם לסתת אבן: "לסתת שהיה מסתת בהרים פעם אחת נטל קרדומו בידו הלך וישב על ההר והיה מכה ממנו צרורות דקים..." (אבות דרבי נתן, נו"א ו, נו"ב יב, עמ' 29).
הקרדום מופיע בתור כלי חיתוך יחד עם המגל. כך במשנתנו, וכך במשנת ביצה: "אין מבקעין עצים... לא בקרדום ולא במגרה ולא במגל" (פ"ד מ"ג). סדר הופעת הכלים אינו משמעותי, ושונה בכתבי היד השונים. כאן הקרדום מופיע עם המגל בתור כלי לחיתוך זמורות הכרם, פעולה שאינה מצריכה כלי כבד. קוצרי הפאה צריכים לקצור את התבואה שנפלה בחלקם ללא כלים כבדים: "פאה אין קוצרין אותה במגלות ואין עוקרין אותה בקרדומות כדי שלא יכו איש את רעהו" (משנה, פאה פ"ד מ"ד). ההבדל בין המגל לקרדום אינו מקרי. במגל חותכים את הגבעול במרכזו, או קרוב לתפרחת, ובקרדום חותכים את שורשי הצמח. השימוש בקרדום לעקירה נזכר במקורות נוספים (כגון במשנה להלן, פ"ה מ"ה ועוד).
במקביל הקרדום משמש גם בתור כלי חיתוך כללי או בתור כלי שבירה, כגון "נוטל אדם... קורדום לחתוך את הדבלה" (משנה, שבת פי"ז מ"ב). מותר לעשות זאת בשבת אף שהקרדום אינו מיועד כרגיל לחיתוך דבלה אלא לשימוש כבד וחרושתי יותר. וכן: "הרוצה לשבור נוטל את קרדומו ושובר" (פסיקתא רבתי, עשר תעשר, עמ' קכז).
צורת הקרדום נידונה בתלמוד הבבלי. כשהתלמוד מתעסק בשאלה האם הביקוע בקרדום מותר הוא מבחין בין שני צדדי הקרדום. הדיון בגמרא מלמד כיצד הקרדום נראה. הקרדום הוא מוט עץ שעל ראשו מורכב ראש מתכת. לראש שני צדדים, האחד מכונה "נקבות" והשני "זכרות" (בבלי, ביצה לא ע"ב). לפי השם חלק הזכרות מחודד בקצהו וחלק הנקבות חלול, או לפחות מעוגל, והחלל סתום. לפי הגמרא בחלק הנקבות אסור לבקע, כנראה משום שזו הצורה הרגילה לביקוע עצים, אבל מותר לבקע בחלק הזכרות כיוון שאינו משמש, בדרך כלל, לביקוע<sup class="footnote-marker">32</sup><i class="footnote">בהשראת סוגיית הבבלי חדר משפט זה לכתב יד <b>מפ</b> של המשנה, וראו פירושנו לביצה פ"ד מ"ג.</i>. התלמוד הבבלי מקשה על האבחנה המוצעת: "פשיטא, בקופיץ תנן!". נראה לפרש שהמקשה סבור שאין צורך לומר שמותר לבקע בנקבות משום שבהמשך המשנה נאמר שבקופיץ אסור לבקע; קופיץ הוא סכין גדול, ובזה נאסר, אך לא בסכין קהה כמו בנקבות הקרדום. יש גם השונים דיון זה על הסיפא, ומהלך זה נסביר להלן. שני הצדדים של הקרדום מופיעים בהקשר אחר במשנת כלים: "קורדום שניטל עושפו טמא, מפני בית בקועו. ניטל בית בקועו, טמא מפני עושפו. נשבר מקופו, טהור" (פי"ג מ"ג). לפי ההקשר "עושפו" הוא החוד, ואם זה נשבר – עדיין הקרדום הוא כלי עבודה תקין, שכן החלק שבוקעים בו (הלהב הרחב) קיים. אם הלהב הרחב נשבר – עדיין הקרדום הוא כלי עבודה בגלל החוד, "עושפו". ברם אם נשברה הפותה, כלומר החור שמוט העץ עובר בו, אין לקרדום שימוש והוא טהור, משום שאינו נחשב כלי.
המונח "נקבות" הוסבר כצד הלהב של הקרדום, המקביל ללהב הקופיץ, והזכרות כחוד. אמנם המונח "נקבות" הולם יותר כלי שיש בו בית קיבול ("אום" או "חור" בלשון ימינו), כמו ה"נקבה" של שלבי הסולם (ראו פירושנו למשנה, סוכה פ"א מ"ח), ובדרך כלל ה"זכר" נכנס לתוך "הנקבה". אך נקבת הקרדום קיבלה את כינויה מן הסתם כי "נקבות" אינה אלא ההפך מזכרות. ייתכן שמקור השם נובע מכך שה"נִקבות" הוא רחב ועגול ומזכיר את אגן הירכיים העגול של האישה. אך המונח "בית ביקועו" היה אולי מתאים יותר ללהב רחב מהמונח "נקבות".
הפותה של הקרדום מסבירה כיצד ניתן למצוא "מחרוזות של קרדומות" (תוס', בבא מציעא פ"ב מ"א). לפי ההקשר שם מדובר במצרך חרושתי שנעשה בבית מלאכה גדול, ולא בכלי פרטי. המדובר בראשי הקרדום, שהשחילו חבל בפותות שלהם ויצרו מחרוזת.
במקביל נזכרת גם יד הקרדום (להלן), או "בית יד לקורדום" (משנה, כלים פ"כ מ"ג), ולפי ההקשר שם מדובר במוט שהותאם לשמש בתור ידית לקרדום. המשנה מגדירה את אורך הידית הרגילה של הקרדום: "יד הקרדום של נכוש חמשה (טפחים, כ- 50 ס"מ)... יד הקרדם של בקוע ושל עדיר ששה (טפחים, כ- 60 ס"מ)" (משנה, כלים פכ"ט מ"ז). אם כן, שלושה קרדומות הם: לקרדום המשמש לניכוש עשבים ידית קצרה יותר, ולקרדום של ביקוע עצים ושל סיתות ידית מעט ארוכה יותר. בעיני איש עבודה בן ימינו ידיות אלו נראות קצרות מדי; אנו משתמשים בידיות ארוכות יותר כדי להתכופף פחות. ברם כל הידיות המתוארות במסכת כלים הן קצרות: פטיש של "מפתחי אבנים" ידיתו טפח אחד (שם מ"ה), מעצד של חיילי הלגיון שני טפחים (שם מ"ו), וכיוצא באלו מידות דומות. נראה שמוט העץ של הקרדום בלט מצדה השני של הפותה כדי טפח אחד: "יד הקרדום מלפניו טפח" (שם מ"ה), וכאן אין כבר הבחנה בין סוגי הקרדום.
לסיכום, הקרדום הוא כלי נפוץ. ידיתו עשויה עץ וראשו ממתכת. הידית הושחלה בתוך פותה, ומידותיה לא הוזכרו. לראש היו שני צדדים, האחד מחודד והשני להב רחב מעט וחד למדי. שלושת סוגי הקרדום היו שונים באורך הידית (50 או 60 ס"מ), ומן הסתם גם ברוחב הלהב. בלהב השתמשו לביקוע עצים, לעידור, לסיתות אבנים ולחיתוך, ובחלק החד השתמשו לעידור, לניקוש ולחפירה.
המעצד והכשיל הם כלים קרובים לקרדום. המעצד מופיע בתור כלי מלאכה של הנגר (משנה, בבא קמא פ"י מ"א) או של הסתת (ראו פירושנו לשבת פי"ב מ"א), או באופן כללי יותר של החרש (נגר או נפח<sup class="footnote-marker">33</sup><i class="footnote">ישעיהו מד יב; ירמיהו י ג; משנה, ערכין פ"ו מ"ג.</i>), והוא כעין גרזן קטן אשר בצדו הרחב ניתן להשתמש כבפטיש. במשנת כלים: "יד המעצד של לגיונות טפחים" (שם מ"ו). המשנה בבבא קמא אומרת: "מה שהחרש מוציא במעצד הרי אלו שלו ובכשיל של בעל הבית" (פ"י מ"י), אם כן שניהם כלי עבודה של הנגר, ובבבלי פירש רבא: "לרבתי קרי לה כשיל ולזוטרתי קרי לה מעצד" (בבא קמא קיט ע"ב). אם כן כשיל ומעצד הם אותו כלי, וההבדל הוא בגודל. המונח "מעצד של לגיונות" מסגיר את צורתו של הכלי. חייל רומי נשא עמו, בציודו הקבוע, קרדום קטן לצורך עבודות בנייה. הקרדום מופיע בעשרות איורים המתארים את חיי החייל הרומי, וצורתו ברורה כמופיע באיור.
אשר לכשיל, הוא מופיע בתור כלי נשק של ממש: "מעמידין זקיפין לפניהם ואחרים מאחוריהם וכשילין של ברזל בידיהן, וכל המבקש לחזור הרשות בידו לקפח את שוקיו" (משנה, סוטה פ"ח מ"ו ומקבילות רבות).
הכשיל (והמעצד), כמו גם הקרדום, הם כלי ביקוע. אנשי דור המבול טוענים שהיו יכולים לבקע את התיבה שבנה נח: "לא עוד אלא אנו נוטלים כשילים וקרדומות ומבקעים עליו את התיבה"<sup class="footnote-marker">34</sup><i class="footnote">ספרי, דברים שלז, עמ' 386 ; מדרש תנאים לדברים, לב מח, עמ' 205 . בתרגום תהלים עד ה-ו תרגם המתרגם: קרדמות = כולביא; כשיל = קופיץ; כילפות = מפסלת. דומה שזה תרגום גס ואין בו הקפדה על דקדוקי המינוח. בישעיהו מד יב ובירמיהו י ג מעצד מתורגם "חצינא". חצינא הוא מונח בבלי לכלי דקירה של נגר (בבלי, שבת קכג ע"ב ועוד).</i>. אבל ההבדל ביניהם הוא באורך הידית. הקרדום משמש לעבודת קרקע וידיתו ארוכה, והמעצד והכשיל לעבודת החרש, ידיתם קצרה ואף אורך כלי החיתוך קטן יותר. לקרדום שני צדדים, כלי דיקור באחד וכלי חיתוך בשני (להב חד אך רחב), ובספרות חז"ל לא נזכר שלמעצד שני צדדים. אבל בציורים המשקפים את הווי החייל הרומי גם למעצד יש שני צדדים, אחד רחב והשני נועד לדיקור.
<b>במגל</b> – המגל הוא כלי הקציר, ידיתו עשויה מעץ והיא קצרה, והלהב משונן ועגול. נראה ששימש לביקוע בחיי היום יום. המגל והחרמש הם הכלים המופיעים תדיר ככלי הקציר ואין הבדל ביניהם; התרגומים הארמיים מתרגמים חרמש – מגלא<sup class="footnote-marker">35</sup><i class="footnote">תרגומים לדברים עז ט; כג כו; יואל ד ג; פליקס, החקלאות, עמ' 193-188 .</i>. כל המגלים של העולם הקדום הם מעוקלים, ומן הסתם כך היה גם המגל בימי חז"ל. כך, למשל, הצפצפה מתוארת בתוספתא "העשוי כמין מסר" (סוכה פ"ב ה"ז), אך בבבלי "פיה דומה למגל" (שם לד ע"א); לצפצפה עלה מעוקל במקצת, ונראה שכך היה גם המגל. הירושלמי מביא ברייתא האומרת שביום טוב מותר לבקע במגל; רב חסדא, אמורא בבלי המובא בסוגיית הירושלמי שם, מתרץ שמבקעים במגל של יד ואין מבקעים במגל של קציר (ירו', ביצה פ"ד ה"ג, סב ע"ג). מההקשר ברור שמגל היד הוא קטן יותר. האבחנה בין מגל יד ומגל קציר חוזרת במקורות. במגל יד מותר לשחוט, אך אסור לשחוט במגל קציר. הנימוק הוא שמגל הקציר "חונק", כלומר ששיני המגל קורעות את העור (משנה, חולין פ"ב מ"א). השיניים היו חלקות מצד אחד, עובדה המסבירה את מחלוקת בית הלל ובית שמאי האם מותר לשחוט במגל קציר "בדרך הליכתה", כלומר בצד שבו השיניים חלקות (שם שם). אם כן מגל הקציר היה משונן, ומגל היד חד וחלק.
למגל הייתה קת עץ נקבית, ואליה הוכנס החלק האחורי של המגל. מסמר שימש כמעין פין להחזקת להב המגל (תוס', כלים בבא מציעא פ"ב הי"ד, עמ' 580). החלק האחורי שהוכנס לקת נקרא "משיט" או "מסיט"<sup class="footnote-marker">36</sup><i class="footnote">תוס', כלים בבא מציעא פ"ב הי"ד, עמ' 580 ; פליקס, החקלאות, עמ' 188 .</i>.
<b>ולא במגירה</b> – המגירה היא כלי מעין משור משונן. המגירה מופיעה ברשימת הכלים שבהם אסור לשחוט, כיוון שיש להם שיניים (משנה, חולין פ"ב מ"א). משתמשים בה לשימושים רכים, כגון "לגרור בה את הגבינה" (משנה, שבת פי"ז מ"ב). נראה שהשיניים היו רחוקות זו מזו, ועל כן אם נפלה אחת השיניים המגירה טהורה (משנה, כלים פי"ג מ"ד). במשנת כלים המגירה מופיעה בתור כלי גדול שהמשתמש מחזיק בידיותיו משני הצדדים, מעין מסור גדול שיש לו שתי קתות. אם המגירה טמאה והאדם טהור, והוא החזיק את המגירה רק ביד אחת – אין הוא טמא, שכן דרך השימוש הרגילה היא רק בהחזקה בשתי הקתות (משנה, כלים פי"ד מ"ג). המגירה מופיעה ככלי אופייני לחרש העצים (משנה, ערכין פ"ו מ"ג). אם כן המגירה היא משור גדול ולו שתי קתות עץ, ובמשק הבית נעשה בו שימוש מסוים כסכין גדולה ומשוננת. סדר הפריטים במשנה (מגל, מגירה) שונה בכתבי היד, וזו תופעה רגילה כאשר המשנה מונה סדרת דוגמאות.
נשוב לפרשנות המשנה. ניתן להבין שדברי רבי עקיבא "כדרכו" משמעם שמותר לו לעבוד בקרדום, במגל ובמגירה ורבי יוסי חולק, או שמא אלו דברי הכול, ובכך גם רבי יוסי יודה. אפשר לנסח את שתי האפשרויות כבעיה של פיסוק המשנה: "רבי עקיבא אומר קוצץ כדרכו. בקרדום...", או: "רבי עקיבא אומר קוצץ כדרכו בקרדום...". כפי שנפרש להלן רבי יוסי תובע שינוי, ומכאן שרבי עקיבא האומר כדרכו חולק עליו, אם כן יש להעדיף את הפיסוק השני המוצע. הירושלמי מקשר את המחלוקת במשנתנו למחלוקת לעיל במשנה ד. שם חלקו בית שמאי ובית הלל האם מדלל הזיתים רשאי לדלל כדרכו (בית הלל) או שעליו להגביה טפח – "יגום" (בית שמאי). התלמוד דוחה העמדה זו ומסביר ששם המחלוקת היא על העיקרון, האם יש לחשוש שהבעל מתכוון לעבודת הקרקע, ואילו כאן המחלוקת היא על הצורך בשינוי<sup class="footnote-marker">37</sup><i class="footnote">בנוסח שלפנינו חשש רבי יוסי לעבודת הארץ. ראשונים התקשו בהבנת ההסבר: וכי בית שמאי אינם חוששים לעבודת הארץ? הרש"ס תיקן ל"עבודת האילן", אבל אין בתיקון זה סיוע כלשהו, שכן עבודת האילן היא היא עבודת העץ, כדברי בעל ספר הניר. פליקס הסביר שבית שמאי חוששים מהכשרת הקרקע ורבי יוסי הגלילי חושש מעידוד הצמיחה של העץ. אולי יש לתקן בירושלמי "בית שמאי" במקום "רבי יוסי (הגלילי)", והכל אתי שפיר. בית שמאי חוששים לעבודת הקרקע או האילן (והם היינו הך), ולא נאמר למה חושש רבי יוסי, ואנו פירשנו שהוא דורש שינוי בניגוד לרבי עקיבא המתיר לו לעבוד "כדרכו".</i>. ברור שלתלמוד קשה להעמיד את רבי יוסי כבית שמאי שדבריהם נדחו מההלכה. ברם לעתים קרובות התקבלו דברי בית שמאי להלכה, או שמרכיבים מתוך דבריהם התקבלו<sup class="footnote-marker">38</sup><i class="footnote">ראו ספראי, הכרעה כבית הלל.</i>. לפיכך אין קושי בהעמדת רבי יוסי כבית שמאי. עם זאת קשה לדעת עד כמה המחלוקות במשנה שלנו הן עקרוניות. האם התביעה היא שהעבודה תיעשה בשינוי כדי להבהיר שאין הבעל רוצה בעבודת האילן, או שמא התביעה לשינוי באה להבדיל בין השנה השביעית לשנה רגילה, כשם שמבדילים בין עבודה בחול המועד לעבודה רגילה ביתר ימות השנה. כמו כן, מי שאינו דורש שינוי (חכמים, רבי עקיבא ובית הלל), האם הם מתירים עבודות הקרובות לעבודות קרקע, או שהם מתירים כל עבודה שיכולה להתפרש, ולו באופן תאורטי, כעבודה למטרות מותרות אף שניתן גם לפרשה כעבודת קרקע (כמו להלן פ"ה ממשנה ה ואילך)? ואולי הם דוגלים בשיטה המיוחסת לרבי עקיבא: "והלב יודע אם לעקל אם לעקלקלות"<sup class="footnote-marker">39</sup><i class="footnote">ראו לעיל, פירושנו לפ"ד מ"א; תוס', פ"ג ה"ח.</i>, כלומר שכל עבודה מותרת אם היא למטרה מותרת (כאיסוף עצים), ואותה עבודה עצמה עלולה להיות אסורה אם היא למטרה של עבודת האילן או הקרקע. בדברי התנאים אין הגדרות כוללות המאפשרות לשחזר שיטה הלכתית לכידה, וספק אם זו הייתה כבר מגובשת לפני שלהי תקופת האמוראים. גם רמת השינוי לא תמיד מוגדרת. אבא שאול, למשל, התיר להברות בחורשים, אבל בתנאי שיגמום מעל הארץ (לעיל, ירו', לה ע"ב). זאת בניגוד למסקנת המשנה שגם בית הלל מודים במחליק (מי שכורת סדרת עצים) משל חברו שרשאי לשרש (לעיל מ"ד). ייתכן שאבא שאול מדבר על אדם הכורת עצים בחורש שלו, ברם ההקשר בתלמוד שם הוא שעושה פעולות בשדה חברו. על כן נראה שחורש (של הציבור) שונה ממטע של חברו, ושם נדרש שינוי אחר, מועט יותר.
<b>אילן שנפשח</b> – לעתים לפשוח את האילן משמעו לשבור ענף לגמרי<sup class="footnote-marker">40</sup><i class="footnote">כאותו סיפור: "מעשה בשנים שהיו רצין אחר הגייס ונתלה אחד בזית ופשחו ורדף את הגייס" (תוס', יבמות פי"ד ה"ט ומקבילות רבות). ברור שהלוחם תלש ענף ונלחם עמו כמקל, ואילו היה הענף מחובר במקצת לעץ היה חסר תועלת.</i>, אבל בדרך כלל נפשח משמעו שהענף נשבר, אך לא לחלוטין: "יחור של תאנה שנפשח ומעורה בקליפה" (משנה, עוקצין פ"ג מ"ח ומקבילות). <b>קושרין אותו בשביעית לא שיעלה אלא שלא יוסיף</b> – מותר לקשור את הענף כדי שלא יוסיף ליפול וייתלש לחלוטין. ענף שנשבר לא יתחיה עוד, אבל נפילתו עלולה להזיק ולכן הדבר מותר.

Mishnah 7

<b>מאמתי אוכלין פרות האילן בשביעית</b> – בשנה השביעית הפרות הם הפקר, וכל הרוצה רשאי לקטפם. באופן טבעי התפתחה תחרות מי יקטוף את הפרות קודם, וכל אדם רצה להקדים את חברו. זאת ועוד, הרעב היה עז והמצוקה גדולה, על כן היו כאלו ששאפו לקטוף פרות קודם זמנם. זה הרקע הרֵאלי למשל הספרותי על אישה בת טובים שאכלה פגי שביעית ולקתה בשל כך<sup class="footnote-marker">41</sup><i class="footnote">ספרי דברים, כו, עמ' 36 ומקבילות. בהמשך הפיתוח הספרותי מדובר על שתי נשים, האחת זינתה והשנייה אכלה פגי שביעית. ראו ספרי במדבר, קלז, עמ' 184 ; בבלי, יומא פו ע"ב ומקבילות. המדרש מבוסס על משחק מילים, שכן "אכלה פגה" הוא כינוי נקי ליחסי אישות קלוקלים טרם זמנם (בבלי, סנהדרין קז ע"א). על משחק מילים ביוונית ראו ליברמן, יוונים ויוונות, עמ' 126-125 .</i>.
מהמשנה עולה שחכמים התנגדו לקטיף מוקדם מדי של הפרות. נראה ששני טעמים לכך. הטעם הגלוי הוא קדושת פרות שביעית. את פרות שביעית יש לאכול בקדושה ולהימנע מבזבוז והשחתה "מפני שהוא גוזל בני אדם" (פירוש הרמב"ם למ"י). ההלכות העקרוניות בנושא זה שנויות להלן, בתחילת פרק ח. הסבר זה שנוי בספרא: "כל תבואתה מלמד שאין נאכלת אלא תבואה. מיכן אמרו מאימתיי אוכלים פרות האילן בשביעית? הפגים משהזריחו, אוכל בהם פיתו [בשדה]...", כבמשנתנו (ספרא, בהר פרק א ה"י, קו ע"ב). הבבלי מביא דרשה דומה לעניין דומה (הנדון במשנה י להלן): "לאכלה אמר רחמנא ולא להפסד" (בבלי, פסחים נב ע"ב). למרות הדרשות עדיין יש מקום לפרש שאת חכמים הנחה טעם נוסף, והוא החשש החברתי שהפרות ייקטפו מוקדם מדי וייגרם נזק לכלל<sup class="footnote-marker">42</sup><i class="footnote">כך פירש הרמב"ם בפירוש המשניות את משנה ט, ותמה עליו בעל תוספות יום טוב כיצד הוא מסביר בניגוד לתלמוד הבבלי. הסברו הוא שהרמב"ם רואה בשני הטעמים שהבאנו הסבר אחד, והפסוק שהבבלי מסתייע ממנו הוא דרשה בלבד.</i>. שני הטעמים אינם סותרים אלא משלימים זה את זה. זאת ועוד, הטעם של מניעת נזק לציבור כתוצאה מאכילה מקודמת עשוי להיות סיבה רֵאלית להלכה שאין לגרום הפסד לפרות שביעית. בשנה רגילה אדם דואג לרכושו וחזקה עליו שיימנע מבזבוז, אבל בשנה השביעית קיימת תחושת הפקר; לציבור חסרים מקורות מזון מחד גיסא, אך מאידך גיסא היחיד עשוי למצוא את עצמו מול שפע מזון, וקיימת נטייה טבעית לבזבוז. על כן ציוו חכמים למנוע בזבוז והשחתת מזון, לבל יפגע היחיד במשאבי הציבור או בקדושת הפרות.
מכל מקום, הכלל הוא שאין לקטוף פרות בטרם ייכנסו להגדרה מינימלית של פרי. הגדרה זו חלה גם על חובת מעשרות ביתר ימות השנה, כפי שנראה להלן. המשנה מלמדת על רמתה הגבוהה של התרבות החקלאית. חכמינו ידעו להגדיר בעדינות שלבים בהתפתחות הפרי, כפי שנראה גם להלן במשנה י. למשנתנו מקבילה כמעט מלאה במסכת מעשרות (פ"א מ"ב) הדנה בשאלה ממתי חייבים להפריש מעשרות. <b>הפגים</b> – פגים הם בדרך כלל פגי תאנה, <b>משהזריחו</b> – מותר לאכול פגים שיזריחו. הפירוש המדויק שנוי במחלוקת פרשנית<sup class="footnote-marker">43</sup><i class="footnote">ראו פליקס, שביעית א, עמ' 271-270 .</i>, אבל נראה שהכוונה כשתאנה מאבדת את צבעה הירוק ומקבלת צבע אדמדם. באחד מזני התאנים כשהתאנים אדמדמות הן מתאימות למאכל, אך מותר לאכלן דרך ארעי כבר בתחילת האדמתן. <b>אוכל בהן פיתו בשדה</b> – זו אכילה דרך ארעי, שבדרך כלל אין חייבים עליה במעשרות. הרקע הרֵאלי לכך הוא חקלאי היוצא לשדה בבוקר עם פת לחם וסועד שם במשך היום עם ירקות השדה ופרותיו. <b>ביחלו</b> – התאנים הגיעו לשלב ההבחלה, <b>כונס לתוך ביתו</b> – ואוכל מהן כרגיל, דרך קבע. ההבחלה היא משלבי ההבשלה. במונח זה משתמשים לציון הבשלה שלא על העץ. פרי שנקטף קשה, ומותירים אותו בארגזים או בערֵמות כדי שיתרכך בשמש.
המשנה ממשילה: "משל משלו חכמים באשה: פגה, בוחל וצמל. פגה עודה תנוקת, בוחל אלו ימי נעוריה, בזו ובזו אביה זכאי במציאתה, ובמעשה ידיה ובהפרת נדריה. צמל כיון שבגרה..." (משנה, נדה פ"ה מ"ז). אם כן בוחל הוא מצב שהפרי אפשרי לאכילה, אך אינו מוכן. התלמוד הבבלי למקום מסביר שבחל הוא מצב שהנערה הביאה כבר חלק מסימני הבגרות (בבלי, נידה מז ע"א).
בירושלמי למשנתנו מובאת הגדרה לא ברורה לביחלו: "רבי חייא בר בא אמר חייתה. כמה דתימר וגם נפשם בחלה בי" (לה ע"ב). ברור שהאמורא מצטט את הפסוק מזכריה יא ח. בתלמוד הבבלי (נידה מז ע"א) מובאת אותה דרשה, אלא ששם היא משובצת בצורה ברורה ומובנת יותר. אבל פירושה של המילה "חייתה" לא התברר, ואולי הכוונה שאת הדרשה הביא רבי חייא בא אבא (בא) בשם רבי לוי בר חייתה. הירושלמי אומר עוד: "רבי אבא בר יעקב משם רבי יוחנן משיאדימו פניהם. וכל התאנים פיהם מאדימות? רבי תנחום בר מריון בשם רבי יוחנן לוקח אחת ומניח אם בשלה בתוך כדי מעת לעת חייבות ואם לאו פטורות" (ירו', מעשרות פ"א ה"ב, מח ע"ד). "יאדימו פניהם" משמעו שהתאנה מקבלת את הגוון האדום, הוא הגוון שיש לתאנה רגילה בשלה. תאנים שאינן בשלות הן ירוקות יותר. על כך המשנה שואלת האם כל התאנים מאדימות, שהרי יש זנים שאינם אדומים. על כן רבי תנחום מציע שיטת בדיקה אחרת לתאנים שאינן אדומות: קוטף תאנה ומניח לה להבחיל; אם בשלה תוך יום, כלומר שהתרככה כראוי – התאנים חייבות במעשר. נמצאנו למדים שאכן ההבחלה היא מצב הבישול של פרי שכבר נקטף לפני כן. קבלת הגוון האדום היא המקבילה למצב זה.
הגדרה מדויקת יותר יש בירושלמי: "רבי זעירא שמואל אמר: שיתין יומין שותה עליי (שישים יום העלים שותים)... תני רבן שמעון בן גמליאל אומר: מהוצאת עלין ועד הפגין חמשים יום, מן הפגין ועד השיתין הנובלות חמשים יום. מן השיתין הנובלות ועד התאנים חמשים. רבי אומר: כולהן ארבעים ארבעים יום. לקט תאינה ואינו יודע אימתי חנטה, אמר רבי יונה: מונה מאה יומין למפריע, אם חל לתוכן חמשה עשר בשבט והוא יודע אימתי חנטה" (ירו', פ"ה ה"א, לה ע"ד). אם כן פגים הם כמאה ועשרים או מאה וחמישים יום לפני הקטיף, ולפי רבי יונה החניטה היא מאה יום לפני הקטיף. כל זאת להגדרת המונח "פג".
<b>וכן כיוצא בהם בשאר שני שבוע חייבים במעשרות</b> – אותו כלל חל בשאר הפרות וכן לעניין מעשרות, כפי שפירשנו. כלומר שמה שחייב במעשרות אוכלים ממנו דרך קבע, ומה שטרם הגיע לעונה זאת מותר, לפחות לעתים, לאוכלו דרך ארעי. במשנה הבאה יופיע פירוט של כלל זה<sup class="footnote-marker">44</sup><i class="footnote">פירוט עונת המעשרות יידון בפירושנו למעשרות פ"א מ"ב ואילך.</i>. "בשאר" הם שאר שני שבוע. יש גורסים "ושאר", וכן במשנה הבאה (<b>ב</b>, <b>ג 4</b>, <b>ג 7</b>, <b>ז</b>, <b>ט</b>, <b>נן</b>, <b>ת </b><sup class="footnote-marker">45</sup><i class="footnote">ב-<b>כ</b> – "ובשאר".</i>3), וכן גרס רבי יהוסף אשכנזי בשם "כל ספרים", ובראשונים נוסחאות שונות. רבי יהוסף אשכנזי פירש ש"שאר" הן שאר הפרות וגרס: "וכן כיוצא בהם בשאר. ושאר שני שבוע...". שאלת הגרסה נותרה פתוחה, אבל ההלכה היא שהרשימה במשנה היא דוגמה בלבד.

Mishnah 8

המשנה הקודמת קבעה כלל המבוסס על דוגמה של תאנים. משנתנו מפרטת דוגמאות נוספות, וברור שלא יצאה מיד אותו עורך כמו המשנה הקודמת. אילו הייתה זו אותה עריכה היה הסיכום "וכן כיוצא בהן" צריך להופיע בסוף הרשימה שבמשנתנו. מעבר לכך, לאחר הניסוח ו"כן כיוצא בהן" אין מקום לפירוט נוסף של דוגמאות. עם זאת, משנתנו מבטאת אותה תפיסה הלכתית כמו המשנה הקודמת, והיא בנויה עליה מבחינה סגנונית.
<b>הבוסר משהביא מים</b> – הבוסר הוא הענבים שאינם בשלים, וזו המקבילה לפגים בתאנה, <b>אוכל פיתו בשדה</b> – דרך ארעי, כמו פגים. גם במשנת עוקצין שני המינים מוגדרים כסוגי מאכל (המטמאים ונטמאים כאוכל): "הפגין והבוסר רבי עקיבא מטמא טומאת אוכלין, רבי יוחנן בן נורי אומר: משיבואו לעונות המעשרות" (עוקצין פ"ג מ"ו). אם כן בוסר, כמו פגים, טרם הגיע לעונת מעשרות. משנתנו מהלכת על פי הכלל שאוכלים בשביעית רק מה שהגיע לעונת מעשרות, אך כוונתה שמה שהגיע לכך אוכלים דרך קבע, ואילו דרך עראי מותר לאכול מעט קודם. ייתכן שרבי עקיבא במשנת עוקצין חולק על משנתנו; לדעתנו פגים ובוסר הם אוכל עוד בטרם באו לעונת מעשרות, ואולי גם רבי עקיבא התיר לאכול מהם דרך קבע בשביעית, אך הדבר לא נאמר במפורש. ייתכן גם שרבי עקיבא ורבי יוחנן בן נורי אינם חולקים, אלא כל אחד מנסח את ההלכה בדרך אחרת (בבחינת "קרובין דבריהן להיות שוין"). רבי עקיבא קובע מתי הם אוכל, ורבי יוחנן מסתמך על הגדרת עונת המעשרות שהיא אותה הגדרה, וכל אחד ניסח בנפרד את דבריו.
הירושלמי שואל על הבוסר מדוע מותר לאכול ממנו ומשיב שכן "דרך קיהות אוכלות אותו" (לה ע"ג). "קיהות" הן כנראה זקנות שאיבדו את חוש הטעם<sup class="footnote-marker">46</sup><i class="footnote">כן גם בתוס', תרומות פ"י ה"ב, שהקיאות אוכלות את מעי האתרוג. ליברמן מביא את דברי פליניוס המספר שנשים הרות אוכלות גרעיני אתרוג, וראו דברי פליקס, שביעית, עמ' 281 , הערה 280 .</i>. כך גם מי ש"בא מן הדרך והיו רגליו קיהות עליו" (ירו', יומא פ"ח ה"א, מד ע"ד). מעניינת היא דרשתו של רבי יוסי איש כפר הבבלי: "הלומד מן הקטנים למה הוא דומה לאוכל ענבים קהות ושותה יין מגתו" (משנה, אבות פ"ד מ"כ ומקבילות). אם כן הענבים הצעירים, שכל האוכל מהם אוכלם טרם זמנם, נקראים "ענבים קהות", על שם ה"קהות" האוכלות מהן. כן מופיעים הביטויים "שיניים קהות", במובן של שיניים עייפות וחלשות<sup class="footnote-marker">47</sup><i class="footnote">ספרא, בחוקותי פ"ה ה"ד, קד ע"א; אבות דרבי נתן, נו"ב פ"א, עמ' 6; בראשית רבה, צז יב, עמ' 1220 ועוד.</i>.
<b>הבאיש כונס לתוך ביתו</b> – ברור מההקשר שהבאשת ענבים דומה להבחלת התאנים. הבאשה נזכרת תכופות, ובדרך כלל הכוונה למצב שהפרי (ענבים או פרי אחר) נרקב. נראה שכאן הכוונה לשלב אחר שניתן לשחזרו רק מתוך ההקשר. מקור הביטוי אינו ברור. <b>וכן כיוצא בו בשאר שני שבוע חייב במעשרות –</b> כלל זה שנינו גם לעיל.

Mishnah 9

משנה זו היא המשך ישיר של קודמתה וקובעת ממתי מותר לאכול מפרות האילן, כלומר מתי הם הופכים ראויים למאכל.
<b>זיתים משהיכניסו רביעית ליסאה</b> – את המשפט ניתן לפרש בשתי צורות: או שיש בסאה של זיתים רביעית שמן (רמב"ם, ר"ש ואחרים), או שיש בזיתים רביעית שמן באותה כמות שבזיתים לחים ראוי שתצא מהם סאה. בזית הלח שני מרכיבים עיקריים, שמן ומים, או נכון יותר מוהל שהוא חומר שרובו המכריע מים ומעורבים בו שאריות שמן וחומרים נוספים. בדרך כלל יש בזית 25-20 אחוזי שמן. כיום בזיתים מושקים אחוז השמן נמוך יותר, על חשבון גידול בנפח של הזית. רביעית היא רביעית הלוג, הלוג הוא רבע קב שהוא גם אחד חלקי עשרים וארבעה של סאה. על כן רביעית היא אחד חלקי תשעים ושישה של סאה. ההבדל בין שני הפירושים שהצענו הוא האם די שיהיה בזית קצת פחות מאחוז אחד של כמות השמן הרגילה (אחד חלקי תשעים ושישה), או פי ארבעה עד חמישה מזה. הפירוש הראשון קשה, שכן בשלב זה השמן טרם מוכן לאכילה, <b>פוצע ואוכל בשדה</b> – זית במצב זה של בישול דינו כמו בוסר או תאנה פגה.
<b>היכניסו חצי לוג</b> – חצי לוג הוא פי שניים מהכמות הקודמת, <b>כותש [וסך] בשדה [הכניסו שליש כותש בשדה]</b> – המצוי בסוגריים נוסף בכתב יד קופמן בצד עם ניקוד, כיתר מעשי ההגהה הראשונה בכתב יד זה. מתוך ההשוואה לשתי המשניות הקודמות, ולפי יתר עדי הנוסח, אפשר לשחזר את הנוסח המקורי. <b>כותש וסך ובשדה הכניסו שליש כותש [בשדה] וכונס לתוך ביתו</b> – לשם הבהרת המשנה נוח יותר להתחיל מהמקרה האחרון. אם הכניסו הפרות שליש, ולכאורה הכוונה לשליש קב, מותר לו להשתמש בהם ללא הגבלות, כמו הבאשה בענבים או בוחל בתאנים. כמו שתי הדוגמאות הקודמות הזית עדיין רחוק מאוד מהבשלה מלאה<sup class="footnote-marker">48</sup><i class="footnote">הרא"ש פירש שהכניסו שליש מהרגיל, שזה זמן החיוב במעשרות, ומהתלמודים נראה שלא כך הבינו את המונח (להלן).</i>. לפי הפירוש הראשון יש בזית אחד חלקי עשרים וארבעה מהיבול הרגיל, ולפי הפירוש השני רבע או חמישית מהיבול הרגיל. דומה שמצב זה משמעו שהזית כבר מוכן חלקית, לכן יש להעדיף את הפירוש השני, שכן לפי הפירוש הראשון עדיין הזית מניב מעט מאוד שמן.
בין שני המצבים המתוארים המשנה מונה מצב ביניים: "הכניסו חצי לוג". מצב זה אינו קיים בתאנים ובענבים, וגם דינו באמצע, בין שני המצבים האחרים: כותש אבל אינו מכניס לביתו, אלא מותר לו רק לסוך בשדה.
הירושלמי מסביר את המשנה: "מהו שליש? לוג! מתניתא שהן עושין שלשת לוגין לסאה" (לה ע"ג). הירושלמי רוצה לשמור על מבנה המשנה ובו היבול מוכפל כל פעם: רביעית לוג, חצי לוג, לוג, ומסביר שלוג מכונה במשנה "שליש" משום שהמשנה מדברת על מצב שהזיתים מניבים בו שלושה לוגים שמן לסאה זיתים. מהירושלמי משמע שאחוז השמן הרגיל שמפיקים מזיתים הוא שלושה לוגים לבית סאה, כלומר אחד חלקי שנים עשר וחצי, כ- 8% שמן בלבד. זהו אחוז נמוך ביותר, וקשה להאמין שהתלמוד לא הכיר מצב שהזית מפיק בו יותר שמן. גם פליקס התקשה בהבנתו של משפט זה. פליקס מסביר שזה אחוז השמן המינימלי במקומות לא פוריים. נראה שלפנינו מקרה נדיר ובו הדיאלקטיקה התלמודית היא הגורם המכריע ולא הרֵאליה. עורך הירושלמי רצה להגיע למצב שהמבנה הספרותי יהיה שלם, דהיינו שבכל מצב יהיה פי שניים יבול מקודמו (רביעית, חצי, לוג). על כן נאמר בו שגם משנתנו מדברת על לוג, והוא מכונה "שליש" משום שיש מקרה תאורטי (שאינו רֵאלי) שהיבול הוא שלושה לוגים לסאה, ושליש שלו הוא לוג. מכל מקום אמורא זה הבין, או דחק את עצמו להבין, שה"סאה" במשנה היא סאה של זיתים לחים, ולא סאה של יבול שמן מתוכנן. ברם כל זה אינו פשט המשנה, אלא ניסיון לסדרה במבנה ספרותי "נקי" ומשוכלל.
לפי פשוטם של דברים, "שליש" אינו שליש לוג אלא שליש מכמות השמן הרגילה לאותו מטע.
הסבר הירושלמי אינו משנה את ההלכה, הוא רק מיישם אותה על מקרה חריג ובלתי רֵאלי, כדי לשמור על מבנה ספרותי נאות.
בספרא מובאת מקבילה חלקית למשנתנו, וכבר הבאנו מדרש זה שיש בו תוספת הסבר למשנה: "כל תבואתה, מלמד שאין נאכלת אלא תבואה. מיכן אמרו: 1. (משנה ז שלנו) מאימתי אוכלים פרות האילן בשביעית הפגים משהזריחו אוכל בהם פיתו [בשדה], ביחלו כונס לתוך ביתו. וכן כיוצא בהם ושאר שני שבוע חייבים במעשרות. 2. (משנה ח שלנו) הבוסר משגרע אוכל בו פיתו בשדה, הבאיש כונס לתוך ביתו, וכן כיוצא בו. ושאר שני שבוע חייבים במעשרות. 3. (משנה ט שלנו) זיתים כל זמן [מקום] שהם עושים שלשת לוגים לסאה. הכניסו רביעית [למאה<sup class="footnote-marker">49</sup><i class="footnote">המילה אינה בנוסח ילקוט שמעוני ומיותרת, כפי שנראה להלן.</i> ] פוצע ואוכל בשדה, הכניסם [צריך להיות הכניסו] חצי לוג כותש וסך בשדה. הכניסו לוג כותש בשדה, וכונס לתוך ביתו. וכן כיוצא בהם בשאר שני שבוע חייבים במעשרות, ושאר כל פרות האילן, אין את רשאי לכבוש מהם ולשלוק מהם ולא לאכול מפניהם, אלא כעונתן למעשרות כך עונתן לשביעית" (ספרא, בהר פ"א ה"י-הי"ב, קו ע"ג). ברור שהרשימה בספרא מבוססת על משנתנו: היא מביאה את כל החומר במשנה למרות הכפילויות שבין המשניות. אלא שיש בינה לבין משנתנו הבדלים אחדים. את משנה ט המדרש מתחיל במשפט "זיתים כל זמן [מקום] שהם עושים שלשת לוגים לסאה", ולפי ההסבר שלנו כל הדוגמאות להלן הן במקום שעושים יבול שמן מועט של 8% שמן. במקום מעין זה, אם הכניסו רביעית שהיא אחד חלקי שנים עשר של היבול (לפי יבול של שלושה לוגים לסאה) פוצע בשדה; אם הכניסו חצי לוג (שישית של שלושה לוגים) כותש וסך בשדה, ואם הכניסו לוג (שליש) כונס לביתו. קשה להכריע האם הספרא תיקן את המשנה לפי מסקנת הירושלמי, או שמא הירושלמי הכיר את המדרש ופירש את המשנה לפיו. להלן נראה הבדל נוסף בין משנתנו לבין הספרא, ודומה שלמדרש מקור דומה למשנתנו הכולל את הכפילויות שבמשנה, אך בנוסח שונה במקצת. התלמוד הסביר אפוא את משנתנו לפי הנוסח שמצוטט במשנה וניסה לתאם בין הנוסחאות על חשבון הבהרת הפן הרֵאלי המתבטא במשנה.
מכל מקום, הכמות של שלושה לוגים לבית סאה אינה הערכה של יבול רגיל, ולא של יבול מינימלי, אלא זו הדוגמה המקרית שהמשנה נוקטת בה. היא נבחרה מסיבות ספרותיות, כדי שכמויות השמן תהיינה רביעית, חצי לוג ולוג. זו דוגמה חשובה להבנת האפשרויות לניצול חומר תלמודי לחקר הרֵאליה של הארץ. לעתים קרובות הדוגמאות הן רֵאליות, אך לעתים הן מושפעות מצרכים ספרותיים ואינן משקפות את המצב בארץ.
אם כן, "הביאו שליש" אינו קשור לחצי לוג או לסאה אלא הכוונה להבאת שליש מהיבול, ואכן מידה זו מופיעה בתור מועד הבאת מעשרות בתבואה ובזיתים ללא קשר למשנתנו ולמידות שיש בה<sup class="footnote-marker">50</sup><i class="footnote">ראו פירושנו למעשרות פ"א מ"ג</i>.
<b>וכן כיוצא בהן בשאר שני שבוע חייבים במעשרות</b> – תוספת זו שנויה בשתי המשניות הקודמות. <b>ושאר כל פרות האילן כעונתן למעשרות כך עונתן לשביעית</b> – זהו ניסוח שחלקו מקביל למשפט הקודם. בכל יתר פרות האילן כעונתם למעשרות עונתם לשביעית, כלומר שבמצב שהם חייבים בו במעשרות מותר לקטפם בשביעית. תוכן הלכה זו נאמר גם במשפט הקודם, אלא שהמשנה באה להוסיף שכך הדין ביתר הפרות שלא נמנו במשנה. המשנה מנתה את התאנה, הגפן והזית; אלו היו הפרות הנפוצים ביותר, ושאר כל הפרות דינם זהה. הדין האחרון חוזר למעשה ארבע פעמים ויש בכך עדות לליקוט המשניות ממקורות שונים, אך גם לעריכה מאחדת של העורך הקדמון, שנתן לכולן מבנה ספרותי וסגנון דומה.

Mishnah 10

<b>מאמתי אין קוצצין את האילן בשביעית</b> – המשנה מניחה שמותר לקצוץ את גזע האילן בשביעית, זאת בהתאם להגבלות השנויות במשנה ד. אבל אם יש על האילן פרי בכמות משמעותית אין לקצוץ אותו לפני שהפרי נקטף, זאת כדי למנוע הפסד פרות שביעית. בסיום פירושנו למשנה נחזור להבהרת הרקע ההלכתי. הנושא קרוב ביותר לנושא המשניות הקודמות. גם כאן הנתון הקובע הוא ממתי הפרי שעל העץ כבר נחשב לאוכל. היה מקום לסבור שהמשנה תאמץ את ההגדרות של המשניות הקודמות, ושאלה זו תבורר בהמשך. <b>בית שמי אומרים כל האילן משיוציא</b> – לא נאמר מה האילן יוציא ונברר זאת בהמשך, <b>ובית הלל אומרים החרובין משישלשו</b> – פרי החרוב הוא הלקט שחור מאורך. "משישלשו" הוא מידה בלתי ברורה, ורבו בה הנוסחאות: <b>א</b> גורס כמו כתב יד קופמן; נוסחאות אחרות: ישלשילו (<b>ז</b>); ילשלשו (<b>פ</b>); ילשלו (<b>ץ</b>); ישרשו (כ"י קופמן לאחר התיקון); ישרישו (<b>ג 4</b>); ישרשרו (בבלי, ברכות לו ע"ב, פסחים נב ע"א, וכן גרס בעל מלאכת שלמה והגיה ל"ישלשלו"), וכל השאר "ישלשלו". בירושלמי "שילשולן" (שלשולן אצל הרש"ס) הוא חנִטָתָן. כלומר מדובר בחניטת הפרות, ופליקס מסביר שהניצנים יוצרים מעין שרשרת, וממילא גם חילופי הנוסח מכוונים כולם לאותה מילה – שרשרת, שלשלת<sup class="footnote-marker">51</sup><i class="footnote">אבל בעמ' 293 הוא מפרש קצת אחרת.</i>. מכל מקום, ה"הוצאה" כאן היא הוצאתם של פרחי התפרחת. החרובים לא נזכרו ברשימת הפרות במשניות הקודמות, וממילא אי אפשר להשוות את השלשול-שרשור לשום מינוח מקביל אחר, ולהלן נשוב לכך.
<b>והגפנים משיגרעו</b> – לכאורה היה מקום לגזור את הצורה "יגרעו" מלשון גרעין, כלומר משיוכר הגרעין או משעה שהפרי יקבל צורת פרי, אם כי קטן כגרעין. בירושלמי (לה ע"ג) רבי יונה מפרש 'משיזחלו מים כמה דאת אמר כי יגרע נטפי מים...' (איוב לו כז)". הדרשה תמוהה, שהרי בפסוק לא נאמר שגרע הם מים, אבל אין מקשים על הדרשה, ונראה שרבי יונה ידע שהיווצרות עסיס היא הזמן שבו הפרי כבר משמעותי, והדרשה היא זכר לדבר בלבד. במשנה ח נאמר שהבוסר נחשב לפרי "משהביא מים". הדרשה שכבר הבאנו מהספרא מעניקה את הביסוס ההלכתי למשנתנו. שם הנוסח המקביל למשנה ז שלנו הוא: "הבוסר משגרע אוכל בו פיתו בשדה..." (ספרא, בהר פ"א הי"א, קו ע"ג). ברור שהרשימה בספרא מבוססת על משנתנו: היא מביאה את כל החומר במשנה למרות הכפילויות שבין המשניות. הניסוח של הספרא "הבוסר משגרע" מקביל ל"הביא מים", כפי שהעיר בצדק הר"ש לספרא, ואלו הם גם דברי רבי יונה<sup class="footnote-marker">52</sup><i class="footnote">בבלי, ברכות לו ע"ב; פסחים נג ע"א: "הוא בוסר, הוא גירוע, הוא פול הלבן", והכוונה שבוסר מידתו בגירוע, ובכפול הלבן, כמו שהבבלי מסביר שם.</i>. <b>הזיתים משיניצו שליש</b> – לכאורה היה צריך להבין ש"ינצו" הוא הוצאת הניצן, וזהו שלב מוקדם ביותר, לפני שרואים צורת פרי. ברם כפי שראינו "שליש" מופיע במשנה הקודמת, ושם נאמר שאם הכניסו שליש מותר למסוק את הזיתים. יש להניח אפוא שגם כאן הכוונה לכשיביאו שליש, ומשמעותו כמו במשנה ט לעיל. כל הנוסחאות שלפנינו גורסות "יניצו", בכתיבים שונים במקצת, אבל משמעותו הבאת שליש היבול. שינצו משמעו שיביאו. <b>ושאר כל פרות האילן משיוציא</b> – בשאר הפרות בית הלל מודים לבית שמאי, כלומר שכל מה ששנינו במשנה הוא פירוט של "יוציא". <b>כל האילן כיוון [שבא] לעונת המעשרות מותר לקצצו</b> – הכלל הוא שעץ שהגיע לעונת המעשרות מותר לקצצו, מן הסתם לאחר שיקטוף את פרותיו.
הרשימה במשנה י הייתה צריכה להיות זהה לזו של משניות ז-ט, שהרי בשני הנושאים מדובר על מצב שבו הפרי מתחייב במעשר. הזמן של הגפנים בשתי המשניות זהה (בניסוחים שונים), שהרי "משיגרעו" של משנה י זהה ל"הביא מים" שבמשנה ח. אבל משנה ט מוסיפה את החרוב, במקום התאנה. בגפנים ההלכה זהה, אבל יש הבדל בניסוח (משנה ט כמו נוסח המשנה שהכיר מדרש הספרא), ובזיתים ההלכה דומה, אבל הניסוח במשנה (לפי עדי הנוסח שבידינו) מטעה. נראה שמשנה י באה ממקור שונה מזה של משניות ז-ט, אך קרוב לו בתוכנו.
דיוננו בגוש המשניות ז-י הניב מסקנות בעלות חשיבות כללית להתגבשות נוסח המשנה. המשניות ערוכות בסגנון דומה, אך יש בהן כפל עניינים. על כן צריך להניח שהן נלקטו ממקורות שונים, והעורך שינה בהן מעט כך שניסוחן יהיה דומה, בלא שתיקן את הכפילויות. הספרא הכיר את העריכה הזאת, אבל בנוסח שונה במקצת. עורך מאוחר עוד יותר צירף את משנה י, שההלכות בה דומות, אבל הניסוח שונה.
כאמור, במשנתנו שלושה מינים ולהם דינים ייחודיים מפורטים: חרוב, גפן וזית. הרש"ס הסביר שזיתים וגפנים עיקרם ליין ולשמן ולכן נצרכו בית הלל לקבוע להם זמן מוגדר, ואילו החרוב טעמו מר לפני עונה זאת. לא זכינו להבין מדוע נימוקים אלו מסבירים את בחירת עצים אלו. דווקא פליקס מסביר שחרוב וזית טובים לבנייה וככל שהם מזקינים הגזע חלול וערכו יורד, לכן התירו בית הלל לקצצם עד לחניטת הפרי. לעומת זאת בגפן המצב הפוך: העץ הוא כמעט חסר תועלת, ואם החליט הבעל לכרתו סימן שהפרי מועט ביותר ולכן לא ייגרם לאוספי שביעית נזק רב אם יוחלט לכרתו עוד לפני שהפרי בעל ערך. ניכר שפליקס הבין שכל המידות במשנה הן מידות מֵרביות ומותר לקצוץ את העצים עד שתהיה בהם כמות זו של פרי, בניגוד להסברנו לעיל. יתר על כן, פליקס מבין שיש הבדל הלכתי מהותי בין המינים, ולכל אחד דין שונה.
לדעתנו יש לחפש הסבר אחר. גפן וזית הם הפרות התדירים והרגילים. בתאנה כל הדין שבמשנה אינו אקטואלי: פרות התאנה אינם מבשילים כאחד (ראו פירושנו לפאה פ"א מ"ד). על כן אין מצב שבו ניתן לכרות אותם עד שכל הפרי הבשיל ונקטף. כאשר הפרות הראשונים הגיעו לכלל הבשלה יש על העץ עוד פרות רבים שהם פגים ואי אפשר לכרות את העץ, על כן לא מנתה המשנה את התאנה. החרוב נזכר בגלל חשיבותו בשנה השביעית. בדרך כלל החרוב היה מאכל עניים ואדם מן היישוב כמעט לא אכל חרובים, על כן היה החרוב עץ שפריו נועד לבהמות בלבד. אבל בשנה השביעית המחסור היה גדול והחרוב הפך לספק חשוב של מזון, ולכן נידון כאן<sup class="footnote-marker">53</sup><i class="footnote">לערכו של החרוב ראו ספראי, הכלכלה, עמ' 143-141 . פליקס, עצי פרי, עמ' 214-203 , מאריך בתיאור חשיבותו של העץ, אך גם הוא מצטט את המימרות שהחרוב הוא מאכל עניים.</i>. על צריכת החרוב בשנה השביעית אנו שומעים ממדרש המצטט סדרה של בדיחות אנטי יהודיות שהיו מקובלות בין הנכרים בקיסריה: "בגין דלא נצרוך לחרובא כיהודאי" (בשביל שלא נצטרך לצרוך חרוב כמו היהודים) (איכה רבה, פתיחתא יז, עמ' 14 ; ג ה, עמ' 127). אמנם לא נאמר שם במפורש שהכוונה לעוניים של ישראל בשנה השביעית, אבל בהמשך הקטע מובאות בדיחות דומות על הקשיים הכלכליים של יהודים בשנה השביעית דווקא, ודומה אפוא שזו תמונה יפה של החיים בדומה לזו העולה גם ממשנתנו.
בית שמאי נותנים הנחיה כוללת ואינם מבדילים בין גידול אחד למשנהו. בית הלל מקבלים את הכלל העקרוני של בית שמאי "משיוציא", אלא שהם נותנים לכל פרי את המידות הראויות לו, וכאמור זהו הבדל עקרוני בגישתם ההלכתית של שני הבתים<sup class="footnote-marker">54</sup><i class="footnote">ראו דיוננו בפ"ב מ"א.</i>. בית הלל רוצים הלכה שתכלול התייחסות למקרים פרטיים, ובית שמאי מחפשים הגדרה כוללת שתתאים למקרה הממוצע. כאמור הכותרת במשנה היא "מאמתי אין קוצצין", משמע שאם הפרות טרם הבשילו לחלוטין מותר לקצוץ את העץ. פירוש זה קשה, שהרי לפני שהפרי הבשיל אסור לקטפו, כמו שראינו במשניות ז-ט. אם אסור לקטפו והוא שייך לעניים – מדוע יהיה מותר לקצוץ את העץ?! על כן אפשר אולי לפרש "מאמתי אין מקצצין": כל עוד יש בעץ פרי שהבשיל במידה מינימלית (זו שנקבעה במשניות ז-ט) אסור לקצצו, ומשהבשילו הפרות מותר לקצצו לאחר שהבעל יקטוף את הפרות לעצמו. לפי הסבר זה כוונת המשנה היא בעצם "מאימתי קוצצין פרות שביעית", והנוסח אינו מדוקדק.
הראשונים הקשו על משנתנו כיצד זה מותר בכלל לכרות עץ פרי, הרי בהמשך תקבע המשנה כי הדבר אסור. בעל מלאכת שלמה מציע מקרים מספר שמותר בהם לכרות עץ פרי. כפי שנראה להלן האיסור לכרות לא נתפס כהלכה נורמטיבית, ורבו בו החריגים. שאלה אחרת היא טעמו של האיסור. לעיל (מ"ז) הצענו שתי אפשרויות הסבר: חכמים רצו למנוע קטיף מוקדם, או שרצו למנוע הפסד פרות שביעית (ספרא). בהתאמה לכך יהיה מקום לפרש את משנתנו שאסור לו לקצוץ עץ כדי שלא לגזול עניים, או כדי למנוע הפסד לפרות שביעית. הבבלי מסביר, כבדרך אגב, שאיסור כריתת עץ נובע מהפסוק " 'לאכלה' אמר רחמנא ולא להפסד" (פסחים נב ע"ב), וזה נוסח אחר, מקוצר יותר, לדרשת הספרא שציטטנו בהסברנו למשנה ז.
בתלמוד הבבלי (שם) מובא סיפור על רבי אלעאי שכרת עץ תמר כשעליו כפנייתא (תמרים שטרם הבשילו). אין בתלמוד הסבר מניח את הדעת להיתר שנהג החכם בניגוד לכאורה למשנה. המעשה מצביע על מצב שההלכות היו בו גמישות יותר ממה שמשתקף במשניות שלפנינו, או שמא הן נתפסו כעצה טובה ולא כהנחיה הלכתית.
<b>כמה יהא כזית ולא יקצצנו רובע</b> – אבל אם אין בעץ אפילו רובע (רובע קב) זיתים אין עוד הצדקה כלכלית להחזקת העץ.
המשנה מבליעה הנחה שאין לקצוץ עץ פרי מניב גם ביתר ימות השנה. אין במקורותינו ביטוי בהיר להלכה זו, והיא מושמעת כבדרך אגב. במקרא מדובר רק על איסור לכרות עץ בזמן מצור על עיר אויב: "כי תצור אל עיר ימים רבים להלחם עליה לתפשה לא תשחית את עצה לנדח עליו גרזן כי ממנו תאכל ואֹתו לא תכרת, כי האדם עץ השדה לבֹא מפניך במצור. רק עץ אשר תדע כי לא עץ מאכל הוא אֹתו תשחית וכרת, ובנית מצור על העיר אשר הִוא עשה עמך מלחמה עד רדתה" (דברים כ יט-כ). היה ניתן לפרש שהכתוב אוסר רק כריתת עץ של אחר בזמן מלחמה, אך לאדם הזכות לכרות את העץ שלו באילו נסיבות שירצה. ברם חכמים למדו מפסוקים אלו איסור כללי על כריתת עצים, ולפי ההלכה אסור לעקור או לכרות עץ מניב. משנתנו היא עדות לכך, וכן: "והקוצץ נטיעותיו אף על פי שאינו רשאי פטור, אחרים שקצצו את נטיעותיו חייבים" (משנה, בבא קמא פ"ח מ"ו). "פטור" הוא פטור מעונש על הפרת לאו, ו"חייבים" הוא חיוב ממון על פגיעה ברכוש אחר. הבבלי קובע במפורש ומגדיר "דיקלא דטען קבא אסור למקצציה" (דקל הטעון קב [תמרים] אסור לקצצו. בבא קמא צא ע"ב; בבא בתרא כו ע"א), וכמו כן חכמים מגנים את "קוצצי אילנות טובות"<sup class="footnote-marker">55</sup><i class="footnote">תוס', בכורים פ"ב הט"ז; סוכה פ"ב ה"ה; בבלי, סוכה כט ע"א; כלה רבתי, ט כב, עמ' 343 ; דרך ארץ פרק המינים, עמ' 290 , והשוו ספרי דברים, רד, 240-239 .</i>. בהקשר זה קוצצי האילנות מופיעים יחד עם מגדלי בהמה דקה<sup class="footnote-marker">56</sup><i class="footnote">תוס', סוכה וביכורים שם; בבלי, שם.</i> משום שבשני המקרים מדובר באיסורים דומים. דוגמה לאותה גישה הלכתית יש במשנה אחרת. אישה המביאה עמה קרקע כנדוניה בעלה חייב לקצוץ זיתים וגפנים זקנים, כדי לשמור על ערך הנכסים. רבי יהודה סבור שהדבר אסור מפני שהם "שבח בית אביה" (כתובות פ"ח מ"ה). תנא קמא רואה בעצים נכס כלכלי בלבד, ורבי יהודה מעלה את ערכם הסנטימנטלי. לדעתו יש לעצים ערך רגשי למשפחה ולכבודה. העץ אינו רק רכוש כספי, אלא חלק מכבוד בית אבא. כך גם הנחלה היא נחלה משפחתית ויש הגבלות על מכירתה, אם לא הגבלות חוקיות – הגבלות של מוסכמה חברתית<sup class="footnote-marker">57</sup><i class="footnote">אם יזכנו החונן לאדם דעת נרחיב בכך בפירושנו לכתובות פ"ט מ"א.</i>.
במקביל יש בספרות חז"ל עשרות עדויות על טיפול בעצים ועל כריתתם מסיבות שונות (ראה למשל תוס', גיטין פ"ה הי"ג; בבא בתרא פ"ד ה"ח). יתר על כן, כל חקלאי יודע שכריתת עצים היא חלק מהטיפול במטע ו"שנטוע"<sup class="footnote-marker">58</sup><i class="footnote">"שנטוע" הוא מונח חקלאי לפעולה של עקירת עצים חולים או בלתי מניבים, והחלפתם בעצים צעירים יותר.</i> הינה תופעה רגילה ביותר, ולא שמענו שחששו שיש בכך עקירה אסורה של עצי פרי. מסתבר שהאיסור על כריתת עצים לא היה מוחלט. הוא לא כוון נגד מי שמבצע זאת למטרות כלכליות ובמסגרת חקלאות רגילה, אלא נגד שכבת העשירים שכרתו עצי פרי על מנת לנטוע עצי סרק ונוי סביב בתי המגורים המפוארים שלהם. מכל מקום האיסור לא תורגם למערכת ענישה, ומי שכרת את עצו היה פטור מעונש (כפי שהבאנו לעיל).
גם בין חוקי העיר אתונה מצינו חוק האוסר על כריתת עצי זית, גידול שתפס מקום מרכזי בכלכלת העיר. החוק מתיר לכרות עצים רק לטובת המקדש או להכנת ארון לקבורת מת (דמוסתנס 43.71).
האיסור על כריתת עצים הוא כאמור תנאִי, וקשה לעמוד על זמנו. מכל מקום פילון כבר מזכיר אותו במלוא היקפו כמצווה כל דבר: "הוא אמר במפורש שלא לגדוע עץ תרבות ולא לקצור בטרם עת על מנת שלא להזיק לאדמת המישור נושאת השיבולים. ובכלל לא להשחית כל פרי..." (על המידות הטובות 149). הזיקה למשנתנו ברורה, שכן גם פילון כורך את האיסור לקצור בטרם עת עם האיסור לכרות עץ פרי. אלא שפילון מעמיד את האיסור לקצור בטרם עת כאיסור שחל בכל שנה ושנה, בניגוד למשנתנו. פילון מבטא בדבריו אידאולוגיה של חיסכון לאומי: "כדי שהמין האנושי יצויד בשפע של מזונות...". נראה אפוא שזו הלכה ואידאה קדומה שבספרות חז"ל צומצמה בחלקה, והאיסור לקצור בטרם עת יוחד לשנת השמיטה. הזיקה שבין פילון ומשנתנו ברורה. לא זו בלבד שפילון מביא את ההלכות שבמשנה, אלא שהוא משתמש בעריכת המשנה ולומד ממנה על צירוף שני האיסורים הללו זה לצד זה. זו עדות לכך שעריכתה של יחידה זו היא מימי הבית, ואותה עריכה קדומה שולבה במשנתנו. מצד שני הוא מנמק את ההלכה בדרך שונה מזו שבספרות חז"ל. בספרות חז"ל איסור הקטיף בטרם עת הוא רק בשביעית, וביתר השנים פרי בוסר פטור ממעשרות, אך לא נאמר שהוא אסור בקטיף<sup class="footnote-marker">59</sup><i class="footnote">על הקשרים האפשריים של פילון והתורה שבעל פה נחלקו חוקרי מדעי היהדות. היו שהניחו שפילון לא ידע עברית כלל ולא הכיר את המסורות התנאיות, אף לא את ניצניהן, ויש הטוענים שקיים קשר ואכן נמצאו מסורות דומות רבות. אף כאן החוקרים חלוקים האם מסורות אלו שואבות ממסורות קדומות שבעל פה מזמן הבית מבלי שיש קשר בין משנתם של חכמים ופילון, או שניתן להוכיח תלות ספרותית ותלות מובהקת של תוכן בין ספרות ארץ ישראל במאה הראשונה ופילון. לסיכום קצר של העמדות ראו: בלקין, מדרשי פילון, עמ' 20-13 , וכן בלקין, פילון ותורה שבעל פה. שיפמן טוען לקשר בשאלות של משפט צדק, ראו: שיפמן, שחיתות משפטית; קצוף בעסקי נישואין, ראו: קצוף, פילון והלל; גילת באיסורי דיבור חול בשבת, ראו: גילת, הלכה, עמ' 255 ובהלכות קריאת התורה, ראו שם, עמ' 351-350 .</i> היבט אחר של ההגנה על עצי הפרי הוא האיסור להשתמש בעצי פרי כחומר בעירה במקדש.
לפי המשנה נאסר השימוש רק בעצי זית וגפן (משנה, תמיד פ"ב מ"ג)<sup class="footnote-marker">60</sup><i class="footnote">במקביל יש בספרות הנחיות לגבי עצים המועדפים לשימוש על המזבח ובשרֵפת פרה אדומה. אם נזכה נעסוק בכך בפירושנו לפרה פ"ג מ"ח.</i>, אף שלפי ההלכה "כל העצים כשרין למערכה" (שם שם), הווה אומר שזו הייתה הנחיה כללית ולא הלכה. מבחינת המקדש כל העצים כשרים, וההגבלות הן על רקע של חובת השמירה על פיתוח הארץ. במקביל מצינו בספרות חז"ל דברי שבח לנטיעת עצים. אלה מופיעים בצורות ובהקשרים שונים, ויש בהם משום לחץ חברתי רב ערך. על הפסוק "וכי תבֹאו אל הארץ ונטעתם..." (ויקרא יט כג) חכמים אומרים: "כשאתם נכנסים לארץ-ישראל לא תתעסקון אלא במטע תחילה" (ויקרא רבה, כה ג, עמ' תקעג). לפי האגדה גם ריבונו של עולם עוסק בכך: "מתחלת ברייתו שלעולם לא נתעסק אלא במטע תחילה..." (שם שם). אף אברהם אבינו, כשהגיע לארץ וצפה עליה מראש סולם צור "ראה אותם עסוקים בנכוש בשעת הנכוש בעידור בשעת העידור אמר הלווי יהי חלקי בארץ הזו..." (בראשית רבה, לט ח, עמ' 371). בכל המדרשים הללו יש עידוד גלוי לטיפול חקלאי מסור ולשיפור הביצועים החקלאיים.
מדרש אחר מדבר בשבח הנוטעים, שאף שאינם מרוויחים בטווח הקצר רווחיהם בטווח הארוך רבים, ואף אם אין הם קוטפים את פרי ההשקעה בניהם זוכים לכך (ויקרא רבה, כה ה, עמ' תקעו ומקבילות). כל אדם מבני ישראל נתבע: "יטעון מכושיה ויפוק וינצוב ליה נציבין..." (יטעון מכושו וייטע נטיעות. ויקרא רבה, כה ה, עמ' תקעו), וכן מימרות נוספות. בכל אלה יש עידוד לנטיעה ולשיפור רמת היישוב. אין זה רק אינטרס כלכלי של היחיד, אלא גם משימה לאומית-דתית. כך נוצרת אידאולוגיה ציבורית ומתגבש לחץ חברתי, וזה משמש דחיפה דתית לאותה מוטיבציה כלכלית.
היחס אל המטע חורג אפוא ממערכת חקלאית כלכלית ויש בו תפיסה כביכול "נאיבית" שמטע הוא פיתוח הארץ, ומבחינת השיקול הלאומי יש לשמור על העצים אף על חשבון היתרון הכלכלי שפרט זה או אחר עשוי להפיק. היחס אל המטע שייך למגמתם הכללית של חז"ל בשבח פיתוח הארץ (יישוב ארץ ישראל)<sup class="footnote-marker">61</sup><i class="footnote">בכך נעסוק בנספח למסכת דמאי.</i>, ולאוטופיה הכלכלית של חז"ל בשבח החקלאות והייצור העצמי וההתנגדות למסחר. גישה אוטופיסטית זו הייתה משותפת עם העולם הרומי; היא מבטאת נוסטלגיה וגעגועים לערכים ולמציאות "של פעם" אך איננה שאיפה חיה וקיימת, ובוודאי לא מציאות<sup class="footnote-marker">62</sup><i class="footnote">ספראי, הכלכלה, עמ' 315-304 .</i>.
<b>רבן שמעון בן גמליאל אומר הכל לפי כזית</b> – דרכו ההלכתית של רבן שמעון בן גמליאל היא להעדיף התייחסות פרטנית על פני כלל קבוע. הוא גם זה האומר שלא כל עיר חייבת חומה, ולא כל חצר חייבת בבית שער<sup class="footnote-marker">63</sup><i class="footnote">כלומר, בני העיר יכולים לכפות על היחיד המסרב השתתפות במימון החומה.</i> (משנה, בבא בתרא פ"א מ"ה), וכן בהלכות אחרות. עם זאת אין הוא היחיד הנוקט בכלל זה<sup class="footnote-marker">64</sup><i class="footnote">כגון משנה, בבא בתרא פ"ו מ"ח.</i>.

Chapter 5



Mishnah 1

<b>בנות שוח</b> – בנות שוח הן פרי הגדל שלוש שנים, כלומר שהפרי קיים בשלהי השנה השישית ונקטף רק בראשית השנה השמינית. הכתיב של שם הפרי הוא בנות שוח, שוע<sup class="footnote-marker">1</sup><i class="footnote">כך בספר האגודה, וראו זקש, זרעים, לדמאי, עמ' קסז הערה 9.</i> או שותת (<b>ג 9</b>). במשנת דמאי (פ"א מ"א) פֵרות אלה נמנים עם הקלים שבדמאי, כלומר פרות הנאכלים רק לעתים רחוקות, על פי רוב הם הפקר ויש מקום לטעון שהם פטורים ממעשרות. רבים מהמפרשים סברו שבנות שוח הן בנות שבע, שהן מין תאנים: "אבל מביאין מן התאנים בנות שבע" (ירו', בכורים פ"א ה"ג, סג ע"ד<sup class="footnote-marker">2</sup><i class="footnote">כן עולה ממקורות נוספים כמשנה, מעשרות פ"ב מ"ח, וראו פירושנו לה; ירו', שם פ"א ה"ב, מט ע"א; פ"ב ה"ז, נ ע"א; פליקס, עצי פרי, עמ' 93 .</i>). אבל בנות שוח הן פרי אחר, נחות בערכו. התלמוד הבבלי מתרגם את בנות שוח כ"תאני חיוורתא" (ברכות מ ע"ב)<sup class="footnote-marker">3</sup><i class="footnote">לתרגומי צמחים לארמית ראו פירושנו לכלאים פ"א מ"א.</i>, כלומר תאנים לבנות. ברם אין להסיק מכאן כי אכן אלו תאנים, אלא שהפרי דומה במשהו לתאנים. הבבלי מפרש עוד שבנות שוח הן פרי הארז: "פירי דארזא" (עבודה זרה יד ע"א), והירושלמי למשנתנו מפרש "פיטיריה" (לה ע"ד). בנות השוח מופיעות יחד עם האיצטרובל כמי שיש לו פטוטרת (משנה, עבודה זרה פ"א מ"ה), וכמי שלקיטתו כאחד (תוס', פאה פ"א ה"ז). מכל אלה הסיקו ליברמן ופליקס שבנות שוח הן הפרי של האורן, המכונה צנוברים, שם שגם הוא ידוע ממקורות חז"ל<sup class="footnote-marker">4</sup><i class="footnote">ראו בהרחבה פליקס, שביעית, עמ' 301-298 , ושם הצעות ראשונים. מיוחדת היא הצעתו של רבי נתן אב הישיבה שבנות השוח הן בננות. ההצעה אינה מתאימה, שכן שביעית שלהן שנה שנייה בלבד. השאלה האם גדלו בננות בארץ לפני התקופה הערבית היא אפוא משנית. הצעה זו, כהצעות רבות אחרות של פרשנים בתחומים אלו, אינן פרי עיון מדוקדק וכולל בצמחים הנזכרים בספרות חז"ל. לתולדות גידול הבננה בארץ ראו עמר, גידולים, עמ' 262-259 . היו שסברו שהבננות מופיעות על רצפת הכנסייה בכורסי, אבל עמר מטיל ספק בזיהוי זה של הפסיפס (איור 33).</i>. הפרי שימש לטקסי עבודה זרה. יש בו שמן המתלקח בחום, והכנסת הפרי לאש מפיצה ניצוצות והבהקים. <b>שביעית יש להן שנייה</b> – וברוב הנוסחאות "שביעית שלהן" או "שביעית שלהם" שנייה – בשנה השנייה של שביעית. הכלל הוא שהפרי הולך בדרך כלל אחר חניטתו, <b>שהן עושות לשלוש שנים</b> – פרי בנות השוח שחנט בשביעית בשל רק בשנה השנייה במחזור של שבע השנים, ולכן הפרות שבשלים בשנה השנייה במחזור שבע השנים הם פרות שביעית לכל דבר. הבבלי (בכורות ח ע"א) מנסח זאת שעיבורן שלוש שנים.
<b>רבי יודה אומר הפרסיות</b> – פרסיות הן עץ המימיזופס, שהיוונים קראו לו ςπαρσα (פרסאס)<sup class="footnote-marker">5</sup><i class="footnote">פליקס, שביעית, עמ' 301 , וראו להלן.</i>. <b>שביעית שלהן מוצאי שביעית שהן עושות לשתי שנים</b>. <b>אמרו לו לא אמרו אלא בנות שוח</b> – הביטויים "שכן אמרו", "שלא אמרו", "שאמרו" וכיוצא באלו מרמזים למשנה קדומה, בדרך כלל מנוסחת ומגובשת, שהתנאים המאוחרים התייחסו אליה. גם כאן מדובר כנראה בהלכה קדומה העוסקת בבנות שוח. רבי יהודה רצה ליישם את הכלל על עצים אחרים, וחכמים התנגדו. ויכוח דומה מצינו במקומות אחרים. ההלכה הקדומה נסבה, בדרך כלל, על מקרה מוגדר, וחכמים נחלקו בשאלה האם הדין יכול לשמש אב למסקנות על מקרים אחרים, או שמא לא אמרו את הדין אלא למקרה מסוים. כך, למשל, בית שמאי ובית הלל נחלקים בשאלה זו, בית שמאי המרחיבים ובית הלל המצמצמים (משנה, יבמות פט"ו מ"ב ומקבילות; אהלות פט"ז מ"א), וכן חכמים אחרים במשניות אחרות (כגון משנה, בבא מציעא פ"ד מ"ט). אילו הייתה ההלכה נוצרת בעיקר מתוך תפיסה משפטית, הרי שכל החלטה פרטית היא תקדים, מקור לכלל משפטי, אלא שצריך להגדיר היטב את הכלל, מלאכה שהתלמודים הקדישו לה סוגיות רבות. אבל בימי התנאים, ובעיקר התנאים הראשונים, העיסוק ההלכתי הוא במקרה שעלה לפניהם, וטרם התקדשה הגישה שיש לחפש כללים משפטיים. כך הטיעון של "לא שמענו אלא" מתקבל כטיעון תקף, ואף חכמים במשנתנו טוענים כן<sup class="footnote-marker">6</sup><i class="footnote">בשאלה זו עסקנו במבוא הכללי לפירוש המשניות, ושם הרחבנו בנושא.</i>.
אבל במקבילות בתוספתא ובירושלמי הטיעון של חכמים שונה. בתוספתא חכמים אומרים: "אמרו לו הרי הן אצלך בטבריה ואינן עושות אלא בנות שנתן" (פ"ד ה"א), ובירושלמי נשמרה תשובתו של רבי יהודה, או אולי התשובה שרבי יהודה עשוי היה לטעון: "והרי עמכם בציפורין והן עושות לשתי שנים" (לה ע"ד). אם כן השאלה אינה האם ניתן לגזור כלל הלכתי מההלכה של בנות שוח, אלא מה המציאות החקלאית של גידול פרסאות. פליקס מסביר שהעץ גדל כיום רק בחבש בגבהים שבין 500 ל- 1200 מטר, והבדל הגובה שבין טבריה וציפורי יוצר את ההבדל במשך זמן ההבשלה. אנו מטילים ספק האם אכן יש להבדל בין רבי יהודה וחכמים רקע גאוגרפי כה רֵאלי. ייתכן שהעץ היה נדיר ומשך זמן ההבשלה של עץ זה, שאינו עץ תרבות רגיל, לא היה ברור. יש המניחים בפשטות שחכמים היו ערים לתביעות המיוחדות של כל עץ, כשיטת בית הלל (פ"ד מ"י)<sup class="footnote-marker">7</sup><i class="footnote">וראו דיוננו בפ"ב מ"א.</i>. אין ספק שבתקופת המשנה והתלמוד הייתה התרבות החקלאית גבוהה, עם זאת קדמונינו לא פיתחו תצפיות שיטתיות, ולא תמיד היו ערים לכל פרט ופרט, במיוחד בעצים נדירים.
מהירושלמי (לה ע"ד) משמע שעל אותו עץ ניתן למצוא פרות משנים שונות, וניתן לסמן את הפרות שעליהם חלה חובת שביעית בצורות שונות. בירושלמי מובא עוד דיון ארוך על המועד המדויק שלפיו נקבע לאיזו שנה כל יבול שייך: האם הולכים אחר זמן חניטת הפרי, או שחמישה עשר בשבט הוא התאריך הקובע. עסקנו בכך מעט בפירושנו לראש השנה (פ"א מ"א), אך אין לדיון זה השלכות ישירות על פירוש המשנה.

Mishnah 2

ארבע המשניות הבאות עוסקות בלוף. אין בכך ראיה לחשיבותו הכלכלית או לחשיבותו החקלאית, אלא ביטוי לבעיות הלכתיות מיוחדות הנובעות משיטות הטיפול בלוף. את הלוף הטמינו משנה לשנה, כדרך לשמירת הפרי שנקטף ולאגירתו, וכך נוצרו שאלות הלכתיות הייחודיות ללוף ולכל פרי אחר שנאגר משנה לשנה, כפי שנראה להלן. הלוף הוא צמח ה-Arum Palaestinum.
<b>הטומן את הלוף בשביעית</b> – הלוף הוא ירק שיש לו שורש בצלצלי, כמו הבצל והשום. הוא משמש בתור ירק לתבלין בדייסה או במרק. את היבול השנתי נהגו לטמון במטמונה, שהיא בור בקרקע, שיטה שאנו מכירים עד היום בתרבויות חקלאיות מסורתיות (ראו פירושנו לפאה פ"ו מ"י). ההטמנה בקרקע נראית כזריעה; זאת ועוד, אכן במטמונה כזאת עלול לקרות שאחד הצמחים ינביט עלים, שלא ברצון הבעלים. על כן המשנה נדרשת לברר את תנאי ההטמנה. החשש כאן הוא כפול: הראשון שבעל הבית יתכוון לזרוע את הלוף, והשני שהצופה מהצד יחשוב כי כך הדבר (מעין מראית עין). בהמשך יועלו שאלות הלכתיות נוספות. ר<b>בי מאיר אומר לא יפחתו מסאתים על גובה שלשה טפחים וטפח עפר על גביו</b> – שלושה תנאים הם: כמות מינימלית של סאתיים (20 ליטר)<sup class="footnote-marker">8</sup><i class="footnote">סאה היא 13-10 ליטר, וראו הנספח למסכת פסחים.</i>, גובה ערמה של שלושה טפחים וכיסוי של עפר, <b>וחכמים אומרים לא יפחתו מארבעת קבים</b> – ארבעה קבים הם שני שליש סאה, שליש מהכמות שדרש רבי מאיר, <b>על גובה טפח</b> – שליש הגובה שדרש רבי מאיר, <b>וטפח עפר על גביו</b> – כמו רבי מאיר. רבי מאיר אף מוסיף שדרך ארץ היא "טומנו בעציץ כדי שלא יצמח" (תוס', פ"ד ה"ב). עציץ הוא כלי חרס, וכך במנותק מהקרקע אין חשש של זריעה. יש להניח שנוהג זה בא לאפשר הטמנה של כמויות לוף קטנות יותר מהנדרש במשנה.
<b>וטומנו מקום דריסת אדם</b> – כדי שיהיה ברור שההטמנה אינה מעשה של זריעה. חכמים הם המקילים, ואם הם דורשים זאת קל וחומר רבי מאיר. ההגבלות נראות מופרזות; די באחד התנאים כדי שיהיה ברור שאין זה מעשה זריעה, בין לחקלאי עצמו ובין לצופים מהצד. מבחינת פירוש המשנה ניתן לפרש שלכל אחד מהחולקים די באחד התנאים.
התלמוד הירושלמי (לה ע"ד) שואל האם הדין של הלוף חל גם על בצלים. רבי יונה אמר שבצלים כלוף, ורבי יוסה אמר שבבצלים די בכמות קטנה יותר. דיון קצר זה מאיר פן מעניין בעריכת המשנה. המשנה עוסקת בלוף במקרה, ובאותה מידה הייתה עשויה לעסוק בבצלים. כל זאת משום שהדין בשני הירקות שונה במידת מה אחד מהשני, ועל רקע העובדה שבצלים אינם נופלים בחשיבותם מלוף. אבל מה שהגיע לידינו הוא עיסוק, מקרי למדי, בחלק מהשאלות.

Mishnah 3

<b>לוף שעברה עליו שביעית</b> – פקעת לוף של שנה שישית שנשארה בקרקע והוצאה רק במוצאי שביעית (בשנה השמינית). מחזור חיי הצמח של הלוף דומה לזה של הבצל. את זרע הבצל זורעים<sup class="footnote-marker">9</sup><i class="footnote">אם משתמשים בזרע יגדלו עלים דקים, ואם זורעים בצלצל יתקבלו עלים רבים יותר. הירושלמי הכיר את הדבר: "אמר רבי יוסי הדין קיצחה כד את זרע ליה הוא עביד בצל דקיק, כד את שתל ליה הוא עביד בצל רב" (ירו', פאה פ"ג ה"ב, יז ע"ג – כאשר אתה זורע אותו הוא עושה בצל דק, כאשר אתה שותל אותו הוא עושה בצל גדול). אנו מודים לפרופ' י' אניקסטר שעמו ליבנו את השאלות החקלאיות.</i>. ממנו יוצאים עלים ירוקים, והם הבצל הירוק המוכר במטבח הקדום והמודרני כאחד. בשלב זה ניתן לקטוף את עלי הבצל, וזהו "המחליק בצלים לחים" (פאה פ"ג מ"ג). אבל ניתן גם להשהות את הבצל בשדה, העלים נובלים ונוצרת פקעת גדולה. את הפקעות אוספים וניתן לאכלן כבצל יבש, או לשמרן לזריעה בשנה הבאה. בשנה השנייה זורעים את הפקעת וצומח גבעול מרכזי, ובראשו תפרחת זרעים. התפרחת שואבת את מזונותיה מהפקעת, וזו הופכת לחסרת ערך. בסוף העונה יש לאסוף את שרידי הפקעות ואלו כמעט חסרי ערך, ולכל היותר ניתן לצרפם למזון אחר של בהמות. במקרה זה מדובר בסוף עונת הגידול הראשונה: הבצלים הלחים (הירוקים) נאגדים ומובלים לשוק למכירה כאגודות בצלים, והבצלים היבשים נשארים בקרקע וייאספו רק בהמשך העונה. המשנה קובעת "נותן פאה לאלו לעצמן ולאלו לעצמן" (פאה פ"ג מ"ג), שכן כל גידול מהווה שדה לעצמו לעניין פאה. הדבר דומה למי שזרע שדהו שני מינים, שנותן פאה לכל אחד (לעיל פ"ב מ"ה). כפי שנראה להלן, בתלמוד הכירו מצבים שבהם משאירים את הפקעות בשדה לא רק לשנה שנייה אלא גם לשנה שלישית ורביעית. <b>רבי אליעזר אומר אם לקטו העניים את עליו לקטו ואם לאו יעשה חשבון לעניים</b> – הפרי נחשב לפרי של שנה שביעית, אף שהוא מוצא מהקרקע בשנה השמינית. מבחינה הלכתית הוא נחשב ל"ספיחין", אבל המשנה מניחה בפשטות שמותר לקטפו בשביעית. כדרכה של המשנה היא מדברת על עניים המלקטים את הירקות, אך העניים הללו הם כלל הציבור. בספרות חז"ל לעתים קרובות עני הוא סתם אדם<sup class="footnote-marker">10</sup><i class="footnote">ראו למשל פירושנו לפאה פ"ח מ"ה; פסחים פ"י מ"א, ולהלן מ"ז; פ"ט מ"א. בדרך זו נפרש בבוא העת את המשנה, כתובות פ"ה מ"ח (אין בנות עניים יין, כלומר אין בנות ישראל שותות יין), ומ"ט שם; פסחים פ"י מ"א, וכן משניות נוספות.</i>. יתר על כן, בשנת השמיטה כולם נחשבים עניים, שהרי אין להם זכות הנאה מרכושם. הבעיה ההלכתית היא שאמנם הירק נזרע בשישית ומוצא בשמינית ושייך לבעליו, אבל משהו ממנו גדל בשנה השביעית, ואותו מרכיב שייך לכלל הציבור. לכן רבי אליעזר אומר שהעניים, כלומר כלל הציבור, היו רשאים ללקט את העלים בשנה השביעית, ואם ליקטו העלים כמובן שלהם. אבל אם לא ליקטו הרי יש להם חלק בפקעת הלוף, וזהו אותו חלק שהפקעת גדלה על חשבון העלים. כפי שאמרנו הפקעת שואבת חומרי מזון מהעלים; קטיפת העלים היא על חשבון התפתחות הפקעת, והשארת העלים מסייעת לגידול הפקעת. על כן "מגיע" לעניים חלק בפקעת. עלי הפקעת שימשו למאכל, ניתן לטגנם או להשתמש בהם כמרכיב בעיסה.
המשנה מדגישה "אם לקטו <b>עניים</b>" – אף שכל אדם רשאי ללקט בשביעית. יתר על כן, לכאורה הרי הירק שייך לכול כהפקר, וממילא הקודם לזכות בו זכה בו. גם הבעל בכלל זה, ולפיכך למעשה הוא יכול לקחת את כל תוספת הגידול לעצמו. כאמור, הלוף היה אמור להיות אסור משום שהוא ספיח, וספיחים אסורים. ניתן לפרש את המשנה לפני גזרת ספיחים, או בלוף שוטה. אנו נעסוק בדין ספיחים להלן (פ"ט מ"א), ונסתפק כאן בפירוש מצומצם של המשנה. הירושלמי מביא את שני ההסברים. "רבי אימי בעא קומי רבי יוחנן מתניתא עד שלא גזרו על הספחין. אמר ליה וכי בעלייה<sup class="footnote-marker">11</sup><i class="footnote">העלייה מופיעה במקורותינו כמקום להתכנסות בית הדין הגדול (הסנהדרין), כפי שהראה כבר הר"ש, ולא נוסיף ונרבה דברים בכך במסגרת זו.</i> היית? סבר רבי אימי אמר איסור ספחין תורה. אמר רבי ירמיה בעלי לוף שוטה היא מתניתא. אייתי רב הושעיה מתניתא דבר קפרא מן דרומא ותני, עלי לוף ועלי בצלים אית לך מימר עלי בצלים השוטין" (ירו', לה ע"ד). רבי אימי סבר להסביר שמשנתנו היא לפני שנגזרה גזרת ספיחים, זאת לפי התפיסה שגזרת ספיחים היא גזרה מדרבנן. רבי יוחנן תוקף אותו: "וכי בעלייה היית?", כלומר האם השתתפת בהצבעת הסנהדרין שגזרה כביכול את הגזרה? הגמרא מסבירה שלדעתו איסור ספיחים הוא מהתורה, או על כל פנים הלכה מאז ומעולם. רבי ירמיה מתרץ ברוח זו בלוף שוטה, הוא לוף בר שאין חלים עליו דיני שביעית<sup class="footnote-marker">12</sup><i class="footnote">הבבלי (נידה נא ע"ב), לעומת זאת, סבור שחלים עליו דיני שביעית. הרש"ס פירש שהסברו של רבי אימי הוא שבעל הבית עקר את הלוף לפני שהחליטו על הגזרה, והפירוש דחוק ביותר. לצמחים שעליהם אין דיני שביעית חלים ראו פירושנו לפ"ט מ"ב, ושם הדיון הוא באיסור ספיחים.</i>. רב הושעיה הביא ברייתא ובה נאמר לוף ובצלים, והגמרא מקשה שאי אפשר לפרשה בבצל שוטה. אין לכך הסבר, ורבי ירמיה לא הכיר ולא קיבל ברייתא זו. <b>רבי יהושע אומר אם לקטו העניים את עליו לקטו</b> – הם רשאים ללקט את העלים במהלך שנת השמיטה, <b>ואם לאו אין לעניים עמו חשבון</b> – לעניים אין זכות במה שנוסף על גודל הפקעת על חשבון העלים.
עמדתו של רבי אליעזר נראית לכאורה מוקשית. ראשית, כיצד ניתן לחשב את גידול הפקעת על חשבון העלים?! יתר על כן, הרי גם הבעל רשאי ליהנות מהעלים בשנה השישית, ורשאי לראות בכך את חלקו. כל ההסדר נראה תאורטי. הפן הרֵאלי שבו הוא רצונו של בעל הירק שהעלים לא ייקטפו בשישית, זאת כדי להגדיל את הפקעת. כך הוא נוהג גם ביתר שנות השבוע. בשנת השמיטה קיים חשש לניצול בזבזני של משאבי הירקות והפרות, וכבר עמדנו על כך לעיל (פירושנו לפ"ד מ"ז). אם העניים יקטפו את העלים הם ירוויחו מעט, ואילו בעל הבית יפסיד הרבה יותר. רבי אליעזר מאפשר לבעל הבית לעשות מעין הסכם עם העניים: הם לא יקטפו את העלים ולא ישחיתו את שדה הירקות, והוא יפצה אותם בשנה הבאה. מעבר לכך, רבי אליעזר רוצה להקל על העניים.
בתוספתא מוסבר מהו אותו חשבון: "אם שהא שלש שנים נותן לעניים רביע, אם שהא שני שנים נותן לעניים שליש, שנה אחת נותן לעניים מחצה" (פ"ד ה"ג). מן הדברים משמע שרבי אליעזר סבור שיש לתת לעניים את אחוז הגידול בפקעת שהתרחש בשנה השביעית: בצמח בן שנתיים חצי, בצמח בן שלוש שנים שליש ובצמח בן ארבע שנים רבע.
הבצל הוא צמח דו שנתי, והתלמוד הירושלמי מעביר את השאלה ההלכתית גם לבצל ומסביר שהכוונה ל"בצלים השוטין" (לה ע"ד), כלומר פרי שבאופן חריג לא צימח בשנה השנייה או במשך שנתיים (השנייה והשלישית). תופעה כזאת עלולה לקרות כתוצאה מתקלה מקומית או בצורת קשה.
התלמוד הירושלמי קושר את המחלוקת במשנה למחלוקת עקרונית יותר, למי שייכים הפרות אחר הביעור<sup class="footnote-marker">13</sup><i class="footnote">בשאלה העקרונית עסקנו במבוא ובפירושנו לפרק ט.</i>. המחלוקת עצמה מצויה בפרק ט (מ"ח) ותידון במקומה. בשלב זה נסתפק בקביעה שלפי רבי יהודה הפרות שייכים לאלו שהם ממש עניים, וזו עמדתו של רבי אליעזר כאן שהגידול של השנה השביעית שייך לעניים, ואילו רבי יהושע כאן סובר כרבי יוסי בפרק ט שהפרות שייכים לכלל הציבור, ובמשנתנו הגידול שייך לבעל הבית. כך מפורש בירושלמי למשנתנו (לה ע"ד), אף שהדמיון בין המשניות אינו שלם. גם רבי יוסי יודה שפרות שביעית אינם רק של בעל הבית; בעל הבית רשאי ללקטם, אבל גם שאר אדם מישראל. במשנתנו הזכות על הפרות מועברת לבעלים, ולא לכך התכוון רבי יוסי. מכל מקום, רבי יהודה אכן היה תלמידו המובהק של אביו, רבי אלעאי, והוא היה תלמידו המובהק של רבי אליעזר. רבי יהודה ממשיך לעתים קרובות את תורתו של רבי אליעזר, ומשנתנו היא דוגמה לכך.

Mishnah 4

<b>לוף של ערב שביעית</b> – שנזרע בשישית, <b>שהוא נכנס לשביעית</b> – שהפרי הבשיל בשנה השביעית, <b>וכן בצלים הקיצנים</b> – בצלים הגדלים בקיץ. אלו בצלים שנזרעו בקיץ ונבטו לפני ראש השנה, אך הפרי מבשיל בסתיו של שנת השמיטה. כל אלו מותרים בקטיף ובאכילה, ובהתאמה בשנה השמינית הפרי הוא הפקר כפרות שמיטה. כך עולה מהמשנה, אלא שעדיין קשה להבין מדוע הלוף נחשב כירק של שנה שישית אם הוא נקטף בשנה השביעית, הרי בירקות הולכים "בתר לקיטה", כלומר שכל החיובים נגזרים לפי זמן לקיטתם<sup class="footnote-marker">14</sup><i class="footnote">ראש השנה לירקות הוא א' בתשרי (משנה, ראש השנה פ"א מ"א, וראו פירושנו לה ובמפורש בתוספתא שם פ"א ה"ט). בהלכה יש דיונים כיצד לחשב את השנה השביעית בירקות: בתר חניטה, בתר לקיטה, נעשו שליש או הגדרות אחרות שלא כאן המקום לבררן. המקורות הרבים משלימים וסותרים, וראו פליקס, שביעית, עמ' 384-354 .</i> ! ניתן להסביר בפשטות שמשנתנו סוברת שבירקות מהלכים אחר חניטה, או אחר גמר הפרי. פליקס מסביר שהמשנה אינה מתחשבת בגזרת ספיחין, כלומר שספיחי ירקות הותרו<sup class="footnote-marker">15</sup><i class="footnote">ראו דיוננו להלן, פ"ט מ"א. לדעתנו אין כאן מצב של "לפני גזרת ספיחין", אלא שהיו שפקפקו בה.</i>. אבל עדיין קשה לומר שירק כזה איננו נחשב לירק של שביעית. אם הכוונה לאנשים מהציבור המלקטים את הבצל בשדותיו של אחר – אין מקום לחשש של עיבוד הקרקע העולה במשנה, שהרי כל האיסורים הם רק על עבודה בשדה שלו ולא בשדה חברו.
בירושלמי "תיפתר שעקרן עד שלא צימיחו" (לו ע"א)<sup class="footnote-marker">16</sup><i class="footnote">וראו תיקונו של פליקס, שביעית, עמ' 338 .</i>. לכאורה נראה שהכוונה שעקרו את הבצלים עוד לפני ראש השנה, אבל לא הוציאום מהקרקע. אך עדיין קשה, שאם כך הוא אין צורך במערופות של ברזל הנזכרות בהמשך, ודי בליקוט הבצל בלבד.
הרמב"ם פירש שהבצלים הושלמו לפני שנת השמיטה ונשאר רק לעקרם, ובכך מתורצת השאלה ונותרנו עם חידוש גדול שבירקות הולכים לא "בתר לקיטה", אלא למעשה "בתר הבשלה". כלומר שזמן החיוב הוא כאשר הירקות הבשילו, אף אם טרם נלקטו. הר"ש אינו עונה על השאלה, אך מבאר את הירושלמי כאילו הוא מסביר מדוע לא חלה גזרת ספיחים על הבצלים, ופירוש הירושלמי הוא שמדובר במקרה שעקר אותם מיד לאחר ראש השנה בטרם הוסיפו על הירק בשנה השביעית, לכן אין דין ספיחים חל על הבצלים. הסבר זה מסביר את הירושלמי, אך מותיר את השאלה הבסיסית.
דומה שהסברה של המשנה נעוץ בקשר עם המשנה הקודמת. המדובר בלוף שנקטף מזה זמן והוטמן בקרקע, וכן בצלים הקָיְצָנים, כמו במשנה הקודמת. מכיוון שהם נקטפו לפני השנה השביעית אין עליהם דין שמיטה, אך עדיין יש לחפור בקרקע ולהוציאם. אשר לפואה הנזכרת להלן הרי היא צמח שנועד לצבע, ושם הולכים "בתר חניטה". המדובר, כפי שנסביר, בפואה ישנה, שהבשילה כבר בשנה השישית, ובוודאי אין היא נחשבת לצמח שמיטה.
<b>וכן פואה שלעידית</b> – הפואה היא צמח ששימש בעיקר להכנת צבע אדום, אך את עליו אכלו. הביטוי <b>עידית</b> אינו נהיר. יש שפירשו שהפואה גדלה באדמת עידית. אמנם אדמת עידית משפיעה על כמות היבול, אך לא על מעמדו ההלכתי. אבל בהמשך המשנה נזכרת פואה מסוג אחר, פואה של צלעות, והתלמוד הירושלמי (לו ע"א) מסביר שהיא פואה של פוטרה, כלומר של סלע) πέτρος [פטרוס] היא סלע ביוונית). אם כן פואה של עידית היא זו שגדלה באדמה רכה ולא סלעית, ויש לכך חשיבות להמשך ההלכה במשנה<sup class="footnote-marker">17</sup><i class="footnote">הערוך פירש ש"עידית" ו"צלעות" הם שמות מקומות, ואיננו מכירים מקומות כאלה בארץ.</i>. הפואה היא צמח רב שנתי. הוא שימש בעיקר לתעשיית הצבעים, ומשורשיו הפיקו צבע אדום. בדרך כלל משתמשים לתעשיית הצבעים בשורשים בני שלוש שנים, ועוקרים אותם בסתיו<sup class="footnote-marker">18</sup><i class="footnote">פרקר, צבענים, עמ' 40-39 .</i>. אם כן הבעיה ההלכתית חשובה לפואה רגילה, ומהותית לניצולה בשנה השביעית. גם משנה זו מבוססת על ההנחה שמותר להשתמש בספיחים, ונשוב לברר את הנושא בתחילת פרק ט.
<b>בית שמי אומרים עוקרין אותה במרופות שלעץ</b> – בית שמאי מודים שמותר לקטוף את היבול ודיני שמיטה אינם חלים עליו, עם זאת הם תובעים שהעבודה תיעשה בשינוי, בצורה פחות "מקצועית". אך אין במשנה הסבר לשיטתם של בית שמאי, האם הם מתנגדים לעבודה בצורה רגילה, או שמא הם חוששים מהמרכיב של הכשרת הקרקע, שהרי כל קציר הוא גם הכשרת הקרקע לשנה הבאה. בית שמאי רוצים לצמצם מרכיב זה ולגרום לכך שהקטיף לא יהיה בבחינת חריש לשנה הבאה. באדמת עידית ניתן להשתמש בכלים של עץ, אבל באדמה שאינה עידית גם בית שמאי יודו ולא יעמדו על דרישתם. כפי שאמרנו לעיל (פ"ד מ"ד) בית שמאי מחמירים יותר בעבודות שהן להכשרת קרקע, או שעלולות להתפרש באופן זה. החמרה זו באה לידי ביטוי במשנתנו. היו מפרשים שהסבירו את ההחמרה של בית שמאי בצורך לעשות את העבודה בשינוי, אבל לפי הסברנו לעיל אין מדובר כאן על אסיף הלוף אלא על הוצאתו מההטמנה, ולכאורה זו עבודה מותרת, וכל החשש הוא משום שהחפירה היא כהכשרת הקרקע<sup class="footnote-marker">19</sup><i class="footnote">כבר הרמב"ם והר"ש מזכירים את השינוי. אבל דומה שהם לא התכוונו אלא שאם עושה את העבודה באופן המתואר במשנה, הצופה מהצד מבין שאין כאן הכשרת קרקע. לפי הסבר זה הם לא עסקו בצורך לעשות את עבודת הקטיף בשינוי אלא בצורך לפתור את בעיית מראית העין, שנראה כעודר. אבל בעל תוספות אנשי שם, ואולי גם בעל תוספות יום טוב, הסבו את דברי הרמב"ם והר"ש לעניין הצורך בשינוי.</i>. אפשר שנלווה לו חשש ממראית עין, ושינוי בסדרי העבודה מהווה פתרון חלקי לכך.
<b>מרופות</b> – "מארופות", "מחרופות" או בכתיבים אחרים הם כנראה כלי חפירה, דומים לקרדום אלא שעשויים כולם מעץ. עם זאת, הצירוף "מרופות שלעץ" מלמד שהיו גם מרופות אחרות, של מתכת. לא מן הנמנע שהכוונה לכלי שעורפים בו בהמה, כלומר קרדום קצבים.
<b>ובית הילל אומרים בקרדומות שלמתכת</b> – מותר לעקור את הפואה או את הבצלים אפילו בקרדום רגיל. כפי שאמרנו לעיל (פ"ד מ"ו), הקרדום שימש בתור כלי חפירה וביקוע כאחד. ניתן לטעון שבית שמאי דורשים שימוש בכלי שאינו מקובל בבחינת שינוי על מנת להדגיש את מגבלות השימוש. בדומה לזה יש מסורת על שמאי הזקן שרצה להאכיל את בנו ביום הכיפורים ביד אחת בלבד וגזרו עליו שיאכילו בשתי ידיו (תוס', יומא פ"ה מ"ב). לתחום זה ניתן אולי לקשור את המחלוקת כיצד מפנים פירורים ושיירי אוכל לאחר הסעודה: אליבא דבית שמאי אין לטלטל את כל הטבלה אלא רק ללקט את השיירים והפירורים (משנה, שבת פכ"א מ"ג).<sup class="footnote-marker">20</sup><i class="footnote">וראו דיוננו לאתר.</i> כמו כן המחלוקת בשאלה כיצד לנייד את הסולם על מנת לאסוף מן השובכים ביום טוב (משנה, ביצה פ"א מ"ג), וכן כיצד יש להכין תבלינים ביום טוב: אליבא דבית שמאי יש לברור בכלי שאינו מקובל ואליבא דבית הלל בוררים כדרכם (משנה, ביצה פ"א מ"ז). ייתכן שאף המחלוקת על קריאת שמע נכללת כאן, שכן בית שמאי מכתיבים דרך מסוימת לקריאה בבוקר ובערב ואילו לדעת בית הלל "כל אדם קורא כדרכו" (משנה, ברכות פ"א מ"ג).
<b>מודים </b><sup class="footnote-marker">21</sup><i class="footnote">ברוב הנוסחאות: "ומודים".</i> <b>בפואה שלצלעות שעוקרין אתה בקרדומות שלמתכת</b> – בכל מחלוקות בית שמאי ובית הלל שמופיע בהן המונח "מודים" הכוונה היא שבית הלל מודים לבית שמאי<sup class="footnote-marker">22</sup><i class="footnote">ראו למשל לעיל, פ"ד מ"ד.</i>. ניסוח זה הוא מאוחר ומבוסס על הכלל שההלכה כבית הלל. על כן אם בית הלל מודים לבית שמאי – יש לכך משמעות הלכתית. אבל כביכול אין חשיבות לכך שבית שמאי מודים לבית הלל, שהרי ממילא דעתם דחויה. במשניות רבות ראינו ש"ההלכה" נקבעה כבית שמאי<sup class="footnote-marker">23</sup><i class="footnote">ספראי, הכרעה כבית הלל, אסף חלק מהדוגמאות.</i>, אבל עריכת המשנה נעשתה תחת הרושם של הכלל שההלכה כמעט תמיד כבית הלל. אמנם זו גם המסקנה ברוב המחלוקות, אך מספר היוצאים מן הכלל גדול מאוד.
בית שמאי סבורים שיש לעשות שינוי ולבצע עבודת קרקע מינימלית. אבל הם מודים שבקרקע סלעית אי אפשר לעקור את שורשי הפואה אלא בכלים של מתכת, ולכן הם מתירים את השימוש בהם. אם כן, דעתם של בית שמאי היא שיש להשתדל לבצע את העבודה בכלי שגרתי פחות ובצורה מקצועית פחות, אך אם אי אפשר מותר להשתמש בכלי העבודה הרגילים. כך פירש הרמב"ם, ובעקבותיו פרשנים נוספים. הר"ש פירש שאדמת צלעות היא סלע קשה, לכן אין זה שדה ואין כאן חשש מראית עין של עידור או של הכשרת קרקע. הפואה היא אכן צמח בר, וסביר שהיא גדלה בשטחים טרשיים שאינם בבחינת שדה.

Mishnah 5

<b>מאמתי מותר אדם ליקח לוף מוצאי שביעית</b> – המשנה מניחה שאסור לקנות ירקות במוצאי שביעית. ירקות כאלו גדלו בשנת השמיטה ומן הסתם גודלו באיסור, ולכן אין לקנותם. זו גזרה מיוחדת שתידון להלן (פ"ו מ"ד). הלוף הוא חריג. בשוק ניתן למצוא לוף טרי שגדל בשביעית, אך קיימת גם אפשרות שהלוף נזרע בשנה השישית בהיתר, כמו ששנינו במשנה ג. <b>רבי יהודה אומר מיד</b> – הקונה יכול לתלות ולהניח שהלוף שקנה הוא לוף של שנה שישית, <b>וחכמים אומרים משירבה החדש</b> – כאשר יש כבר די יבול טרי, יבול שנזרע בהיתר בשנה השמינית (רש"ס ואחרים). לדעת חכמים דינו של לוף כירק רגיל, וכפי שיבורר להלן (פ"ו מ"ד). זו אפשרות אחת, פשוטה, להבנת המשנה. ברם ניתן להציע גם אפשרות פרשנית אחרת.
הלוף מצוי בקרקע מאז השנה השישית, וחכמים קובעים שיש להמתין מעט עד שפקעת הלוף תגדל בשנה השמינית. בלשונו של פליקס: "תרבה הפקעת החדשה של הלוף הנוצרת מעל הפקעת הישנה"<sup class="footnote-marker">24</sup><i class="footnote">פליקס, שביעית א, עמ' 341 . אבל בפירוש הקצר פירש כמו שפירשנו בפירושנו הראשון.</i>, ויש שפירשו משיגדלו עלים חדשים בשנה השמינית.
המחלוקת היא כנראה בלוף סתם שאיננו יודעים ממתי הוא. אבל יש להניח שאם הוא יודע שהלוף נזרע בהיתר – אין סיבה לאסרו. הסיבה האפשרית היחידה לאסור לוף כזה היא משום מראית עין, שעוברי האורח והשכנים יסברו שהלוף גדל באיסור. בפירושנו לפרק ו נעיין בהלכות אלו (פ"ו מ"ג-מ"ד).
בתוספתא ובירושלמי מובא מעשה: "מאימתי מותר אדן ליקח הלוף במוצאי שביעית מכל מקום? רבי יהודה אומר: מיד. אמר רבי יהודה: מעשה והיינו בעין כושי והיינו אוכלין לוף במוצאי החג של שביעית על פי רבי טרפון. אמר לו רבי יוסה: משם ראייה? עמכם הייתי, ומוצאי פסח היה" (תוס', פ"ד ה"ד; ירו', לו ע"א). עין כושי הוא יישוב בשרון, חורבת קוסיה היום. הסיפור מעיד עד כמה רופף הזיכרון האנושי, ושני החכמים שהיו אז תלמידים צעירים זוכרים אותו מעשה בשינוי "קל" שהופך אותו מבחינה הלכתית. במוצאי פסח כבר ודאי שהיבול החדש הגיע לשוק, וברור שלכל הדעות מותר לקחתו.
בירושלמי מובא דיון נוסף בטעמו של רבי יהודה: "מה טעמא דרבי יודה? [גזרו על הלוף ולא גזרו על הירק]. מעתה אפילו בשביעית יהא מותר? בטמון אנן קיימין, שלא ילך ויביא מן האסור ויאמר מן הטמון הבאתי" (ירו', שם). פליקס מעדיף את הנוסח בכתב יד ליידן לפני התיקון: "מה טעמא דרבי יודה מעתה אפילו בשביעית יהא מותר? בטמון אנן קיימין, שלא ילך ויביא מן האסור ויאמר מן הטמון הבאתי". כלומר רבי יהודה מתיר כי מדובר בלוף שהיה טמון, כפי שהסברנו, אבל בשביעית אסור בגלל החשש שיביא מן האסור ויאמר "מן הטמון לקחתי". ההסבר הגיוני, אך אין הוא הולם את הנוסח של הירושלמי. התשובה ("מן הטמון") הייתה צריכה לבוא לפני השאלה ("מעתה אפילו בשביעית"). יתר על כן, באמת בשביעית מותר לקחת ירק כזה שגדל בשישית והוטמן באדמה. זאת ועוד. טעמו של רבי יהודה פשוט, הרי מדובר בירק של שישית, אם כן היה צריך לשאול על טעמם של חכמים. מבחינה טקסטואלית אין כל סיבה להעדיף את נוסח כתב יד ליידן על פני כתב יד רומי והדפוס, מה עוד שמגיה בכתב יד ליידן תיקן כמו הנוסח שלנו. בפירוש הארוך פליקס מציע כי התלמוד מתייחס למשנה ג (מחלוקת רבי אליעזר ורבי יהושע) ואומר שכשגזרו על עלי הלוף לא גזרו על גוף הפקעת של הלוף. ברם כל פירושו תמוה, שכן לא גזרו שאין לאכול את העלים, אדרבה, מותר לכל אחד לאכלם.
נראה לנו לתקן אחרת את הנוסח ולגרוס: "מה טעמא דרבי יודה? גזרו על הירק ולא גזרו על הלוף. מעתה אפילו בשביעית יהא מותר? בטמון אנן קיימין. שלא ילך ויביא מן האסור ויאמר מן הטמון הבאתי". אם כן רבי יהודה טוען שכאשר גזרו שלא לקנות ירק מיד במוצאי שביעית (זו הגזרה שתידון להלן, פ"ו מ"ד) לא גזרו על הלוף. על כך התלמוד מקשה: אם אין גזרה האומנם מותר לאכלו גם בשנת השמיטה גם למי שאסר על ספיחים, זאת מתוך ההבנה שגזרת ספיחים והגזרה שלא לקנות ירק במוצאי שביעית חד הם, ומתרצת שאמנם מדובר בטמון, אבל קיימת הגזרה או החשש שיביא מן האסור. על כן בשביעית אין לאכול את הלוף, ובשמינית מחלוקת רבי יהודה וחכמים בשאלה האם גזרת הספיחים חלה על ירק מיוחד זה<sup class="footnote-marker">25</sup><i class="footnote">הרא"ש פירש שגזרו על הלוף גזרה מיוחדת שלא נגזרה על שאר ירקות. הגזרה היא שלא יעקרוהו ביד אלא במערופות. ברם דומה שהסבר זה אינו רֵאלי. לכל הדעות מותר לעקור לוף ביד, והאיסור הוא להשתמש בכלים שהם מעין כלי חרישה. אם כן אין כל גזרה מיוחדת על לוף בהקשר זה, אלא להפך, הגבלה שלא לעקור אותו בכלים מסוימים.</i>.

Mishnah 6

משנה זו ושאר המשניות עד סוף הפרק הן חטיבה חדשה הבאה לברר את מערכת היחסים עם החשודים על השביעית ועם הנכרים העובדים בקרקע בשנה השביעית. פרט אחד ממערכת זו נזכר במשנה ג של הפרק הקודם אגב עניין אחר. ניכר שהמשנה שם והחטיבה בפרקנו מקורן באותה משנה קדומה, והעורך של המשנה ליקט ממנה קטעים לצרכיו.
ההלכה התנאית והאמוראית נקבעה בחברה שמעמדה של הדת בה היה קשה. במשך כל תקופת המשנה והתלמוד היה העם יהודי תחת שלטון אימפריאלי נכרי, ותחת עולה של התרבות ההלניסטית-רומית. התרבות הזרה הייתה גורם מתחרה במישור התרבותי והחברתי. הבחירה להיות יהודי הייתה בחירה להשתייך למיעוט ולמעמד הנמוך. על כן הפיתוי לצאת ממסגרת החברה היהודית היה גדול, ושכרו היה בצדו. הציבור היהודי נהנה מאוטונומיה, אך לא הייתה חובת השתייכות לחברה היהודית. שלא כמו בימי הביניים היה האדם יכול להחליט לצאת ממסגרת החברה היהודית, והדבר לא חייב אותו להצטרף לדת או לחברה אחרת. על כן ההשתייכות למסגרת ההלכתית הייתה רצונית. בתנאים אלו לא היה אפשר לחדד את מערכת היחסים עם עוברי העבירה, ובוודאי לא עם עמי הארץ שהיו רוב מניינה ובניינה של החברה היהודית. לפני חכמים לא עמדה הברירה של מלחמת תרבות, שכן זו הייתה משסעת את החברה היהודית ואת מנהיגותם. לאור הקדמה זו באנו לבחון את ההלכות שבמשניות שלפנינו.
<b>אלו כלים שאין האמן רשיי למוכרן בשביעית</b> – האומן הוא בעל המלאכה, וכאן מדובר בבעל מקצוע שהכין כלים מורכבים. <b>מחרשה וכל כליה</b> – מחרשה היא הכלי שרותמים לבהמה ובה חורשים. החרישה נאסרה בשביעית, על כן כל מכירת מחרשה בשנה השביעית היא בבחינת סיוע ישיר לעובר עבירה. ההנחה הכלכלית היא שאדם קונה את מה שהוא צריך לשימוש מידי. המערכת אינה מכירה מצב שאדם מכין בו לעצמו מכשור לטווח ארוך. תנאי מסחר אלו מאפיינים מערכת שבה המסחר מצומצם. כלי המחרשה מוכרים לנו ממקורות ומן הממצא והם העול, יתד המחרשה, הקנקן שבו שופכים את הזרעים<sup class="footnote-marker">26</sup><i class="footnote">ראו למשל מדרש תהלים, יב א, עמ' נג.</i>, כלי הרתמה ומרכיבים נוספים. <b>העול</b> – העול הוא החלק המחבר את גוף המחרשה עם הבהמות. <b>המיזרה</b> – המזרה הוא הכלי שבו זורים בגורן. לאחר הדיש בגורן מתקבלת ערמה ובה גרעינים, מוץ וגבעולים. הזורה מניף במזרה חלקים מהערמה מול הרוח. הרוח סוחפת את הגבעולים והמוץ הקלים, והגרעינים הכבדים שוקעים במקומם. <b>והדקר</b> – בכמה עדי נוסח (<b>ג 9</b>, <b>ג 11</b> , <b>ל</b>, פ): הדקל. איננו מכירים כלי בשם דקל, ולכן יש להעדיף את הנוסח "דקר". לפי שמו הדקר הוא כלי דקירה. החילוף משקף מן הסתם ביטויים המאפיינים אזורים שונים תוך חילוף ל' ו-ר' המוכר לחוקרי לשון, ואף בעל מלאכת שלמה הציע זאת. הכלי נזכר במשנת ביצה בעניין כיסוי הדם; מתחחים עמו את הקרקע (ביצה פ"א מ"ב), ולעתים הוא ניצב מוכן כשהוא אפילו תקוע כבר בקרקע. קשה להניח כי משנתנו מתכוונת לדקר זה, שכן היא עוסקת בכלים של חרישה וקציר. יתר על כן, להלן נראה שאסור למכור רק כלים שהם כלים מובהקים של עבודות אסורות, ואילו הדקר משמש גם לעבודה מותרת, ואולי אף בעיקר לעבודה מותרת. על כן נראה שהכוונה כאן לכלי בשם "דיקרן". המקורות התנאיים מזכירים את ה"אלה", שהיא גם כלי נשק וגם כלי המציין את סיום העבודה בערמת הגרעינים אחרי המזרה (משנה, שבת פ"ו מ"ד; תוס', תרומות פ"ג הי"א). בסוף העבודה נעצו את הדיוקרן בראש הערמה כך שלא יוכל אדם לקחת מהערמה מבלי שהבעלים ירגישו בכך. הירושלמי הוא המקשר את שני הכלים (ירו', שבת שם, ח ע"ג). בדיוננו במשנת שבת זו פירשנו שהדיקרן הוא הדיוקרן, כלי עץ שבקצהו להב חד של ברזל, אך לא להב רגיל אלא בעל ראש כפול (דיו ביוונית משמעו שניים), לעתים אחד ישר והשני מעוקל. בהקשר חקלאי זהו כלי אופייני לעבודה אסורה, שכן עקירתו מסמנת את שלב סיום הזרייה ואת היות הגרעינים ראויים למאכל. <b>אבל מוכר מגל יד</b> – מגל הוא כלי שידיתו ישרה ולהבו מעוקל בחצי עיגול. ממשנתנו משמע שהיו מגלים שונים. מגל קציר משמש בעיקר לקציר תבואה, אך גם לקציר של עשבים, ומגל היד לחיתוכים שונים. לשני אלה עשוי להיות שימוש מותר, אך גם ניתן להשתמש בהם לקציר תבואת ספיחים, האסור. <b>מגל קציר</b> – ההבדל בין מגל יד למגל קציר נדון לעיל (פ"ד מ"ו) והתברר שמגל היד הוא קטן יותר (ירו', ביצה פ"ד ה"ג, סב ע"ג), כמו כן מגל הקציר היה משונן ומגל היד חד וחלק.
<b>עגלה וכל כליה</b> – העגלה היא כלי תחבורה שבתנאי הארץ השימוש בו היה נדיר למדי. העגלה נזכרת לעתים מזומנות במקורות, אבל הרבה פחות מהחמור, ומתקבל הרושם שהחמור הוא כלי ההובלה הרגיל<sup class="footnote-marker">27</sup><i class="footnote">ספראי, הכלכלה, עמ' 311-274 .</i>. גם בפסיפסים וציורים מהארץ וסביבתה היא נדירה. הסיבה לכך פשוטה: גם בתנאי מישור ההובלה בעגלה הייתה יקרה יותר מההובלה בחמור, וכך יוצא מלוחות מחירים שהשתמרו מהמזרח. זאת משום שהעגלה הייתה רתומה לשני שוורים; קצב הליכתם אִטי, ומזונם יקר. כושר הנשיאה של העגלה היה בסך הכול 90 סאה (900 ליטר, קצת יותר מ- 600 ק"ג חיטה – משנה, בבא מציעא פ"ה מ"ו), רק פי שישה מחמור. בגלל הקצב האִטי והמעמס הנמוך הייתה ההובלה בעגלה יקרה יותר. אין צריך לומר שההובלה בעגלה הייתה אפשרית רק על כבישים סלולים, ואף אלו לא תמיד התאימו לעגלות. מן ההקשר ברור שבדרך כלל העגלה משמשת להובלת היבול מהשדה, אך השימוש בה אפשרי גם למטרות אחרות, המותרות בשביעית. עם זאת, בפסיפס אחד שמקורו מוטל בספק<sup class="footnote-marker">28</sup><i class="footnote">ספראי וארליך, פסיפס. הפסיפס אמנם נמצא כיום בארץ ישראל, ולפי השמועה נתגלה בארץ, אך מקורו עלום, והוא נראה יותר כשייך לאסכולת מלאכת הפסיפסים בצפון אפריקה.</i> מתוארת תמונה חיה של הובלת חבית ובה, מן הסתם, נוזלים. צמד שוורים, הראשון מצויר במפורט והשני בקווים של רמז, מושכים עגלה ועליה חבית. שני אנשים מטפלים בעגלה, האחד שומר על החבית הגדולה והשני מאמץ את כוחו ומושך את העגלה. נראה שהשוורים משכו את העגלה אל הבית, ועתה משחררים אותם מהעגלה. אדם אחד מושך אותם והשני מחזיק את החבית כדי שלא תיפול. אם אכן התיאור בפסיפס בא לתאר הובלת חבית (יין או שמן) מהמטע לבית, אזי הוא משקף את ההווי המתואר במשנתנו. משנתנו מצטרפת לראיות שעגלה שימשה בקטיף, אם כי כנראה רק לעתים רחוקות.
<b>זה הכלל</b> – "זה הכלל" הוא בדרך כלל ניסוח מאוחר הבא להכליל פרטים שלפניו. ההלכה נוצרה מתוך הפרטים שצירופם יצר את הכלל. <b>כל שמלאכתו מיוחדת לעבירה</b> – בכל יתר עדי הנוסח "לעבודה", ומן הסתם הכוונה לעבודה אסורה. מבחינת התוכן אין הבדל בין הנוסחים, אך נוסח כתב יד קופמן טוב ובהיר יותר. <b>אסור</b> – למכרו בשביעית; <b>לאסור ולהתיר</b> – לעבודה שכמותה לעתים מותרת ולעתים אסורה, <b>מותר –</b> למכור.
מן המשנה משמע שאין למכור כלים אלו לסתם אדם בשביעית. אבל בירושלמי רבי יונה מצמצם את המשנה וקובע שאין למכור כלים אלו רק לחשוד על השביעית (לה ע"ד). יש בכך הקלה רבה, שכן סתם אדם אינו בהכרח חשוד, ומותר למכור לו למרות החשד הסביר שהוא מתכוון לעבירה. הירושלמי מבטא אפוא שני תהליכים. האחד הוא התגבשות הקבוצה החשודה על השביעית, והשני מגמה של הקלה. מסחר לסתם בני אדם מאפשר לאומן להמשיך ליצר ולמכור בשוק, ונמנע רק סיוע לחשודים בעבריינות.
בביטוי "החשוד על השביעית" דנו במבוא. ראינו שהיו כאלו החשודים כבר בתקופת התנאים, אך מספרם גדל בתקופת האמוראים, ואז גם הפכו לקבוצה מוגדרת יותר. עם זאת המינוח "חשוד על השביעית" מופיע במשנה (להלן מ"ט) ובתוספתא (ראו להלן בפירושנו למ"ט), ואינו חידוש אמוראי. השאלה היא האם ניתן לראות בדברי רבי יונה פרשנות אותנטית למשנה, או שזו פרשנות המשקפת את תנאי החיים כפי ששררו במאה הרביעית, בימי רבי יונה. ההלכות בתוספתא מנוסחות ברובן בצורה המופנית לחשוד על השביעית, ואילו במשנה בדרך כלל הן סתמיות ורק במשנה ט נזכר החשד על השביעית.

Mishnah 7

<b>היוצר</b> – היוצר מוכר כלי חרס. כלי החרס נעשים מאדמה מקומית שהיא חומר גלם זול ביותר, ואף עבודת היוצר הייתה זולה. על כן כלי החרס היו זולים ושבירים. מהמשנה משמע שאדם קונה כלי חרס לשימוש שוטף, והאפשרות שקונים אותם עבור השנה הבאה אינה נלקחת בחשבון. אותו הכלל חוזר: אם ניתן לפרש את המכירה כפעולה לצורך מותר, היא מותרת, אך אם היא נועדה במובהק לאיסור, היא אסורה. הכלל ההלכתי הוא שפרות מטע הזיתים או הכרם הם הפקר, וכל אדם רשאי לאסוף מהם לשימושו השוטף. הכלל שנעסוק בו בפירושנו לפרק ט משנה ג הוא שכל זמן שהפרות מצויים בשוק מותר לאדם לאסוף ולאגור מהם, וכשכלו מן השוק עליו "לבער" את הפרות, כלומר להפקירם. כפי שנראה בפירושנו, הפקר זה התפתח לפעולה סמלית ולמעשה ניתן היה להמשיך ולשמרם. זאת ועוד, מדור אושא ואילך טושטשה החובה לבער את העודפים. כנראה הייתה הלכה מיוחדת בכל הנוגע ליין ושמן. כל יתר הפרות נועדו לאכילה כפרות טריים, ולכן סוף העונה הוא סוף זמן אכילתם. אבל יין ושמן נאגרו לאכילה במשך כל השנה. מסתבר שהכלל היה שמותר לאגור יין ושמן כדי תצרוכת שנה שלמה, אך הלכה זו אינה נאמרת במפורש.
<b>מוכר חמש כדי שמן</b> – חמישה כדי שמן הם תצרוכת סבירה לשנה. <b>וחמש עשרה כדי יין שכן דרכו להביא מן ההבקר</b> – כנוהג המקובל והמותר של הבאת יין ושמן. <b>מן ההבקר</b> – וביתר עדי הנוסח המשקפים את נוסח בבל: "הפקר". זו כמות היין (או השמן) שאדם מביא מפרות שביעית שהם הפקר. בשנה רגילה אדם מביא לביתו את כל הכמות שגדלה בשדותיו. <b>אם הביא יתר מכן מותר</b> – הכמות הנזכרת היא הנורמה, אבל אם הקונה מסביר למוכר שהשנה הביא יותר יבול מסיבות כלשהן, כגון שמשפחתו גדולה יותר, או שהיא צורכת יותר יין או שמן, מותר ליוצר להאמין, לקבל את ההסבר ולמכור לו כרצונו.
הירושלמי (לו ע"א) שואל כיצד מבחינים בין כדי יין ושמן, ומסביר שלכל סוג צורה משלו. ניתן היה להבין כאילו כדי יין שונים לחלוטין מכדי שמן. הנחה זו מופרזת. בכדי יין מרכיב מיוחד, והוא נקב זעיר במגופה (פקק הכלי) או בחלקו העליון שנועד לאפשר יציאת הגזים הנוצרים בעת תסיסת התירוש. כלים מעין אלו נמצאו, אם כי הם נדירים למדי. לכדים שנמצאו בארץ נפח פחות או יותר קבוע (20-15 ליטר), ובדרך כלל קשה לאבחן הבדלים ברורים ביניהם, והרושם הוא שכל יתר הכדים אחידים פחות או יותר. אמנם ייתכן שאכן הסבר הירושלמי רֵאלי, ורק המחקר המודרני טרם הצליח לעמוד על ההבדלים בין כדי שמן וכדי יין. הבדלים אלו אינם חייבים להיות שימושיים, ואולי מקובל היה שצורה מסוימת של ידית מאפיינת כדי יין דווקא. ברם ייתכן גם שההלכה במשנה היא עקרונית. אם הקונה אומר "מכור לי עשרה כדי יין" – היוצר צריך לסרב לו. אבל אם הוא קונה כדים סתם – היוצר רשאי למכור לו, שהרי אולי הוא זקוק להם לשמן וליין ואולי גם למוצרים אחרים, שהרי בכדים כאלו העבירו גם דגנים, דבלים ומוצרים רבים נוספים. הווה אומר שההלכה במשנה היא עקרונית, ובאופן מעשי ניתן היה לעקוף אותה ללא קושי. אכן כך גם צריך להבין את הירושלמי. המקשה שואל "וחש לומר שמא החליף?", ורבי יונה עונה שכדי היין שונים מכדי שמן. הרי גם המקשה הכיר את כדי היין והשמן, אלא שהוא שואל מכיוון שהכדים דומים, ומנסה לברר כיצד ניתן לאכוף את ההלכה שבמשנה. רבי יונה מתרץ כאילו תירוץ רֵאלי, אבל התירוץ אינו רֵאלי אלא ספרותי. מטרתו להפוך את ההלכה העקרונית במשנה להנחיה אופרטיבית שניתן לעקוב אחר מימושה. ייתכן גם שהתירוץ של רבי יונה מועבר מסוגיה אחרת, כגון זו של הירושלמי במסכת עבודה זרה, שם מדובר על חשש של החלפה בין קנקנים ישנים לחדשים (ירו', עבודה זרה פ"ב ה"ד, מא ע"ד). שם כמובן אין דיוננו מופיע, אבל הוא היה יכול להשתבץ שם. מכל מקום קשה לראות את הסברו של רבי יונה כאן כרֵאלי, ובכלל קשה לראות את ההלכה שבמשנה כהנחיה מעשית ליוצר, ולדעתנו יש לפרשה כהלכה עקרונית המיועדת למצב שבו הקונה והמוכר יראי שמים ושומרי מצוות.
לפי ההסבר שהצענו למשנה, חמישה כדי שמן הם תצרוכת שנתית. כלומר, 100 ליטר אמורים לספק את צרכיה של משפחה גרעינית (או מורחבת מעט), וכן 300 ליטר של יין. בידינו נתון נוסף להערכת תצרוכת היין והשמן. המשנה קובעת שמחיר סעודתו של עני, כלומר מחיר שתי סעודות של אדם רגיל מישראל<sup class="footnote-marker">29</sup><i class="footnote">ראו לעיל, פירושנו למ"ב.</i>, הוא "חצי לוג יין, רבי עקיבא אומר: רביעית, רביעית שמן, רבי עקיבא אומר: שמינית" (משנה, פאה פ"ח מ"ה). בסאה שישה קבים ועשרים וארבעה לוגים. אם כן מחיר סעודה ליום הוא אחד חלקי ארבעים ושמונה של סאה יין, או אחד חלקי תשעים ושישה של שמן. רבי עקיבא מוריד את המידות בחצי. לכלכלה שנתית, בשנה שבה 354 ימים, זקוק אפוא אדם ל- 7.375 סאה של יין, שהם 73 ליטר, 5-4 כדים של יין<sup class="footnote-marker">30</sup><i class="footnote">החישוב מבוסס על ההנחה שסאה היא כעשרה ליטר, ראו הנספח למסכת פסחים.</i>. אם כן חמישה עשר כדי יין מייצגים ערך כספי השווה פי שלושה מכלכלת אדם לשנה, כדי כלכלת משפחה גרעינית. כל החישובים הם כמובן אומדן בלבד.
במקביל, לפי משנת פאה ומקבילותיה כלכלת יום היא מחיר רביעית שמן, ויוצא שהשמן יקר פי שניים מהיין. יש אפוא צורך ב- 3.7 סאה, וניתן לאגור אותם ב 3-2- כדים. נתון זה אינו משמעותי, להוציא את העובדה שיוצא ממנו שבאגירת חמישה כדי שמן יש כדי לקנות חצי ממצרכי המזון למשפחה גרעינית של ארבע נפשות. לא כאן המקום לבירור הכלכלי המדויק (עלות הדיור, מסים, צרכים אחרים וכן הלאה), אבל ברור שאגירת היין היא מעטה, ואגירת השמן משמעותית ביותר מבחינה כלכלית, ומתארת משפחות אמידות.
משנה אחרת מציעה את צריכת האוכל השבועית של אשת העני, שהיא סתם אישה מישראל. זו צורכת חצי לוג שמן לשבוע (אחד חלקי ארבעים ושמונה של סאה), ואינה צורכת יין כל עיקר<sup class="footnote-marker">31</sup><i class="footnote">משנה, כתובות פ"ה מ"ח כפי שנפרשה, אם נזכה לכך. ראו ספראי, הכלכלה, עמ' 107-104 , ושם גם ספרות נוספת.</i>. לפי חישוב זה, משפחה גרעינית של ארבע נפשות צורכת שני לוג לשבוע, שהם 1 לוג (4.2 סאה) לשנה<sup class="footnote-marker">32</sup><i class="footnote">נלקחה בחשבון שנה של 354 יום (קצת יותר מחמישים שבועות), זאת מתוך ההנחה שהשנה השביעית אינה מעוברת.</i>. כמות מעין זו ניתן לאגור בשני כדים גדולים (של עשרים ליטר) או בשלושה כדים קטנים יותר. אם כן, הרי שהמשנה מאפשרת אגירה בכמות גדולה, יותר מפי שניים מהצריכה של משפחה גרעינית, ואף יותר מהצריכה של משפחה מורחבת קטנה<sup class="footnote-marker">33</sup><i class="footnote">לגודל המשפחה ראו ספראי, המשפחה; רובין, קץ החיים, עמ' 102-93 .</i>. זוהי אפוא המשמעות של ההגדרה במשנה הקודמת "לאסור ולהתיר". כמות זאת עדיין נחשבת סבירה, ומעבר לכך זו אגירה מופרזת.
לפי משנתנו, כמות היין שצרכה המשפחה היא פי שלושה מכמות השמן שצרכה. לפי אותו חשבון (100-75 ליטר יין בחמישה כדים), כמות זו משמעה 0.84-0.63 ליטר ליום למשפחה. נשים לא שתו יין (משנה, כתובות פ"ה מ"ח ומקבילות), ואף ילדים מיעטו לשתות יין. אם כן כמות זו נועדה לגבר, והיא מייצגת צריכה גדולה למדי. את היין שתו מזוג ביחס של 1:2 או 1:3 , כלומר שמדובר בשתייה של 2.4 ליטר משקה ביום, וזו צריכה נדיבה למדי. אם מותר לשפוט לפי כמות האגירה של שמן, הרי שכמות יין כזאת נחשבה לאפשרית, אך בפועל הייתה בערך פי שניים מצריכה רגילה.
החישובים הכמותיים מאפשרים אפוא להעריך את המשמעות הכמותית של ההגדרה "לאסור ולהתיר". חישובים אלה מתעלמים מאפשרות של משפחה גרעינית גדולה יותר, וכמובן גם מאירוח.
<b>ומוכר לגוים בארץ</b> – הגוי אינו שומר על דיני שביעית, אבל גם אינו חייב בהם, <b>ולישראל בחוצה לארץ</b> – בחוץ לארץ אין חובה לשמור על דיני שביעית, אם כי על העבודה בסוריה הוטלו מגבלות<sup class="footnote-marker">34</sup><i class="footnote">ראו פירושנו לדמאי פ"ב מ"א.</i>. ברם מגבלות אלו אינן מונעות אגירת תוצרת שגדלה, מן הסתם, בשדות נכרים. מכל מקום, המינוח "חוץ לארץ" אינו מתייחס לסוריה.

Mishnah 8

<b>בית שמי אומרים לא ימכור לו פרה חורשת בשביעית</b> – מהמשנה משתמע עד כמה משק המכירות של פָּרות היה מצומצם. מי שקונה פרה חורשת מתכוון לחרוש עמה מידית. האפשרות שמא הפרה נקנית כדי לחרוש בה בעוד שנה אינה נלקחת בחשבון. <b>בית הלל מתירין מפני שהוא יכול לשוחטה</b> – בית הלל מוכנים להתחשב באפשרות שהפרה נקנית לשחיטה, ואם כן היא נועדה לאיסור והיתר<sup class="footnote-marker">35</sup><i class="footnote">ראו דיוננו לעיל, פ"ב מ"א. בית שמאי פסקניים, ובית הלל בוחנים נסיבות ומצבי ביניים.</i>.
משק הבשר בארץ היה מצומצם, ובשר נאכל לעתים רחוקות בלבד. זה הרושם העולה מספרות חז"ל. כך, למשל, בן סורר ומורה נדון למוות על זללנותו, ולדעת המשנה על אכילה של טרתימר בשר (180 גרם)<sup class="footnote-marker">36</sup><i class="footnote">משנה, סנהדרין פ"ח מ"ב. הירושלמי (שם, כו ע"א) מסביר שטרתימר הוא חצי ליטרא (הליטרא הרומית הייתה 360-300 גרם), והבבלי מגדיר את התרטימר כחצי מנה (סנהדרין ע ע"א). גודל המנה שונה מחברה לחברה, אך הוא לא יותר מ- 700 גרם. הבבלי מעיד שאינו מכיר את המידה, והוא לומד שהיא חצי מנה מתוך היסק דיאלקטי.</i>. על מיעוט אכילת בשר אנו שומעים מעדויות רבות נוספות<sup class="footnote-marker">37</sup><i class="footnote">כגון משנה, חולין פ"ה מ"ד ועוד, וראו ספראי, הכלכלה, עמ' 170-169 .</i>. על כן הסיכוי שפרת חריש נקנתה לשם שחיטה היא תאורטית בלבד.
בממצא הארכאולוגי אנו מוצאים עצמות בקר, אלא שכמות העצמות אינה מאפשרת לשחזר את משקלו של הבשר בסל המזון. יש בידינו לקדם את הבירור, אלא שעדיין טרם נאסף הממצא הרלוונטי. בידינו לבדוק באיזה גיל היו הפרות שנשחטו. אם משק בעלי החיים נועד להפקת חלב ולחריש – הפרות תישחטנה מבוגרות, ואם הפרות נועדו להספקת בשר – הן תישחטנה צעירות. בשלב זה מתקבל הרושם שמרבית העצמות שנמצאו בחפירות באות מפרות מבוגרות, אם כי הממצא אינו רב ואינו מובהק. מכל מקום, אין טעם לשחוט פרת חריש. הרוצה לאכול בשר ייטיב לעשות אם ישחט פרה צעירה; לזו יש כמות מספקת של בשר, והוא רך. בעיקר לא כדאי מבחינה כלכלית לאפשר לפרה לרעות יותר משנה ורק אחר כך לשחוט אותה; העלייה בכמות הבשר אינה שווה את עלות האבסת הפרה. על כן האפשרות שפרת חריש נקנית כדי לשחטה במחיר של פרת חריש הוא תאורטי. בית הלל מוכנים אפוא לקחת בחשבון אפשרות זו.
מחלוקת זו בין בית שמאי ובית הלל היא עקרונית, כפי שנראה להלן בסיום פירושנו למשנה ט.
<b>מוכר לו פירות אפילו בשעת הזרע</b> – סביר להניח שהפֵרות נועדו לזריעה, לכן אסור למכרם. אבל קיימת אפשרות שהם נועדו לאכילה, ולכן הדבר מותר. סביר להניח שזו דעת בית הלל בלבד. אם כן במשנה מובאת מחלוקת, ואחר כך המשנה ממשיכה בשיטת בית הלל. הפרות הללו הם פרות שישית שצמחו בשביעית, לכן הם מותרים, שכן אין לסחור בפרות שביעית. <b>ומשאיל[ו] לו סאתו אף על פי שהוא יודע שיש לו גורן</b> – הסאה היא כלי המדידה. בעל הבית יודע שיש לשכנו גורן, כלומר שקצר את שדהו באיסור, דש וזרה את היבול. סביר שהסאה נועדה לשימוש באותו גורן, אך אולי נועדה למדידה של משהו אחר.
<b>פורט לו מעות אפעל פי</b> – "אף על פי" בכתיב הרגיל וברוב עדי הנוסח הכתובים לפי מסורת בבל. <b>שהו יודע שיש לו פועלים</b> – יש להניח שפריטת המעות נועדה לתשלום לפועלים, והמשנה מניחה שהפועלים הללו עובדים בעבודות האסורות. עם זאת מותר לסייע לבעל הבית בגלל האפשרות, התאורטית במקצת, שהמעות נועדו למטרה אחרת, או שמא הפועלים עובדים בעבודה מותרת. בספרותנו שני מונחים: "פועל" ו"אומן". לפי שימושיהם של שני המונחים הרי שהאומן הוא בעל מלאכה כנגר או חייט, והפועל הוא תמיד פועל חקלאי. בדרך כלל ביצע בעל השדה את כל עבודותיו בעצמו, או לכל היותר בסיועם של בני משפחתו. עם זאת הפועלים היו תופעה רווחת באחוזות הגדולות, וגם בשדותיו של החקלאי הזעיר. רוב הפעמים שעבודה שכירה נזכרת בהן הן בלשון רבים, "פועלים" ולא "פועל". הפועלים הנזכרים במקורותינו קשורים, בדרך כלל, לעבודות עונתיות כגון קציר, ניכוש, מסיק וכיוצא באלו. משנתנו מדגימה היטב את שתי התופעות הללו. הפועלים הנזכרים במשנה הם בוודאי בתחום החקלאי. יתר על כן, הנחת המשנה היא שהם עבדו בעבודות אסורות בשביעית משום שסתם פועלים עובדים בעבודות עונתיות, ואלו כולן אסורות בשביעית.
יש להניח שגם הלכה זאת היא כבית הלל. אמנם ניתן להידחק ולומר שגם בית שמאי יודו במקרה כזה, כמו גם במקרה הקודם. שערי פירושים לא ננעלו, וניתן לראות במקרים אלו יוצאים מן הכלל. ברם במקרה זה נראה כי אין סיבה להידחקות זו. דרכה של משנה היא להביא את המחלוקת ואחר כך להמשיך לפי השיטה שהעורך סבר אותה להלכה.
<b>וכולם בפירוש אסורין</b> – אם בעל הבית ביקש במיוחד סיוע לעבירה – אי אפשר להתיר לו. קודם הקלו בית הלל על סמך האפשרות שהבקשה נועדה לעבודת היתר. ברם המבקש עצמו סגר פתח זה, ואי אפשר לסייע לו לעבור עבירה.
עד כאן המשנה מהלכת בדעה שאסור לסייע לעוברי עבירה. סיוע הוא עזרה במעשה שיש בו עבירה ספציפית, אף שאין הוא עזרה ישירה, ואין זה משנה אם הסיוע יוגש זמן רב לפני העבירה בפועל (מכירת כדים עוד לפני הבציר) או אחריו (תשלום לפועלים שכבר סיימו לעבוד). הגורם הקובע הוא עצם הסיוע.

Mishnah 9

<b>משאלת אשה לחברתה החשודה על השביעית נפה וכברה</b> – הנפה והכברה הן שני כלים שנועדו לסינון, בדרך כלל של קמח או של מוצר מזון אחר. הנפה והכברה מופיעות ברוב המקורות זו לצד זו ואין ביניהן הבדל, אבל נראה שהנפה עדינה מהכברה. אנו לומדים זאת מהסבר הירושלמי: "אני אומר נפה לספור בה מעות, כברה לכבור בה חול" (ירו', לו ע"א). אם כן הנפה עדינה יותר מכברה. בכל המקומות שהנפה נזכרת בהם ללא הכברה מדובר בסינון קמח<sup class="footnote-marker">38</sup><i class="footnote">משנה, אבות פ"ה מט"ו; מעשרות פ"ד מ"ה; תוס', מנחות פ"ח הי"ד; פ"י הכ"ד ועוד.</i> ; אמנם גם בכברה ניתן לכבור קמח, אך נראה ששימשה יותר לבירור עדשים ומוצרים דומים. <b>ורחיים</b> – שטוחנים בהם קמח <b>ותנור</b> – שאופים בו את הלחם. הירושלמי מסביר שכל זאת אם ביקשה בסתם, שאנו אומרים שמא ביקשה את החפצים הללו למלאכות מותרות, כגון "אני אומר נפה לספור בה מעות, כברה לכבור בה חול, ריחיים לטחון בה סממנין, תנור לטמון בה אונין שלפשתן" (ירו', לו ע"א).
המשניות הקודמות עסקו במכירה ובקנייה, שהן עסקים לכל דבר. הצורה הספרותית שהנושא מוצג בה היא לשון זכר, כלומר שהגבר עושה עם חברו עסקים. אבל במשנתנו מדובר בנשים, ואלו אינן מוצגות כעושות עסקים אלא כמנהלות חיי חברה. המשנה מציגה אפוא חברה שבה הנשים עוסקות במעשי עזרה הדדיים, והגברים מנהלים את העסקים. המשנה רצתה לעסוק בכלי אפייה, ואפייה היא מלאכה מובהקת של נשים. על כן המשנה משתמשת בלשון נקבה, וממילא גם מתארת תמונה בתוך הבית בחברת הנשים.
האפייה והבישול נעשו בחצר המשותפת, וממילא הפכו למעשה לאירוע חברתי משותף. החצר המשותפת כללה חדרי מגורים, "בית" בלשון המקורות, וחצר פתוחה (שגם היא כונתה "חצר"). החצר הייתה שטח משותף, אם כי לעתים החליטו השותפים לחלקה בעקבות דרישה של אחד מהם או עקב סכסוך (משנה, בבא בתרא פ"א מ"א ומ"ג). בחצר המשותפת ניצבו התנור והכיריים ומתקנים נוספים כגון לול לתרנגולות, והשטח היה מצומצם למדי. מתקני הבישול היו לעתים משותפים. יש להניח שלא פעם בישלו הנשים, ובעיקר אפו לחם, בצוותא<sup class="footnote-marker">39</sup><i class="footnote">ראו למשל פסחים פ"ד מ"ד ועדויות נוספות.</i>. הצוותא הייתה נחוצה כדי לחסוך בחום התנור. זאת ועוד, בארץ ישראל אפו לחם פעם בשבוע, כתוצאה מכך היה צורך בתנור גדול דיו שניתן לאפות בו כ- 28 כיכרות<sup class="footnote-marker">40</sup><i class="footnote">החישוב הוא לפי כיכרות של חצי קב, שהוא מזון אדם ליום (שתי סעודות), ולפי משפחה גרעינית של ארבע נפשות. ראו המבוא למסכת פסחים ופירושנו לפסחים פ"ג מ"ד.</i>. תנור רגיל אינו מכיל כמות כה גדולה של כיכרות, אך ניתן היה לאפות אותם בשניים או בשלושה סבבים. התנור צריך היה אפוא להיות גדול למדי. ביתר ימות השבוע השתמשו בתנור רק באופן חלקי ביותר, שכן להכנת סעודה רגילה אין צורך בתנור כה גדול. נתונים אלו גרמו לכך שהתנור הגדול היה, מן הסתם, משותף. הסקתו הייתה יקרה, והאפייה המשותפת חסכה בהוצאות ההסקה במידה ניכרת. על כן אנו שומעים מהמקורות על עבודה משותפת בהכנת הבצק ובאפייה. הכנה משותפת זו עוררה כמובן שאלות הלכתיות, כגון השאלה כיצד יכולה אשת החבר [=המקפידה על דיני טהרה] להכין מאפה יחד עם אשת עם הארץ (משנה, שביעית פ"ה מ"ט; גיטין פ"ה מ"ט). כמו כן אנו שומעים על יהודי וגוי המכינים יחדיו בצק (משנה, חלה פ"ג מ"ה)<sup class="footnote-marker">41</sup><i class="footnote">לצורתו של התנור ראו ברנד, כלי חרס, עמ' תקמג-תרד.</i>.
עם זאת, הרושם הכללי העולה מהמקורות הוא שלכל משפחה עצמאית היו לפחות כיריים משלה. איננו יכולים לקבוע בשלב זה שלכל אישה (משפחה) היה גם תנור עצמאי, והדבר מחייב בירור. אפשר שההסדר ששלוש נשים אופות בתנור אחד מלמד על מסגרת של משפחה מורחבת, או שמא זה הסדר מיוחד לפסח; אולם ייתכן שלפנינו הסדר רגיל הבא לחסוך בעלות ההסקה של התנור, ובעיקר בצורך להתקין תנור אפייה גדול לכל משפחה.
סיפור מלבב מהווי החצר המשותפת יש בתלמוד הבבלי. לאשתו של רבי חנינא בן דוסא לא היה מה לבשל, ואף על פי כן הדליקה את התנור לבל תתבייש בפני שכנותיה. אחת השכנות ידעה שהתנור ריק ורצתה לבייש את אשת החסיד, לכן הציצה לתנור. נעשה לה נס והתנור התמלא במאכלים (בבלי, תענית כג ע"ב - כד ע"א). סיפור נוסף: "וכן האשה שיצאת ומצאת את חברתה חותה גחלים תחת קדרה של תרומה, רבי עקיבא מטמא וחכמים מטהרין, אמר רבי אלעזר בן פילא: וכי מפני מה רבי עקיבא מטמא וחכמים מטהרין, מפני שהנשים גרגרניות הן שהיא חשודה לגלות את הקדרה של חברתה לידע מה היא מבשלת" (משנה, טהרות פ"ז מ"ט; תוס', פ"ח הט"ז, עמ' 669). סיפורים אלו משקפים חצר שהרכילות והסקרנות הן לחם חוקה, והבישול הפרטי חשוף לעיני השותפים. אין זה מקרה שהנשים מתוארות כרכלניות החיות במשותף ומיוחסות להן תכונות "טובות" של שכנות. עם זאת יש להניח שבפועל שהו הנשים בחצר יותר מהגברים. הגברים הולכים איש לשדהו, והנשים עובדות יחד בחצר, חשופות אחת לעיני השנייה<sup class="footnote-marker">42</sup><i class="footnote">לנשים המרכלות ראו עוד פירושנו לסוטה פ"ו מ"א.</i>. על כן המקורות מרבים לספר על השאלה של חפצים מאישה לחברתה<sup class="footnote-marker">43</sup><i class="footnote">משנה, שבת כג מ"א; תוס', ביצה פ"ד הכ"ה; בבלי, בבא מציעא עה ע"א; ויקרא רבה, יז ב, עמ' שעג.</i>, והדבר נחשב לחיי נפש של האישה ובלעדיו אין לה חיים (תוס', כתובות פ"ז ה"ד).
מכל מקום, עדויות רבות משיחות לפי תומן על נשים העובדות במשותף. במיוחד נזכרת האפייה המשותפת (משנה, פסחים פ"ג מ"ד; שביעית פ"ה מ"ט ועוד), והנשים מתוארות כעובדות בצוותא. הקִרבה הובילה לשימוש משותף בתנור, כפי שעולה גם ממשנתנו. מבחינה הלכתית יש הבדל מה בין עסקים לבין יחסי חברה (להלן), אך ההבדל בסגנון נובע רק מכך שדיברה המשנה בהווה החברתי.
עם כל זאת, החשודה על השביעית היא אישיות כשלעצמה. היא אינה רק אשתו של החשוד, כמו "אשת עם הארץ" או "אשת החבר" דלהלן, אלא מוצגת כאדם סוברני שאינו נוהג כהלכה. יש במשנה זו מסר ספרותי המכיר באישה בתור גוף עצמאי שאינו רק ידו הארוכה של הבעל.
<b>אבל לא תבור ולא תטחן עימה</b> – המשנה מניחה שהברירה והטחינה היא ביבול אסור, זאת אף שניתן היה לפרש שהקמח בא מיבול של היתר. גם למקפידים על שביעית היה קמח בשביעית, וניתן היה להשיג קמח בהיתר (מיבוא, או שאריות משנה קודמת). על כן, לפי העיקרון שנקבע בשתי המשניות הקודמות, היה צריך להתיר לעבוד עם החשודה על השביעית, משום שאולי זה מוצר מותר. אך כאן גם בית הלל מקפידים. אי אפשר להעמיד את משנתנו כבית שמאי, שהרי הם יאסרו גם על השאלת נפה וכברה שברישא. אין זאת אלא שהמשניות חלוקות. הכלל שבמשנה הוא שמותר להשאיל כלים לעוברי עבירה (בניגוד מה למשנה ז לעיל), אבל לא לסייע בידיים. אין במשנתנו ביטוי לכלל שבמשניות הקודמות שמותר לשומר שביעית לפרש את מעשי חברו כמעשים שבהיתר, אלא אם כן פירוש זה מופרך בעליל. כל האפשרות שהחשודה על השביעית משתמשת בפרות היתר איננו נדון ואינו עולה כמרכיב הלכתי. יותר משיש כאן הבדל הלכתי יש כאן הבדל בניסוח, שכן הגורם ההלכתי המרכזי שבמשניות הקודמות אינו עולה כלל במשנתנו. כאילו המשניות מדברות בשפה הלכתית אחרת.
<b>אשת חבר משאלת לאשת עם הארץ</b> – המונחים "עם הארץ" ו"חבר" נידונו במסכת דמאי<sup class="footnote-marker">44</sup><i class="footnote">לעיל פ"ב מ"ב-מ"ג, ובמבוא למסכת דמאי.</i>, וביחס שבין החשוד על שביעית והחשוד על מעשרות עסקנו במבוא. החבר מקפיד על דיני מעשרות ועל טהרה, וחכמים אסרו עליו למסור לעם הארץ טהרות ופרות שאינם מעושרים. לפי פשוטם של דברים החשוד על שביעית איננו בהכרח עם הארץ. לעתים עם הארץ גם חשוד על שביעית, אך לא בהכרח. הבבלי (גיטין סא ע"א-ע"ב) התחבט בנושא מתוך שהכיר את המציאות הרווחת (או שהניח כי היא רווחת) שעם הארץ גם חשוד על השביעית. כפי שאמרנו במבוא, המונח "חשוד על השביעית" התעצם והתגבש בתקופה האמוראים, אף שהיה קיים גם בימי המשנה.
<b>נפה וכברה</b> – כמו קודם, זאת אף שמה שאשת עם הארץ עושה הוא טמא וודאי שפרותיה אינם מעושרים, <b>ובוררת וטוחנת ומרקדת עמה</b> – בוררת היא העושה את הבירור שלפני הטחינה, והריקוד הוא בירור הקמח הטחון. <b>אבל משתטיל את המים לא תיגע אצלה</b> – כל זמן שהמוצר יבש אין הוא מקבל טומאה, כלומר שגם אם ייגע בו הטמא (כגון אותה אשת עם הארץ) החומר לא ייטמא. עם הטלת המים הוכשר הבצק לקבל טומאה. הוא ייטמא מיד כשהאישה תיגע בו, לכן אשת החבר חייבת לפרוש מהעבודה. במקרה זה ברור שבסופו של דבר המוצר יקבל טומאה. אין לאיש אשליות שמא אשת עם הארץ עובדת למען דבר המותר. אף על פי כן אין אוסרים על אשת החבר לסייע, עד שיגיעו הדברים לידי טומאה בפועל. כל זאת בניגוד למשנה הקודמת. במשנה הקודמת הגורם הקובע היה סופו של התהליך, האם ברור שהוא יבוא לידי איסור או לא, ואילו כאן הנתון הקובע הוא תחולת האיסור. כך גם שונה ההלכה שבמשנתנו מההלכה בדבר החשוד על השביעית. המזון של החשודה על השביעית אסור כמו זה של החשודה על מעשרות, ואף על פי כן אין במשנתנו ביטוי לכך שהמזון של עם הארץ אינו מעושר. עם החשוד על שביעית אסור לעבוד כלל ועיקר, ואילו עם "עם הארץ" מותר לעבוד עד רגע הטומאה. בדוחק ניתן לפרש שמשנתנו עוסקת במי שחשוד על טהרות, אך לא בחשוד על מעשרות.
<b>שאין מחזקין ידי עובדי עבירה</b> – כלל זה מוזכר גם בפרק הקודם (פ"ד מ"ג), שם הוא סובל שני פירושים, אך כפי שאמרנו בפירושנו שם בהקשר של משנתנו ברור שהאיסור הוא לעבוד עם עוברי העבירה. <b>וכולם לא אמרו אלא מפני דרכי שלום</b> – כל ההיתרים הם מפני דרכי שלום. "דרכי שלום" הוא עיקרון כללי, מעין הלכת-על שבגללה הותרו דברים העלולים להביא לידי איבה. הגישה נראית פתוחה וסובלנית, אך אין להפריז בחשיבותו של מרכיב "דרכי שלום". המדובר כאן בסדרה של איסורים שכולם אינם איסורים של ממש. חכמים הם שקבעו שאין להחזיק ידי עוברי עבירה, הם גם אלה שקבעו מתי מותר להיאחז בסיכוי התאורטי שאין כאן כלל עבירה, והם גם שהתירו לסייע במקצת לעוברי עבירה.
למשנתנו מספר מקבילות העוסקות ישירות באותה סיטואציה חברתית של השאלה ומכירה. במשנה במסכת גיטין (פ"ה מ"ט) מקבילה מדויקת למשנתנו. במסגרת הדיון שם הגמרא מצטטת ברייתא שיש לה שתי מקבילות, ומן הראוי להביאן במלואן: "אשת חבר טוחנת עם אשת עם הארץ בזמן שהיא טמאה, אבל לא בזמן שהיא טהורה; רבי שמעון בן אלעזר אומר: אף בזמן שהיא טמאה לא תטחון, מפני שחברתה נותנת לה ואוכלת" (בבלי, גיטין סא ע"ב - סב ע"א). בירושלמי מובא בעניין אחר: "תני אשתו שלעם הארץ טוחנת עם אשתו שלחבר בזמן שהיא טמאה. אבל בזמן שהיא טהורה לא תטחון, שהיא מחזקת עצמה טהורה ממנה. וכדברי רבי טרפון אפילו בזמן שהיא טמאה לא תטחון שמא תשכח ותתן לתוך פיה" (ירו', תרומות פ"ט ה"ב, מו ע"ג). שתי המסורות דומות זו לזו, להוציא את שאלת חילופי הנוסח שתידון להלן.
בתוספתא הנוסח שונה במידת מה: "אשתו של עם הארץ טוחנת עם אשת חבר בזמן שהיא טמאה, אבל בזמן שהיא טהורה לא תטחן. רבי שמעון אומר: בזמן שהיא טמאה לא תטחון, שאף על פי שאינה אוכלת נותנת לאחרות ואוכלות" (תוס', טהרות פ"ח ה"ד, עמ' 668). משנתנו מתירה לאשת חבר לטחון עם אשת עם הארץ, אך הברייתא בגיטין אוסרת זאת למעשה ומתירה רק בזמן שאשת החבר טמאה ממילא. רש"י לגיטין מסביר שאם היא טמאה היא נזהרת ואינה מכניסה אוכל טמא לפיה. טיעון זה מעניק הסבר פורמלי-הלכתי, אך דומה שיש להעדיף הסבר אחר. אם אשת החבר טמאה הרי היא באותו מעמד כמו אשת עם הארץ, ואין היא יכולה להסביר לחברתה מדוע לא תעזור לה. מעבר לכך, לא נאסר על אדם טמא להכין לעצמו אוכל. האוכל כמובן ייטמא, אבל זה מצב של אין ברירה, ולא מצאנו הקפדה על כך.
עד כאן נוסח כתבי היד והדפוסים. אבל בעל מלאכת שלמה למשנתנו מביא סדרת ראשונים שלא גרסו בירושלמי "בזמן שהיא טמאה, אבל לא בזמן שהיא טהורה", ובכתב יד וטיקן 130 של מסכת נזיקין חסר רק "אבל לא בזמן שהיא טהורה". בעל מלאכת שלמה מתחבט בנוסח, אבל דומה שאין מקום להתחבטות משלוש סיבות: האחת עדות כתבי היד, השנייה עדות המקבילות והשלישית שאף אם נקבל את הנוסח החסר הרי דברי רבי שמעון בן אלעזר מעידים כי תנא קמא אסר רק כשאשת החבר טהורה<sup class="footnote-marker">45</sup><i class="footnote">בעל מלאכת שלמה מעיד גם על גרסה "טוחנת ובוררת", והיא אינה בעדי הנוסח האחרים שבידינו.</i>.
רבי שמעון בן אליעזר מעלה נימוק נוסף לאיסור, והוא החשש ששיתוף הפעולה יגרום לכך שאשת החבר תאכל מהבצק הטמא והבלתי מעושר. זו גישה מחמירה יותר מחד גיסא, ומאידך גיסא יש בה דגש לא על שיתוף הפעולה עם עם הארץ אלא על האפשרות שאשת החבר תיגרר לדבר עבירה. כך בירושלמי ובבבלי, אבל בתוספתא הנימוק הוא שנותנת לחברותיה, כלומר שמשתתפת במעשה העבירה, לפחות בפן החברתי שלו. עוד יש חילוף בשמות המוסרים שבברייתא.
כפי שנראה להלן יש במקורות ביטוי גם לגישה מחמירה בהרבה השוללת כמעט כל שיתוף פעולה עם עמי ארצות או עם עבריינים. אפשר לצרף את הברייתא הזאת לבעלי גישה זו. בפרקנו היחס לחשוד על השביעית הוא כמו לעם הארץ ואשתו שאינם מעשרים. אילולי כן ניתן היה להפריד בין היחס לחשוד על השביעית לבין היחס לעם הארץ. נושא זה של שיתוף פעולה עם עמי הארץ נדון גם בהקשרים אחרים. העדות העיקרית היא במשנת דמאי (פ"ו מ"ו ופ"ב מ"ג). בפרק ו מובאת מחלוקת בית שמאי ובית הלל. בית שמאי אוסרים למכור לעם הארץ כל דבר המוכשר לקבל טומאה, ובית הלל מתירים למכור לו מוצרים העלולים להיטמא, אך לא מה שאינו מעושר. עוד נאמר שם שצנועי בית הלל נהגו כבית שמאי. ואכן משנה ג בפרק ב היא משנה סתמית כשיטת בית שמאי (וכנוהגם של הצנועים). בדיוננו במשנת דמאי (פ"ו מ"ו) אספנו סדרת מקבילות לגישה זו.
דומה שאין לחפש הרמוניה בין משנתנו ומקבילותיה לבין משניות דמאי ומקבילותיהן. היו ראשונים שניסו למצוא הבדלים טכניים בין המשניות, כאילו משנתנו אינה עוסקת במסירת מוצרי מזון אלא במכשירים, ומשנת דמאי במוצרי מזון ממש. בעל תוספות יום טוב, למשל, בוחן בקפדנות את העדויות ומגיע למסקנה שמשנת דמאי היא בבחינת "משנה ראשונה". נראה לנו שעדיף לדבר ביתר פשטות על גישות עקרוניות שונות. משניות דמאי משקפות הלכה קדומה (בית שמאי ובית הלל), אך אין בכך להוכיח כי זו בבחינת "משנה ראשונה" שכבר עברה מן העולם.
בפירושנו למשנת דמאי (פ"ו מ"ו) מובא אף דיון בפן החברתי של הלכות הרחקה ושיתוף. השיקול של דרכי שלום מופיע בסדרת הלכות אחרות, כגון "ואין ממשכנין את הכהנים מפני דרכי שלום" (משנה, שקלים פ"א מ"ג). במשנת גיטין יש ריכוז של הלכות בנושאים שונים שכולן משום דרכי שלום: "ואלו דברים אמרו מפני דרכי שלום: כהן קורא ראשון ואחריו לוי ואחריו ישראל, מפני דרכי שלום; מערבין בבית ישן, מפני דרכי שלום<sup class="footnote-marker">46</sup><i class="footnote">השוו: "בית שמניחין בו עירוב אין צריך להפריש ככר; מערבין בבית ישן, מפני דרכי שלום" (תוס', עירובין פ"ה [ז] הי"א); ירו', שם פ"ז ה"ט, כד ע"ג. המינוח מופיע באותה משמעות גם במדרש: "רבי שמעון אומר: אף פסח דורות שכינו קרוב לביתו וכל כך לא דברה תורה אלא מפני דרכי שלום, שלא יהא אדם מניח אהבו ושכניו מכיריו ומיודעיו ואחד מבני עירו והולך ועושה פסח אצל אחרים שנאמר טוב שכן קרוב מאח רחוק" (מכילתא דרשב"י, פי"ב ד, עמ' 10).</i> ; בור שהוא קרוב לאמה מתמלא ראשון, מפני דרכי שלום; מצודות חיה ועופות ודגים יש בהם משום גזל, מפני דרכי שלום<sup class="footnote-marker">47</sup><i class="footnote">השוו תוס', חולין פ"י הי"ג, עמ' 512 .</i> ; רבי יוסי אומר גזל גמור. מציאת חרש, שוטה וקטן יש בהן משום גזל, מפני דרכי שלום, רבי יוסי אומר גזל גמור. עני המנקף בראש הזית, מה שתחתיו גזל, מפני דרכי שלום, רבי יוסי אומר גזל גמור. אין ממחין ביד עניי גוים בלקט, שכחה ופאה, מפני דרכי שלום" (משנה, גיטין פ"ה מ"ח). באותה רוח: "עיר שיש בה ישראל וגוים הפרנסין גובין מישראל ומגוים, מפני דרכי שלום, מפרנסין עניי גוים עם עניי ישראל, מפני דרכי שלום" (תוס', גיטין פ"ג [ה] הי"ג), וכן: "מספידין וקוברין מיתי גוים, מפני דרכי שלום, מנחמין אבילי גוים, מפני דרכי שלום" (שם הי"ד); "שואלין בשלום הגוים באידיהן, מפני דרכי שלום" (תוס', עבודה זרה פ"א ה"ג, עמ' 460), ובירושלמי: "תני עיר שיש בה גוים וישראל: הגביים גובין משל ישראל ומשל גוים, ומפרנסין עניי ישראל ועניי גוים, ומבקרין חולי ישראל וחולי גוים, וקוברין מתי ישראל ומתי גוים, ומנחמין אבילי ישראל ואבילי גוים, ומכניסין כלי גוים וכלי ישראל מפני דרכי שלום. גירדאי שאלון לרבי אימי יום משתה של גוים מהו סבר מישרי לון מן הכא (סבר להתיר להם מפני [הנימוק] 'מפני דרכי שלום'. אמר לון רבי בא והתני רבי חייא יום משתה של גוים אסור? אמר רבי אימי אילולי רבי בא, היה לנו להתיר עבודה זרה שלהן..." (ירו', דמאי פ"ד ה"ו, כד ע"א).
משמעות שונה במקצת לדרכי שלום יש בהלכה אחרת: "היו שם עניים שאינן ראויין ללקט, אם יכול בעל הבית למחות בידן ממחה, ואם לאו מניחן, מפני דרכי שלום" (תוס', פאה פ"ג ה"א). כאן דרכי שלום אינן רעות הדדית, אלא חשש ממהומה ומריבה, זאת בניגוד להלכות הקודמות שעיקרן רעות לשמה. כמו כן: "המודר הנאה מחבירו... היה כהן זורק עליו דם חטאתו ודם אשמו, מפני דרכי שלום" (תוס', נדרים פ"ב ה"ז)<sup class="footnote-marker">48</sup><i class="footnote">והשוו ירושלמי נדרים פ"א ה"א, לו ע"ג המנמק כך את משנת נדרים פ"ד מ"ד.</i>.
דרכי שלום הוא אפוא שיקול מרכזי בהלכה, שלום עם שכן יהודי ועם שכן נכרי. עם זאת, בדרך כלל ההיתר מוגבל למדי. אין בו כדי להתיר עבירה ישירה, אלא רק השתתפות כזאת או אחרת במעשיו של העבריין, שותפות שהיקפה השתנה במידה רבה במהלך הדורות (לעיל, פ"ד מ"ג). הירושלמי מבטא זאת במפורש באמרו שמפני דרכי שלום הוא שיקול להתיר אכילת פרות של עם הארץ האומר שפרותיו מעושרים, אבל לא פרות טבל ממש (ירו', דמאי פ"ד ה"ב, כד ע"א)<sup class="footnote-marker">49</sup><i class="footnote">וראו פירושנו למשנה ב שם.</i>.
<b>מחזקים ידי גוים בשביעית אבל לא ידי ישראל ושואלים בשלומם מפני דרכי שלום</b> – משפט זה נדון לעיל (פירושנו לפ"ד מ"ג). המשנה כולה הועתקה גם במסכת גיטין (פ"ה מ"ט), אגב ריכוז ההלכות בנושאים שבהם הכרעתם של חכמים מבוססת על עקרונות חברתיים. עתה עלינו לפרוש את כל התמונה באשר לשאלה זו של שיתוף פעולה עם עבריינים. ראשית יש לקבוע שהשאלה מצטמצמת למספר תחומים: שביעית, מעשרות, טהרות ופרטים מועטים אחרים. אבל לא שמענו על קבוצה שלמה של חשודים על דיני שבת, עדויות או דיני נישואין.
בנושא זה של היחס לשיתוף הפעולה עם הגויים ועם העבריין ולהשוואה ביניהם מספר מקורות נוספים: "אין עושין עם ישראל בכלאים, אבל עוקרין עמו כלאים, מפני שממעט את התפלה. אין עושין עם הגוי בכלאים, ובעיירות המובלעות, כגון בית ענה אימה וחברותיה, עושין עם הגוי בכלאים. כשם שהכלאים בארץ, כך הכלאים בחוצה לארץ" (תוס', כלאים פ"ב הט"ז), ובמקבילה בירושלמי: "חד בר נש זרע חקלייה שעורין ולפת. עבר חנין גוביתא ועקרין, אתא עובדא קומי שמואל וקנסיה. דתני אין עושין עם ישראל בכלאים אבל עוקרין עמו בכלאים מפני שהוא ממעט בעבירה. תני אין עושין עם הגוי בכלאים בין בכלאי הכרם בין בכלאי זרעים, אבל עיירות המובלעות בארץ ישראל כגון באינה ובאימה וחברותיה, עושין עמהן בכלאים. כשם שכלאים בארץ כך כלאים בחוץ לארץ. שמואל פתר מתניתין: 'אין עושין עם הגוי בכלאים בארץ' בין בכלאי הכרם בין בכלאי זרעים. 'אבל עיירות המובלעות בארץ ישראל כגון באינה ובאימה וחברותיה עושין עמהן בכלאים כשם שכלאים בארץ כך כלאים בחוצה לארץ' כלאי הכרם, הא כלאי זרעים מותר. רבי יוחנן פתר מתניתא: 'אין עושין עם הגוי בכלאים בארץ' בין בכלאי הכרם בין בכלאי זרעים. 'אבל עיירות המובלעות בארץ ישראל כגון באינה ובאימה וחברותיה עושין עמהן בכלאים כשם שכלאים בארץ כך כלאים בחוצה לארץ' בכלאי הכרם הא בכלאי זרעים" (ירו', ערלה פ"ג ה"ז, סג ע"ב). לפי נוסח זה המחלוקת היא האם ההיתר של העיירות המעורבות הוא רק בכלאי הכרם או גם בכלאי זרעים. ההיתר אינו נובע מכך שעיירות אלו הן ספק ארץ ישראל, שכן איסורי כלאיים הם גם בחוץ לארץ, אלא מכך שבמסגרת החיים המעורבים יש להקל משום הצורך ביחסי ידידות עם השכנים הנכרים. גישה שונה יש במשנה: "דורכין עם העובד כוכבים בגת אבל לא בוצרין עמו. ישראל שהוא עושה בטומאה, לא דורכין ולא בוצרין עמו, אבל מוליכין עמו חביות לגת, ומביאין עמו מן הגת<sup class="footnote-marker">50</sup><i class="footnote">הגת בארץ ישראל הייתה תמיד קבועה וחצובה בקרקע. בעל תוספות יום טוב הכיר את מתקני הסחיטה באירופה, שהיו כלי נייד, ועל כן הקשה כיצד זה הגת אינה מטמאת את הענבים, ואולי גם את הפועלים. גת קבועה בקרקע אינה נטמאת, וממילא גם אינה מטמאה.</i>. נחתום שהוא עושה בטומאה לא לשין ולא עורכין עמו, אבל מוליכין עמו פת לפלטר" (משנה, עבודה זרה פ"ד מ"ט)<sup class="footnote-marker">51</sup><i class="footnote">הירושלמי לגיטין פ"ה ה"ט, מז ע"ג ועבודה זרה פ"ד ה"ט, מד ע"ב מצטט ברייתא: "לא בוררין ולא טוחנין עמו", ומסביר שמדובר לאחר מתן המים, כשהעיסה מוכשרת לקבל טומאה.</i>. במשנה זו הבדל מועט בין ישראל עבריין לבין נכרי. בשני המקרים מותר לסייע לו ולהיות שותף בעבודה, אבל לא בשעת עשיית העבירה. מצד שני מותר לסייע בהמשך לאחר שתהליך הייצור (ועשיית העבירות) הסתיים. המוצר פסול לאכילה וטמא, אך מותר לסייע לנכרי לשווקו. בעניין זה התוספתא מרחיבה: "בראשונה היו אומרין: אין בוצרין עם הגוי, ואין דורכין עם ישראל העושה בטומאה. אבל דורכין<sup class="footnote-marker">52</sup><i class="footnote">בכתב יד ערפורט: "בוצרין", והוא כמו הרישא, וברור שנפלה כאן טעות, וכתב יד זה משובש.</i> עם הגוי, ומוליכין עמו חביות חדשות אבל לא ישנות דברי רבי מאיר. אחד חדשות ואחד ישנות מסייעין אותו עד שנתעלם מעיניהן. נתעלם מעיניהם יעשה יין נסך" (תוס', עבודה זרה פ"ז ה"א, עמ' 471), ובהמשך: "בראשונה היו אומרין: אין מסייעין את הנחתום העושה בטומאה, ואין מוליכין עמו גריצות לתנור. חזרו לומר מסייעין לנחתום העושה בטומאה, ומוליכין עמו גריצות לתנור. ובסוריא מסייעין את הנחתום העושה בטומאה, ומוליכין עמו גריצות לתנור" (שם שם ה"ב).
בתוספתא שני השלבים מופיעים, אבל בהלכה א לא נאמר מהו השלב השני, ובנוסח הדפוס נוסף: "חזרו לומר אין דורכין עם הגוי ואין בוצרין עם ישראל העושה בטומאה". בכתב יד וינה מצוי רק חלקה השני של ההשלמה. ההשלמה אפשרית ומצויה בבבלי שנצטט להלן, אך לא ברור האם זו השלמה לפי הבבלי, או נוסחה מקורית בתוספתא. אשר להלכה ב, לפי הנוסחאות שבידינו לא ברור מה בין סוריה לארץ ישראל, ולאור שאלה זו, ומתוך ההשוואה להלכה א, יש לתקן: "אין מסייעין את הנחתום, אבל בסוריה מסייעין". ההקלה היא רק בסוריה שממילא טמאה בטומאת ארץ העמים, אבל לא הקלו ביין נסך.
בתלמוד הבבלי מוסבר במפורש מה היה הדין הקודם ומה נגזר בהמשך: "...וחזרו לומר דב"ד: אין דורכין עם העובד כוכבים בגת, משום דרב הונא, ואין בוצרין עם ישראל שעושה פירותיו בטומאה, וכל שכן שאין דורכין; אבל בוצרין עם העובד כוכבים בגת, שמותר לגרום טומאה לחולין שבארץ ישראל" (בבלי, עבודה זרה נה ע"ב - נו ע"א).
על כך התלמוד הירושלמי מרחיב: " 'דורכין עם הנכרי בגת' כו', אמר רבי יונה הדא דאת אמר והוא שהילכו עליהן דרוכית שתי וערב, אבל לא הילכו עליה' דרוכית שתי וערב לא בדא. רבי יוסי בעי אם בשהילכו עליהן דרוכית שתי וערב אפילו כמשנה הראשונה. דתני בראשונה היו אומרים בוצרין עם הנכרי, ודורכין עם ישראל מפני שעושה בטומאה, ואין דורכין עם הגוי. חזרו לומר אין בוצרין עם הנכרי, ואין דורכין עם ישראל שהוא עושה בטומאה. אבל דורכין עם הגוי ומסייעין עמו עד שיתעלם מעיניהם. נתעלם מעיניהם נעשה יין נסך. מה טעמא דרבי יונה? שכבר ניטמו [נטמאו] מהכשר בצירה. מה טעמא דרבי יוסי? טהורים היו דבר תורה, את הוא שגזרתה עליהן טומאה" (ירו', עבודה זרה פ"ד ה"ט, מד ע"ב).
ההלכות סודרו בטבלה; ההלכות שנאמרו במפורש הודגשו, היתר נלמד מתוך היגיון הדברים:
הגישה המקילה ביותר היא לגבי סיוע לנכרים בארץ, והיא בירושלמי.
לקט הלכות זה אינו מלא, והשאלה נידונה בסוגיות נוספות. אבל דומה שדי בו כדי להראות שהשאלה נידונה באינטנסיביות, וההלכות השתנו ככל שהשכנות המשותפת הפכה תדירה יותר.
לעומת כל ההיתרים שבמשנתנו ובפרק הקודם מצינו גם תפיסות מחמירות בהרבה: "לא ימכור אדם את פירותיו משבאו לעונת המעשרות למי שאינו נאמן על המעשרות, ולא בשביעית למי שהוא חשוד על השביעית, ואם בכרו נוטל את הבכורות ומוכר את השאר" (משנה, מעשרות פ"ה מ"ג). כמו כן: "אין מוכרין פירות שביעית לחשוד על השביעית אלא מזון שלש סעודות. במי דברים אמורים בדבר המתקיים, אבל דבר שאין מתקיים אפילו מאה סעודות מותר" (תוס', פ"ו ה"כ; בבלי, סוכה לט ע"א; ירו', סוכה פ"ג הי"ב, נד ע"א). המימרה בירושלמי היא בשם "זקני הגליל" ומוסרה רבי אליעזר, כלומר זו הלכה קדומה, מזמנם של בית שמאי ובית הלל שנקטו באותה גישה מחמירה (משנה, דמאי פ"ו מ"ו). כמו כן: "אין מוכרין שדה אילן לחשוד על השביעית, אלא אם כן פוסק עמו על מנת שאין לו באילן. רבי שמעון מתיר, מפני שהוא אומר לו אני מכרתי את שלי צא ותבע את שלך" (תוס', פ"ג הכ"ג). בכל אלו איסור המכירה כללי, והוא דומה לאיסורים של פרות שטרם עושרו או של מכירת דבר המקבל טומאה לעם הארץ.
דומה שאין טעם לנסות להכליל את כל הגישות במסגרת מחשבתית אחת. התוספתא והתלמודים לימדונו שהיו בנושא החמרות והקלות, ונראה גם שבו בזמן רווחו גישות שונות. בכלל, במסגרת הלכתית כזאת קשה לצפות למדיניות הלכתית אחת, שכן הנסיבות החברתיות שונות. מכל מקום, דרכי שלום הוא עיקרון הבא לתקן את ההחמרה של חכמים עצמם שגזרו להרחיק משותפות סמלית וממשית בעבירות של האחר.
לסיכום, הלכות שכנים מעוצבות לא רק מתוך שיקול של דרכי שלום מחד גיסא ורצון ההרחקה מאידך גיסא, אלא גם משיקולים נוספים. כך, למשל, בית שמאי ובית הלל חלוקים בשאלת היחס החברתי לגויים ובשאלת האחריות המוטלת על היהודי לכוון את הגוי לשמירת מצוות<sup class="footnote-marker">53</sup><i class="footnote">ההבדלים בין בית שמאי ובית הלל בנושא זה באים לידי ביטוי בגזרות יח דבר, ראו דיוננו בשבת פ"א מ"ד, וכן בן שלום, בית שמאי, עמ' 272-252 . ראו גם במבואנו למסכת שבת.</i>. כמו כן השפיעו על עיצוב ההלכה מערכת לחצים חברתית, היחסים המשתנים עם הגויים ועמי הארץ, כמו גם שיקולים ופניות אישיות של קהילות ופוסקים, ושיקולים נוספים.

Chapter 6



Mishnah 1

המשנה פותחת עניין הנראה כחדש ומנותק מהפרק הקודם: קביעת גבולות הארץ שבהם חל חיוב שביעית. אבל למעשה העניין כולו הובא אגב משנה ב העוסקת בסיוע לגוי בסוריה. המשנה להלן ממשיכה בכך את הדיון שבפרק הקודם שעסק בסיוע לגוי בעבודת השביעית בארץ, ואגב כך הובאה משנתנו המניחה את התשתית ההלכתית למשנה שאחריה. נראה אפוא ששתי המשניות נלקטו ממקור קדום שבו הן היו ערוכות זו לצד זו. עם זאת, כפי שנראה שתי המשניות מציגות גישות שונות במקצת זו מזו.
הנחת היסוד של המשנה היא שרק בארץ ישראל צריך לשמור על מצוות שביעית במלואה. זו הנחה ידועה ממקורות מקבילים רבים, אם כי כפי שנראה להלן אין היא פשוטה. המשנה קובעת: "כל מצוה שהיא תלויה בארץ אינה נוהגת אלא בארץ, ושאינה תלויה בארץ נוהגת בין בארץ בין בחוצה לארץ, חוץ מן הערלה וכלאים. רבי אליעזר אומר אף מן החדש" (קידושין פ"א מ"ט). היו חוקרים שסברו שהכלל הוא קדום ביותר, ברם אין לכך כל יסוד<sup class="footnote-marker">1</sup><i class="footnote">ראו ספראי, ארץ ישראל, עמ' 628-627 , וראו גם פירושנו לקידושין פ"א מ"א.</i>. אין בכלל עצמו או בכללים דומים כל נתון היכול להעיד על קדמותו. אדרבה, יש להניח שכמו רוב הכללים בספרות חז"ל גם כלל זה מאוחר יחסית. הכלל משקף התפתחות וסיכום של הלכות קודמות. ההלכות נוצרו מן הפרטים, והכלל התגבש באופן טבעי רק מאוחר יותר. הארכנו בכך במבוא לפירושנו, ואת התמונה המלאה נציג בנספח למסכת שביעית כאן. בספרות ימי בית שני הכלל היה פחות מוחלט. הכול הסכימו ששביעית נוהגת רק בארץ, אך חובת המעשרות נהגה בחלק מארצות חוץ לארץ ברמות שונות של הקפדה. הכלל שלפנינו מסכם הלכות ומכיר גם בשניים או שלושה חריגים. אותו כלל בא לידי ביטוי במשנת כלים הסודרת את היררכיית הקודש: "עשר קדושות הן: ארץ ישראל מקודשת מכל הארצות, ומה היא קדושתה, שמביאים ממנה העומר והבכורים ושתי הלחם, מה שאין מביאים כן מכל הארצות" (משנה, כלים פ"א מ"ו; ספרי זוטא, ה ב, עמ' 228). הפרשת תרומה ומעשרות ושביעית אינן נזכרות שם. ניתן לפרש כי הדבר מקרי והתנא לא הקפיד למנות את כל הרשימה כרוכל, אבל אולי דברים בגו וההיעדר משמעותי<sup class="footnote-marker">2</sup><i class="footnote">לכללים ראו עוד להלן, מ"ב.</i>.
הדרשה הבסיסית המצדיקה ומאששת את ההלכה היא בספרי ובירושלמי: "אלה החוקים אלו המדרשות, והמשפטים אלו הדינים, 'אשר תשמרון' זו משנה, 'לעשות' זו מעשה, 'בארץ' יכול כל המצות כולם נוהגות בחוצה לארץ? תלמוד לומר 'לעשות בארץ'. יכול לא יהו כל המצות כולן נוהגות אלא בארץ? תלמוד לומר 'כל הימים אשר אתם חיים על האדמה'. אחר שריבה הכתוב מיעט, הרי אנו למדים אותן מן האמור בענין. מה אמור בענין 'אבד תאבדון את כל המקומות', מה עבודה זרה מיוחדת שהיא מצות הגוף ואינה תלויה בארץ, נוהגת בארץ ובחוצה לארץ. כך כל מצות הגוף, שאינה תלויה בארץ נוהגת בארץ ובחוצה לארץ, ושתלויה בארץ אינה נוהגת אלא בארץ, חוץ מן הערלה והכלאים. רבי אליעזר אומר אף החדש"<sup class="footnote-marker">3</sup><i class="footnote">ספרי, נט, עמ' 125 ; מדרש תנאים לדברים, יב א, עמ' 47 ; בבלי, קידושין לו ע"ב, וכעין זה בספרי, מד, עמ' 103 ; מדרש תנאים לדברים, יא יח, עמ' 40 ; ירו', ערלה פ"ג ה"ז, סג ע"ב.</i>. המונח "ארץ" משמש כאן בשני מובנים: האחד "אֶרץ", לציון מצוות הקשורות לקרקע, והשני "אֶָרץ", לקביעה שאלו הקשורות לקרקע חלות רק בארץ ישראל.
בירושלמי מובאות שתי דרשות, האחת דומה לזו שבספרי והאחרת שונה: "כתיב 'אלה החוקים והמשפטים אשר תשמרון לעשות בארץ' – בארץ אתם חייבין לעשות ואי אתם חייבים לעשות בחוצה לארץ. אדיין אנו אומרים, מצות שהן תלויות בארץ אינן נוהגות אלא בארץ, יכול אפילו מצות שאינן תלויות בארץ לא יהו נוהגות אלא בארץ? תלמוד לומר 'השמרו לכם פן יפתה... וחרה אף ה' בכם' וגו' – 'ושמתם את דברי אלה על לבבכם' וגו', אפילו גולים. 'ושמתם את דברי אלה על לבבכם ועל נפשכם' מה אית לך? כגון תפילין ותלמוד תורה, מה תפילין ותלמוד תורה שאינן תלויין בארץ נוהגין בין בארץ בין בחוצה לארץ, אף כל דבר שאינו תלוי בארץ יהא נוהג בארץ ובחוצה לארץ. מעתה משגלו יהו פטורין? כתיב 'ויעשו כל הקהל הבאים מהשבי סוכות וישבו בסוכות כי לא עשו מימי יהושע בן נון', ולמה יהושע... הקיש ביאתן בימי עזרא לביאתן בימי יהושע, מה ביאתן בימי יהושע פטורין היו ונתחייבו, אף ביאתן בימי עזרא פטורין היו ונתחייבו. ממה נתחייבו, רבי יוסי בר חנינה אמר מדבר תורה נתחייבו..." (ירו', לו ע"ד; קידושין פ"א ה"ט, סא ע"ג). הדרשה הראשונה היא מאותו פסוק כמו הספרי, והדרשה השנייה היא שהקיש ביאתם בימי יהושע לשיבת ציון בימי עזרא. המדרש מדבר על התחייבות מחודשת לשמירת המצוות התלויות בארץ, אך התחייבות זאת היא מדבר תורה. זאת לעומת דעות ודרשות ששביעית היא רק מדברי חכמים, מעין התנדבות של הציבור, ולא מצווה משמים<sup class="footnote-marker">4</sup><i class="footnote">ראו לעיל במבוא.</i>.
המשנה בקידושין והדרשות, כמו גם סוגיות אחרות, מכירות את המונח המקובל "מצוה התלויה בארץ". עם זאת המונח אינו בהיר ואינו מוגדר. בסוגיה בירושלמי נידונה השאלה מדוע חלה אינה בבחינת מצווה התלויה הארץ (ירו', ערלה פ"ג ה"ח ומקבילותיה), וכך גם נידונה השאלה מדוע גז צאן אינו מצווה התלויה בארץ (ספרי דברים, קסה, עמ' 214), אף שבעצם גידול הצאן אינו בארץ. לעומת זאת מצוות בכורות נוהגת רק בארץ (משנה, תמורה פ"ג מ"ה, וראו פירושנו לחלה פ"ד מי"א), וזאת אף שבדומה לגז הצאן היא חלה על בהמות שאינן מחוברות לארץ<sup class="footnote-marker">5</sup><i class="footnote">נראה שהבכור נתפס כקרבן חובה. לכן מותר להביא קרבנות מחו"ל, אך לא מעשר ובכורות.</i>. כל אלו הם יוצאי דופן המלמדים שהכלל אינו פשוט. זאת ועוד. כפי שנראה במשנה הבאה, פֵרות מסוריה חייבים במצוות התלויות בארץ, אף שזו איננה נחשבת לארץ ישראל. הכלל אפוא אינו פשוט, וניסוחו במשנת קידושין כללי ביותר בבחינת "לית כללוי דרבי כללים"<sup class="footnote-marker">6</sup><i class="footnote">ירו', תרומות פ"א ה"ב, מ ע"ג; חגיגה פ"א ה"א, עח ע"ד ועוד. ראו פירושנו למגילה פ"א מ"ט; פ"ז מ"א ועוד.</i>. בתופעה זו עסקנו במבוא למשניות. כמו כן קשה מאוד לתת טעם הגיוני לכך שכלאיים או ערלה אינם בכלל המצוות התלויות בארץ. נראה אפוא שבמהלך קביעת ההלכות השונות נוצרו פערים בין ההלכות; הכלל אינו בהכרח הגיוני, אלא משקף תהליך דינמי.
<b>שלוש ארצות לשביעית</b> – כל העולם כולו מחולק מבחינה הלכתית לשלושה חלקים לצורך הבחנה במצוות שביעית: <b>כל שהחזיקו עולי בבל</b> – רוב הפרשנים הבינו שעולי בבל הם העולים של שיבת ציון, והאזור שישבו בו הוא ארץ ישראל. גבול עולי בבל הוא אפוא גבול היסטורי שנקבע בעבר, ולא ישונה עוד בעתיד. ברם בלשון חכמים המושג "עולי בבל" אינו מושג היסטורי אלא כינוי ליישוב היהודי בזמנם של חכמים. המשנה במסכת ביצה קובעת: "בור של יחיד כרגלי היחיד ושל אנשי אותה העיר כרגלי אנשי אותה העיר ושל עולי בבל כרגלי הממלא" (משנה, ביצה פ"ה מ"ה). אם כן שלוש רשויות הן: רשות היחיד, רשות הרבים ורשות עולי בבל.
המפתח מצוי במשנת נדרים. הכלל העקרוני הוא: "השותפין שנדרו הנאה זה מזה אסורין ליכנס לחצר" (משנה, נדרים פ"ה מ"א), הווה אומר שאדם רשאי לנדור שפלוני לא ייהנה מנכסיו, ואם הם שותפים – אסור למודר להיכנס לחצר שהיא רכושו של הנודר. לפיכך, אם אמר " 'הריני עליך חרם' – המודר אסור, 'הרי את עלי חרם' – הנודר אסור, 'הריני עליך ואת עלי' – שניהם אסורין (ברכוש הפרטי של שניהם), ושניהם מותרין בדבר של עולי בבל ואסורין בדבר של אותה העיר" (שם, מ"ד). "ואיזהו דבר של עולי בבל? כגון הר הבית והעזרות והבור שבאמצע הדרך, ואיזהו דבר של אותה העיר? כגון הרחבה והמרחץ..." (שם, מ"ה). אם כן הרכוש העירוני נתפס כרכוש משותף, וממילא כל אחד מהשותפים יכול למנוע מאחר להשתמש ברכושו. אמנם הרכוש אינו מחולק, עם זאת הוא שייך לשותפיו. לעומת זאת רכוש עולי בבל הוא רכוש כללי; הוא אינו הפקר, אלא שייך לכלל האומה. אין זו שותפות, ואין היא בת חלוקה. אדם יכול להחרים מישהו לבל ייהנה מרכושו, אך אין הוא יכול למנוע שימוש ברכוש הלאומי. הדוגמאות לרכוש הלאומי הן הר הבית, העזרות והבור באמצע הדרך (כלומר גם הדרך עצמה), והרכוש העירוני הוא בית המרחץ המקומי, הרחובות וכיוצא באלו<sup class="footnote-marker">7</sup><i class="footnote">לדיון מפורט יותר ראו ספראי, העיר; ספראי, הקהילה, עמ' 194-192 .</i>. מן המשנה משמע שהדרכים בין הערים נחשבו לרכוש של עולי בבל, על כן גם הבור על הדרך שייך לעולי בבל.
אותה פרשנות למונח "עולי בבל" עולה גם מדיני נזיקין. מי שניזוק מבור של אנשי העיר, חייבים אנשי העיר לפצותו. אך אם ניזוק מבור השייך לעולי בבל אין מי שיפצהו על הנזק (תוס', בבא קמא פ"ו הט"ו, וראו שם ה"ה).
תפיסה זו של המונח "עולי בבל" עומדת בבסיס משנת ביצה. בור של אנשי העיר שייך לשותפים, וממילא המגבלות המוטלות על השותפים מוטלות גם על המים. אבל בור של עולי בבל אינו שייך לאיש אלא לאומה, ואין על מימיו כל מגבלות. המגבלות על טלטול המים ביום טוב נגזרות ממגבלותיו של מי שמילא את המים.
המונח "עולי בבל" מופיע גם בראש פרק ד במשנת קידושין: "עשרה יוחסין עלו מבבל". רשימת עולי הגולה מבבל מופיעה בעזרא פרק ב ובנחמיה פרק ז. ניכר בעורכי הרשימה המקראית שנושא הייחוס היה חשוב להם. כדי להדגים את חשיבות הייחוס נסתפק בציטוט ארבעה פסוקים: "כל הנתינים ובני עבדי שלמה שלש מאות תשעים ושנים. ואלה העֹלים מתל מלח תל חרשא כרוב אדן אמר ולא יכלו להגיד בית אבותם וזרעם אם מישראל הם. בני דליה בני טוביה בני נקודא שש מאות חמשים ושנים. ומבני הכהנים בני חביה בני הקוץ בני ברזלי אשר לקח מבנות ברזלי הגלעדי אשה ויקרא על שמם. אלה בקשו כתבם המתיחשים ולא נמצאו ויגֹאלו מן הכהנה. ויאמר התרשתא להם אשר לא יאכלו מקדש הקדשים עד עמֹד כהן לאורים ולתמים" (עזרא ב נח-סג; נחמיה ז ס-סד). על כן המשנה תולה את בעיות הייחוס בעולי בבל. ברם למעשה אין עולי בבל אלא קהל עם ישראל של ימי החכמים. הנתינים הם היחידים המופיעים ברשימתנו, ומקור השם הוא באותה רשימת ייחוס שבעזרא ונחמיה (ופסוקים נוספים שם). כל היתר משקפים את ימי חכמים ואינם במקרא.
סביר להניח שהשימוש במונח "עולי בבל" במשמעות של הציבור היהודי כיום, בימי חכמים, צמח ממשנת קידושין. בה אכן המעבר טבעי ופשוט, וממנה הועבר ליתר המשניות שבהן אין כלל משמעות ל"עולי בבל" כאירוע היסטורי.
גם את משנתנו יש לפרש באותה דרך. "עולי בבל" אינו אפוא מושג היסטורי, אלא גבול היישוב היהודי בזמנם של חכמים. הפרשנים המסורתיים לא שאלו את עצמם האומנם הגיע גבול היישוב היהודי בשיבת ציון עד אכזיב שמצפון לעכו. כיום ברור שהגליל, דרום הרי יהודה ומישור החוף לא נכללו בתחום היישובי של שיבת ציון. הם נכבשו רק בידי מלכי בית חשמונאי בסוף המאה השנייה ובתחילת המאה הראשונה למניינם. המהרי"ט פירש שגבול עולי בבל הוא גבול משתנה, שגדל עם כיבושי החשמונאים, אך לא קטן גם עם צמצום גבולותיה של ממלכת יהודה ושל האוכלוסייה היהודית<sup class="footnote-marker">8</sup><i class="footnote">ראו ספראי, תחומים.</i>. מתוך עיון בכל העדויות נראה שיש להבין את מגמתם של חכמים ברוח פירושו של המהרי"ט, אלא שלפי תפיסתם של חכמים גבולות ארץ ישראל גדלו וקטנו בהתאם לנוכחותו של היישוב היהודי. כדברי המדרש: "לפי דרכינו למדנו שהקרקעות נקנין בחזקה, לפי דרכינו למדנו שרגלי ארץ ישראל מטהרות ארץ העמים" (מדרש תנאים לדברים, יט א, עמ' 112). על כן התלבטו חכמים האם אזורים שבהם התדלדל היישוב היהודי עדיין נכללים בתחומי ארץ ישראל. בידינו סדרת החלטות על הוצאת תחומים מקדושת ארץ ישראל, וכל ההחלטות הללו מבוססות על אותה הנחה שתחום היישוב היהודי הוא תחום קדושת ארץ ישראל. עם זאת איננו יודעים כיצד הגדירו חכמים את המושג "תחום היישוב היהודי": האם הם תבעו רוב יהודי מוחלט, או שמא די במיעוט יהודי ניכר – שאלות אלו מצויות מחוץ לתחום דיוננו.
מעבר לשיקול הגאוגרפי וההלכתי-משפטי, הרעיון הדתי הוא שארץ ישראל קדושה, וכהרגלם של חכמים ערך אידאי-עקרוני מתורגם לשפת הלכה נורמטיבית, קרי למערכת חוקים של איסור והיתר. מקום קדוש הוא אזור שחלות עליו מצוות מיוחדות. ניתן להגדיר את הערך הדתי של מושג לפי מגבלותיו ההלכתיות. ההלכה היא אפוא השפה או הביטוי של מערכת הערכים. ארץ ישראל קדושה, ועל כן רק עליה מוטלות מצוות מסוימות. במקביל יש לארץ ישראל גם משמעות בהלכות טהרה: ארץ ישראל טהורה, וארץ העמים טמאה.
מעבר לבירור המשפטי יש חשיבות גם להיבט החברתי של המצוות. המצוות התלויות בארץ הן ביטוי לקדושת הארץ וחשיבותה. יהודי בבל התחבטו לא מעט בשאלה זו. מצד אחד הם הכירו בקדושת הארץ, הוקירו אותה והכירו בהגמוניה התרבותית והדתית של הארץ. מצד שני הם גם פיתחו את הגאווה המקומית והעצמאות. חשוב היה להם להדגיש שבבל שווה לארץ ישראל, או לפחות שנייה לה ועולה על יתר התפוצות. המאבק היה בתחום הרגשי אך גם בתחום הממשי יותר, והוא היה חלק מתביעתה של ההנהגה הבבלית לאוטונומיה. גפני מגדיר זאת כ"אוטונומיה לויאלית"<sup class="footnote-marker">9</sup><i class="footnote">גפני, ארץ ישראל; ספראי, תשתית.</i>. על כן ההדגשה הבבלית על הפרשת תרומות בבבל מובנת, בבחינת הדגשה של קדושתה וחשיבותה.
כאמור, בספרות חז"ל ברור שהמצוות הנזכרות חלות רק בארץ. ברם עד לדור יבנה אין עדות לכך שהגדירו במדויק את גבולות הארץ. העדות הראשונה היא משנתנו ומקבילתה במשנת חלה, והן מיוחסות לרבן גמליאל. בדור אושא היה העיסוק בנושא אינטנסיבי ביותר, וכן בדור רבי. לרבי מיוחסת סדרה שלמה של הלכות המוציאה אזורים שלמים מתחומי החלות של המצוות התלויות בארץ ישראל, ובכך נדון להלן.
מכל מקום, משנתנו מניחה שמצוות שביעית חלה רק בארץ, וכאמור גם המקורות המרמזים על שמירת מצוות חקלאיות בחוץ לארץ אינם מזכירים בהקשר זה את מצוות שביעית. <b>מארץ ישראל ועד גזיב</b> – בכתב יד ליידן: "מגזיב ועד ארץ ישראל". הכתיב "גזיב" הוא הכתיב הארץ ישראלי הרגיל (כך גם ב- <b>א</b>, <b>ז</b>, <b>מ</b>, <b>פ</b>, <b>ץ</b>), וביתר עדי הנוסח מופיע הכתיב "כזיב"<sup class="footnote-marker">10</sup><i class="footnote">יהושע יט כט; שופטים א לא, וראו משנה, דמאי פ"א מ"ג ועוד.</i>. גם במסכת חלה יש חילופים דומים ("גזיב" ב- <b>א</b>, <b>ג 2</b>, <b>ג 5</b>, <b>ז</b>, <b>ל</b>, <b>פ</b>, <b>וכ"י קופמן</b>). הנוסח "כזיב" מבוסס על הכתיב המקראי "אכזיב", ויש להניח ש"גזיב" הוא הביטוי המקובל באותה תקופה לשם המקום. השם היווני היה אקדיפה (<sup class="footnote-marker">11</sup><i class="footnote">צפריר ואחרים, טבולה, עמ' 115 .</i>(Έκδίπα . נראה שלפנינו מעתק, נדיר יחסית, של כ–ג. מכל מקום, כזיב או גזיב היא האתר מצפון לעכו, ליד קיבוץ גשר הזיו בימינו.
השאלה היכן משתרעים גבולותיה של ארץ ישראל עומדת במרכזן של הלכות רבות. יש לה משמעות הלכתית נכבדת בתחומי מעשרות, תרומה, שביעית וכיוצא באלו, כמו גם בתחומי טהרה ובסדרת תחומים נוספים. התיאור המפורט ביותר של גבולות הארץ מופיע בברייתת התחומין. זו רשימה בארמית של יישובי הגבול, והיא מופיעה בתוספתא ובירושלמי למשנתנו (תוס', פ"ד ה"י; ירו', לו ע"ג), בספרי (ספרי דברים, עקב נא, עמ' 117) ובכתובת רחוב<sup class="footnote-marker">12</sup><i class="footnote">זוסמן, כתובת; זוסמן, ברייתת התחומים. רבים עסקו בה, וראו פליקס, עמ' 47-31 ובעמ' 33 הערה 100 – רשימת ספרות. הדיונים האחרונים משקפים כבר את השימוש בכתובת רחוב. ראו פרנקל ופינקלשטיין, מקצוע; ספראי, תחומים.</i> (לעיל עמ' 17). זמנה עורר מחלוקת במחקר. קליין טען כי היא מימי הורדוס, ברם ספראי הראה כי אין להקדימה בהרבה לימי דור אושא, שכן החומר שבה מתאים לתקופה זו. הברייתא מתמקדת בעיקרה בגליל, והדבר מבטא את ריכוז היישוב היהודי בגליל לאחר מרד בר כוכבא. על כן יש להעריך שהיא נערכה בדור אושא לכל המוקדם. אבל ייתכן שמי שערך אותה באותו דור ביטא את מצב היישוב כפי שהיה מוכר גם מהעבר. מי שערך את החומר לא בהכרח עדכן את ממצאיו עד לזמנו, כך שאולי הברייתא משקפת גם את זיכרונותיו. מעבר לכך אין בידינו ברייתות מימי בית שני, וקשה להניח כי אלו נשמרו. על כן יש להעדיף את התיארוך המאוחר.
בנוסף לברייתא בידינו רשימה ארוכה של דיונים על אזורים מסוימים וגבולותיהם. חלק מהדיונים מרוכזים בירושלמי למשנתנו. חלק גדול מההלכות נאסף בכתובת רחוב. תושבי רחוב, כפר קטן בעמק בית שאן, חשבו כי חשוב שכל המידע על גבולות הארץ והאזורים האסורים והמותרים ירוכז בכתובת. הם חרטו את הכתובת על קיר בית הכנסת, ושבריה התגלו. בנוסף לכך, כאשר התושבים הקדומים תיקנו את בית הכנסת הציבו העתק של הכתובת על רצפת הפסיפס במסדרון הכניסה של בית הכנסת. כתובת זו היא מהארוכות בארץ, ומכילה חומר הלכתי רב. נראה שלעותק זה של הכתובת צירפו התושבים קטע מעודכן מימיהם העוסק ברשימת הכפרים המותרים בתחום שומרון<sup class="footnote-marker">13</sup><i class="footnote">זוסמן, כתובת. הכתובת על הטיח טרם פורסמה. זמנה של הכתובת והפרשנות הגאוגרפית לה מחייבת דיון בפני עצמו.</i>.
כזיב מופיע כגבול ארץ ישראל גם במקורות מקבילים. במשנת דמאי ובמשנת חלה הוא מופיע כגבול ארץ ישראל, ואלו משניות המקבילות בתוכנן למשנתנו<sup class="footnote-marker">14</sup><i class="footnote">משנה, דמאי פ"א מ"ג ופירושנו לה; חלה פ"ד מ"ח ומקבילות רבות שחלק מהן יובאו להלן.</i>. כן נקבע שם שכזיב עצמה היא חלק מארץ ישראל<sup class="footnote-marker">15</sup><i class="footnote">תוס', דמאי פ"א ה"י, וכן יוצא מתוס', מעשר שני פ"ג הי"ח המתארת הפרשת מעשרות על ידי בעל בית אחד מכזיב. המעשה שם הוא מדור אושא.</i>. משנת חלה מיוחסת לרבן גמליאל, והגבול משקף מן הסתם את תפיסת בני דורו. מעניין הוא סיפורו של רבי יהודה על שגביון, ראש בית הכנסת מכזיב, שלקח כרם רבעי מגוי בסוריה ובא דינו לפני רבן גמליאל<sup class="footnote-marker">16</sup><i class="footnote">תוס', תרומות פ"ב הי"ג. סיפור אחר על ביקורו של רבן גמליאל בכזיב מופיע בתוס', פסחים פ"ב הט"ו.</i>. רבן גמליאל הכיר אפוא את המקום ובדורו הוא מתואר כיישוב ספר, על הגבול עם סוריה. במונח "סוריה" עצמו נדון במשנה הבאה.
התוספתא מגדירה את הגבול מעט אחרת: "ואי זו היא ארץ ישראל מנהר דרומה של כזיב והלך. סמוך לעמון ומואב ארץ מצרים. שתי ארצות הן, או נאכל ונעבד או לא נאכל ולא נעבד" (תוס', פ"ד ה"ו). אם כן הגבול הוא "מנהר דרומה של כזיב". נראה שהכוונה לנחל כזיב הנשפך מצפון לכזיב, כך שכזיב עצמה היא בתחומי הארץ. את המשפט בתוספתא יש להבין כך: "מהנהר של כזיב דרומה", וכן יש להבין את המקבילה בתוספתא (חלה פ"ב ה"ו). מכל מקום אי אפשר לפרש שהכוונה לנחל געתון שמדרום לכזיב, משום שאז כזיב עצמה תימצא בחוץ לארץ.
בתוספתא אהלות נמצא תיאור מדויק יותר של הגבול: "ההולך מעכו לכזיב מימינו למזרח הדרך טהור משום ארץ העמים וחייב במעשר ובשביעית, עד שתיודע שהיא פטורה. משמאל למערב הדרך טמאה משום ארץ העמים, ופטורה מן המעשרות ומן השביעית, עד שתיודע שהיא חייבת. עד כזיב רבי ישמעאל ברבי יוסי אומר משם אביו עד לכלאבי" (תוס', אהלות פי"ח הי"ד, עמ' 617). אם כן, שתי נקודות המפנה הן עכו וכזיב. כל השטח עד עכו הוא ארץ ישראל לכל דבר (ראו להלן), ומעכו לכזיב משתרע תחום מעבר. הדרך הנזכרת היא כביש החוף הרומי שעבר 3-1 ק"מ ממזרח לחוף, ושרידיו נתגלו. ממערב לדרך רוב השטח הוא חוץ לארץ, וממזרח הוא יהודי עד כזיב.
אותה ברייתא מצוטטת גם בתלמוד הבבלי, אבל בצורה הפוכה. "היה מהלך מעכו לכזיב, מימינו למזרח הדרך טמאה משום ארץ העמים, ופטורה מן המעשר ומן השביעית, עד שיודע לך שהיא חייבת. משמאלו למערב הדרך טהורה משום ארץ העמים, וחייבת במעשר ובשביעית, עד שיודע לך שהיא פטורה. עד היכן? עד כזיב, רבי ישמעאל ברבי יוסי אומר משום אביו: עד לבלבו" (בבלי, גיטין ז ע"ב). פרשנים התחבטו בסתירה שבין שתי הברייתות, והרמב"ם תירץ תירוץ חריף כאילו היו שני כבישים לאורך החוף<sup class="footnote-marker">17</sup><i class="footnote">ראו פליקס, שביעית ח"ב, עמ' 26 .</i>. אבל אין צורך כאן בתירוץ מחוכם. ברור שלפנינו אותה ברייתא, והיא נמסרה בצורות שונות. להערכתנו הטעות היא טעות העתקה, וכל שנותר הוא לברר איזה נוסח עדיף. דומה שמבחינה גאוגרפית יש לנוסח של התוספתא עדיפות גדולה, שהרי הגליל שממזרח לכביש היה יהודי, ואילו רצועת החוף הייתה נכרית יותר. ההולך מעכו לכזיב הולך לכיוון צפון, ואז מימינו צד מערב וכמו בתוספתא ולא כמו בבבלי, ואילו הבבלי ניסח את הדברים מנקודת מבטו של בן חוץ לארץ ההולך מצפון לדרום, ולא הבחין שנוסח הטקסט מעכו לכזיב הוא תיאור לכיוון הצפוני.
כאמור רבי ישמעאל ברבי יוסי מציע נקודת גבול אחרת: "לכלאבי" או "לבלבו" היא לבנון<sup class="footnote-marker">18</sup><i class="footnote">ראו ליברמן, תוספת ראשונים, אהלות, עמ' .138</i>, שם של מקום שנמסר בצורות שונות וזיהויו מסופק. מכל מקום, רבי ישמעאל ברבי יוסי חי בדור רבי והכיר את קו הגבול של כזיב, והוא הציע תיקון. ייתכן שתיקון זה משקף שינוי יישובי שחל באיזור, כפי שנציע להלן.
על קו הגבול המדויק בגִזרה זו של עמק עכו אנו יודעים מסדרת מקורות, וממבט ראשון התמונה נראית כסותרת את עצמה.
העדויות הן:
1. עכו היא הגבול, ועכו עצמה כארץ ישראל. עכו כגבול מופיעה בברייתא של התחומין (להלן). החוקרים נחלקים על זמנה של ברייתא זו (להלן), מכל מקום הקטע העוסק בעכו היה מוכר לרבי יהודה ולרבי מאיר, שניהם מדור אושא, ונראה שקדם להם במקצת<sup class="footnote-marker">19</sup><i class="footnote">משנה, גיטין פ"א מ"ב; תוס', פ"א ה"ג. לדיון על כך ראו הדיונים על זמנה של ברייתת התחומין, להלן.</i>. עכו כנקודת גבול נזכרת גם בשני מעשים מימיו של רבי יהודה הנשיא, ובמימרות אמוראיות אחדות<sup class="footnote-marker">20</sup><i class="footnote">ירו', לו ע"ב; פ"ד ה"ט, לה ע"ג; בבלי, כתובות סז ע"א; גיטין עו ע"ב; ראו עוד תוס', גיטין פ"ז ה"ז.</i>. דומה אפוא שעכו שימשה בתור גבול ארץ ישראל במשך תקופה ממושכת ובתוכה כל תקופת התנאים, לפחות מדור יבנה ואילך. עם זאת, ממשנת אהלות אנו שומעים שהיה ספק בדבר מעמדו של השטח מזרחית לעכו, והוחלט שהוא חוץ לארץ (משנה, אהלות פי"ח מ"ט). לא נאמר ממתי מקור זה, אך הוא נכלל במסגרת סדרת היתרים מדור רבי (להלן).
2. מעכו הגבול ממשיך בכיוון צפון מערב. כך מתואר הגבול בברייתא של התחומין.
3. הגבול ממשיך מעכו צפונה עד כזיב, כך יוצא ממשנתנו ומקבילותיה שהובאו לעיל.
4. באזור שבין עכו לראש הנקרה, בתחום צור יש סדרת יישובים המוגדרים "אסורים", כלומר שהאזור נכרי ויש בו יישובים יהודיים והם ה"אסורים", כלומר שהמצוות התלויות בארץ חלות על פֵרותיהם. דומה שעדות זו מתאימה לתיאור לעיל: כל מקום ממזרח לכביש טהור (שייך לארץ ישראל) עד שייוודע לך שהוא אסור. כלומר שרוב היישוב נכרי, אך יש יישובים יהודיים<sup class="footnote-marker">21</sup><i class="footnote">הרשימה מופיעה בתוס', פ"ד ה"ט; ירו', דמאי פ"ב ה"א, כב ע"ד ובכתובת רחוב, ראו זוסמן, כתובת. לזיהוי השמות ראו ספראי, פרקי גליל, עמ' 213-106 .</i>.
כל העדויות מעידות על מצב כמעט סטטי של יישוב יהודי רצוף עד עכו, ויישוב מעורב מצפון לו. אולי ניתן להצביע על התפתחות מסוימת והתחזקות היישוב היהודי בימי רבי. התפתחות זו באה לידי ביטוי ברשימת העיירות האסורות בתחום צור, ובדברי רבי ישמעאל ברבי יוסי. עם זאת דומה שאין במקורות אלו כדי להעלות את כל התמונה. מן העדות הארכאולוגית עולה בבירור שבכל האזור מהר מירון ועד לגבעות שממזרח למישור החוף לא היה יישוב יהודי. יוספוס לא בנה שם מבצרים, משמרות כהונה לא ישבו שם, אין שם שרידים של בתי כנסת (בניגוד למזרח הגליל, מזרחית לרכס הר מירון), ומעט מאוד שרידים יהודיים אחרים. לעומת זאת יש שם שרידים רבים של כנסיות ושל יישוב נוצרי<sup class="footnote-marker">22</sup><i class="footnote">פרנקל וחבריו, גליל עליון, עמ' 115 .</i> (מהמאה החמישית ואילך). לכאורה קל לפרש שברייתת התחומין קדומה, מימי בית שני. אז השתרע היישוב היהודי גם במערב הגליל העליון, ולאחר מכן נסוג לחלקו המזרחי של הגליל. ברם כפי שראינו תיארוך מוקדם כזה לברייתת התחומין קשה ומעורר תמיהות.
לכאורה ניתן היה לתאם בין כל הנתונים על ידי הטענה שעד למאה השלישית היה היישוב במערב הגליל העליון דל ביותר, ורק בעמק עכו שגשגו יישובים רבים. זאת בגלל תנאי הקרקע ההרריים והאקולוגיה הקשה באזור. על כן לא בנה שם יוספוס מבצרים ולא ישבו שם משמרות כהונה. במאה השלישית התחזק והתמסד היישוב במערב הגליל העליון, אבל אז כבר התחזק גם היישוב הנכרי, והיהודים היו בו מיעוט. במאה השנייה היה בעמק עכו יישוב מעורב. על כן ברייתת התחומין מציגה כאילו היישוב היהודי מגיע עד עמק עכו וכוללת בתחום היישוב היהודי את מערב הגליל הנטוש ברובו. מאוחר יותר התחזק היישוב הנכרי בהר, אך לכך אין ביטוי במקורות שבידינו.
הקושי בהסבר זה הוא שתוצאות הסקר הארכאולוגי אינן מצביעות על יישוב כה דל במערב הגליל העליון במאות השנייה והשלישית<sup class="footnote-marker">23</sup><i class="footnote">פרנקל וחבריו, גליל עליון, עמ' 113-111 .</i>. על כן צריך לפרש שבמאות הראשונה עד השלישית היה היישוב היהודי במערב הגליל בגדר מיעוט; ברייתת התחומין כוללת מיעוט זה בתוך תחומי היישוב היהודי, בעיקר בזכות הריכוז היהודי בעמק עכו. מאוחר יותר, אולי בעקבות מרד החורבן או מרד בר כוכבא, הפך אזור ההר לנכרי לחלוטין, ובעמק עכו נותר יישוב מעורב.
<b>לא נאכל ולא נעבד</b> – אין מעבדים את הקרקע. פליקס הסביר שהביטוי "לא נאכל" מתייחס לאיסור ספיחים, כלומר שאין לאכול מה שגדל בשנה השישית. ייתכן גם ש"לא נאכל" משמעו האיסור לאכול מה שגידלו גויים ועוברי עבירה, כפי שנציע להלן.
<b>וכל שהחזיקו עולי מצרים</b> – זו ההגדרה של המחוז השני, תחום עולי מצרים, כלומר תחום ארץ ישראל המקראית. <b>מגזיב ועד הנהר עד אמנם</b> – בעדי נוסח אחרים: "עד הנהר עד אמנה" או "עד הנהר ועד אמנה"<sup class="footnote-marker">24</sup><i class="footnote">ראו גם פירושנו לחלה פ"ד מ"ח. חילופי הנוסח מופיעים כבר בספרות הראשונים; הרמב"ם, הריבמ"ץ ואחרים מעירים על כך.</i>. ברור ששם המקום הוא "אמנה", אך לא ברור האם הכוונה לנהר אמנה או שאלו שני מקומות: נהר ואמנה. בירושלמי: "כיני מתניתא מגזיב ועד הנהר, מגזיב ועד אמנס" (ירו', לו ע"ד), אם כן אלו שני מקומות. לנהר הוצעו חמישה זיהויים, חלקם בלתי הגיוניים בעליל: א. נהר פרת, ב. נחל מצרים, ג. הירדן, ד. נהר אמנה, ה. הליטני. מכל אלו רק הליטני הוא גבול הגיוני, שהרי לא ייתכן שאזור רחוק יותר ייחשב כאילו היה ארץ ישראל, ולו גם כארץ ישראל מבחינה חלקית. נהר אמנה אינו בא בחשבון משום שכאמור אמנה והנהר הם שני מקומות. לאמנה הוצעו שני זיהויים: האחד טוורוס אמנוס, הוא הנהר המפריד בין סוריה ואסיה הקטנה, והשני נהר אמנה הזורם דרך דמשק לים התיכון. שוב! אילו היה הגבול רֵאלי הרי שטוורוס אמנוס רחוק מדי. להלן נשוב לשאלת הזיהוי, ומשמעותו של קו הגבול. <b>נאכל אבל לא נעבד</b> – אזור זה הוא ארץ ישראל מבחינה חלקית; יש לשמור בו על איסור שביעית ואסור לעבוד בו, אבל מותר לאכול. המונח "נאכל" אף הוא אינו נהיר. פליקס פירש שאין חלים בו איסורי ספיחים, כלומר שמותר לאכול בשביעית מה שצמח בו ללא זריעה, ובעיקר שמותר לאכול בתחילת שמינית מה שצמח בשדה בשביעית ללא זריעה. כלומר שהשטח הזה הוא ארץ ישראל כמעט לחלוטין. בעל מלאכת שלמה פירש שהכוונה למה שכתוב במשנה הבאה: "עושים בתלוש בסורייה". להלן נדון בשאלת היחס בין המשניות, ונאשש פירוש זה, אך יש להרחיבו.
כפי שרמזנו הותרו אזורים מספר ממצוות שביעית (לעיל עמ' 168). סביר להניח שאלו נתפסו לפחות כאזור זה שהוא "נאכל אבל לא נעבד", שהרי הם בוודאי בתחום עולי מצרים. על כל האזורים הללו נאמר שפֵרותיהם "מותרים", ואם הם חלק מארץ ישראל אזי "פֵרותיהם אסורים". מעתה ניתן להסביר את ההלכה באחת משתי צורות: או שאמנם אסור לעבוד אך אם עבד בשביעית הפרי מותר, או שאמנם אסור ליהודי לעבוד אך מותר לו לאכול מפרי שגידל גוי. כפי שנראה להלן יש למשנתנו, ולמשנה הבאה, קשר הדוק לנוכחותו של הגוי בסוריה, ופירוש זה נראה סביר ביותר. אין גם הבדל משמעותי בין שני הפירושים הללו, שהרי פרי שביעית גדל כמובן באיסור, והזורע עלול להיות יהודי עבריין, או גוי.
כך או כך, זו כנראה כוונת המשנה, שאת פרות השביעית מותר לאכול למרות החובה לשמור על שביעית. הקלה זו יש להבינה באחת משתי צורות:
1. שביעית חלה על האזור, אך לא קנסו על אכילת פרות שביעית.
2. שביעית לא חלה על הגוי, ובגלל ריבוי הגויים יש להניח שסתם פרי גדל בשדות גויים. כשם שאין דין דמאי בסוריה<sup class="footnote-marker">25</sup><i class="footnote">ראו פירושנו לדמאי פ"ב מ"א, ולהלן במשנה הבאה.</i> משום שהפרי גדל אצל גויים, כך לא קנסו על אכילת פרותיו. פרות הגוי בארץ חייבים במצוות התלויות בה<sup class="footnote-marker">26</sup><i class="footnote">זאת לפי מסקנתנו שבספרות האמוראים נחלקו בדבר, אך בספרות תנאים ברור היה שאין קניין לגוי להפקיע ממצוות התלויות בארץ. ראו פירושנו לדמאי פ"ג מ"ד, ובעיקר פ"ה מ"ט.</i>, אך בסוריה נפטרו מכך. לפי כל הפירושים התחום השני הוא ארץ ישראל, על כן קשה לקבל שחז"ל הגדירו את ארץ ישראל כתחום כל כך גדול. לפיכך יש לחזור להבנת המונחים "נהר" ו"אמנה". נפתח בנוסח. הצורה "אמנם" חוזרת בעדי נוסח רבים, אף ששמו המקראי של הנהר של דמשק הוא "אמנה". גם במסכת חלה שם המקום הוא "אמנם", וכך ב- <b>ג 2</b>, <b>ג 5</b>, <b>ז</b>, <b>ל</b>, <b>מ</b>, <b>פ</b>. ב- <b>ס</b>, <b>ץ</b> – "אמנום", ובעדי נוסח אחרים – "אמנה". על כן דומה שהכוונה להר אמנוס. הירושלמי הבין בבירור ש"אמנם" הוא הר אמנוס, או בשמו היווני "טוורוס אמנוס". כן אומר הירושלמי: "אי-זו היא הארץ ואי-זו היא חוץ לארץ – כל ששופע מטורי אמנס ולפנים ארץ ישראל..." (לו ע"ד).
כפי שרמזנו, קשה להבין קו גבול זה כרֵאלי. המרחק בין הליטני לבין הר טוורוס אמנוס הוא גדול ביותר, ואין אפשרות ששניהם יציינו גבול רֵאלי. מעבר לכך, נהר טוורוס אמנוס רחוק ביותר, וכך נכללים בתחום ארץ ישראל אזורים הכוללים את כל סוריה. אכן דומה שלפנינו סכֵמה גאוגרפית תאורטית המבוססת על פסוקי המקרא ועל גבולות ההבטחה שניתנה לאברהם. הארץ המובטחת משתרעת לפי המקרא עד "הנהר". הנהר נזכר כגבול הארץ פעמים רבות. כגון: "כל המקום אשר תדרֹך כף רגלכם בו לכם יהיה מן המדבר והלבנון מן הנהר נהר פרת ועד הים האחרון יהיה גבֻלכם" (דברים יא כד), וכן בסדרת פסוקים נוספת<sup class="footnote-marker">27</sup><i class="footnote">כגון שמות כג לא; דברים א ז; יהושע כ ד ועוד.</i>. אם כן "הנהר" אינו גבול רֵאלי של הארץ או של סוריה, אלא נהר פרת, והוא גבול ספרותי של הארץ המובטחת.
אשר להר אמנה: גבולות הארץ מתוארים בספר במדבר: "וזה יהיה לכם גבול צפון מן הים הגדֹל תתאו לכם הֹר ההר. מהֹר ההר תתאו לבֹא חמת..." (במדבר לד ז-ח). התרגומים הארמיים למקום מתרגמים את הר ההר כ"טוורוס אמנוס", והפסוק מתפרש כך גם בסדרת מקורות תנאיים ואמוראיים<sup class="footnote-marker">28</sup><i class="footnote">ירו', לו ע"ד; תוס', תרומות פ"ב הי"ב; חלה פ"ב הי"א; ירו', חלה פ"ד ה"ד, ס ע"א; בבלי, גיטין ח ע"א.</i>. הר טוורוס אמנוס היה הגבול ההיסטורי והמפורסם שבין סוריה ואסיה הקטנה. גם חוקרי מקרא בני זמננו מסכימים שתיאור הר ההר כגבול מבטא שליטה על כל סוריה, וצירוף הגבולות הר ההר והנהר מכוון להגדיר את כל השטח שבין תחומי השליטה של המעצמות של הימים ההם, מצרים וממלכת החתים. נמצאנו למדים שתחום "עולי מצרים" אינו תחום השליטה הממשי של ממלכות ישראל ויהודה, וגם לא תחום התנחלות השבטים מימי יהושע, אלא הגבול של הארץ המובטחת. גבול זה לא שימש כידוע בפועל, והוא נותר בתור הבטחה תאורטית שטרם התממשה.
במשנתנו יש אפוא שני חלקים: הראשון רֵאלי ועוסק בתחום ההתיישבות היהודית בפועל, והשני תאורטי לחלוטין ומבטא סכֵמה מקראית עקרונית בלבד. הקורא בן זמננו תמה נוכח שילוב זה; בעיניו קשה להאמין שקדמונים שילבו במסגרת תיאור הלכתי, הלכה למעשה, סכֵמה תאורטית. ברם בספרות הקדומה תופעה זו רגילה. על תופעה דומה נצביע בפירושנו להלן, פ"ט מ"ב. התופעה רגילה בתיאורי ארץ ישראל וירושלים אצל צליינים וסופרים קדומים. כך למשל הם מתארים את ירושלים כעיר השוכנת במקום גבוה ובמרכז הארץ, ואת המקדש כשוכן בפסגת ההר של ירושלים ובמרכזה<sup class="footnote-marker">29</sup><i class="footnote">יש על כך ספרות ענפה, ראו זליגמן, ירושלים ועוד.</i>. התופעה מוכרת גם בתיאור האוטופי של יוון כפי שתוארה בידי סופרים בני המאה התשע עשרה, וכמובן כך גם כתבו צליינים רבים שעלו לארץ במהלך ימי הביניים וראשית העת החדשה. לקדמונים היה המקרא בבחינת עדות חיה ותקפה, שהייתה שוות ערך למציאות. יתר על כן, לעתים המציאות עצמה התפרשה רק בעיניים מקראיות. בספרות חז"ל מצויים קטעים מעטים בעלי אופי ספרותי דומה, אך דומה שאין דרך להבין אחרת את משנתנו אלא כמפה אוטופית של ארץ ישראל, ונשוב לכך בפירוש למשנה הבאה.
מכל מקום, בספרות חז"ל מופיע תיאור של גבולות ארץ ישראל מהר טוורוס אמנוס ועד מצרים, ודיון במעמדם של האיים (ה"נסים" – ביוונית σοςνη משמעו אי) שקו גבול דמיוני זה חוצה<sup class="footnote-marker">30</sup><i class="footnote">ירו', לו ע"ד; תוס', תרומות פ"ב הי"ב; חלה פ"ב הי"א; ירו', חלה פ"ד ה"ד, ס ע"א; בבלי, גיטין ח ע"א. בפועל יש איים מעטים בלבד בקו המתואר, ואלו איי טרשים חסרי משמעות חקלאית. הדיון הוא אפוא תאורטי.</i>. ביתר המקורות מוצגת פרשנות זו כהסבר למושג "ארץ ישראל", וניתן להבינו רק כתיאור של הארץ המקראית, ולא כתיאור הלכה למעשה. המיוחד במשנתנו הוא שיבוצו של התיאור המקראי בשפת ההלכה המעשית.
חז"ל התחבטו בגבולותיה של ארץ ישראל. ההתחבטות נובעת מכך שבמקרא עצמו מתוארים גבולות שונים, ומכך שגבולות אלו לא התאימו לזמנם. העיקרון שנקבע הוא שקדושה שנייה<sup class="footnote-marker">31</sup><i class="footnote">המונחים "קדושה ראשונה" ו"קדושה שנייה" הם בבליים בלבד, ראו קוסובסקי, קדושה. אבל הרעיון מצוי כאמור במשנתנו.</i> היא הגורמת, כלומר זו של עולי בבל (לעיל עמ' 188).
אם כן, לפי פירושנו תחום עולי מצרים זהה לתחום סוריה. אלא שההגדרה של עולי מצרים היא למעשה מקראית וספרותית-אוטופית, ואילו המונח "סוריה" ("סוריאי") הוא רֵאלי וגאוגרפי. גם התוספתא להלן מתארת כך את גבולות סוריה ומשתמשת באותם מונחים מקראיים של "נהר" ו"טורי סמניס" (תוס', תרומות פ"ב הי"ב). לצורך תיאורים אלו סוריה נחשבת לחלק מהארץ, ומה שמעבר לגבולות של הנהר וההר הוא חוץ לארץ.
<b>מהנהר מאמנם וליפנים נאכל ונעבד</b> – כל השטח מעבר לגבולות אלו הוא חוץ לארץ ודיני שביעית אינם חלים עליו, <b>ולפנים</b> – כך בכל כתבי היד, ויש ראשונים הגורסים "ולחוץ"<sup class="footnote-marker">32</sup><i class="footnote">בעל מלאכת שלמה וכן זק"ש, במשנה על אתר ובמסכת חלה. כבר הרמב"ם והר"ש העירו על השאלה, הר"ש הכיר את הנוסח "ולפנים" והעדיף את "ולחוץ".</i>, וכן במסכת חלה. ברור שמבחינה גאוגרפית הכוונה היא מאמנה והלאה כלפי חוץ לארץ, ולפיכך תיקנו את הנוסח. ברם הכותב כתב מבחינתו של מי שחי בחוץ לארץ, ו"לפנים" פירושו הלאה צפונה מארץ ישראל, לפנים חוץ לארץ.

Mishnah 2

<b>עושים בתלוש בסורייה אבל לא במחובר</b> – הֶסברה של שורה זו מובא להלן. <b>דשים </b><sup class="footnote-marker">33</sup><i class="footnote">בעל מלאכת שלמה מעיר שיש גרסה "כיצד דשין" וזו איננה בעדי הנוסח שבידינו, להוציא את <b>ס</b> שהוא התלמוד של ר"ש סיריליאו. דומה שזה פירוש שחדר לטקסט של התלמוד.</i> – הדיש מתבצע אחרי הקציר, בגורן, ושם מרסקים את התבואה ובכך מפרידים בין הגרעינים והגבעולים, <b>וזורים</b> – הזרייה לרוח היא התהליך שיוצרים בו את ערֵמת הגרעינים ואת ערמת המוץ והגבעולים. את החיטים מניפים מול הרוח, המוץ הקל נישא למרחק והגרעינים הכבדים נופלים במקום קרוב (ראו באיור), <b>ודורכים</b> – ענבים בגת, <b>ומעמרים</b> – מכינים עומרים מתבואה קצורה, <b>אבל לא קוצרים</b> – זו עבודה במחובר, והיא אסורה, <b>ולא בוצרים</b> – ענבים, <b>ולא מוסקים</b> – זתים מהעץ. אם את כל העבודות הללו עושים, ודאי שמותר לאכול את היבול שעוּבד בדרך זו, אך עדיין אסור לזרוע ולקצור.
עוד בטרם בירור המונחים יש להדגיש שהתוספתא והירושלמי הבינו בפשטות שהשאלה אינה האם מותר לעבוד בתלוש, אלא האם מותר לעבוד עם הגוי, ביחד או באריסות<sup class="footnote-marker">34</sup><i class="footnote">הר"ש פירש אפילו אצל החשודים על שביעית, והתדיין בשאלה האם מדובר בשמור או במופקר. בעל מלאכת שלמה מביא את דברי רבי יהוסף אשכנזי התמה על כך, ומוכיח את דבריו מהירושלמי. קשה הוא שרבי יהוסף אינו מתנגד לר"ש עצמו אלא לרבנו עובדיה מברטנורא, ואף קשה כיצד הר"ש פירש את אשר פירש והתעלם מהירושלמי שבו הוא מרבה להשתמש. אולי אין זה מלשון הר"ש עצמו?</i>. בתוספתא מובא הדין של משנתנו ונוסף: "אבל עוקרין ואיגד על ידיהן, ובלבד שלא יהא הוא מלקט והן אוגדין על ידיו. בוצרין ודורך על ידיהן, מוסקין ואוטם על ידיהם" (תוס', פ"ד הי"ב). אם כן מדובר בעבודה משותפת: מותר שהגוי יעקור והישראל יאגוד בתלוש. ייתכן שמדובר גם בבעל קרקע ישראל ובפועלים נכרים; הפועלים אמורים לעשות את העבודות האסורות ואסור שחלוקת העבודה תהיה ההפך. בירושלמי שנינו: "רבי יוסי בי רבי בון בעא קומי (שאל לפני) רבי מנא: מהו לטחון עם הגוי בארץ? אמר ליה: מתניתא אמרה שהוא אסור, דתנינן: 'עושין בתלוש בסוריא אבל לא במחובר', הא בארץ אפילו בתלוש יהא אסור" (ירו', לו ע"ד). אם כן המשנה האחרונה בפרק הקודם קבעה שמחזיקין ידי גויים בשביעית, ופירשנו שמסייעין להם. על כן האמורא שואל האם מותר גם לטחון עִמם, ורבי מנא משיב שהדבר אסור. רק בסוריה הותר לטחון עם הגוי. ברור אפוא שהירושלמי הבין שמשנתנו עוסקת בעבודה עם הגוי, ולא בעבודתו של יהודי שהוא בעל לשדותיו. עם זאת התוספתא הבינה גם שהוא הדין בישראל העובד בשדהו, שאסור לו לעבוד, אבל מותר לו לעבוד (לאגוד למשל) בפֵרות שהוא קונה בשוק.
שאלה דומה נידונה במסכת דמאי, ושם הוברר שבסוריה ישראל חייב במעשרות (ומן הסתם גם בשביעית) אך הגוי פטור ומותר לקנות סתם פרות מסוריה, אלא אם כן ברור שבאו משדות ישראל (ראו פירושנו לדמאי פ"ו מ"א). עם כל זאת דומה שהתוספתא איננה רק פירוש של המשנה, אלא משקפת שינוי הלכתי במעטה של "פרשנות יוצרת". כפי שנראה להלן היו דעות שב"סוריה" פטורים ממעשרות ושביעית, ובאופן פשוט גם משנתנו משקפת עמדה זאת. אנו מתירים לעצמנו לפרש את המשנה שלא כתוספתא רק משום שיש עדויות אחרות לתפיסה הלכתית זו שבסוריה פטורים ממעשרות ושביעית, או נכון יותר עמדת ביניים שעבודת הקרקע אסורה, אבל הפרות מותרים.
שאלת מעמדה של סוריה היא מהנושאים הסבוכים, וזאת עקב העדויות הסותרות והמדיניות המשפטית שאיננה אחידה. "סוריה" הוא שמו של מחוז מנהלי שפעל בכל ימי בית שני ועד סוף התקופה הביזנטית. בתקופת המשנה והתלמוד זו פרובינציה גדולה המשתרעת צפונה מארץ ישראל. בסוריה היה ישוב יהודי נכבד, ובדרך הטבע היה יישוב זה איתן במיוחד בדרום סוריה<sup class="footnote-marker">35</sup><i class="footnote">רוט-גרסון, סוריה.</i>. "סוריה" כמושג הלכתי אינה זהה למשמעותה המנהלית, אם כי יש בוודאי קרבה בין השניים. סוריה ההלכתית היא אזור שהלכות מסוימות חלות עליו אך הגדרתו אינה ברורה. מסתבר כי זהו האזור הסמוך לגבולות הארץ, לא רק מצפון אלא מכל הצדדים, כפי שנראה להלן. עם זאת, מרבית העדויות מתייחסות לסוריה שמצפון לארץ ישראל. כך למשל שנינו: "הקונה שדה בסוריא סמוכה לארץ ישראל, אם יכול להכנס לה בטהרה – טהורה וחייבת במעשרות ובשביעית, ואם אינו יכול להכנס לה בטהרה – טמאה וחייבת במעשרות ובשביעית" (משנה, אהלות פי"ח מ"ז). אם כן אדמות ישראל בסוריה חייבות במעשרות, תרומות ושביעית אפילו אם אין רצף טריטוריילי של אדמות יהודיות. סוריה כאן היא בבירור האזור הסמוך לארץ ישראל, מכל כיוון שהוא, שיש ממנו רצף טריטוריילי. חלק מסוריה יוצר רצף טריטוריילי של אדמות יהודים, אך "סוריה" משתרעת גם מעבר לתחום זה.
בירושלמי (לו ע"ד) שאל רבי לוי צינבריא האם מותר להשכיר לגוי בהמה בסוריה. השאלה משמעותית במיוחד משום שצינברא, מקום מושבו של החכם (בית ירח, מערבית לכינרת) שכנה ממזרח לערוץ הירדן<sup class="footnote-marker">36</sup><i class="footnote">עד לפני קצת למעלה ממאה שנה עבר ערוץ הירדן ממערב לבית ירח. הערוץ נסתם והירדן חפר לעצמו ערוץ חדש ממזרח לתל. עקבות הערוץ הקדום ניכרים, ואף נמצאו שרידי הגשר הרומי שעבר על גביו.</i>, ונכללה בתחום סוסיתא. צינברא שוכנת באותה סוריה, ולכן השאלה במקומה. דומה לכך הוא הסיפור בראש בית הכנסת בכזיב שקנה שדה בסוריה, משום שסוריה קרובה לכזיב (תוס', תרומה פ"ב הי"ג). בסוגיה אחרת מסופר שצור היא בסוריה, ורבי חונא אסר על בני המקום להשקות בשביעית (ירו', לו ע"ד), כמו בארץ ישראל<sup class="footnote-marker">37</sup><i class="footnote">לשאלת ההשקאה בשביעית ראו פירושנו למועד קטן פ"א מ"א.</i>. כן אנו שומעים שאפמיאה היא בסוריה (משנה, חלה פ"ד מי"א וראו פירושנו לה), ואפמיאה היא מדרום לטוורוס אמנוס. במשנת אהלות מדובר על סוריה (פי"ח מ"ו), ובמקבילתה שבתוספתא מדובר על צידון ועיירות שבלבנוב, כלומר שוב על אזורים הסמוכים לארץ מצפון (תוס', אהלות פי"ח ה"ב, עמ' 616).
השאלה הראשונית היא האם סוריה היא חלק מארץ ישראל במשמעותה של המשנה הקודמת, או חלק מהאזור השני. פשוטה של הברייתא הוא שסוריה היא האזור השני: "מגזיב ועד הנהר ועד אמנה". על האזור השני נאמר "נאכל אבל לא נעבד", ומשנתנו מפרשת שמותר לעבוד בתלוש מן הקרקע אבל לא במחובר, כפי שפירשנו. משנתנו מציגה הלכה זהה. אבל התוספתא והתלמודים צמצמו את ההיתר לעבודה עם גוי בלבד, ויצרו בכך סתירה מיותרת למשנה הקודמת (מ"א).
עם זאת, משנתנו והמשנה הקודמת באות מבתי מדרש שונים ומעריכות שונות. ההבדל העיקרי הוא במינוח. המשנה הקודמת אינה משתמשת במינוח "סוריה". יתר על כן, במשנה הקודמת גבול הארץ השנייה היה מקראי-תאורטי, ואילו במשנתנו מדובר בסוריה הרֵאלית, אם כי גבולותיה לא נקבעו.
פליקס פירש שסוריה משתרעת בארץ השלישית, זו שמהנהר ומהאמנה ואילך. פירושו קשה ביותר: האם כל העולם חייב בשביעית? הרי ראינו כי לכל הדעות בספרות חז"ל אין חובת שביעית בחוץ לארץ. יתר על כן, למה ישתמשו חז"ל במינוח "סוריה" כדי לתאר אזור הנמצא מחוץ לתחומי הפרובינציה הרומית של סוריה?
פליקס מסמיך את פירושו לסוגיית הירושלמי: "אמר רבי אבהו, שלא יהו הולכין ומשתקעין שם, בתלוש למה הוא מותר? מן גו דו חמי רווחא קריב לא נפיק" (לו ע"ד – מתוך שהוא רואה רווח קרוב [בלבד] אינו יוצא). אם כן, הנימוק למשנה האוסרת לעבוד במחובר לקרקע בסוריה הוא שיהודים לא יהגרו לסוריה. המועמד להגירה רואה שהרווח קרוב, כלומר מידי ומועט, ואין בו רווח לטווח ארוך, לכן לא יהגר לסוריה. כפי שראינו לעיל, הירושלמי העלה טיעון זה גם כסיבה לכך שאין תרומות בחוץ לארץ. פליקס מפרש את הסוגיה שמן הדין היה שלא לשמור שביעית ב"סוריה" כלל, והאיסור הוא כדי למנוע הגירה. רק בארץ השלישית אין שומרים על שביעית. ברם כל הטיעון מעורער. הירושלמי נותן סיבה לאיסור לעבוד בשביעית עם הגוי, זאת כבר בהתאם לתפיסה האמוראית שיש קניין לגוי להפקיע ממצוות התלויות בארץ. על כן היה צריך להתיר לישראל להיות אריס אצל הגוי, אבל הדבר נאסר כדי לצמצם הגירה. היהודי יוכל לעבוד רק עבודות זמניות ולא להיות אריס קבוע. אנו פירשנו שהדעה שפרות הגוי פטורים ממצוות התלויות בארץ היא אמוראית בלבד, ועל כן אינה פשט המשנה<sup class="footnote-marker">38</sup><i class="footnote">ראו פירושנו לדמאי פ"ה מ"ט.</i>. יתר על כן, הסיבה בירושלמי אינה באה לומר שמדין תורה מותר לעבוד במחובר לקרקע. גם לגבי תרומות הובא נימוק זה, וברור שהוא רק נימוק נוסף, שהרי היעדר החובה להפריש תרומות בחוץ לארץ נובע מסיבה עקרונית ואידאולוגית כבדה הרבה יותר, והיא שאין בה משום קדושת הארץ. מכל מקום סוגיית הירושלמי מתפרשת בפשטות גם לפי פירושנו, וכן פירש בעל מלאכת שלמה. זאת ועוד, מאחר שראינו שלפי הירושלמי כל המשנה עוסקת בעבודה אצל גוי, אין עוד מקום לטענה שעניינה בעבודה סתם בשביעית. יתר על כן, לעיל ראינו שסוריה היא האזור הקרוב לארץ (ולכזיב), כולל צור, כיצד ניתן אפוא לפרש שסוריה נכללת בארץ השלישית? בהלכות רבות סוריה מצטיירת כמקום שבין ארץ ישראל לחוץ לארץ, וברור שאין היא בתחומי הארץ השלישית (מטוורוס אמנוס ואילך)<sup class="footnote-marker">39</sup><i class="footnote">כגון להלן, מ"ח; משנה ערלה פ"ג מ"ט; עבודה זרה פ"א מ"ח; תוס', תרומות פ"ב הי"ג ועוד.</i>. שליחים מארץ ישראל המודיעים על קידוש החודש מגיעים לסוריה (משנה, ראש השנה פ"א מ"ד; תוס', פאה פ"ד ה"ו), ובמשנת חלה נאמר שבסוריה מפרישים שתי חלות וכן בארץ השנייה שבין כזיב לאמנם (פ"ד מ"ז ומ"ח). אם כן "סוריה" היא הארץ השנייה, ושני המושגים חופפים. כן יוצא במפורש להלן ממשנה ה, כפי שנפרשה.
באופן כללי, ב"סוריה" שומרים על חלק מהמצוות התלויות בארץ. סיכום הדברים בתוספתא הוא: "בשלשה דברים שוה סוריא לארץ ישראל ובשלשה לחוצה לארץ" (כלים בבא קמא פ"א ה"ה, עמ' 569), וכן יוצא ממקבילות רבות, ובירושלמי חלה פ"ד ה"ז, ס ע"א נאמר ש"ביקש רבן גמליאל ברבי להנהיג את הדמיי בסוריא ולא הניח לו רבי הושעיה"<sup class="footnote-marker">40</sup><i class="footnote">וראו עוד פירושנו לדמאי פ"ו מי"א. על מעמדה של סוריה לעניין ערלה ראו פירושנו לערלה פ"ג מ"ט.</i>.
ברור אם כן שסוריה היא הארץ השנייה, ומעמדה כאזור ביניים. יש לדחות אפוא את פירושו של פליקס מכול וכול.
<b>כלל אמר רבי עקיבא כל שכיוצא בו מותר בארץ עושים אותו בסורייה</b> – יש המפרשים שרבי עקיבא חולק ויש הרואים בדבריו ניסוח משפטי שיטתי יותר של דברי התנא קמא. לפי הפירוש השני רבי עקיבא מגדיר שמותר לעשות בסוריה כל עבודה שאינה אסורה לגופה בשביעית, עבודה המותרת במטע. אפשר גם לפרש שרבי עקיבא בא להרחיב, ומותר לעבוד עבודות המותרות במטע. במטע מותר למסוק ולבצור, אבל לא לקצור, וכן בסוריה. בתוספתא: "מודה רבי עקיבא שאין זורעין ואין חורשין ואין מנכשין בסוריא, לפי שאין כיוצא בהן מותר בארץ" (פ"ד הי"ב). "מודה" – מכאן שהוא חולק על התנא במשנתנו, וכפירוש השני שהצענו.
לפי שני הפירושים חייבים להניח שרבי עקיבא מכיר בגזרת ספיחים, שהרי לפני גזרת ספיחים היה מותר לקצור, לדוש, לזרות ולעמר, אם כן גם עבודות אלו היו צריכות להיות מותרות (על כך ראו פירושנו לפ"ט מ"ב).
אם כן, עד עתה ראינו שתיים או שלוש עמדות. האחת שבסוריה שומרים על חלק ממצוות שביעית ונאסרה עבודת קרקע, אך הפרות מותרים. הפרות חייבים במעשרות, אבל לא בדמאי. שיטת רבי עקיבא דומה לזאת, אם כי ניסוחה שונה, ברם ראינו גם את הדעה שכל עבודה נאסרה בשביעית ורק עבודה בתלוש עם הגוי (בשדה של גוי) נאסרה. כידוע התיר רבי סדרת אזורים ממצוות התלויות בארץ<sup class="footnote-marker">41</sup><i class="footnote">ראו פירושנו למשנה הקודמת; תוס', פ"ד ה"י ואילך; ירו', דמאי פ"ב ה"א, כב ע"ג.</i> ; מבחינה הלכתית היה צריך להעניק לאזורים המותרים מעמד של סוריה. ההיתר הוא שהפרות שגדלו באזורים אלו נחשבים לפרות גוי. נראה שהכוונה רק לפרות של גויים, ופרות ישראל עדיין אסורים. במקורות המזכירים את ההיתרים גם רשימת כפרים "אסורים" או פרות "אסורים", ואלו גדלו בשדות ישראל, או שהיה חשש שגדלו בשדות ישראל. בעל כתובת רחוב מסיים את הברייתא דתחומין במילים "וכל מה שקנו ישראל נאסר"<sup class="footnote-marker">42</sup><i class="footnote">זוסמן, כתובת רחוב, שורה 12 . זוסמן העיר שמשפט זה אינו במקורות חז"ל, אם כי קישר זאת עם המימרה שיש עיירות של ישראל והן אסורות (שם, עמ' 127). לפי הסברנו זה משפט בפני עצמו וסיכום הלכתי מעשה ידי המחבר, אך בהתאם להלכות חז"ל על סוריה.</i>. כך הוא גם מסכם את היתר אזור קיסריה במילים "ואם יש מקום שקנו אותו ישראל חוששין לו רבותינו"<sup class="footnote-marker">43</sup><i class="footnote">זוסמן, כתובת רחוב, שורה 26 .</i>. "חוששין לו" אינו ביטוי לספק או להחמרה, אלא קביעת האיסור. מקומות אלו הם סוריה; פרות גויים מותרים ופרות ישראל אסורים, ואין חובת הרמת מעשרות מדמאי.
בעל כתובת רחוב הבין אפוא שפרות הגוי בסוריה פטורים ממצוות התלויות בארץ ופרות של ישראל חייבים בכך. ברם את היתרו של רבי יש להבין בדרך שונה. בתוספתא אהלות מסופר על היתר אשקלון "לפוטרה מן המעשרות" (פי"ח הי"ח, עמ' 617). בהמשך שם רבי יוסי מסביר שאין הוא נמנה עם המתירים משום שמדובר בדבר תורה. קשה מאוד להעמיד את הדברים רק בפטור מדמאי; הרי איסור דמאי איננו מהתורה אלא הוא גזרה של חכמים. זאת ועוד, הביטוי "לפוטרה מן המעשרות" מלמד על פטור כללי. המינוח בתוספתא המתארת את ההיתרים הוא "מותר" או "אסור", וקשה להכניס ללשון הדברים ש"מותר" הוא פטור רק מדמאי, או שהכוונה שבשנה השביעית אסור לעבוד בקרקע, אך הפרות מותרים. בתוך האזורים המותרים מנויים כפרים "אסורים", כנראה בגלל תושביהם היהודיים. אין זה איסור לאכול פרות של יהודים (ללא מעשר, או בשביעית) אלא היתר לכל הכפר ששטחו אינו נכלל בתחום ההיתר אלא הוא חלק מארץ ישראל<sup class="footnote-marker">44</sup><i class="footnote">מן הסתם גם בכפר "אסור" היו מעט תושבים לא יהודיים.</i>. היתר בית שאן מתואר במילים אלו: "רבי התיר בית שאן מפי יהושע בן זירוז, בן חמיו של רבי מאיר. שאמר אני ראיתי את רבי מאיר לוקח ירק מן הגינה בשביעית, והתיר את כולה..." (ירו', דמאי פ"ב ה"א, כב ע"ג; בבלי, חולין ו ע"ב). אם כן בשנה השביעית לא עבד אמנם רבי בקרקע, אך קנה פרי המחובר לקרקע.
כמו כן, "ארץ טוב" המקראית מזוהה עם חבל סוסיתא משום שהיא פטורה מן המעשרות (ירו', פ"ו ה"א, לו ע"ג). קשה להעמיד את הדברים בפטור מן הדמאי, או שרק פרות נכרים פטורים ממעשרות. אין זה "טוב" מספיק. לפי פשוטם של דברים פרות האזור פטורים אף שהיה מתבקש להגדיר את האזור כסוריה.
נראה אפוא שרבי התיר את האזורים הללו מכלל מצוות התלויות בארץ והניח שדין "סוריה" אינו חל עליהם, או אולי שבסוריה פטורים מכלל המצוות התלויות בארץ. המקורות המאוחרים ניסו לעמעם את חידושו המהפכני של רבי, כשם שהתוספתא למשנת שביעית מעמעמת את החידוש של המשנה שמותר לעבוד בתלוש אבל לא במחובר.
אם כן שלוש עמדות לפנינו:
1. בסוריה פטורים ממעשרות ושביעית.
2. פרות הגוי פטורים ופרות ישראל חייבים. הפרות לא נאסרו, אבל נאסרה עבודה בקרקע בשביעית.
3. גם עבודה בתלוש נאסרה, והותר לעבוד רק בתור אריסים אצל הגוי.
לחילופין ניתן להציע שלמרות הניסוח הכוללני שבמשנת שביעית, לא כל השטחים הקרובים לארץ ישראל נחשבו כ"סוריה" אלא רק הטריטוריה שמצפון לגליל. כל האזורים שרבי התיר, כולל סוסיתא, נחשבו לחוץ לארץ, וזאת בניגוד לפרשנות של כתובת רחוב. התוספתא קובעת: "עיירות המובלעות בארץ ישראל, כגון סוסיתא וחברותיה, אשקלון וחברותיה, אף על פי שפטורות מן המעשר ומן השביעית אין בהן משום ארץ העמים" (אהלות פי"ח ה"ד, עמ' 616). גם כאן הניסוח הוא "פטורות ממעשר", ופירשנוהו כפטור מוחלט. מעבר לכך אין כאן שימוש במינוח "סוריה", אף על פי שיש בתוספתא רמז להיתר אזורים אלו ממצוות התלויות בארץ. ברייתא זו מסייעת להצעה שהאזורים המותרים לא הפכו ל"סוריה" אלא לחוץ לארץ<sup class="footnote-marker">45</sup><i class="footnote">ברייתא זו סותרת את הברייתא שבתוספתא אהלות בהמשך (פי"ח הי"ח, עמ' 617). שם מתואר כיצד התיר רבי את אשקלון והציע להכריז עליה כטמאה בטומאת ארץ העמים, וכיצד התנגד (רבי) פנחס בן יאיר לטמא את אשקלון. אולי בעקבות עמדתו נקבע הכלל העקרוני שהעיירות המובלעות אינן טמאות בטומאת ארץ העמים.</i>, והוא הדין בתוספתא אהלות פי"ח הי"ג<sup class="footnote-marker">46</sup><i class="footnote">לנוסח הברייתא ראו אצל ליברמן, תוספת ראשונים לטהרות, עמ' 159 , ואם יזכנו החונן לאדם דעת נעסוק בברייתא בפירושנו לאהלות סוף פרק יח.</i>. שם נאמר במפורש שמה שאיננו ארץ ישראל טמא משום ארץ העמים, ומדובר בקיסריון וקיסריה. אם כן אזורים אלו אינם "סוריה", ולגביהם "סוריה" כלל איננה קיימת. כשם שאיננה משמעותית לעניין טומאת ארץ העמים, כך איננה משמעותית לעניין שביעית, אלא רק באזור שמצפון לגליל העליון.
אפשרות שלישית, קיצונית עוד יותר, היא שכל המקורות שהעלינו לאחרונה סבורים שדין "סוריה" כארץ מעבר כלל אינו קיים. דומנו שפירוש זה קיצוני יתר על המידה, ואין בו צורך. הנוסח "כלל אמר רבי עקיבא" מופיע פעמים מספר<sup class="footnote-marker">47</sup><i class="footnote">ראו למשל משנה, שבת פי"ט מ"א; פסחים פ"ו מ"ב; מנחות פי"א מ"ג ומקבילות רבות; בבא קמא פ"ח מ"ו ועוד.</i>, ודרכו של רבי עקיבא להעלות את הפרטים השונים לרמה כללית יותר. ייתכן שזו גם הסיבה לכך שלעתים הוא מציע כלל אחיד במקום פרטים שונים ומעדיף אותו על אבחנות מקומיות<sup class="footnote-marker">48</sup><i class="footnote">ראו למשל פירושנו להלן, פ"ט מ"ו.</i>. "רבי יהודה הנשיא מונה שבחן של חכמים... למה רבי עקיבא דומה? לפועל שנטל קופתו ויצא לחוץ, מצא חטים מניח בה, מצא שעורים מניח בה, כוסמין מניח בה, עדשים מניח בה. כיון שנכנס לביתו מברר חטים בפני עצמן, שעורים בפני עצמן, פולין בפני עצמן, עדשים בפני עצמן. כך עשה רבי עקיבא ועשה כל התורה טבעות טבעות" (אבות דרבי נתן נו"א, פי"ח, עמ' לד). שיטה זו של כינוס והכללה אינה רק סממן חיצוני, ומצינו ויכוח על הדרך שיש ללמוד וללמד בה, דרך הפרטים או דרך הכללים. "דבר אחר יערף כמטר לקחי – היה רבי נחמיה אומר לעולם הוי כונס דברי תורה כללים. יכול כדרך שאתה כונסם כללים תהא מוציאם כללים? תלמוד לומר יערף כמטר לקחי. ואין יערף אלא לשון כנעני, משל אין אדם אומר לחבירו פרוט לי סלע זה אלא ערוף לי סלע זה. כך הוי כונס דברי תורה כללים, ופורט ומוציא כטפים הללו של טל. ולא כטפים הללו של מטר, שהן גדולות אלא כטפים הללו של טל שהן קטנות" (ספרי דברים, שו, עמ' 336). אם כן הלומד מכנס כללים אבל המלמד מלמד מקרה אחר מקרה. כנגד זה אומר רבי מאיר: "דבר אחר יערף כמטר לקחי, היה רבי מאיר אומר לעולם הוי כונס דברי תורה כללים שאם אתה כונסם פרטים מייגעים אותך, ואי אתה יודע מה לעשות" (ספרי דברים, שו, עמ' 338 ; מדרש תנאים לדברים, לב כ, עמ' 185). אם כן אין כאן הפרדה בין הלימוד להוראה, ותמיד לכללים יש עדיפות.
המשנה מנוסחת בדרך כלל בסגנון "כזואיסטי", מקרה אחר מקרה, והכללים מעטים. עם זאת כמובן יש כללים לא מעטים כבר בספרות התנאים. מכל מקום התחולל תהליך של הכללה, ובספרות האמוראית ובספרות המאוחרת יותר הפכו רוב הפרטים לכללים. אנו הערנו פעמים רבות ששיטת לימוד זאת של בירור מקרים שונים הובילה לקשיים בניסוח הכלל משום שהמקרים הפרטיים סותרים זה את זה<sup class="footnote-marker">49</sup><i class="footnote">ראו על כך בקצרה במבוא הכללי לפירוש המשניות.</i>. גיבוש כל הפרטים למסגרת משפטית אחידה היא משימה מרכזית של הספרות האמוראית, ואסור שתטשטש את קולו של המקרה הבודד או את המחלוקות העקרוניות בתקופה התנאית.

Mishnah 3

משנה זו חוזרת לראשית פרק ה, לדיניו המיוחדים של הלוף. גם הבצל נשאר בקרקע זמן רב, והשאלה היא מתי מגבלות שביעית חלות עליו.
<b>בצלים שירדו עליהן גשמים וצמחו</b> – בצלים של השנה השישית שנשארו בקרקע והוציאו עלים. העיקרון הוא שמה שגדל בשביעית אסור, אך פרי של שישית מותר. הבעיה היא כיצד ניתן להבחין בין העיקר לבין התוספת של שביעית. <b>אם היו העלים שלהם שחורין אסורין</b> – פליקס, בעקבות בעל מלאכת שלמה, מסביר שהעלים קיבלו גוון ירוק כהה, וזה סימן שהבצל השריש וממילא הוא בבחינת בצל שגדל בשנה השביעית ואסור באכילה. <b>הוריקו הרי אלו מותרין</b> – אם לעלי הבצל גוון ירוק בהיר – סימן שתוספת הצמיחה היא מן הבצל עצמו, כלומר ממה שנבלע בו בשנה השישית. אולי יש לפרש באופן שונה במקצת. פקעת הבצל המשרישה מוציאה עלים ירוקים בהירים, הנאכלים כירק. עלים אלו יונקים מפקעת הבצל, ולכן הם מותרין והבצל מותר. לאחר זמן העלים מתייבשים והבצל מתחיל לינוק מהקרקע, וזה השלב שבו אסור לאכול את הבצל.
<b>רבי חנניה בן אנטיגנס אומר אם יכולין להיתלש בעלים שלהן אסורין</b> – כתבי היד <b>י</b>, <b>נ</b> גורסים "אינם יכולים להתלש", וכן תוקן אולי ב- <b>ל </b><sup class="footnote-marker">50</sup><i class="footnote">בעל מלאכת שלמה הכיר גרסה זו אצל הרמב"ם, אך אין היא נמצאת בנוסחאות שבידינו.</i>. פליקס מקבל נוסח זה ומסביר שאם הבצל השריש אי אפשר לשלפו מהקרקע על ידי משיכת העלים, וזה סימן שהבצל מתחיל לינוק מהקרקע בשביעית. ההסבר הגיוני אך מנוגד לרוב כתבי היד, כולל כל עדי הנוסח הטובים. על כן יש אולי לפרש ההפך: אם העלים נבלו והם שחורים אי אפשר לתלוש את הבצל בעלים, שכן הם נתלשים מגוף הבצל, והבצל אסור כמו ברישא, ואם העלים ירוקים ניתן לשלוף את הבצל בעזרתם. במחלוקות מסוג זה בדרך כלל שני החולקים מנסים לתאר אותו מצב במילים שונות. כך הדבר לפי פירושנו, ואילו לפי הפירוש הקודם דברי רבי חנינא מנותקים מדברי התנא קמא.
בתוספתא מובאת הגדרה אחרת: "אם עשו כיוצא בהן מותרין" (פ"ד הי"ג). זו הגדרה שונה לגמרי. מהמשך התוספתא משמע שדעה זו היא דעתו של רבי יוחנן בן נורי. בירושלמי כלל זה מנוסח בלשון אחרת: "רבה עליו החדש מותר" (לז ע"א).
לכאורה המשנה מנוסחת לפי הדעה שקיים איסור ספיחים, אחרת לא הייתה כל סיבה לאסור את אכילת הבצל שצמח מעצמו בשביעית. ברם התלמוד הבבלי מדגיש שכל ההיתר והאיסור הוא רק על תוספת הגידול בשנה השביעית (נדרים לח ע"א), וכן עולה מהתוספתא והירושלמי שהבאנו. אם כן הרי אין כאן כל נגיעה לאיסור ספיחים. בירושלמי מובא סיפור על רבי אבהו שהורה כפירוש הירושלמי, אך הוא מוסיף "לא אמרתי אלא במורכנין", שהגבעול מכופף ואינו יכול להזין את הפקעת.
<b>כנגד כן מוצאי שביעית מותרין</b> – במוצאי שבת הכלל הפוך: מה שצמח בשמינית מותר ומה שצמח בשנה הקודמת אסור, ובהבנה הפשוטה אלו בצלי שביעית שיצאו לשמינית. הבבלי (נדרים נח ע"א) מעמיד זאת ב"מדוכנין", ונראה לתקן "מורכנים", כדברי המאירי שם, על סמך גרסת הירושלמי שציטטנו לעיל<sup class="footnote-marker">51</sup><i class="footnote">ראו מהדורת הש"ס השלם למסכת נדרים על אתר.</i>. כלומר שכופף את הגבעול כך שלא יוכל להמשיך להעביר מזון מהפקעת לעלים. הר"ש פירש שאלו בצלי שישית שעקרם וחזר ושתל אותם, וכן פירש הרא"ש, ופליקס קיבל את הפירוש. הפירוש קשה, שהרי לא נאמר כן במשנה. בעל מלאכת שלמה העיר על כך וסמך את דבריו על הירושלמי בניגוד לבבלי.

Mishnah 4

<b>מאמתי מותר אדם ליקח ירק מוצאי שביעית</b> – המשנה מכירה בכך שיש הזורעים בשנה השביעית. מובן שלשומר שביעית אסור להשתמש בירקות אלו, אך קיימת אפשרות שהירקות גדלו בשנה השמינית. <b>משיעשה כיוצא בו</b> – אם יש כבר יבול חדש מותר להשתמש בירקות מבלי לוודא מתי נזרעו הירקות. בהלכה זו יש הקלה גדולה. בעצם היה צריך להתנות שאין קונים ירקות מהחשוד על השביעית, או שיש לברר האם הירקות נזרעו בשמינית, אלא שהמשנה רוצה להקל. אי אפשר לפרש שמדובר באיסור המוטל על אדם לאכול ירק חדש שהוא גידל, איסור שסיבתו עשויה להיות מפני מראית העין, שכן במשנה נאמר במפורש "ליקח", שמשמעו בלשון חכמים לקנות מאחר.
<b>עשה הבכיר הותר האפיל</b> – אם הזן הבָכיר, המקדים להבשיל, מוכן לאכילה – מותר לקנות גם מזנים אחרים, כולל כאלו המבשילים מאוחר. במקרה זה ברור למדי שהירק נזרע בשביעית, אך ניתן להתעלם מכך ולהיאחז בטענה פורמלית שאולי זה ירק חדש. בתוספתא (פ"ד הי"ד) המשך של אותה מגמה: מותר לאכול מן הרחוק על הקרוב, כלומר מותר לאכול בכל מקרה שניתן להיאחז בו בהנחה השרירותית שהירק הוא ירק של שמינית.
<b>רבי התיר ליקח ירק מוצאי שביעית מיד</b> – זו הקלה נוספת המאפשרת למעשה לקנות ירק שנזרע בשביעית. בשמו של רבי קשורה סדרה של הקלות בשביעית. כפי שהראינו במבוא, רבי רצה לבטל את מצוות שביעית אלא שהניסיון נתקל בהתנגדותם של חכמים. במקביל וכתחליף הוא פסק סדרה של הקלות מופלגות, שאף אותן סקרנו במבוא. בירושלמי מסופר באילו נסיבות נקבע ההיתר של רבי: "אייתון קומוי תרין פוגלין מבין ריש שתא לצומא רבא. והוה אפוקי שמיטתא. והוה בהון טעוניה דגמלא, אמר לון ולית אסיר ולאו ספחין אינון? אמר ליה בפוקי ריש שתא איזדרעון. באותה שעה התיר רבי ליקח ירק במוצאי שביעית" (ירו', פאה פ"ז ה"ג, כ ע"ב; בבא בתרא פ"ט ה"ח, יז ע"א) [הביאו לפניו (לפני רבי) שני צנונות במוצאי שמיטה בין ראש השנה ליום כיפור, והיו שם שני גמלים נושאי מטען זה. אמר להם רבי ואין הם אסורים, הרי ספיחים הם?! אמר לו (החקלאי) זרעתי אותם במוצאי ראש השנה]. ההיתר נשמע כמקרה שבו השתכנע רבי, אך קרוב לוודאי שהוא פרי מדיניותו הכללית של רבי. בירושלמי מסופר בנימה קלילה כיצד החליט רבי שמותר לקנות ירק במוצאי שמיטה, להוציא קפלוטין (צמח הכרישה) שהמין החדש מתבשל רק באמצע השנה. בני ציפורי הלבישו את הקפלוטין שק ואפר והתלוננו: "מה חטא דין מן כל ירקא" (ירו', לז ע"א – מה חטא זה מכל הירקות), והתירו רבי. ברור שוב שרבי מאפשר בכך ליהנות מתוצרת שנזרעה בניגוד להלכה.
במקביל התיר רבי היתרים נוספים. כך למשל הוא התיר להביא ירק מחוץ לארץ. חכמים התנגדו משום שלמעשה יש בכך פִרצה המאפשרת להחדיר לשוק ירק מקומי שנזרע באיסור<sup class="footnote-marker">52</sup><i class="footnote">תוס', פ"ד הט"ז בשם "רבותינו התירו", וכן בבלי, סנהדרין יב ע"א. אבל בירו', פאה פ"א ה"ה, יח ע"ד ושקלים פ"א ה"ב, מו ע"א בשם רבי, וכן במקורות נוספים.</i>. רבי אף התיר להביא תבואה ושאר מוצרים (שם שם). עם זאת לא הכול קיבלו את ההיתרים, ומסופר בהמשך הירושלמי על רבי מנא שסירב לבשל לרבי ולחברו רבי יוסי ברבי יהודה ירק. לא נאמר במפורש מדוע סירב לכך רבי מנא, והירושלמי מסביר שזה היה בספר, והוא סירב לקבל את היתרו של רבי שמותר לקנות ירק בשביעית באזורי הספר משום שאפשר לתלות שהירק הובא מסוריה.
רבי הוא עורך המשנה ומלטשה, ודבריו אינם מופיעים בדרך כלל במשנה. הרוצה ללמוד את תורתו של רבי ימצא אותה בתוספתא או בברייתות, במדרשי ההלכה ובתלמודים. הדבר נובע מצורת הלימוד של קדמונינו. מי שאמר דעה מסוימת אמר אותה בשם רבו, או בסתם. אמירה בסתם מבטאת את דעתו של בעל אותה משנה, ושיטה זו נהוגה בעיקר כשאין בדבר מחלוקת או כשהעורך של אותה משנה קדומה לא הביא מחלוקת, אף שהיה אי מי שחלק על ההלכה. על כן המשפט "רבי אומר..." הוא משפט האופייני לאחד מתלמידי רבי יהודה הנשיא המוסר את משנתנו. דעתו של רבי מופיעה במספר קטן של משניות<sup class="footnote-marker">53</sup><i class="footnote">משנה, מעשרות פ"ה מ"ה; שבת פ"ו מ"ה; כתובות פ"ב מ"ד; מנחות פ"ו מ"ג ועוד. לעתים אזכור שמו של רבי הוא טעות ובעדי נוסח אחרים מופיע רבי שמעון, רבי יהודה או חכם אחר. ראו למשל פירושנו לשבת פי"ב מ"ג ולהלן מ"ה, ויש לברר את הנוסח בכל משנה ומשנה. ראו על כך במבוא הכללי לפירוש המשניות; אפשטיין, מבוא, עמ' 18-7 .</i>, לעתים בזיקה לתקנות חשובות שחידש, כבמשנתנו. עם זאת, האזכורים המעטים הללו מעידים על שלבי עריכה מאוחרים לאחר ימי רבי<sup class="footnote-marker">54</sup><i class="footnote">אפשטיין, מבוא, עמ' 950-946 .</i>.
התוספתא מוסיפה הגבלה חשובה ביותר: "אין מין מתיר את מינו... אלא על פי חכם" (פ"ד הי"ד). משפט קצר זה מקפל בתוכו התפתחות מרכזית בהלכה. הביטוי הוא יחידאי, מופיע רק כאן, ובהקשר של התרת נדרים. בדרך כלל ההלכות מכוונות לכל אדם מישראל. היחיד שומע את ההלכה ופועל לפיה בהתאם לרצונו, ואין הוא נדרש לפנות לחכם כדי לדעת את ההלכה. מובן שאם אינו יודע את ההלכה מצפים ממנו לברר אותה. אבל הספרות כתובה לכל אדם מישראל ואינה ספרות "מקצועית" סגורה. כך גם נכתבה ספרות ההלכה לדורותיה. רק בדורות האחרונים אנו עדים לשינוי סגנוני, המקפל בתוכו מהפכה דתית. כיום מקובל שהרב עונה לשאלה ומוסיף שיש לשאול רב. התשובה נועדה לרב ולא לציבור. הציבור מתבקש לשאול את הרב, ויהודי טוב הוא יהודי שואל. במקביל, הספרות בת זמננו מעודדת את היחיד לשאול את הרב. מסירותו היהודית של האדם נבחנת בכמות השאלות ובשאלה עד כמה אין הוא סומך על עצמו. עידוד לשאלות מצוי כבר בספרות הגאונים, אבל גם שם המגמה היא שהיחיד השואל יבין את התשובה ויפעל על פיה. התוספתא שלנו היא דוגמה חריגה לכך בספרות התנאים, אם כי לא יחידה, שהכלל של ההלכה לא נועד לכל אדם אלא מיועד לאוזניו של החכם, והחכם אמור לפסוק לציבור<sup class="footnote-marker">55</sup><i class="footnote">נרחיב על כך בפירושנו למסכת נדרים.</i>.

Mishnah 5

<b>אין מוצאין שמן שרפה</b> – שמן שרֵפה הוא שמן תרומה שנטמא. לפי ההלכה פרי תרומה שנטמא אסור באכילה אך מותר בהנאה. קשה ליהנות מפרי רגיל, אבל את השמן הטמא ניתן לשרוף ולהשתמש בו לתאורה. אין להוציא תרומה מהארץ לחוץ לארץ. הנימוק הבסיסי הוא שחוץ לארץ טמאה. שמן השרפה הוא כבר טמא והיה צריך להיות מותר להוציאו, אלא שחכמים אסרו זאת. הנימוק להלכה לא נמסר, ומן הסתם היה מעורב. מרכיב אחד היה הלכתי-טכני: הרצון שלא להוסיף טומאה על טומאתו, וזה עיקרון החוזר בהלכות רבות בתחום הטומאה. סיבה שנייה הייתה לאומית, שלא להפחית מהמשאבים של ארץ ישראל. חכמים התנגדו שהשמן ייוצא כדי שישרת את תושבי הארץ, <b>ופירות שביעית מהארץ לחוצה לארץ</b> – גם הלכה זו הורכבה משני מרכיבים. הראשון הלכתי-טכני, שלא להפסיד את פרות הארץ, והשני כדי למנוע "גזל עניים". בשנה השביעית שרר בארץ מחסור, וייצוא לחוץ לארץ החמיר את המחסור. כך גם קבעו חכמים: "אין מוציאין מסוריא דברים שיש בהן חיי נפש כגון יינות שמנים וסלתות. ורבי אומר: אומר אני שמוציאין יין לסוריא מפני שממעיט את התיפלה. כשם שאין מוציאין לסוריא כך אין מוציאין מהפרכיא להפרכיא ורבי יהודה מתיר מהפרכיא להפרכיא"<sup class="footnote-marker">56</sup><i class="footnote">תוס', עבודה זרה פ"ד (ה) ה"ב, עמ' 466-465 ; בבלי, בבא בתרא צ ע"ב בנוסח שונה במקצת.</i>. ההלכה שבתוספתא אינה הלכה רֵאלית. בפועל היה הייצוא לסוריה תופעה רווחת ומאבני היסוד של כלכלת ארץ ישראל. מימרה זו שייכת לאוטופיה הכלכלית של חז"ל. אוטופיה זו באה לביטוי בסדרת מימרות המסתייגות ממסחר בכלל, ומהעדפת עבודה חקלאית ומשק אוטרקי. מימרות אלו מייצגות תקווה לחזרה לחיים פשוטים, והיא הייתה מקובלת גם בעולם ההלניסטי-רומי. כל זאת אף שבפועל התקיימה כלכלה משוכללת ומפותחת יותר. מכל מקום המימרה מבטאת פן תאורטי ואוטופי, אלא שבשנה השביעית הפכה אוטופיה זו לצורך קיומי במישור הלאומי<sup class="footnote-marker">57</sup><i class="footnote">לאוטופיה הכלכלית של חז"ל ראו לעיל, פ"ד מ"י.</i>.
אין בדברי חז"ל התייחסות לחשש שמא הקונים בחוץ לארץ לא ישמרו על קדושת פרות שביעית. ייתכן שחשש זה היה משני, או שמא נועדו הפרות למכירה ליהודים בלבד. <b>אמר רבי שמעון שמעתי בפירוש</b> – "שמעתי בפירוש" הוא מונח, נדיר, להעברת מסורת לימודית. בדרך כלל החכם משתמש בו כאשר מישהו אחר מביא את השמועה בצורה כללית או מעורפלת. גם כאן רבי אליעזר מביא את השמועה בניסוח כללי, ורבי שמעון מפרט ומבחין בין מצבים שונים<sup class="footnote-marker">58</sup><i class="footnote">וכן להלן מ"ו; ערלה פ"א מ"ז; ספרי זוטא, יט, עמ' 313 : "אמר לו ר' יהושע שמעון אחי איני יכול להכחישך מפני ששמעת סתם ואני שמעתי בפירוש". שם "שמעתי בפירוש" הוא בניגוד למי ששמע "סתם", כלומר ששמע עם ההסבר.</i> ומלמד על מסורת איתנה. <b>שמוציאין לסורייה ואין מוציאין לחוצה לארץ</b> – יש היתר ייצוא לסוריה בלבד. גם כאן סוריה היא תחום ביניים בין ארץ ישראל לחוץ לארץ, כפי שפירשנו במשנה ב. הייצוא לסוריה היה מרכיב מרכזי בכלכלת הארץ, והשמן הארץ ישראלי היה מרכיב מרכזי בשווקים של צור וצידון<sup class="footnote-marker">59</sup><i class="footnote">ראו פירושנו לדמאי פ"ב ה"א.</i>. יבול השמן בשנה השביעית היה באותו היקף כביתר השנים, שכן מטעי הזיתים עובדו כמעט בצורה הרגילה. על כן חשוב היה למגדלים שתהיה להם אפשרות למכור עודפי שמן לחוץ לארץ. בפועל, ברגע שהם נמכרו איבד המוכר את השליטה על השמן והקונה היה עלול למכרו גם למצרים ולארצות רחוקות עוד יותר.
לכאורה היה ניתן לפרש שרבי שמעון אינו חולק על הרישא אלא רק מפרש אותה. ברם הירושלמי מדגיש כי זו מחלוקת, ומסתייע מברייתא: "רבי יודה אמר עד גזיב, רבי שמעון אומר עד אמנם" (לז ע"א). אם כן תנא קמא הוא רבי יהודה, והוא מתיר למכור פרות שביעית עד כזיב, כלומר רק בארץ, ורבי שמעון אומר שמותר למכרם עד אמנה, כלומר בכל תחומי הארץ השנייה. פעם נוספת אנו רואים ש"סוריה" זהה לתחומי הארץ השנייה, כפי שהעלינו במשנה ב.
התוספתא והירושלמי דנים בשאלה מתי יש לבער את פרות השביעית שיצאו לחו"ל: "מבערן במקומן, דברי רבי, רבי שמעון בן אלעזר אומר: מביאן בארץ, שנאמר: 'בארצך תהיה כל תבואתה לאכֹל' " (תוס', פ"ה ה"א; ירו', לז ע"א). הפסוק מלמד אולי שהמחלוקת היא על עצם הוצאתם של הפרות מהארץ. רבי אוסר הוצאת פרות שביעית ואם יצאו יש לבערם מיד במקומם, ורבי שמעון בן אלעזר תובע להביאם לארץ ולבערם מיד, וזה כמובן קנס גדול. כן פירש ליברמן. ברם ייתכן שהפסוק הוא רמז בלבד, ושני התנאים מסכימים שמותר להוציא פרות מהארץ (כרבי שמעון). המחלוקת היא האם בשעת הביעור מותר לבערם בחוץ לארץ או שיש להביאם לארץ לביעור, כלומר לחלוקה מחודשת לכל החפץ בהם.
הנוסח "רבי שמעון" מופיע ברוב כתבי היד, אבל ב- <b>ל</b> "רבי" בלבד, והוא שיבוש, שכן דברי רבי נדירים במשנה כפי שהעלינו במשנה הקודמת. מכל מקום במשנתנו כמעט כל עדי הנוסח כאן ובסוגיית הירושלמי גורסים "רבי שמעון". נראה שהמעתיק השתבש בגלל הצירוף "שמעון – שמעתי". בתוספתא שציטטנו לעיל מובאת עמדתו של רבי, ולפי אחד הפירושים הוא מחייב לבער ולשרוף פרות שיצאו לחוץ לארץ, ולפי הפירוש השני הוא מתיר לייצא פרות לחוץ לארץ, ואולי שם הכוונה לסוריה שרק אליה מותר לייצא פרות. אותו חילוף נוסח שבמשנה מופיע גם בתוספתא. בתוספתא הדובר הוא רבי, ובירושלמי אותה עמדה מיוחסת לרבי שמעון.
בספרא מובא סיפור על אונקלוס הגר: " 'אשר בארצך' (דברים כה ז), מה שבארצך אוכלים לא מה שהוציא עקילס לעבדיו (לפונשוס) [לפונטוס]. אמר רבי שמעון: שמעתי בפירוש שמוציאים לסוריא ואין מוציאים לחוצה לארץ" (ספרא בהר, פ"א ה"ט, קו ע"ג). עקילס, הוא אונקלוס, היה בן עשירים רומי שהתגייר, ונראה שהיו לו אחוזות בפונטוס. לאחר התגיירותו השתלב בעולמו של בית המדרש, וחז"ל מתארים את צדקותו. פונטוס, על חוף הים הכספי, היא בוודאי בתחומי הארץ השלישית, ולא בסוריה. נראה אפוא שאונקלוס לא הכיר את האיסור, או שלא ראה בו הלכה מחייבת, אחרת ודאי לא היה עובר על דברי חכמים, והמדרש לא היה עובר על כך ללא תגובה.

Mishnah 6

המשנה ממשיכה את המשנה הקודמת בנושא קרוב ובאותו מבנה חיצוני. אמנם המשנה אינה עוסקת בשנה השביעית, אלא בתרומה. המשנה הקודמת אסרה יִיצוא תרומה, והמשנה הזאת אוסרת יִיבוא תרומה.
<b>אין מביאין תרומה מחוצה לארץ לארץ</b> – באופן כללי אין מפרישים תרומה בחוץ לארץ. ברם כפי שראינו במשנה א ובמבוא למסכת תרומות, היו שהחמירו על עצמם והפרישו תרומות ומעשרות בחו"ל. זאת ועוד, בסוריה מפרישים מעשרות ותרומות וממילא ניתן להביאם לארץ. ייבוא תרומה לארץ הוא כמעט האפשרות היחידה לאכול את התרומה, שכן תרומה יש לאכול בטהרה ואילו ארץ העמים, וגם סוריה היא חלק ממנה, נחשבה לטמאה. אמנם כפי שהעלינו בפירושנו למשנה א היו שהתירו לאכול את תרומת חוץ לארץ בטומאה, שכן אין היא ממש תרומה, אלא מעין מנהג חסידות, אבל מן הסתם העדיפו לאכלה בטהרה. <b>אמר רבי שמעון שמעתי בפירוש שמביאין מסורייה ואין מביאין מחוצה לארץ</b> – נוסח דבריו מקביל לדבריו במשנה הקודמת.
ההלכה שבמשנה חוזרת בתוספתא, ושם נוסף: "אמר רבן שמעון בן גמליאל אני ראיתי את שמעון בר כהנא שהיה שותה יין של תרומה בעכו, ואמר זה בא בידי מקלקיא, וגזרו עליו שישתהו בספינה" (פ"ה ה"א). קלקיא (קיליקיה) היא בדרום אסיה הקטנה, מעבר לטוורוס אמנוס, ולכל הדעות אין להביא ממנה תרומה. דעת חכמים כאן היא אחת העמדות ביחס למצוות תרומה בחוץ לארץ, כפי שנראה בנספח למסכת. שם, וכן בפירושנו לסוף מסכת חלה, נדון בסדרה נוספת של מעשים על אישים שהביאו תרומה מהתפוצות.
ליברמן שואל כיצד ניתן להביא את התרומה בטהרה, ומוצא דרך טכנית לכך. ברם כפי שאמרנו גם בפירושנו למשנה א ניתן להביא את הפרי בטרם נגמרה מלאכתו, כזיתים, ולסחוט מהם שמן באנייה עצמה. האנייה כשהיא בלב ים איננה טמאה. מעבר לכך היו שהתירו לאכול תרומת חוץ לארץ בטומאה, שהרי אין זו ממש תרומה. מאידך גיסא עדיין היו ששאפו להעלות את התרומה לארץ כדי לתת אותה לכוהני הארץ שיאכלוה בטהרה, כאילו הייתה תרומה אמיתית, וגם בכך נדון בנספח.
במשנה לא הוסבר מדוע חכמים מתנגדים להבאת תרומה לארץ. הירושלמי מנמק זאת בחשש "אף הן מרדפין אחריה לשם" (לז ע"א). אם יוּתר לייבא תרומה ייסעו הכוהנים לחוץ לארץ כדי להביא משם תרומה, וישתקעו שם. הנימוק מעורר קושי, שהרי החשש הגדול יותר הוא שהכוהנים ירדו לחוץ לארץ כדי להתפרנס שם מתרומה. יתר על כן, האם באמת עדיף לוותר על מקור הכנסה זה? לא מן הנמנע שזהו נימוק נוסף, ובעיקרו של דבר ההלכה מבטאת התנגדות עקרונית להפרשת תרומות בחוץ לארץ. הפרשת תרומות נתפסת כזכות של ארץ הקודש, ואין להחילה על אדמה טמאה וזרה. דנו בכך בהרחבה במבוא ובנספח.

Chapter 7



Mishnah 1

<b>כלל גדול</b> – המשנה ברובה עוסקת בפרטים, במקרה ספציפי, והפרשנים והחוקרים מגבשים מהפרטים את הכללים. כפי שהערנו פעמים רבות, והדברים רוכזו במבוא, הפרטים אינם רק דוגמאות, ואין זה רק סגנון כתיבה. בשלבים הראשונים של התגבשות ההלכה ספק אם היו לפני חכמים כללים מוגדרים ומדויקים. הרושם הוא שכל מקרה הוכרע לגופו, ורק במהלך השנים, עם התגבשות הלימוד והעיון, גובשו כללים. זו הדרך היחידה להסביר את יוצאי הדופן הרבים ואת הדוגמאות הסותרות. יתר על כן, גם ההכרעה לא הייתה תמיד אחידה. עם זאת מצינו במשנה גם כללים, ופרקנו והפרק הבא מתחילים בכללים אלו. המונח "כלל גדול" מעיד כי העורך ראה בו כלל מרכזי. המונח "כלל גדול" מופיע במשנה שלוש פעמים (שבת פ"ז מ"א, משנתנו ולהלן פ"ח מ"א), ומספר פעמים מצומצם גם בברייתות. בשלושת המקרים שבמשנה הוא מופיע בתחילת פרק שיש בו כללים נוספים. בחלק מהמקרים זהו כלל בסיסי שיש לו התפצלויות וכללי משנה. כך המצב במשנה שלנו ובמקומות נוספים. בתלמוד הבבלי מובא כבדרך אגב על משנתנו: "שבת ושביעית דאית בהו אבות ותולדות תנא כלל גדול" (בבלי, שבת סח ע"א). כלומר: המינוח "כלל גדול" נקבע משום שבהמשך יש כללים רגילים (משנה ג). ברם פעם אחת מופיע בתלמוד הבבלי כלל גדול, "המוציא מחבירו עליו הראיה", ללא פירוט נוסף (בבלי, בבא קמא מו ע"א). שם כלל "גדול" הוא כלל מרכזי וחשוב המיושם על מקרים רבים ויום-יומיים. בירושלמי (שבת פ"ז ה"א, ח ע"ד) מנסים לדרג את הכלל הגדול, שהכלל שבמסכת שבת גדול מהכלל של מסכת שביעית, והכלל שבמסכת שביעית גדול מהכלל שבמעשרות וכן הלאה. זהו כמובן פירוש דרשני בלבד, המנסה להסיק מהמשנה מסקנות רעיוניות שאינן נמצאות בגוף הטקסט<sup class="footnote-marker">1</sup><i class="footnote">דרשות למשנה אינן תופעה תדירה, אך בהחלט ניתן למצוא בתלמודים הסברים דרשניים למשניות. ראו פירושנו לפאה פ"ד מ"א; פ"ה מ"ו; מנחות פ"ה מ"ח והדרשה עליה בויקרא רבה, ג ז, עמ' עב; תנא דבי אליהו, ו (ז), עמ' 38 ; מדרש תהלים, ה יא, עמ' 56 . כן ראוי לפרש את הסבר הבבלי, בבא בתרא כה ע"א, וראו עוד פירושנו לעירובין פ"י מי"ד; שקלים פ"ז מ"ו; ערכין פ"ב מ"ה ומ"ו (ההסבר המדרשי בתוס' שם, פ"ב ה"א); כתובות פ"ה מ"ה וההסבר הדרשני בבראשית רבה, נב יב, עמ' 552 ; מעשרות פ"ב מ"א וכפי שנתבארה בתנחומא בובר, בשלח יט, עמ' 84 , וכפי שכבר המדרש שם מסתייג מהדרשה; מעשר שני פ"ב מ"א, וכפי שנדרש בשיר השירים זוטא, א א, עמ' ג; פסחים פ"ג מ"ז, כפי שנדרשה בירו', פסחים פ"ג ה"ז, ל ע"ב; סוטה פ"ג מ"ד; פ"ד מ"ד ופירושנו לה; קידושין פ"א מ"ז; פ"ד מ"א כפי שנדרשה בבבלי, שם סט ע"ב; שקלים פ"ה מ"א; שבת פ"ו מ"א; נדרים סוף פ"א, ואולי גם פסחים פ"ט מ"ב (הסבר הבבלי בצד ע"א, ראו פירושנו למשנה זו) ועוד. דרשה לפרק שלם כיחידה ספרותית יש לערכין פ"ג מ"ה (פסיקתא רבתי, י, מ ע"ב - מא ע"א); ירו', יבמות פי"ג ה"א, יג ע"ג, שם נדרשת המילה "פקדון" שבאבות דרבי נתן, נוסח ב פל"ה, מג ע"א; נגעים פי"ד מ"א והתוספתא עליה פ"ח ה"ג, עמ' 628 . המשנה האחרונה במסכת סוטה (פ"ט הט"ו) איננה משנה אלא "ברייתא" המופיעה בספרות האמוראים, אך יש לה דרשה מפותחת (מדרש תנאים לדברים, כג טו, עמ' 148 ; ירו', שבת פ"א ה"ג, ג ע"ג; שקלים פ"ג ה"ז, מז ע"ג). פירוש דרשני למשנה היה מקובל בימי הביניים, ופירושים כאלה נכתבו במהלך הדורות. כזה הוא פירוש "מעשה רוקח" לר' אליעזר בן שמואל שמלקה לנדוי (מרגליות), רבה של אמשטרדם במאה השמונה עשרה. זהו פירוש על דרך הסוד למשנה, ויש בו גימטריות רבות ורמזים לעולם של מעלה. אלא שבעל הרוקח מדגיש שפירושו שעל דרך האמת אינו שולל את הפשט, ואינו מחליף אותו. אין הוא בבחינת עומקו של הפשט, אלא עטיפה נוספת ונבדלת: "כל הדינים אינם יוצאים מפשטן אבל מרמזים דברים גדולים" (עמ' כב).</i>. לדעתנו המינוח משקף את חשיבותו של הכלל, שאינו רק בדיני שביעית, והוא הדין במסכת שבת, ואין לתלות בניסוח מסקנות נוספות<sup class="footnote-marker">2</sup><i class="footnote">פלוסר עמד על כך שהביטוי "כלל גדול" מתורגם בדיוני האוונגליונים כמצווה גדולה. פלוסר, תורה בדרשה על ההר, עמ' 230-228 .</i>.
הכללים שבמשנתנו שימשו בסיס לכלל אחר המופיע במסכת נידה: "כל שיש לו ביעור יש לו שביעית, ויש שיש לו שביעית ואין לו ביעור" (משנה, נידה פ"ו מ"ח). הכלל אכן הולם את דברי המשנה שלנו והמשנה הבאה, והוא מנוסח בעקבותיהן. בנידה שם מובאת סדרה של כללים דומים (כל שחייב ב- חייב גם ב-, ויש שחייב ב- ואינו חייב ב-); סדרה זו במסכת נידה היא אפוא עריכה מאוחרת שליקטה כללים שונים מספרות חז"ל שלפניה.
<b>אמרו</b> – לא נאמר מי הם שאמרו את הכלל. בפירושנו למשנת שבת (פ"ז מ"א) ראינו שהמשנה שם אינה כמו "תני דבית רבי", לפיכך מותר להעריך שהכלל הוא סיכום של מאמץ הלכתי של דורות רבים. זהו סיכומו של תהליך הלכתי, ויצירה ספרותית מאוחרת יחסית, הכוללת את לימוד הדורות הקודמים. כאמור במשנה כל מקום שמופיע "כלל גדול" הוא בצירוף "כלל גדול אמרו". אבל מצינו גם "כלל אמרו" (משנה, פאה פ"א מ"ד; מעשרות פ"א מ"א; יבמות פ"ב מ"ג ועוד). מכל מקום אין ראיה שה"אמרו" מתייחס למשנה קדומה ערוכה, או להלכה קדומה.
<b>בשביעית</b> – בדיני שביעית. <b>כל שהוא מאוכל אדם</b> – מאכל שאדם אוכל כרגיל. לוח המזונות של קדמונינו היה רחב בהרבה משלנו. אמנם הם לא הכירו סדרת פרות וירקות המוכרים לנו (כתפוח אדמה, חציל, עגבניה, מלפפון וכיוצא באלו, ואף לא פרות טרופיים העולים על השולחן במאות השנים האחרונות), אך הם ניצלו עשבים וירקות שהמטבח המודרני עתיר המותרות, באופן יחסי, אינו מכיר. דוגמאות לכך יבואו בהמשך. הכלל "אוכל אדם" מחייב הרחבה, ולכך הוקדשו שתי המשניות הראשונות בפרק ח.
<b>ומאוכל בהמה</b> – מאכל המתאים לבהמה ולא למאכל אדם. הצאן רועה בשטח כל ימות השנה, הבהמה רעתה בחוץ בחורף ובאביב, ובקיץ הואבסה ברפת או בחצר. כל מה שהוא מאכל בהמה חלים עליו דיני שביעית. <b>ממין הצובעים</b> – חומרים המשמשים להכנת צבעים. העולם הקדום הפיק את כל צבעי הקשת מעלים ושורשים, ולהלן נמנה אחדים מהצבעים הבולטים<sup class="footnote-marker">3</sup><i class="footnote">לדיון בהם ראו פרקר, צבענים.</i>. הצביעה הייתה בעלת חשיבות יתרה במשק הארץ. ארץ ישראל הייתה יצרנית טקסטיל חשובה מאוד בעולם הרומי; היא נחשבה ליצרנית בגדי הפשתן המעולים והיקרים ביותר בכל האימפריה, מכאן שזה היה ענף בעל חשיבות כלכלית מרכזית בארץ ישראל<sup class="footnote-marker">4</sup><i class="footnote">ספראי, הכלכלה, עמ' 202-172 .</i>. על כן מיני הצובעים היו בעלי חשיבות כלכלית נכבדת ומרכיב מרכזי במשק הכפרי. ביטוי לכך יש בהכללתם ברשימה שבמשנה.
המשנה אינה מגדירה באילו צבעים מדובר. ברם בירושלמי (לז ע"ב; פ"ח ה"א, לז ע"ד ועוד) מבחינים בין צבעי אדם לבין צבעי בהמה. אבחנה זו אינה במקורות התנאיים ואינה נזכרת בתלמוד הבבלי. הרושם הוא שצבעי אדם הם כל הצבעים, כולל צבעי טקסטיל, וצבעי בהמה הם צבעים המיועדים לצביעת בהמה. עד היום אפשר לראות במשק הערבי המסורתי פרות ובני צאן צבועים לסימון, ונגד עין רעה. צבעים אלו הם בעלי איכות נמוכה.
<b>ואינו מתקיים בארץ</b> – איננו צמח עד. לצמח עד שממנו יש תוצרת כל השנה אין ביעור. ביעור שביעית יוסבר להלן, בפרק ט משנה א. העיקרון הוא שמותר לקטוף את הפרי שהבשיל בכמות סבירה. כאשר המין נגמר בשדה – יש לבערו, כלומר להפקירו ואין לצבור ממנו. אם אין לפרי זמן מוגדר שבו הוא כלה – אין טעם לבערו. <b>יש לו שביעית</b> – על הפרי חלים דיני שביעית, <b>ולדמיו שביעית</b> – אם מכרוהו קדושת שביעית תופסת את הדמים, כדין כל מכירת שביעית. <b>יש לו ביעור</b> – כפי שהסברנו, <b>ולדמיו ביעור</b> – הכסף שהתקבל ממכירתו של הפרי יש לבערו באותו תאריך. כל עניין מכירת השביעית יתבאר במשנה ג.
<b>ואי זה</b> – המשנה מדגימה מהם פרות שביעית שחלים עליהם כל הדינים הללו. <b>זה –</b> בכ"י קופמן מופיעה המילית "זה" שלוש פעמים, אם כי האחרונה בגוון בהיר יותר<sup class="footnote-marker">5</sup><i class="footnote">ככל הנראה המילית "זה" השלישית היא תיקון שנמחק חלקית, וראו אותה תופעה גם במשנה ב להלן.</i>. <b>[זה] עלי הלוף שוטה</b> – לוף שוטה הוא לוף בר. הלוף עצמו נדון לעיל (פ"ה מ"ב). המשנה מחפשת דוגמאות לירקות של שביעית. המשנה מניחה שקיים איסור ספיחים, לפיכך אם ירקות נזרעו בשישית אסור לאכול מהם כלל, ולכן המשנה מביאה דוגמה של ירק שאין עליו גזרת ספיחים משום שאינו ירק תרבות. בהסבר זה השתמשו אמוראי ארץ ישראל גם לעיל. היו שטענו שהלוף שנדון לעיל גם הוא לוף שוטה, שכן אם מדובר בלוף רגיל צריך יהיה להעמיד את המשנה קודם לאיסור ספיחים (פירושנו לפ"ה מ"ד). גזרת ספיחים תבורר בקצרה בפירושנו לפ"ט מ"א. מכל מקום, משנתנו מכירה כנראה את האיסור. המשנה גם מחפשת דוגמאות מורכבות. ניתן היה להדגים את הכלל שבמשנה על פרות רגילים, כזיתים או חרובים. אבל המשנה מעדיפה להדגים את הכלל על ירקות שהם מאכל אדם ומאכל בהמה ומותרים בשביעית<sup class="footnote-marker">6</sup><i class="footnote">ראו עוד בבלי, נידה נא ע"ב, המשתמש במשנתנו. ללוף השוטה ולרשימה שבמשנה ראו עוד משנה, עוקצין פ"ג מ"ד.</i>, בניגוד לפרות רגילים שבדרך כלל אינם ניתנים לבהמה.
<b>ועלה הדנדנא</b> – ב-<b>ל</b> "רנדנה". פליקס אומר שהוא שרך הדנדנה הרפואית הגדלה בר בארץ. <b>העולשים</b> – העולשים הם ככל הנראה עולשי שדה, גם הם צמח בר. במשנה עוקצין (פ"ג מ"ד) נמנים לולבי זרדים, העולשין ולוף שוטה כשלושה צמחים שאינם אוכל עד שיבושלו ויתרככו. עולש השדה נזכר כקרוב של העולש הרגיל (ראו פירושנו לכלאים פ"א מ"ב), וכאחד הצמחים העשויים לשמש כמרור בפסח (ראו פירושנו לפסחים פ"ב מ"ו). בדרך כלל שימש כאוכל רגיל לבהמה (כגון תוס', שבת פ"ט הט"ו), אך כאמור אפשר היה גם שישתמש בו אדם. <b>והכרישים</b> – גם כאן הכוונה מן הסתם לכרישי השדה הקרובים לכרישין הרגילים (ראו פירושנו לכלאים פ"א מ"ב). <b>הרגלה</b> – רגילה היא עשב בר הדורש שטחים רוויי מים. <b>ונץ החלב</b> – פליקס מסביר שהוא הסחלב. על מעמדה השולי של קבוצת ירקות זו מעידה המשנה במסכת עוקצין: "רבי יהודה אומר חוץ מכרישי שדה והרגילה ונץ החלב. רבי שמעון אומר חוץ מן העכביות, רבי יוסי אומר חוץ מן הכלוסין. הרי אלו צריכין מחשבה והכשר" (פ"ג מ"ב). אוכל רגיל הוא מוכשר לקבל טומאת אוכלין, מכיוון שמטבעו הוא נועד לאכילה. אבל יש מאכלים שאינם מוכנים לאכילה ואלו יטמאו רק לאחר שתסתיים הכנתם, וזהו "הכשר". יש צמחים או חומרים שאינם ראויים למאכל אלא במקרים מיוחדים, ואלו אינם נטמאים בטומאת אוכלין עד שיבואו לידי "מחשבה". כזו למשל היא נבלה, שאינה ראויה למאכל רגיל אך ניתן למוכרה לגוי. שלושת הירקות הללו צריכים "מחשבה" ו"הכשר". "מחשבה", משום שאינם ראויים למאכל אלא בשעת הדחק, ו"הכשר", משום שהם ראויים למאכל רק לאחר בישול.
כל המינים שנמנו במשנה הם אוכלי אדם, אבל אינם מאכלים רגילים אלא ירקות בר שנאכלו בשעת הדחק. בשנה השביעית שררה מצוקה ויהודים נאלצו להסתפק בירקות שגדלו בר, והרשימה שלנו מדגימה זאת. המדרש מצטט הלצות אנטי יהודיות של הגויים: "ומכניסין את הגמל לטראיטות (בתי תאטרון) שלהם והחלוקים שלו עליו, והן אומרין אלו לאלו: על מה זה מתאבל? והן אומרים היהודים הללו שומרי שביעית הן, ואין להם ירק, ואכלו החוחים של זה. והוא מתאבל עליהם" (איכה רבה, פתיחתא יז, עמ' 14 ; פ"ג ה, עמ' 128). מציאות זו משתמעת ממשנתנו, והיא הבסיס הרֵאלי לרשימה זו.
<b>מאוכל בהמה</b> – הירקות הבאים ראויים רק למאכל בהמה: <b>החוחים והדרדרים</b> – הם מיני קוצים, והם גדלים כמובן בר, <b>וממין הצובעים ספחי אסטס וקוצא</b> – האסטיס הוא איסטיס הצבעים, וממנו הכינו את הצבע הכחול (אינדיגו). האיסטיס והקוצה נזכרים יחדיו בתור צבעים רגילים ושכיחים<sup class="footnote-marker">7</sup><i class="footnote">תוס', שבת פ"ט ה"ז; פרה פ"ט ה"ז ועוד. לעתים גם האיסטיס והפואה נזכרים בתור צמד צבעים, כגון משנה, שבת פ"ט מ"ה; מגילה פ"ד מ"ז; תנחומא, נשא ח ועוד.</i>. האיסטיס מופיע כצמח בר ונמנה עם זרעוני השדה (משנה, מעשרות פ"ג מט"ז), אבל גם זריעה של שדה איסטיס נזכרת<sup class="footnote-marker">8</sup><i class="footnote">ירו', לז ע"ב; תוס', בבא מציעא פ"ט הל"ב; ירו', דמאי פ"ו ה"ב, כה ע"ג.</i>. הקוצה הוא קורטם הצבעים, ונקרא בספרות חז"ל גם חריע. הגאון מסביר: "וקוצה הוא ורד של קורטמי, ושמו שם אחר בלשון הקודש: חלות חריע. ובלשון ארמי מוריקא ובערבית עוספור"<sup class="footnote-marker">9</sup><i class="footnote">אוצר הגאונים לשבת, חלק התשובות, עמ' 67 . לדיון ארוך ראו פרקר, צבענים, עמ' 53-45 ; לאיסטיס ראו שם, עמ' 53-60.</i>.
המונח "ספיחי" מעורר קושי ברור: אם המשנה מהלכת בשיטה שיש איסור ספיחים, הרי ספיחי איסטיס וקוצה צריכים להיות אסורים, ואם היא סבורה שאיסור ספיחים טרם נקבע, הרי שניתן למצוא ירקות נוספים רבים ולא היה צריך להביא את הירקות הללו שנמנו במשנה לעיל, אלא ירקות רגילים ונפוצים יותר. פליקס מציע שאולי היה התנא סבור שאיסור ספיחים חל רק על ירקות מאכל. זו הצעה אפשרית, שכן איננו יודעים רבות על מרכיביו של איסור זה. הוא נזכר רבות, אך בשום מקום אין הוא מוצג בצורה בהירה<sup class="footnote-marker">10</sup><i class="footnote">ראו פליקס, ספיחים, ובפירושנו להלן, פ"ט מ"א.</i>. ברם עם כל זאת מן הראוי להעיר שאין עדויות נוספות לחידוש הלכתי זה.
הביטוי "ספיחי סטיס" מופיע במקורות נוספים ללא קשר של ממש להלכות שביעית. כך למשל מדובר בשדה תבואה שעלו בו ספיחי סטיס, ואלו שרידים מגידול של איסטיס שהיה בעבר (ירו', כלאים פ"ב ה"ג, כז ע"ג). במקרה זה המינוח "ספיחי סטיס" מובן. בברייתא אחרת נזכרים ספיחי סטיס וקוצה שאינם אוכל (בבלי, שבת סח ע"א; פסחים נו ע"ב, וראו פירושנו לפאה פ"א מ"ג). במקרה זה אין כל סיבה הלכתית להזכיר דווקא את הספיחים. הסטיס הוא דו-שנתי, ולכן היבול הרגיל שלו הוא בעצם בבחינת ספיח<sup class="footnote-marker">11</sup><i class="footnote">כך פירש בעל מלאכת שלמה מחכמתו, אף שלא היה מודע לרקע החקלאי.</i>. זאת ועוד, בניסויים שנערכו התברר שהצבע הכחול מתקבל רק מפקעות ששהו באדמה שלוש שנים ויותר. על כן ייתכן שנעשה שימוש בביטוי "ספיחי סטיס" פשוט משום שזהו הסטיס השימושי הרגיל. רשימה ארוכה של צמחים נוספים מובאת בתוספתא: "עלה תמכא, והחרחבינה, עלי ורד, ועלי מילת יש להן שביעית ולדמיהן שביעית, ויש להן ביעור ולדמיהן ביעור" (תוס', פ"ה ה"ג). מן הסתם ניתן היה להביא דוגמאות נוספות רבות לסוג זה של צמחים וירקות.
<b>יש להם שביעית ולדמיהן שביעית</b> – צמחים אלו חייבים בשביעית, ואם נמכרו הקדושה תופסת בדמיהם. <b>יש להם ביעור ולדמיהן ביעור –</b> כמו קודם. משפט זה הוא סיכום הלכתי, מיותר מבחינת התוכן אך נחוץ לאחידות הסגנון, וכן במשנה הבאה<sup class="footnote-marker">12</sup><i class="footnote">לסיומות מעין אלו ראו עוד ביכורים פ"ב מ"א- מ"ג, ועוד.</i>.
הירושלמי שואל מה דינם של צבעי בהמה (לז ע"ב). כפי שאמרנו לעיל, המינוח הוא אמוראי בלבד. מכל מקום האמוראים ודאי הכירו היטב את שימושיהם של הצבעים השונים, וידעו שכל אלו הם צבעים של "אדם", כלומר של אריגים. הירושלמי עונה בעזרת ציטוט מהתוספתא: "עיקר הבלבסין, עיקר ורד ועיקר מילת אין להן שביעית ולא לדמיהן שביעית, אין להן ביעור ולא לדמיהן ביעור" (תוס', פ"ה ה"ג), כלומר שאין דין שביעית חל עליהם כלל. בתוספתא לא נאמר שאלו צבעי בהמה, אך נראה שכך פירש הירושלמי<sup class="footnote-marker">13</sup><i class="footnote">גם פליקס, שביעית ב, עמ' 108 , וגם פרקר, הציבענים, עמ' 80 , אינם יודעים האם אכן יש בשורשי הוורד צבע ראוי לשימוש.</i>. הירושלמי שואל עוד על מיני כביסות, ועונה מהמשך התוספתא: "חלשישות, חלביצין, והירענה, והבורית, והאהל יש להן שביעית ולדמיהן שביעית, יש להן ביעור ולדמיהן ביעור" (תוס', שם ה"ה), כלומר שיש לחומרי ניקוי וכביסה דין שביעית, ונדון בכך להלן (פ"ח מ"א). כמו כן הירושלמי שואל על צמחי בושם ומסיק שאין עליהם קדושת שביעית, ואף בכך נעסוק בפרק ח.

Mishnah 2

<b>ועוד כלל אחר אמרו כל שהוא מאוכל אדם ומאוכל בהמה וממין הצובעים ומתקיים בארץ –</b> הכלל הוא צדו השני של הכלל שבמשנה הקודמת. שם דובר על צמחים שאינם מתקיימים וכאן על צמחים המתקיימים, כלומר שאין להם עונת קטיף מוגדרת. <b>יש לו שביעית ולדמיו שביעית אין לו ביעור [ולא]</b> – בכתב יד קופמן המילה חסרה ונוספה בצד, ולמעשה היא מיותרת, <b>ולדמיו ביעור</b> – ההלכה ברורה: אם אין זמן קבוע לקטיף, אין דין ביעור שביעית. בעדי נוסח אחרים: "ואין לדמיו ביעור". עדי נוסח אחדים גורסים "אינו מתקיים"<sup class="footnote-marker">14</sup><i class="footnote"><b>א</b>, <b>ב</b>, <b>ג 3</b>, <b>ט</b>, <b>נ</b>, <b>ת</b>, <b>ת 3</b> – ואינו מתקיים.</i>, ודומה שאין הדין עמם, שכן מה שאינו מתקיים יש לו ביעור ואילו למינים אלו אין ביעור. בעל מלאכת שלמה גרס "מתקיים" והניח כי הדבר חל רק על מין הצובעים, שכן אלו צריכתם היא לאחר זמן ולא בזמן שהם נקטפים. זמן הביעור שלהם איננו בוטני אלא בזמן הצביעה, ולכן הזמן הבוטני שלהם אין לו משמעות הלכתית.
<b>ואי זה זה [זה] </b><sup class="footnote-marker">15</sup><i class="footnote">ראו לעיל, הערה למשנה א.</i> <b>עיקר הלוף השוטה</b> – הפקעת של הלוף נשארת בשדה וניתן לאספה בכל זמן שרוצים, גם לאחר שנה<sup class="footnote-marker">16</sup><i class="footnote">ראו לעיל, פירושנו לפ"ה מ"ג.</i>, <b>ועיקר הדנדנה</b> – השורש של הדנדנה. במשנה הקודמת נאמר שהעלים שלהם יש להם ביעור. <b>העקרבנים</b> – ב- <b>ל</b>, <b>ץ</b>, <b>ג 3</b>, <b>ג 4</b>, <b>ג 10</b> , <b>ס</b> – עקרבלים או ערקבלים, בשינויים קלים. חילופי נוסח אלו חוזרים גם במקורות מקבילים. העקרבנים (עקרבלים) מופיעים גם בתור אחת האפשרויות למרור<sup class="footnote-marker">17</sup><i class="footnote">מכילתא דרבי שמעון בר יוחאי, שמות יב ח, עמ' 13 ; בבלי, פסחים לט ע"א, וראו פירושנו לפסחים פ"ב מ"ו.</i>. <b>והחלביצים</b> – פליקס מסביר שאלו שורשי שרכים, והכוונה לשורשים של נץ החלב שנזכר במשנה הקודמת. בירושלמי: "ביצי נץ חלב" (לז ע"ב). <b>והבוכרייה</b> – זיהויה אינו ידוע.
<b>ממין הצובעים הפואה</b> – כאמור הפואה מופיע רבות בתור צבע<sup class="footnote-marker">18</sup><i class="footnote">כמו לעיל, פ"ה מ"ד.</i>, יחד עם הסטיס, והוא צמח ירוק עד. <b>והרכפא</b> – רכפת הצבעים גם היא צמח צבע ידוע ממקורות רבים<sup class="footnote-marker">19</sup><i class="footnote">הרא"ש יודע לספר כי אלו שורשים שמכינים מהם תרופות לחולי מעיים.</i>. <b>יש להן שביעית ולדמיהן שביעית אין להן ביעור ולא לדמיהן ביעור</b> – כפי שאמרנו. המשפט מיותר ובא רק לשם אחידות הסגנון, ודנו בכך במשנה הקודמת.
<b>רבי מאיר אומר דמיהן מתבערין עד ראש השנה</b> – בראש השנה של השנה השמינית יש לבער את דמיהם. <b>אמרו לו להן אין ביעור קל וחומר לדמיהן</b> – הרי דמי השביעית יונקים את קדושתם מחלות השביעית על הפרות, ואם לפרות אין ביעור – מדוע יחול דין ביעור על הכסף המחליף אותם? תשובתו של רבי מאיר מובאת בתוספתא: "רבי מאיר אומר: דמיהן מתבערין בראש שנה. אמרו לו: להם אין ביעור, קל וחומר לדמיהן. אמר להם: מחמיר אני בדמיהן יותר מן העיקר, [ש<sup class="footnote-marker">20</sup><i class="footnote">כך בירושלמי, לז ע"ב.</i> ]שמן של שביעית מדליקין בו, מכרו ולקח בו אחר אין מדליקין בו" (תוס', פ"ה ה"ד). אם כן זו גזרה מיוחדת האמורה לצמצם את המסחר בצמחי שביעית, וזאת כפי שחכמים צמצמו את השימוש בשמן של שביעית. על השימוש בשמן שביעית נדון להלן (פ"ט מ"ג).
אגב משפט זה למדנו שני כללים חשובים בדבר שימוש בשמן של שביעית. ראשית מותר להשתמש בו להדלקה ולא רק למאכל, משום שזהו שימושו הרגיל והתדיר. זאת ועוד, למעשה אין לשמן עונה חקלאית, שהרי גם לאחר שכל הזיתים נמסקו אין השמן בבחינת "כלה מן השוק", אלא עומד למכירה וניצול במשך כל השנה. אם כן ההלכה, שרבי מאיר מציג אותה כמוסכמת, היא שדמיו מתבערים בראש השנה. כפי שנראה בפרק ט, לביעור זה יש משמעות חלקית בלבד. עוד משמע מהמשפט בתוספתא שאת השמן הזה אין צריך לבער, ובכך הוא דומה לנדון במשנה שהפרי עצמו אינו מבוער אבל דמיו מבוערים. בירושלמי נאמר: "ביין עד הפסח, בשמן עד העצרת ובגרוגרות עד הפורים" (לז ע"ב). עונת הזיתים נמשכת בארץ עד חנוכה בערך, לעתים אף מאוחר יותר, והפרי של השנה השביעית נקטף בשנה השמינית. על כן הכוונה לעצרת (שבועות) של השנה השמינית. נמצאנו למדים שהקל וחומר של רבי מאיר אינו מקובל בבסיסו. חכמים חולקים לא רק על ההלכה (הקלה) בדבר הביעור של דמי שביעית, אלא גם על ההלכה הקשה יותר (החומר). זו תופעה חוזרת שקל וחומר, או כל טיעון אחר, המובא במהלך הדיון הוא רק לשיטת אחד הצדדים. ייתכן שזו הסיבה לכך שהקל וחומר אינו במשנה, שכן עורך המשנה הכיר את המחלוקת על ביעור שמן ולכן קטע את המקור והתעלם מטיעונו של רבי מאיר. בדיוננו בפרק ט משנה ג נראה דעות אחרות על זמן הביעור של זיתים וענבים.
כאמור, הצמחים הללו הם בדרך כלל הפקר. בשנה השביעית יש לחקלאי זמן בשפע, והוא עלול להשקיע אותו בליקוט צמחי צבע אלו. רבי מאיר רוצה לצמצם את רווחיו של זה, ואת כדאיות החיפוש.
הוויכוח בין התנאים נשמע אותנטי, כלומר שאלו היו השיקולים של התנאים כפי שהושמעו בבית המדרש. בספרות התנאים נשתמרו קטעים מעטים שהם בבחינת סטנוגרמה של דיונים, וזה כנראה אחד מהם.

Mishnah 3

המשנה ממשיכה בדיון בצבעים, בהמשך למשנה הקודמת שסיימה לעסוק בצמחי צבע (פואה, רכפה). החלוקה בין המשניות אינה מתאימה לתוכן המשניות, ואכן בעדי נוסח שונים החלוקה אחרת. בכמה מהם<sup class="footnote-marker">21</sup><i class="footnote"><b>כתב יד קופמן</b>, <b>א</b>, <b>ג</b>, <b>ג 3</b>, <b>ץ</b>, <b>ג 10</b> , <b>ל</b>, <b>מ</b>, <b>פ</b>, <b>ו</b>.</i> משנה ג מתחילה בדברי רבי מאיר, ואף זו חלוקה בעייתית. הבעיה היא שדברי רבי מאיר עצמם קוטעים את מהלך הדברים, ברם הם היו חייבים להופיע לאחר ההלכה הקודמת שכן הן מתייחסים אליה. <b>קליפי הרימון</b> – הרימון עצמו הוא עץ פרי רגיל שיש לו עונה חקלאית מוגדרת. אבל כאן מדובר לא בפרי אלא בקליפות שמהן הכינו צבע סגול או אדום לגווניו<sup class="footnote-marker">22</sup><i class="footnote">פליקס, שביעית, עמ' 125 ; פרקר, צבענים, עמ' .38-36</i>. אבל פרי הרימון שונה מפרות אחרים. בדרך כלל התוצר העיקרי של העץ הוא הפרי, וממילא העונה החקלאית נקבעת על ידי הפרי. אבל עץ הרימון שונה בכך שהפרי שלו נחשב שולי. כך במשק הערבי המסורתי וגם במשק המודרני, וזאת בגלל הקושי להפיק ממנו את הגרעינים. כנראה היו שהותירו את הפרי על העץ ולא קטפו אותו בזמנו; הפרי התייבש ונפסל למאכל, אבל עדיין ניתן היה להפיק ממנו צבע. יש מקום לטענה שככל שהפרי יבש יותר הצבע כהה יותר. מכל מקום פרקר מדווחת על הבדל בגוונים התלוי בזמן שהפרי נקטף בו מהעץ<sup class="footnote-marker">23</sup><i class="footnote">פרקר, שם, 38 .</i>. נראה אפוא שפרי הרימון נועד בעיקר להפקת הצבע, או שהיו עצים ומקומות שכך היה, ואז הפרי נותר על העץ וממילא הוא בבחינת "מתקיים בארץ", <b>והנץ שלו</b> – הנץ הוא הפרח או האבקנים, <b>קליפי אגוזים</b> – גם מקליפות אגוזים, ובעיקר מאגוזי המלך, מכינים צבעים<sup class="footnote-marker">24</sup><i class="footnote">פרקר, שם, עמ' 36-34 .</i>. גם לאגוזים עונה חקלאית, אבל שוב אין מדובר בפרי אלא בקליפותיו, ואלה אינן נרקבות ועומדות ונשמרות כל השנה. <b>והגלענים</b> – כנראה גם מהם הפיקו צבעים, אם כי על כך אין בידינו עדויות נוספות. <b>יש להם שביעית ולדמיהן שביעית</b> – יש להם שביעית אף על פי שהם כאילו הפסולת של הפרי, אבל הם חשובים דיים כדי שתחול עליהם מצוות שביעית. השימוש לצבע אינו בבחינת שימוש שאינו ראוי, אלא השימוש הרגיל.
החידוש במשנה אינו נוגע לעניין ביעור מעשרות אלא לכך ששיירי הפרי נחשבים לפרי כשלעצמו וחלות עליהם הלכות שביעית, וכן על דמיהם. הדברים הובאו כאן משום שאלו צמחי צבע, ומשום שבמשנה נעשה שימוש בנוסחה "יש להם שביעית ולדמיהן שביעית", על כן אין המשנה עוסקת בשאלת הביעור שלהם. אבל מאחר שהדברים שובצו במשנתנו התלמוד הירושלמי שואל מה דין ביעור קליפות אלו: "יש להן ביעור או אין להן ביעור? עבר רבי ינאי, אמר [רבי יוחנן] הא גברא מישאליניה [הנה אדם נשאל אותו]. אמר להן כל דבר שדרכו לישור יש לו ביעור, ושאין דרכו לישור אין לו ביעור" (לז ע"ב). התשובה מבוססת על משנה ה להלן: מה שרגיל לנשור מהעץ יש לו ביעור בזמן הנשירה, ומה שנשאר עליו, כמו הרימונים, אין לו מועד ביעור, ונבאר זאת להלן במשנה ה.
<b>הצבע צובע לעצמו</b> – כך ברוב עדי הנוסח, אבל בכמה מהם עם וי"ו החיבור<sup class="footnote-marker">25</sup><i class="footnote"><b>ג 3</b>, <b>ג 4</b>, <b>ט</b>, <b>כ</b>, <b>ן</b>, <b>ת</b> .<b>3</b></i>. אין ספק שזו תחילת עניין חדש, ובמשנה שבירושלמי אף התחלתה של משנה חדשה. עם זאת תוספת האות וי"ו אינה משמעותית, ולעתים קרובות ביותר היא נוספה להדגשה בתחילת עניין חדש, ואף בתחילת פרק חדש. הצבע צובע רק לעצמו, והחידוש הוא בהמשך. אין כל חידוש בכך שמותר לו להשתמש בצבע שהופק מהצמח, שכן זה נאמר לעיל, כפי שהסברנו. <b>לא יצבוע</b> – צ"ל "יצבע", כביתר עדי הנוסח, <b>בשכר שאין עושין סחורה בשביעית [בפרות שביעית]</b> – איסור עשיית סחורה בפרות שביעית חוזר בעדויות רבות. פרי השביעית הוא הפקר (פרות אילן וספיחים שהותרו), וכל אחד רשאי לאסוף את כל כמות הפרי שירצה לשימושו. אבל אסור לאגור ממנו (זו חובת ביעור) ואסור למכרו. אלא שאיסור המכירה לא היה שלם ומוחלט. ברור שהמשנה עצמה מודעת לכך, שהרי המשנה הקודמת עסקה בדמי שביעית, ואין דמי שביעית אלא הכסף שהתקבל ממכירת הפרות.
<b>ולא בבכורות</b> – בכור בהמה טהורה מועלה בתור קרבן ובשרו נאכל לכוהנים (במדבר יח יח; משנה, זבחים פ"ה מ"א), אך אסור למכרו. בזמן הזה הבכור אמור לרעות עד שיסתאב וייפסל לקרבן, ואז מותר לשחטו ולאכלו, אך עדיין אסור למכרו. אבל במשנת מעשר שני נאמר: "הבכור מוכרין אותו תמים וחי, ובעל מום חי ושחוט..." (פ"א מ"ב). <b>ולא בתרומות</b> – הכוהן אינו רשאי למכור את התרומה לכוהן אחר. <b>ולא בנבילות ולא בטריפות ולא בשקצים ולא ברמסים –</b> (רמשים). בכל אלו אסור לסחור. התוספתא מקלה בהלכה זו: "נבילה ואין מוכרין אותה מחרוזות מחרוזות אבל מוכרין אותה איברין איברין על גבי מטות" (פ"ה ה"ח). אם כן מותר למכור נבלות, אבל לא בכמויות מסחריות. הכוונה שלא יהיה אדם סוחר בנבלות דרך קבע, אבל אם מתה בהמתו מותר לו למכרה. גם במקורות אחרים הותרה מכירת נבלה, וזה בסיס להלכות הקובעות שנבלה מטמאת טומאת אוכלין אם חישב למכרה (משנה, עוקצין פ"ג מ"ג ומקורות אחרים). המפתח הוא בהמשך: "צדי חייה עופות ודגים שניתמנו להם מינים טמאים מותרין למוכרן" (להלן, מ"ד; בבלי, פסחים כג ע"א). אם כן איסור המכירה אינו מוחלט. אסור ליהודי להיות סוחר דרך קבע בנבלות וטרפות, ואסור שזה יהיה עיסוקו, אך אם הזדמן לו הדבר – אין הוא חייב להפסיד ממון. כך גם חקלאי פשוט שפרתו או חמורו מתו – אינו חייב להפסיד ורשאי למכור את הבהמה לגוי. החשש ההלכתי הוא כפול: חשש של איסור הנאה מדבר האסור באכילה, ואולי גם חשש מה מהאחריות על מעשיו של הגוי<sup class="footnote-marker">26</sup><i class="footnote">26על כך ראו במבוא למסכת שבת.</i>. כך מתפרשת המשנה להלן העוסקת בבכור, והוא הדין באיסור המכירה של פרות שביעית. אין המשנה באה לאסור כל מכירה, אלא רק עיסוק במסחר בשביעית בקנה מידה גדול, וכפי שיבורר להלן.
הדגשנו את מרכיב הקבע, ויש פרשנים כבעל מלאכת שלמה ואחרים המדגישים את מרכיב הרווח. מותר למכור, אך לא להרוויח. דומה שכוונתם לאשר העלינו, ורק הניסוח שונה. מבחינת התפיסה הכלכלית כל קנייה ומכירה נועדו להפקת רווח, וההבדל הוא רק בקביעות ובתכיפות של מעשי המכירה.
<b>ולא יהא לוקח</b> – כך בכל עדי הנוסח, אבל במספר ציטוטים של ראשונים "לוקט". קשה לתקן את הנוסח כנגד כתבי היד והדפוסים, אבל ברור שמשמעות המשפט היא שמדובר במלקט ירקות, אחרת מה ההבדל בין הקונה עצמו ובין בנו המוזכר בהמשך, הרי שניהם קנו את הירקות מאחר. יתר על כן, אחרי שנאמר שאין למכור פרות שביעית המשנה באה להקל, וכאילו בלי משים היא מדברת בעבריין, מי שקנה פרות שביעית. אין זאת אלא שהכוונה ל"לוקט", מי שלקט את הפרות בשדה או במטע, וכן גורסת התוספתא: "לא יהא לוקט ירקות בשדה ומוכר בשוק, אבל הוא לוקט ובנו מוכר על ידו" (פ"ה ה"י). אפשטיין הביא סדרת דוגמאות המעידות על מעתק לשוני זה, "לוקח" במקום "לוקט" ולהפך<sup class="footnote-marker">27</sup><i class="footnote">אפשטיין, מבוא, עמ' 229 , וגם הר"ש למשנתנו מפרש כן.</i>. <b>ירקות שדה</b> – שוב המשנה רואה לפניה את איסור ספיחים. לכן אין ללקט סתם ירקות שגדלו בשביעית, אפילו נזרעו בשישית, אבל מותר ללקט ירקות שדה, כלומר ירקות בר שאינם צמחי תרבות, ואינם נזרעים. <b>ומוכר בשוק</b> – זהו איסור המסחר הנזכר ברישא. <b>אבל הוא לוקט ובנו מוכר על ידו</b> – מותר למכור בצורה עקיפה. הלוקט מלקט ומוסר את היבול שנלקט לאחר, והלה מוכר אותו. וכן <b>לוקח לעצמו והותיר מותר למוכרו</b> – אם ליקט לעצמו ונותר לו עודף מותר למכרו. אם כן איסור המכירה הוא חלקי. אסור לאדם ללקט בכוונה למכור, ואסור לו להפוך לסוחר מובהק בירקות שביעית, אך מותר לו למכור עודפים. למעשה ניתן בכך הכשר למכירה גם בקנה מידה גדול, שהרי דרכי ההערמה לא נסגרו. ההלכה נותרה אפוא כהצהרת כוונות, והרוצה להיות נבל ברשות התורה האפשרות בידו.
ברור שהסיפא מפרשת את הקביעה הכללית ברישא שאין למכור פרות שביעית. הוא הדין במשנה הבאה המפרשת את איסור המכירה של בכור. בירושלמי מובא הסבר מדרשי להלכה עם קביעה מסייגת: "מה תלמוד לומר 'וטמאים יהיו לכם' (ויקרא יא לה), אלא אחד איסור אכילה ואחד איסור הנייה. כל דבר שאיסורו דבר תורה אסור לעשות בו סחורה, וכל דבר שאיסורו מדבריהן מותר לעשות בו סחורה" (לז ע"ג; בבא קמא פ"ו ה"י, ו ע"א). "איסורו מהתורה" הוא שאסור מהתורה לאכלו. נראה שהדרשה היא מהכפלת המילים "טמאים המה לכם" (ויקרא יא כח) ו"וטמאים יהיו לכם" (ויקרא יא לה). מכל מקום, למרות הדרשה המקשרת את השניים, הבדל גדול קיים בין איסור אכילה לבין איסור הנאה. איסור אכילה הוא מוחלט ואיסור הנאה (מכירה) תלוי ומוטל רק על מסחר מקצועי בנבלות, ולא על סחר מזדמן. הירושלמי שואל: "והרי חמור?... והרי גמל?" כיצד ולמה מותר למכור מהם? ועונה "למלאכתו הוא גדל" – בעל הבית מגדל חמור לצורכי מלאכה ומוכר אותו רק בעת הכרח, כשהחמור מת. אם כן איסור הנאה אינו מוטל על מכירה מזדמנת. מצד שני הירושלמי מגביל גם את ההיתר למכור ירק שביעית שליקט אחר ואוסר על מכירה בקנה מידה גדול (כגון שחמישה מלקטים ואחד מוכר) וכן "שלא יעשו פליטר" (ירו', לז ע"ג). הפלטר הוא בעל החנות, וזו סחורה אסורה.
את הכלל שאין לסחור בפרות איסור דרך קבע הירושלמי מביא בשמו של רבי יהודה: "תני, החנווני שהיה מבשל ירקות בשביעית, לא יהא מחשב שכרו על דמי שביעית, אבל מחשב הוא על היין ועל השמן ועל האבטלה. רבי לא מפקד לאילין חלטריא: לא תהוון מחשבין אגריכון על מישחא, אלא על חיטיא" (ציווה על האופים לא תהיו מחשבים את שכרכם על השמן [של שביעית] אלא על החיטים [שאינם של שביעית]). תמן תנינן, אמר רבי יהודה: אימתי בזמן שאין לו אומנות אלא הוא, אבל יש לו אומנות שלא היא הרי זה מותר. היך עבידא? (כיצד המעשה) היה יושב ובטל ממלאכתו כל שני שבוע, כיון שבאת שביעית התחיל מפשיט ידו ונושא ונותן בפירות עבירה, אם יש עמו מלאכה אחרת כשר, ואם לאו פסול. אבל אם היה יושב ועוסק במלאכתו כל שני שבוע, כיון שבאת שביעית התחיל מפשיט ידו ונושא ונותן בפירות עבירה, אף על פי שאין עמו מלאכה אחרת מותר" (לז ע"ג). מסורת אחרת בדברי רבי יהודה מובאת בהמשך ולפיה אם היה סוחר מקצועי בפרות שמיטה, אפילו יש לו מלאכה אחרת ביתר שנות השבוע – הרי זה אסור.
המשפט המקורי של רבי יהודה נאמר לעניין אחר. המשנה במסכת סנהדרין קובעת שסוחרי שביעית פסולים לעדות<sup class="footnote-marker">28</sup><i class="footnote">משנה, סנהדרין פ"ג מ"ג, וראו פירושנו למשנה ראש השנה פ"א מ"ח ופירושנו לעיל, פ"ד מ"ב ולהלן, פ"ח מ"ג.</i>. על כך מצינו בהמשך המשנה שתי הסתייגויות: "אמר רבי שמעון: בתחלה היו קורין אותן אוספי שביעית, משרבו האנסין חזרו לקרותן סוחרי שביעית. אמר רבי יהודה: אימתי, בזמן שאין להם אומנות אלא הוא, אבל יש להן אומנות שלא הוא, כשרין" (משנה, סנהדרין פ"ג מ"ג). את ההסתייגות הראשונה פירשנו שבעבר, כאשר השלטונות פטרו את היהודים בשנה השביעית ממסים בכלל, וממס הארנונה בפרט, אסרו על איסוף פרות, אבל לאחר גזרות המס לא נותרה לציבור היהודי ברֵרה והותר לאסוף פרות כדי לשלם את המסים. ההסתייגות של רבי יהודה אינה קשורה לעניין זה של השינוי ביחס למסחר בשביעית, אלא היא כללית יותר. כפי שנאמר בתוספתא: "ובכולן היה רבי יהודה אומר בזמן שיש להם אומנות אחרת הרי אילו פסולין (צריך להיות כשרין)<sup class="footnote-marker">29</sup><i class="footnote">אם רבי יהודה אומר פסולין, אין מחלוקת בינו ובין חכמים. אבל ייתכן שהיו שתי מסורות בדבר דעתו של רבי יהודה, ואלו משתקפות במחלוקת בסוגייתנו.</i>, וחזרו בהן הרי אילו כשרים, וחכמים אומרים בזמן שיש להם אומנות אחרת הרי אילו פסולין" (תוס', סנהדרין פ"ה ה"ב, עמ' 423).
סוגיית הירושלמי נסובה על משנת סנהדרין ומשלבת מרכיב מהדיון במשנת שביעית פרק ד, אבל אין היא קשורה ישירות לענייננו<sup class="footnote-marker">30</sup><i class="footnote">גם פרשן מסורתי כרש"ס מסביר כך, וראו גם פרקר, שביעית, עמ' 140 , ופירושנו לשביעית פ"ד מ"ב.</i>. שם השאלה היא ממתי הסוחר נפסל לעדות, אבל לא נאמר בה שמותר לסחור בפרות שביעית. העורך הביא את הסוגיה שלא בהקשרה, וכך יצר תמונה כאילו רבי יהודה מתיר מסחר בפרות שביעית, ואולי אף מסחר מקצועי, ובלבד שתהיה לסוחר פרנסה אחרת. לדעת הרישא של הסוגיה מותר אפילו לסחור בפרות שביעית בתור פרנסה יחידה, ובלבד שתהיה לסוחר פרנסה אחרת בשנים האחרות. נראה שלא לכך התכוון רבי יהודה, אך העורך הרחיב את ההיתר במידה רבה. קשה להניח שזו רק שגגה ספרותית, ונראה שהעורך משקף תמונה של הקלה נרחבת והיתר כמעט מלא לסחור בפרות שביעית. בשאלה זו, של מסחר בפרות שביעית, עסקנו במבוא.

Mishnah 4

<b>לוקח</b> – צריך להיות "לקח", וכך בכל עדי הנוסח. "לוקח" הוא לשון של היתר, מותר לו לקחת, ואילו במשנתנו אין מדובר על היתר קניה, שהוא מובן מאליו, כי אם על פרט הקשור בכך, <b>בכור למשתה בנו או לרגל</b> – בכור שנפל בו מום בזמן הזה, לדעת בית הלל הישראל רשאי להשתתף עם הכוהן באכילתו, ובלשון המשנה: "...לא ימנה ישראל עם הכהן על הבכור, בית הלל מתירין" (משנה, בכורות פ"ה מ"ב<sup class="footnote-marker">31</sup><i class="footnote">ראו אפשטיין, מבואות, עמ' 448 .</i>). צריכת הבשר בציבור היהודי הייתה מצומצמת ביותר. על כן המשנה מדגימה אפשרות של קניית בהמה במי שקונה למשתה או לרגל. המשנה במסכת חולין שונה: "בארבעה פרקים בשנה המוכר בהמה לחבירו צריך להודיעו, אמה מכרתי לשחוט, בתה מכרתי לשחוט. ואלו הן ערב יום טוב האחרון של חג, וערב יום טוב הראשון של פסח, וערב העצרת, וערב ראש השנה, וכדברי רבי יוסי הגלילי אף ערב יום הכפורים בגליל... בארבעה פרקים אלו משחיטין את הטבח בעל כרחו אפילו שור שוה אלף דינרין ואין לו ללוקח אלא דינר כופין אותו לשחוט" (משנה, חולין פ"ה מ"ג-מ"ד). במועדים אלו שוחטים בשר רב ועל כן השוחט צריך להתריע לפני המוכר אם מכר לאחר אם או בת כדי שלא ייווצר מצב שחבורה אחת תשחוט אם על בִתה. במועדים אלו אף מחייבים את השוחט לשחוט, כדי שיהיה בשוק שפע של בשר. מועדים אלו הם למעשה שלושת הרגלים, ועל כן גם המשנה הזו מדגימה את ההלכה העוסקת בקניית בשר במועדים אלו.
הצירוף של המשתה והרגל חוזר במקורות נוספים. בתוספתא נאמר: "אף על פי שאמרו אין מגדלין בהמה דקה בארץ ישראל, אבל מגדלין אותה קודם לרגל שלשים יום, קודם למשתה בנו שלשים יום" (תוס', בבא קמא פ"ח הי"א). אלו היו אפוא המועדים הרגילים לצריכת בשר.
משתה בן הוא יום החתונה של הבן שעושה אב לבנו. כך אנו שומעים על רבן גמליאל ורבי יהושע בן חנניה שהלכו מיבנה לאמאוס לקנות בהמה למשתה בנו של רבן גמליאל (משנה, כריתות פ"ג מ"ז), וכן יוצא ממקורות רבים אחרים. כך גם תורם רב איסי תרומה לבית הכנסת בסוסיה "מה שנתנדב במשתה רבי יוחנן הכהן הסופר בירבי בנו"<sup class="footnote-marker">32</sup><i class="footnote">נוה, כתובות, עמ' 115 . המשתה שעשה רבן גמליאל נזכר במקורות נוספים. ראו למשל בבלי, קידושין לב ע"ב ומקבילות.</i>. משתה הבן היה הזדמנות לסעודה גדולה, והוא נזכר פעמים רבות אגב הכנת צורכי אוכל רבים כבימינו, ולא נרחיב בכך<sup class="footnote-marker">33</sup><i class="footnote">למשל משנה, חלה פ"ב מ"ז; תוס', שבת פ"ז ה"ט ועוד.</i>.
<b>ולא צרך לו</b> – "צָרָך", כך הנוסח בכתבי היד<sup class="footnote-marker">34</sup><i class="footnote"><b>א</b>, <b>ג 3</b>, <b>ג 4</b>, <b>ז</b>, <b>כ</b>, <b>ל</b>, <b>ן</b>, <b>ס</b>, <b>פ</b>, <b>ת 3</b>.</i>. כבר בעל מלאכת שלמה כתב: "בלא יו"ד גרסינן. וכן הוא ברבנו קמחי ז"ל בשרש צרך, וכן בספר מדויק וכן הגיה הרב יהוסף וכן הוא ברמב"ם". בדפוסים לפנינו "צריך". הכוונה שלקונה נותר עודף. <b>מותר למוכרו</b> – שכן אין הוא סוחר אלא מי שנוצר לו עודף, ואם לא ימכרו יימצא מפסיד הפסד רב. וכן <b>צדי</b> – בכתיב הרגיל כיום "ציידי", אך בכל עדי הנוסח "צדי". <b>חייה עופות ודגים שניתמנו להם מינים טמאים</b> – תוך כדי ציד או דיג תפסו מינים טמאים, מבלי שהתכוונו לכך. <b>מותרין למוכרן</b> – העיקרון הוא שהמין הטמא או הבכור לא נועדו למסחר, אלא שיש צורך למכרם בעקבות תקלה כלשהי. <b>רבי יהודה אומר: אף מי שניתמנה לו לפי דרכו</b> – רבי יהודה מקל ומתיר מסחר למי שהזדמנה לו הזדמנות, אפילו ללא תקלה, <b>לוקח ומוכר ובלבד שלא תהא אומנותו לכך</b> – בלבד שלא יהיה סוחר מקצועי. <b>[ו]חכמים אוסרין</b> – רבי יהודה הוא המקל, וחכמים הם דברי תנא קמא שברישא. מבנה מעין זה אינו ייחודי למשנתנו; במשניות נוספות המשנה פותחת בהכרזה הלכתית ואחריה מחלוקת: תנא אחד חולק על הקביעה הסתמית ותנא שני (חכמים) מקבל אותה, וההכרזה היא כדעה השנייה באותה מחלוקת<sup class="footnote-marker">35</sup><i class="footnote">ראו פירושנו למשנה, שבת פ"ב מ"א; פ"ו מ"ד; ראש השנה פ"ד מ"א; עירובין פ"א מ"ה; פ"א מ"ט; שקלים פ"ד מ"ד; סוכה פ"ב מ"א; דמאי פ"ג מ"א; כלאים פ"ב מ"א; שם, מ"ז; פ"ב מ"ו; מעשר שני פ"ה מ"ב ואולי גם פ"ב מ"ג (ראו פירושנו שם); מעשר שני פ"ב מ"ב (לפי פירוש הר"ש והרא"ש); פ"ג מ"ו; פ"ה מי"ד; יבמות פ"ז מ"ג; נדרים פ"ב מ"ח; כתובות פ"ז מ"י (לפי חלק מהפירושים); גיטין פ"א מ"א; פ"ט מ"ד; נדרים פ"ט מ"א; ערכין פ"ח מ"ו; פרה פ"י מ"א; שבועות פ"א מ"ז; פ"ג מ"ד (לפי אחת ההצעות בפירושנו); אהלות פ"י מ"ג; תוס', קידושין פ"ה ה"א; תוס', אהלות פי"א ה"י, ואולי גם שם ה"ז; תוס', פרה פ"ו ה"ב, עמ' 635 ועוד. הבבלי, הירושלמי או מפרשי התלמוד מנסים בחלק מהם למצוא צריכותא והבדל הלכתי (נפקא מינא) בין הדעה הראשונה לשלישית.</i>. במקרים אלו הבבלי שואל "היינו תנא קמא?", או שמפרשיו שואלים זאת (בבלי, שבועות יג ע"ב)<sup class="footnote-marker">36</sup><i class="footnote">זהו ניסיון תירוץ אחר בשיטת "חסורי מחסרא" בלא להזכיר מונח זה.</i>. אך נראה שלפנינו עדות לתפר שבין שתי יחידות קדומות. האחת הסתיימה בהלכה "ולא בחלב", והשנייה הביאה מחלוקת על אותו נושא.
הצייד הוא כינוי כללי לתופס חיות, וכולל בתוכו את הדייג. הציד (ציד עופות וחיות) היה באופן טבעי מצומצם למדי, שכן הארץ הייתה ברובה המכריע מיושבת וחיות הבר מעטות. במצבורי עצמות מתקופת המשנה והתלמוד פוגשים לעתים עצמות של חיות ועופות בר, אבל מספרן מועט יחסית לצאן ולבהמות התרבות. הצייד היהודי לא היה יכול לצוד בקשת וחץ שכן פגיעת החץ פוסלת את הבשר לאכילה, על כן התנהל הצייד ברשתות, במלכודות או במלכודות הדבקה<sup class="footnote-marker">37</sup><i class="footnote">ראו כסלו, ציד.</i>. בתנאים אלו אין הצייד יכול לדעת מה יעלה בידו לצוד, ואם נלכד מין שאינו כשר רשאי הוא למכרו. הוא הדין באשר לדיג שהתנהל בצורות שונות והדייג לא היה יכול לנחש מה יעלה בחכתו או בחרמו. מכל מקום, המשנה מתארת מצב של צייד מקצועי שאומנותו בכך, אך אין אומנותו ציד בעלי חיים טמאים דווקא.
כאמור, סיכמנו את דיני מכירת פרות שביעית במבוא.

Mishnah 5

<b>לולבי זרדים</b> – הלולבים הם התפרחת או הנצרים הרכים שמהם מתפתחים עלים וגבעולים. אלו ראויים למאכל בהמה, ולעתים גם למאכל אדם. הזרדים הם כינוי כללי לצמחים רבים שיש להם גבעול קשה. הזרד ראוי למאכל אדם רק לאחר בישול, כמו ששנינו: "לולבי זרדים ושל עדל ועלי הלוף השוטה, אינן מיטמאין טומאת אוכלים עד שימתוקו" (משנה, עוקצין פ"ג מ"ד). לולבי זרדים דומים אפוא לעלי לוף שוטה, ובהם דנו לעיל (פ"ה מ"ג). <b>והחרובין</b> – הכוונה ללולבי החרובים. החרובים עצמם <b>יש להן שביעית ולדמיהן שביעית</b> – הם נחשבים למאכל אדם או למאכל בהמה, אף שאינם מאכל רגיל אלא בשעת הדחק.
בעדי נוסח רבים נוסף "יש להן ביעור ולדמיהן ביעור". המשפט חסר בכתב יד <b>קופמן</b> וכן ב- <b>א</b>, <b>ג 10</b> , <b>כ</b>, <b>ל</b>, <b>מ</b>, <b>פ</b>, <b>ץ</b>. בעל מלאכת שלמה הכיר את נוסחתנו בלשון "אית דגרסי" ואת גרסת רוב עדי הנוסח בתור "גרסת הספרים המדויקים", וכן ציין ראשונים מספר שגרסו כך. בתוספתא שנצטט להלן נאמר שללולבים אין ביעור, אבל לא נאמר באילו לולבים מדובר. הופעתם של החרובים בהקשר זה בעייתית. לפרי החרוב יש עונה חקלאית כמו לכל עץ פרי, אבל העץ עצמו הוא ירוק עד, ולפי הכללים לא היה צריך להיות לו ביעור, ואכן גם לעליו אין ביעור (תוס', פ"ה הי"ב). הרש"ס נדחק, ובעקבותיו פליקס. אבל אם המשפט אינו במשנה – הכול שריר וברור. המשנה אינה עוסקת בביעור של לולבי חרובים וזרדים. זאת ועוד, ייתכן שהמשפט להלן "אין להן ביעור" חל גם על הרישא. אשר ללולבי זרדים, זרד הוא כינוי כללי, ועל כן יש זרדים שללולביהם יש ביעור, ויש כאלה שאין להם ביעור. אם כן, ברישא לא נזכר עניין הביעור במפורש דווקא בגלל ההבדל שבין חרובים וזרדים. יתר על כן, גם לעיל במשנה ג ראינו שעורך המשנה לא כלל תמיד את ההלכה לגבי ביעור, ואולי זו הסיבה לכך שהנושא אינו נדון במשנתנו.
<b>לולבי האלה והבוטנה</b> – האלה והבוטנה הם זנים של צמח האלה. נראה שהבוטנה היא היא האלה ה"אמיתית", ואלה היא האלה האטלנטית. האלה היא אחד המרכיבים הדומיננטיים של "החורש הים תיכוני" שהיה התכסית האופיינית של אזורי הטרשים הבלתי מעובדים בארץ בעבר, ועד היום. <b>והאטדים</b> – האטד הוא שיח קוצני, ואף הוא אופייני לחורש הים תיכוני. כל אלה הם צמחי בר שבלולביהם השתמשו בשעת הדחק. <b>יש להן שביעית ולדמיהן שביעית</b> – כדין כל אוכל, <b>אין להן ביעור ולא לדמיהן ביעור</b> – משום שהם ירוקי עד, ואין להם תקופת אסיף. <b>אבל לעלים יש ביעור מפני שנושרין מאביהן</b> – העלים נושרים מהגזע בתקופה מסוימת, וזו תקופת ביעורם. "אביהן" או "אביהם" הוא הגזע שלהם, ומשמעות זו ברורה מההקשר. עם זאת, פירוש המילה עצמה סובל שני פירושים. או שהכוונה לאב שלהם, או שהמילה באה מהמילה המקראית "אִבֵּי הנחל" (שיר השירים ו יא), ואכן בכתבי יד <b>ת</b>, <b>ת 3</b>: "איביהן"<sup class="footnote-marker">38</sup><i class="footnote">חילופי הנוסח הללו חוזרים גם בהזדמנויות נוספות שבהן נזכר המונח. ראו למשל בתוספתא שנצטט להלן. למשמעותו של המונח כגזע ראו גם תוס', בבא בתרא פ"ה ה"ו, עמ' 595 ; עוקצין פ"ב הי"א, עמ' 688 ; פ"ג הט"ו, עמ' 689 . ההלכה האחרונה עוסקת בחלות דבש, כלומר ש"אביהם" אינו דווקא הגזע אלא גם קן הדבורים ובסיס דומם אחר.</i>. ההלכה מנומקת בכך שסופן להקשות: "מכיון שהקשו נעשו כאביהן" (ירו', לז ע"ג).
בתוספתא מפורט: "לולבי האלה והבטנא והאטדין והאדל, רבי מאיר אומר: ללולבין עם העלין אין ביעור, וחכמים אומרים: לעלים עם הלולבין יש ביעור. רבי שמעון אומר: ללולבין אין ביעור, אבל לעלים יש ביעור, מפני שנשרו מאביהן" (תוס', פ"ה הי"א). רמת הפירוט בתוספתא גבוהה יותר מזו שבמשנה. לכל הדעות ללולבים אין ביעור ולעלים יש ביעור, מפני שנשרו. השאלה היא מה דינם של לולבים עם עלים: האם הם נידונים כעלים, כלולבים, או כל אחד לחוד. נמצאנו למדים שההלכה במשנה קדמה לדור אושא, דורם של רבי מאיר ורבי שמעון, ומן הסתם היא מדור יבנה, וראו המשנה הבאה.

Mishnah 6

משנה זו עוסקת בצמחי בושם. <b>הוורד</b> – הוא הוורד המוכר בשם זה בימינו, ומעליו מכינים תמצית ריחנית. הוורד נזכר במקורות רבים, ונראה שהיה אחד הבשמים הפופולריים שרווחו במזרח<sup class="footnote-marker">39</sup><i class="footnote">פליקס, עצי בשמים, עמ' 72-62 .</i>. כל זאת לעומת שלושת המינים הבאים שהם צמחי בושם איכותיים הרבה יותר ויקרים הרבה יותר. בעדי נוסח רבים: "והוורד", ואין התוספת משנה מאומה, ומשניות רבות מתחילות באות וי"ו שאינה וי"ו החיבור אלא באה להדגשה בלבד. הוורד עשוי לגדול כפרח בר, אף שבדרך כלל הוא צמח תרבות. <b>והכופר</b> – הוא צמח החינה, משמש גם לצביעה וידוע בתור צבע לשערות עד ימינו. סופרים זרים כדיוסקורידוס ופליניוס מציינים את הכופר של ארץ יהודה ונראה שהיה חשוב מבחינה כלכלית, וראו להלן<sup class="footnote-marker">40</sup><i class="footnote">פליניוס, היסטוריה, יב, 50 ; כג 46 ; דיוסקורידוס, על צמחי רפואה (De Materia Medica 1.177, 173) וראו פליקס, שביעית ב, עמ' 151 ; פליקס, עצי בשמים, עמ' 79-76 .</i>. דיוסקורידוס עוסק בצמחי רפואה ומזכיר רק את שימושיו לרפואה ולצביעת שערות בצהוב, ופליניוס מזכיר את שימושו בתור צמח בושם יקר, ומשבח את הכופר היקר מאשקלון. גם הכופר הוא צמח תרבות. <b>והקטב</b> – זהו כתיב נדיר יחסית, וכך ב- <b>א</b>, <b>ב</b>, <b>ג 4</b>, <b>ץ</b>. ביתר עדי הנוסח: "הקטף", והוא כנראה הצרי המקראי שזוהה עם האפרסמון. "הצרי אינו אלא שרף של (הנוטף מ)עצי קטף"<sup class="footnote-marker">41</sup><i class="footnote">ירו', יומא פ"ד ה"ד, מא ע"ד; בבלי, כריתות ו ע"א, וכן בתרגום ירושלמי לשמות ל לד ועוד.</i>. מברייתא שהובאה בבבלי (נידה ח ע"א) יוצא שתנא קמא הוא רבי אליעזר, והוא סבור שהאפרסמון נחשב פרי, כנראה בגלל חשיבותו הרבה.
האפרסמון היה הבושם המפורסם ביותר במזרח ואחד ממוצרי היצוא המפורסמים של הארץ, והפך לגידול מייצג של הארץ<sup class="footnote-marker">42</sup><i class="footnote">פליקס, עצי בשמים, עמ' 61-37 ; ספראי, הכלכלה, עמ' 154-147 ; פטריק, אפרסמון.</i>. סופרים יווניים רבים מזכירים לשבח בשמים אלה, ובעיקר את האפרסמון. האפרסמון הוא בלסמון שקוצר לבלסם, בלשם, וממנו נוצרה המילה הכללית בושם. מקור גידולו של האפרסמון במדבריות אתיופיה, וכנראה גם בדרום ערב הסעודית. שתי ארצות אלו שכנו מחוץ לתחומי האימפריה הרומית. ערכו הרב וקווי התחבורה הארוכים שהובל בהם האמירו מאוד את מחירו של בושם זה בשווקי האימפריה. האזור היחיד שגדלו בו האפרסמון והמור בתחומי האימפריה היה עמק הירדן ואזור ים המלח. שם הצמח גדל לגובה ומתפתח בזכות הצירוף של מזג אוויר טרופי, מים ולחץ ברומטרי נמוך. על כן הייתה חשיבותם הכלכלית של מטעים אלה רבה עד מאוד.
הגאוגרפים הרומיים וסופרים זרים מרבים לתאר את האפרסמון, אך מדובר בענף בעל היקף קטן בן שני מטעים: המטע הגדול היה ליד יריחו, שטחו כ- 20 או 200 יוגרה<sup class="footnote-marker">43</sup><i class="footnote">מידת שטח רומית, והיא כ 2.5- דונם.</i> (500-5 דונם), ליד עין גדי. מדובר בקמ"ר אחד מושקה, ורק חלק ממנו הוקדש לאפרסמון<sup class="footnote-marker">44</sup><i class="footnote">פורת, עמק יריחו.</i>. המטע הקטן יותר היה בעין גדי. נראה שהיו מטעים אחדים, קטנים עוד יותר, בסביבות ים המלח. בתלמוד הבבלי (ברכות מג ע"א) נזכר אפרסמון של הקיסר ואפרסמון של בית רבי, ומלשון הקטע משמע שהיו סוגי אפרסמון נוספים שטיבם ירוד. מכאן משמע שבמאה השלישית היה עדיין חלק מן המטעים שייך לפיסקוס הרומי (ה"קיסר"), אבל חלקם היה נחלה פרטית של רבי יהודה הנשיא. המקרא מתאר שנבוכדנצר כבש את ירושלים במאה השישית לפנה"ס והשאיר בארץ "כורמים ויוגבים" (מלכים ב כה יב); רב יוסף (סוף מאה ג') דורש ומסביר: "כורמים – אלו מלקטי אפרסמון מעין גדי ועד רמתא" (בבלי, שבת כו ע"א). ברור שאין כאן תיאור של מציאות מן המאה השישית לפנה"ס, שכן עליה לא היו לחכמים כל מקורות מידע חוץ-מקראיים, אלא תיאור מימי הדרשן. מקור זה מעיד על בעלות ממלכתית של שטחי האפרסמון ועל ריכוזים בבית-רמתא, המצויה מול יריחו מעברו המזרחי של הירדן, ובעין גדי שכבר הוזכרה לעיל. ייתכן גם שבכתובת אשר נמצאה בבית הכנסת ברחוב נרמז גידול האפרסמון, אך פירוש זה מסופק<sup class="footnote-marker">45</sup><i class="footnote">נוה, כתובות, עמ' 109-105 , ושם ספרות קודמת.</i>. בנוה עין בוקק נחפר בית מלאכה קטן<sup class="footnote-marker">46</sup><i class="footnote">גיחון, עין בוקק.</i>, וייתכן שגם שם גידלו אפרסמון והפיקו אותו בבית מלאכה זה.
הידיעות על האפרסמון מתמעטות לאחר המאה הראשונה, וחלק מאלה המזכירים את גידולו משתמשים במידע קדום, ואינם משקפים ידיעות רֵאליות. האפרסמון נזכר אצל גלינוס ובמקורות רומיים נוספים בתור צמח רפואי, אך אין בהם תוספת מידע. סופרים רומיים אחרים מן המאה השנייה ואילך, שביקרו והזכירו את ים המלח או את האספלט שם, אינם מזכירים את האפרסמון.
המידע על מטעי האפרסמון עד שנת 70 ברור למדי. לעומת זאת, הידיעות על אשר התרחש באזור מאוחר יותר לקויות. יוספוס מספר שהסיקריים תושבי מצדה התקיפו את עין-גדי, ומן הסתם ניסו גם לשרוף את מטעי האפרסמון. פליניוס מעיד על כך במפורש ומוסיף שהניסיון נכשל, והרומאים הצליחו להגן על המטעים<sup class="footnote-marker">47</sup><i class="footnote">פליניוס, היסטוריה, יב 113 .</i>. עין גדי חרבה במרד, כפי שעולה מן הממצא הארכאולוגי, ועל כך מעיד גם פליניוס<sup class="footnote-marker">48</sup><i class="footnote">פליניוס, היסטוריה, ה 73 .</i>. אם כן, המטעים עצמם לא נפגעו, ולדברי פליניוס אף זכו לשגשוג ניכר. פליניוס אף מדבר במפורש על חמש שנים מאז כיבוש יהודה שגבו בהן 800,000 ססטרצים מן המטע.
החפירות בארמונות הורדוס ובאמות המים מלמדות על חורבן שהתרחש בסוף המאה הראשונה. חורבן מבנים אלו עדיין איננו מלמד על גורלם של שטחי החקלאות, שהרי קיים שוני רב בין הרס מבני הציבור שהתגוררו בהם, כפי שנראה להלן, פקידי המלכות והעשירים, ובין שטחי החקלאות. ברם, גם אמות המים נפגעו כנראה בתקופה זו<sup class="footnote-marker">49</sup><i class="footnote">פורת, עמק יריחו.</i>, וללא אמות אלו אין קיום לחקלאות באזור.
המידע הספרותי על אפרסמון באזור יריחו לאחר המאה הראשונה מצומצם ביותר. גלינוס מתייחס במפורש רק לעין גדי, וגם במקורות חז"ל רמתא ועין-גדי נזכרות אך יריחו אינה נזכרת. תמוהה עוד יותר העובדה שחלק מן המקורות מזכירים את יריחו ואת ים המלח ללא תיאור האפרסמון, ובתיאור האימפריה (פרק 31) תמרי יריחו וכלל תוצרת הארץ נזכרים לשבח ואילו האפרסמון אינו נזכר כלל.
מכלל העדויות ניתן להסיק שמטעי האפרסמון ביריחו נהרסו או צומצמו עד מאוד. כלל האזור נפגע, אך לא ננטש כליל, ושטחי החקלאות הצטמצמו לסביבות הנביעות (יריחו, נערן וכיוצא באלו). קשה לדעת מה גרם לירידה זו. לפחות שנים מספר אחרי המרד עדיין היו מטעי האפרסמון רווחיים. רבי יהודה עדיין מזכיר לשבח את פרדסות יריחו כדוגמה לשטחי קרקע יקרים במיוחד (תוס', ערכין פ"ב ה"ח, עמ' 544). יש לראות במקור זה רמז לכך שמטעי האפרסמון היו עדיין מוכרים לו, ומכאן שחרבו רק אחרי ימיו, או מעט לפניו. רבי יהודה חי לאחר מרד בר כוכבא (135-132), ומכאן מתבקשת ההשערה שרק במרד קשה זה חרבו סופית שטחי האפרסמון.
באזור עין גדי אין כל עדות לירידת שטחי החקלאות. כאמור, גם המקורות הספרותיים מעידים על המשך החיים ביישוב ועל המשך העיבוד החקלאי בכלל, וגידול האפרסמון בפרט (גלינוס, כתובת עין גדי; בבלי, שבת כו ע"א ועוד). אף החפירות מעידות על המשך האחיזה היישובית האיתנה<sup class="footnote-marker">50</sup><i class="footnote">הירשפלד, עין גדי, עמ' 104-23 .</i>. כל שטחי העיבוד באזור עין גדי מוערכים בכ- 650 דונם בלבד<sup class="footnote-marker">51</sup><i class="footnote">פורת, יריחו, עמ' 136-133 .</i>. ייתכן גם שכאן היה המטע הקטן של האפרסמון שתיאופרסטוס, סטרבון, פליניוס וסלינוס מדברים עליו. לשטחים אלה הייתה חשיבות מקומית רבה, אך ערכם לכלכלת הארץ היה מועט. חלק גדול מאזור יריחו ומאזור עין גדי היה אוצר ממלכה, ואם כך הופנו כל רווחי האזור לאוצר הממלכה, ורווחי הארץ היו מועטים. לעומת זאת, אם היה חלק מן האזור רכוש פרטי, אזי חלחלו רווחי האזור והעשירו את כלכלת הארץ.
אשר לשטחי האפרסמון, מספר עדויות קושרות גידול זה לפיסקוס (אוצר הממשל הרומי). אין כל בסיס לטענה של פטריק, בעקבות חוקרים קודמים, כי רק אחרי החורבן הפך גידול האפרסמון למונופול ממשלתי<sup class="footnote-marker">52</sup><i class="footnote">פטריק, אפרסמון, עמ' 143 .</i>. כאמור, הגמרא (בבלי, ברכות מג ע"א) מזכירה אפרסמון של הקיסר ושל בית רבי, ומשמע שחלק מן השטחים היה שייך לעשיר מקומי. אם כן אזכור האפרסמון במשנה אינו מלמד על זמנה, שכן אפרסמון נותר ענף רווחי עד לשלהי תקופת המשנה לפחות, גם אם היקף ייצורו קטן בהרבה.
<b>והלוטם</b> – גם הלוטם הוא צמח בשמים חשוב, וזהה עם הלטם המקראי. פליקס זיהה אותו עם הלדנום הידוע במזרח וגדל בארץ כצמח בר בחברת הבתה<sup class="footnote-marker">53</sup><i class="footnote">פליקס, שביעית ב, עמ' 152 .</i>. בניגוד לכל קודמיו, שהם צמחי תרבות, הלוטם הוא אפוא צמח בר. בתקופת המשנה והתלמוד הוא כמעט אינו נזכר, ונראה שריחו איבד מעט מחִנו בעיני הציבור. <b>יש להן שביעית ולדמיהן שביעית</b> – סיכה היא כמאכל (להלן פ"ח מ"א), וממילא צמחי בושם הם כצמחי מאכל. בכתב יד <b>מ</b> נוסף "אין להם ביעור ולא לדמיהן ביעור, אבל לעלין יש ביעור", וכן בציטוט משנתנו בבבלי (נידה ח ע"א<sup class="footnote-marker">54</sup><i class="footnote">בכל כתבי היד, כעדות הר"ש למשנתנו.</i>), ובעל מלאכת שלמה העדיף את גרסתנו. ההלכה עצמה משתמעת מעצמה, שכן הצריכה של גידולים אלו נמשכת בכל השנה, כמו במשנה הקודמת (ר"ש ואחרים). אי אפשר לקבוע האם המשפט כולו נגרר מהמשנה הקודמת, או שהוא שייך למבנה הקבוע של המשניות והמעתיקים קיצרוהו. <b>רבי שמעון אומר אין לקטב שביעית מפני שאינו פרי</b> – האפרסמון הוא עץ, והחומר הריחני שבו הוא שרף העץ. את הבושם מפיקים על ידי חתכים הנעשים בגזע, וכך השרף נוזל לאטו מהעץ. הפרי של האפרסמון, שהיה נטול תועלת, הוא פרי מבחינה הלכתית וחלים עליו דיני שביעית, ואילו הגזע הוא בבחינת עץ בלבד ואינו חומר מאכל, אף שכאמור מפיקים ממנו בושם. נימוקו של רבי שמעון הוא פורמלי ומפתיע למדי. לעיל ראינו שדיני שביעית חלים על לולבי הזרדים ועל העלים, ולא שמענו מי שחולק על כך. על כן מוזר הוא שכאן יעלה חכם נימוק כה פורמלי. בירושלמי הנימוק פורמלי וכללי עוד יותר: "אמר רבי יהושע שמעתי (בפירוש<sup class="footnote-marker">55</sup><i class="footnote">כך במשנה, ערלה פ"א מ"ז, ואינו בציטוט הירושלמי.</i>) שהמעמיד בשרף העלין ובשרף העיקרין מותר" (ירו', לז ע"ג; והשוו בבלי נידה ח ע"א). שרף העיקרין כאן הוא כנראה הגזע, אף שבלשון חכמים "עיקרין" הם השורשים. המשפט לקוח ממשנת ערלה (פ"א מ"ז), ושם מדובר על מי ש"מעמיד" גבינה, כלומר מערב בה חומר מייצב. אנו נפרש הלכה זו במקומה, מכל מקום הירושלמי כאן דוחה את הדימוי שכן שם מדובר בשרף שהוא שולי לעץ, ואילו כאן שרף הקטף הוא עיקר העץ, וכיצד ייתכן להגדירו כ"לא פרי".
ייתכן שנימוקו העיקרי של רבי שמעון אחר. האפרסמון היה יקר ביותר והיה מונופול ממשלתי; בשטחים שבהם היו היהודים אריסים לא ניתנה להם האפשרות לבחור באפשרות של שמירת שביעית. גם אם היו בעלי קרקע פרטיים והיו להם מטעי אפרסמון, הרי שפעילותם הייתה מכוונת על ידי השלטונות. קשה להניח שאלו היו מאפשרים מצב של הפקרת המטע לכל אחד הבא לשאוב את שרף העצים. יתר על כן, איסוף השרף חייב מקצועיות, ובעיקר היה בו פוטנציאל של נזק קשה לגזע. על כן היה מסוכן לאפשר לכל הרוצה להפיק שרף מהעץ. כל הנימוקים הללו חברו לשיטה הלכתית שאין חובת שביעית חלה על האפרסמון. הנימוק הפורמלי הוא אפוא מעטה לשלל נימוקים מעשיים-חברתיים. כפי שכבר העלינו פעמים מספר, רבי שמעון הוא הקובע שמותר לאגור פרות שביעית בגלל הלחצים של השלטונות והחובה להעלות להם מסים (לעיל מ"ג), וייתכן שמשנתנו היא המשך לגישה זו<sup class="footnote-marker">56</sup><i class="footnote">בניגוד לכל הסבריו מציע פליקס ש"קטף" הפך כינוי לכל בושם המופק משרף, ראו פליקס, שביעית, עמ' 152 . עמדתו של רבי שמעון אכן מנוסחת בירושלמי כדעה כללית על "המעמיד בשרף העלין" (לז ע"ג). אבל בהמשך שם ברור שהכוונה לאפרסמון, שכן הוא אומר שהשרף הוא עיקר הקטף, ואין זה נכון אלא בעץ האפרסמון.</i>. בתוספתא מובאת עדותו של "רבי יהודה בן ישעיה הבשם לפני רבי עקיבה משם רבי טרפון שיש לקטף שביעית" (תוס', פ"ה הי"ב). רבי יהודה בן ישעיה הבשם היה מתלמידי רבי טרפון, והוא מעיד לפני רבי עקיבא גם על הלכה אחרת, בדיני שחיטה (תוס', חולין פ"ג ה"ז, עמ' 504). אם כן הוא העיד לא רק בתחומי עבודתו. הדעה שלקטף יש שביעית מיוחסת בתלמודים לרבי אליעזר (ירו', לז ע"ג; בבלי, נידה ח ע"א). שניהם (רבי אליעזר ורבי טרפון) קרובים זה לזה, תלמידי בית שמאי ומעשירי לוד, ושניהם השפיעו על רבי יהודה. משנתנו משקפת אפוא את דעתם של שני החכמים הללו, ואולי הובאה על ידי רבי יהודה או על ידי חכם אחר מאותו דור, ורבי שמעון חולק עליהם. נראה שרבי עקיבא קיבל את העדות להלכה, אם כי אין לכך ראיה.

Mishnah 7

המשנה ממשיכה בדינים הקשורים לצמחי בשמים, אבל צמחי הבשמים הם רק דוגמה לבעיות של עירוב חומרים משנים שונות. <b>וורד חדש שכבשו בשמן ישן</b> – שיטת הכנת הבושם הייתה טבילת עלי הוורדים בשמן זית, ואולי הוטבלו גם הפקעות. הוורד הוא חדש, כלומר מהשנה השביעית, והשמן ישן, כלומר מהשנה השישית, <b>ילקט את הוורד –</b> יוציא את חלקי הוורדים שעליהם חלים דיני שביעית וכך יקבל שמן של שנה שישית המותר בשימוש<sup class="footnote-marker">57</sup><i class="footnote">ליברמן, עמ' 556 , מציע שהוורד עצמו חדש, כלומר צעיר וטרי, ולכן אין הוא משפיע על טעמו של השמן. ברם בהמשך מדובר על שמן חדש, וברור ש"חדש" משמעו מהשנה השביעית.</i>. <b>ישן בחדש</b> – ורד ישן בשמן חדש, <b>חייב ביעור</b> – כל זאת לפי הכלל שבהמשך.
<b>חרובים חדשים שכבשן ביין ישן וישנים בחדש חייבים בביעור</b> – לפי פשוטה של המשנה חרובים שונים מוורד, ונברר זאת להלן. היו ראשונים שפירשו שאת החרובים כבשו זמן רב ולכן דינם שונה (רא"ש). ברם אין זו דרכה של משנה. אילו היה ההבדל בזמן הכבישה הייתה המשנה אומרת זאת ותולה את ההבדל בזמן הכבישה, ולא בשינוי הגידול מוורד לחרוב. מכל מקום הרא"ש מביא את הפירוש ומסכמו במילים "ותמיה לי".
<b>זה הכלל כל שהוא בנותן טעם חייבים לבער מין בשאינו מינו</b> – אם במוצר שני מרכיבים, אחד מהשנה השביעית והשני משנה מותרת, והמרכיב של השנה השביעית "נותן טעם", כלומר משפיע על טעמו של המרכיב השני – המוצר כולו נחשב פרי שביעית. כל זאת אם מדובר במין שאינו מינו.
המונח "נותן טעם" מופיע בהלכה בהקשרים שונים<sup class="footnote-marker">58</sup><i class="footnote">משנה, תרומות פ"י מ"א; חלה פ"ג מ"י; ערלה פ"ב מ"א; נדרים פ"ו מ"א.</i>. בכל המקרים מדובר בטעם ממש הניכר לאוכל. במקרה שלפנינו אין מדובר בטעם אלא בהשפעה על הריח. עריכת המשנה כפי שהיא לפנינו מעניקה תחושה ברורה שהשפעה על הריח היא כהשפעה על הטעם. על כן נפרש את ארבעת המקרים שתוארו במשנה לפי הנחה זו.
<b>1 . ורד חדש בשמן ישן</b> – הוורד אינו משפיע על טעמו של השמן אלא לאחר זמן רב (הר"ש, בעל מלאכת שלמה ועוד). לכן יש להוציא את הוורד האסור, והשמן מותר. לפי הלכות תערובות אם החומר האסור אינו נותן טעם המוצר כולו מותר, אך במקרה זה נדרשת הוצאת הוורד כיוון שהוא בעין. הלכה זו לא נאמרה במפורש במקרים דומים. שם מדובר רק על אחת משתי אפשרויות: או שהוא בנותן טעם ואסור, או שאינו בנותן טעם ומותר. במקרים רבים אי אפשר ללקט את האסור, כגון שנשפך יין נסך על מאכל. אבל מסתבר שאם ניתן להוציא את האסור ואינו נותן טעם – צריך ללקט, כמו במקרה שלבונה נפלה על קרבן שאינו מתאים (משנה, מנחות פ"ח מ"ד).
<b>2 . ורד ישן בשמן חדש חייב בביעור</b> – השמן חייב בביעור, כי הוא משנה שביעית והוורד ספג מטעם השמן.
<b>3 . חרובים חדשים בשמן ישן חייבים בביעור</b> – החרובים הם משנה שביעית והשמן מותר, כמו בסעיף הראשון.
<b>4 . חרובים ישנים בשמן חדש חייבים בביעור</b> – לכאורה צריך לפרש שהחרובים, כמו חרובים חדשים, ספגו מטעמו של השמן, בניגוד לוורדים. אך הפירוש קשה, וכי החרובים סופגים את הטעם יותר מוורדים? הירושלמי שואל את השאלה ועונה "תרי תניין אינון" (לז ע"ג), כלומר זו מחלוקת בין שני תנאים, ויש מי שסבור שכל תערובת אסורה, ואכן בתוספתא דין חרובים כדין ורדים. ברם גם הסבר זה קשה: לו רצתה המשנה להציג מחלוקת הייתה מציגה את המחלוקת במפורש על ורדים או על חרובים. אמנם לעתים התלמודים משתמשים בפירוש זה של "תרין תניין אינון" (בירושלמי קרוב לעשרה מקרים), או "תרי תנאי" בבבלי (ברכות ג ע"א; נב ע"א ועוד עשרות מקרים). אבל ברוב המקרים, וגם כאן, ההסבר אינו הולם את פשט לשון המשנה.
לאחר שמצינו בתוספתא את הדעה החולקת ניתן אולי להציע שהטיעון "תרי תניין אינון" לא בא להסביר את ההבדל שבין הרישא שבמשנה (ורד) לבין הסיפא (חרובים) אלא את ההבדל שבין המשנה ובין התוספתא. כך או כך, יש לחפש הבדל פשוט יותר להבנת ההבדל שבין דין ורד לבין דין חרובים. רבנו עובדיה מברטנורא הסביר שמדובר לפני זמן הביעור, לכן ניתן ללקט את הוורדים ולהשתמש בשמן גם אחר הביעור, ואילו בסיפא מדובר על אחר הביעור<sup class="footnote-marker">59</sup><i class="footnote">הרע"ב מסתמך על התוספתא ולא זכינו להבין את דבריו, אלא אם כן עמד לרשותו נוסח אחר של התוספתא.</i>. הסבר זה קשה ביותר, ראשית מפני שהאבחנה אינה במשנה, ואין לה נגיעה להבדל שבין ורד לבין חרובים. הרי המשנה מדגישה שיש הבדל בין הרישא והסיפא, הראשון בוורד והשני בחרובים, ואילו הבדל הזמנים אינו נזכר כלל. יתר על כן, אם לפני ביעור אנו עומדים בוודאי הכול מותר, הרי מותר לשתות יין שביעית בזמן, לפני הביעור. בצדק הגדיר בעל תוספות יום טוב את הפירוש כדבר של תימא.
פרשנים מציעים הסברים אחרים, ולא נסקור את כולם. הרש"ס טוען כי חרובים קולטים את טעם היין מהר יותר מכפי שהוורדים קולטים את טעם השמן. פירוש זה אמנם מתבקש מלשון המשנה, אבל כפי שראינו הוא עומד בניגוד לעדות הירושלמי, וקשה להניח שהתלמוד לא הכיר הבדל זה ברֵאליה של המוצרים השונים. אנו הצענו פירוש אחר לירושלמי, ובכך זכינו לקיים את הסברו של הרש"ס. הרמב"ם פירש בדרך דומה ש"ישן" אינו כינוי לשנה הקודמת, אלא לטריות הוורד. ורד חדש בשמן ישן הוא ורד של שביעית בשמן של שישית. הוורד הטרי אינו קולט את טעם השמן. ורד ישן הוא ורד של שישית בשמן של שישית, והוורד קולט את טעם היין משום שהוא ורד שאינו טרי, ואילו בחרובים הטעם החדש תמיד נקלט. שוב הפירוש עומד בניגוד לרֵאליה שהירושלמי מכיר. יתר על כן, השמן אינו מתיישן, ואין טעם להגדירו כחדש או ישן. ברור אפוא ש"חדש" פירושו מהשנה השביעית, ואם כן גם ורד חדש אינו ורד טרי, אלא ורד מהשנה השביעית. כל ההסברים עומדים בניגוד להסבר הירושלמי, ואם לא נקבל את האפשרות שהצענו להסבר אחר לתלמוד הירושלמי יהיה קשה להציע הסבר שונה לסתירה שבמשנה, הסבר שיהיה מבוסס על רֵאליה שונה מזו שהירושלמי הכיר. לכאורה היה ניתן לפרש שבשני המקרים החרובים והוורדים השפיעו על השמן. אבל בחרובים הם השפיעו על טעמו של השמן והרי זה בבחינת "נותן טעם" ואסור, ואילו בוורד אין זה נותן טעם אלא נותן ריח, ונותן ריח אינו אסור. הסבר זה אפשרי, אך אין בידינו לתמוך חידוש זה ממקורות מקבילים. ושוב גם הסבר זה עומד בניגוד לירושלמי, אלא שניתן לתרץ קושי זה שעם הזמן מוסדו ההגדרות ההלכתיות ונותן טעם הפך לזהה לנותן ריח. על כן נמנע הירושלמי מלהציע את ההסבר המוצע.
אפשרות הסבר אחרת היא שהוורדים הוכנסו לשמן כשהם שלמים, ואילו החרובים נטחנו או בוקעו, אחרת לא יספוג היין מטעמם. חומרים שלמים ניתן ללקט ואז השמן מותר, אבל את חרובי האיסור אי אפשר ללקט. הבחנה זו מופיעה במקרים אחרים שנידון בהם דינן של תערובות (משנה, תרומות פ"י מ"א; עבודה זרה פ"ה מ"ב ומקבילות, ועוד). הירושלמי לא הציע פירוש זה, שוב משום שהאבחנה בין פרות מבוקעים לשלמים טושטשה במהלך הדורות. הכלל שנקבע היה "נותן טעם", והאבחנות הקודמות נדחקו מההלכה.
המשך הירושלמי קשה ביותר. לאחר ההצעה ש"תרי תניין אינון" רבי זעירא מציע לכאורה הסבר מחודש, אך אין הוא אלא פשט המשנה כפי שפירשנו: "וורד שלשביעית שכבשו בשמן שלששית. וישן בחדש – וורד שביעית שכבשו שלשמינית". לא ברור מה החידוש, וכיצד ניתן היה להבין את המשנה בדרך אחרת.
<b>זה הכלל כלשהוא בנותן טעם חייבים לבער מין בשאינו מינו[</b>.] <b>מין במינו כל שהוא</b> – זהו סיכום הלכתי החוזר על תוכן המשנה. הסיכום מיותר, והוא כמו הסיכום במשניות א-ב לעיל.
<b>שביעית אוסרת כל שהיא במינה –</b> כאן אין עושים שימוש באבחנה של "נותן טעם", ומין במינו תמיד אוסר. זו הלכה מחמירה ביותר החורגת מהמסגרות ההלכתיות הקיימות במקרים מקבילים. אין מדובר באפשרות שהרוב יבטל את המיעוט, "יעלה" בלשון חכמים (באחד ממאה או באחד ממאתיים), ואף לא בביטול במקרה של אינו נותן טעם, <b>ושלא במינה בנותן טעם</b> – זו חזרה על הכלל הראשון שנאמר לעיל.
לשון המשנה קשה ומיותרת; אמנם לפי הצורה שבה פיסקנו אותה, בעקבות אלבק, היא מובנת בדוחק<sup class="footnote-marker">60</sup><i class="footnote">כך פליקס מפסק: "זה הכלל כל שהוא בנותן טעם – חייב לבער, מין בשאינו מינו. ומין במינו – כל שהוא. שביעית אוסרת כל שהוא במינה, ושלא במינה – בנותן טעם". כך בקירוב גם במשניות יכין ובעז, ועוד.</i>, אך יש בה משפטים מיותרים. נראה שבמקור היו שני משפטים והעורך איחדם לסכֵמה אחת. הסבר כללי זה יש לשכלל. הכלל "מין במינו בכלשהו, מין בשאינו מינו בנותן טעם" הוא כלל ידוע ומופיע בסדרת משניות וברייתות לעניינים שונים כשביעית (משנתנו), חלה (משנה, חלה פ"ג מ"י), ערלה (משנה, ערלה פ"ב מ"ו; בבלי, חולין צט ע"ב ועוד), תוספת ביכורים (משנה, ביכורים פ"ג מ"י ומקבילות), עבודה זרה (משנה, עבודה זרה פ"ה מ"ח) ובדינים שונים במסגרת דיני מנחות וזבחים (תוס', תרומות פ"ח ה"ב; בבלי, מנחות כב ע"א; זבחים עח ע"ב ועוד). מבנה המשנה שלנו הוא: דין הוורד, הכלל, וסיכום המיסב את הכלל על שביעית. כך יש לפסק את המשנה (ההשלמות שלנו להסבר בסוגריים מרובעים): <b>זה הכלל</b>: <b>כל שהוא בנותן טעם חייבים לבער מין בשאינו מינו</b>. [אבל] <b>מין במינו כלשהוא</b> [אוסר, אפילו אין בו נותן טעם]. [וכך גם] <b>בשביעית: אוסרת כל שהוא במינה, ושלא במינה</b> [אוסרת רק] <b>בנותן טעם</b>.
סדר המשניות בפרק השביעי אינו נהיר, וממבט ראשון הפרק נראה בלתי מסודר. הפרק מתחיל בַכלל לאילו פרות יש דין שביעית ולאילו יש דין ביעור. פרק ח אמור לפרט את המרכיב הראשון, ופרק ט אמור לפרט את דיני הביעור. עיקר עניינו של הפרק הוא למעשה בביעור השביעית, והכללים מתי יש לפרות דין שביעית מובאים רק בקצרה. משנה א קובעת את הכלל שמה שאינו מתקיים בארץ אין לו ביעור, ומדגימה את הכלל. משנה ב מדגימה את הכלל השני שמה שמתקיים בארץ אין לו ביעור. משנה ג מתחילה קבוצה חדשה של מינים שביעורם בעייתי, בחלק מהמקרים כלל לא נזכר במפורש מתי הם מתבערים ובחלקם הדבר תלוי בנשירה מהעץ. בכך עוסקות משניות ג, ה. אבל החצי השני של משנה ג ומשנה ד סוטים לכאורה מהנושא ועוסקים במסחר בשביעית. כל זאת משום שבראשית משנה ג דובר במינים שאין להם ביעור אבל לדמיהם יש ביעור. אגב אזכור "דמי שביעית" סטתה המשנה והרחיבה במסחר בשביעית. משנה ה חזרה לדיון בביעור, וגם משנה ה עוסקת שוב בביעור של תערובת. אבל משנה ו חורגת ועוסקת בשאלה האם יש לפרות מסוימים שביעית. נראה שהמשנה הובאה רק בגלל דברי רבי שמעון שלקטף אין שביעית, אחרת אין במשנה חידוש ואין מקומה כאן, אלא שהעורך רצה להביא צמח שאין לו שביעית כלל, ואגב הקטף הובאו יתר צמחי בשמים. משנה ז מדגימה את דין ביעור תערובת על ידי מיני בשמים. נראה אפוא שכל המשניות העוסקות בדיני בשמים היו משנה קדומה ערוכה, כנראה מדור יבנה כפי שהראינו בדיוננו. העורך של המשנה הביא קובץ זה כדי להדגים בעזרתו את דין ביעור התערובת אך בחר להביא את כולו, מה עוד שראשיתו (משנה ו) יש לה קשר סֵמנטי לנושא של הפרק.
כאמור, עיקר הפרק דן בדין ביעור הפרות ודמיהם. בכל המשניות שביחידה הראשונה (עד משנה ו) חוזרת הכפלה זו "אין/יש להם ביעור ואין/יש ביעור לדמיהם". בכל המשניות אין הבדל בין ביעור הפרות לבין ביעור דמיהם, ואף לא בין חובת השביעית שעל הפרות לבין חובת השביעית שעל דמי הפרות. זו עדות לכך שכל החצי הראשון של הפרק עבר עריכה אחידה. אבל ביחידה השנייה, הכוללת את המשניות ו-ז, המשפט "ולדמיהן..." חסר, משום שהיא יחידה נפרדת שלא עברה אותה עריכה. מכל מקום, משפט זה גרר את העיסוק בשאלת המסחר בשביעית (החצי השני של משנה ג ומשנה ד).

Chapter 8



Mishnah 1

<b>כלל גדול אמרו</b> – המינוח "כלל גדול אמרו" מופיע גם בראש הפרק הקודם, ונדון שם. בשני המקרים מדובר בכלל מרכזי. למעשה הכלל שלפנינו קשור לכלל המופיע שם: שם נזכר המינוח "מאוכל אדם ומאוכל בהמה", כלומר מאכל אדם ומאכל בהמה, ובמשנתנו מוסבר הכלל מהו מאכל אדם. הפרק שלנו הוא אפוא הבסיס לפרק הקודם, או הסבר כיצד נוצר המונח מאכל אדם. <b>בשביעית</b> – בדיני שביעית <b>כל המיוחד לאוכל אדם אין עושין ממנו מלוגמא לאדם</b> – מלַגמה (מלוגמא) היא מילה יוונית, Malagma – Μάλαγμα , ומשמעה תרופה, וליתר דיוק תרופה שמורחים על רטייה<sup class="footnote-marker">1</sup><i class="footnote">ליברמן, זרעים, עמ' 663 , ושלא כרמב"ם.</i>. את המלוגמא הכינו על בסיס קמח וחומרים נוספים<sup class="footnote-marker">2</sup><i class="footnote">ראו פירושנו לעיל, פ"ז מ"א; תוס', דמאי פ"א הכ"ה; ירו', שבת פ"ז ה"ב, י ע"ב ועוד.</i>, <b>[ו]אין צורך לומר לבהמה</b> – מלוגמא לבהמה, <b>וכל שאינו מיוחד לאוכלו</b> – צריך להיות לאוכל, וכך ביתר עדי הנוסח, כלומר למאכל <b>אדם</b> – שאיננו אוכל אלא הוא מתאים רק למאכל בהמה, <b>עושין ממנו מלוגמא לאדם אבל לא לבהמה</b> – פרטי האיסור יידונו להלן, בפירושנו למשנה ב. הלכה זו מנומקת בירושלמי בדרשות הכתוב (לז ע"ד), אך אלו באות רק לאשש הלכה ידועה. התלמוד עצמו מצטט כאן את מימרתו הידועה של רבי בון: "אמר רבי בון בר חייה כל מדרש שאת דורש ושובר מדרש ראשון אין זה מדרש" (ירו', לז ע"ד)<sup class="footnote-marker">3</sup><i class="footnote">לא נרחיב בשאלה זו, ונסתפק בהפניה לסיכום הקצר בנושא במבוא הכללי לפירוש המשניות.</i>, כלומר שתפקיד המדרש לאשר הלכה ואין בכוחו לסתור הלכה קיימת. הנימוק להלכה ברור: המלוגמא היא שימוש נחות בתוצרת חקלאית, ואין זה ראוי שפרות שביעית יבוזבזו על מלוגמא. אבל מלוגמא לאדם היא שוות ערך לאוכל של בהמה. בירושלמי מובאים דיונים בפרטים מרמה שנייה, מה דינם של צבעים לאדם: האם מותר להכין צבעים מאוכל, האם מותר להכין צבעי בהמה וכו' (לז ע"ד). השאלות באות משום שבפרק הקודם נזכר מין הצובעים בפירוט, ובמשנתנו הוא נעדר. מבחינת עריכת המשנה הדבר מבליט את ההבדל בין העריכות של שני הפרקים. הכללים השונים קרובים זה לזה אך לא יד אחת ערכה אותם, וכך נוצרו הכפלות ואף חללים במידע.
<b>כל שאינו מיוחד לא לאכל אדם [ו]לא לאכל בהמה</b> – הנוסח "ולא" מופיע בכל יתר עדי הנוסח האחרים. הצמח עצמו מתאים לשתי המטרות, ושימושו תלוי בהחלטה של האדם, <b>חשב עליו אוכל אדם ואוכל בהמה</b> – הבעל תכנן להשתמש בו למאכל אדם ולמאכל בהמה כאחד, <b>נותנין עליו חומרי אדם וחומרי בהמה</b> – חומרי אדם שאסור להכין ממנו מלוגמא, וחומרי בהמה שאסור לבשלו, "אסור לשולקן"<sup class="footnote-marker">4</sup><i class="footnote">שליקה היא בישול שיש בו תוספת עיבוד; כך גם עיבוד הצבע אינו רק בישול אלא עיבוד כלשהו. ראו פירושנו לפסחים פ"ב מ"ו.</i>, כשם שאין מבשלים אוכל של בהמה (ירו', לז ע"ד). ראשונים מצאו חומרות נוספות החלות על מאכל בהמה. כך הרמב"ם פירש שעל מאכל בהמה חל מועד אחר של ביעור, ומותר לבהמה לאכלו כל זמן שהפרי בשדה. כל זאת לשיטת הרמב"ם שלאחר הביעור יש להשמיד את עודפי פרות שביעית (ראו להלן, פירושנו לפ"ט מ"ח).
<b>חשב עליו לעצים –</b> אם אדם תכנן להשתמש בצמח שאינו מיוחד למאכל בהמה, להסקה, <b>הרי הוא כעצים –</b> שיכול להסיק בהם, <b>כגון הסאה האיזוב והקורנית –</b> הירושלמי מתרגם "הסיאה צתרה, אזוב איזובא, קורנית קורניתא" (פ"ז ה"א, לז ע"ב). שלושתם שיחים העשויים לשמש מאכל בהמה, אך הם גם נותני ריח. צתרא היא הנקראת היום הצמרא הוורודה, האזוב הוא האזוב שנקרא כך גם היום, והקורנית היא הקורנית המקורקפת בלשון ימינו<sup class="footnote-marker">5</sup><i class="footnote">פליקס, שביעית, עמ' 120 .</i>.
יש להניח ששומעי המשנה בעבר ידעו לזהות את הצמחים, לפחות את חלקם, גם בשמם העברי. הציבור היהודי בארץ היה דו לשוני ודיבר עברית וארמית; גם מי שלא הבין עברית על בורייה ידע מהו אזוב. שהרי המעבר בין "איזוב" ל"איזובא" הוא מעבר טבעי שכל דובר עברית וארמית, ולו במקצת, היה מצפה לו<sup class="footnote-marker">6</sup><i class="footnote">ראו נספח ג למסכת שקלים.</i>. התרגומים שייכים אפוא לתופעה תרבותית אחרת. את המשנה שיננו ותרגמו בו בזמן לארמית, לפחות את שמות הצמחים ובעלי החיים. לדוגמה, המשנה ביומא מזכירה את קריאת הגבר (פ"א מ"ח). עם זאת, למונח "קריאת הגבר" הוצעו בתלמודים שלושה פירושים שונים. בתלמודים (בבלי, יומא כ ע"א; ירו', סוכה פ"ה ה"ה, נה ע"ג; שקלים פ"ה ה"א, מח ע"ד) מסופר שכאשר ירד רב לבבל הוא שימש מתורגמן (אמורא) בבית המדרש של שילה<sup class="footnote-marker">7</sup><i class="footnote">מתורגמן היה מי שהציע את המשנה בקול רם, וחזר ואמר בקול רם את דברי הרב והסבירם. מן הסיפור משמע שהמשנה בתמיד או ביומא הייתה מוכרת ומקובלת. יתר על כן, נראה שהלימוד היה בארמית.</i>. שילה היה חכם בבלי ותיק, ותורתו היא תורת בבל של סוף תקופת התנאים. הלימוד בישיבה היה בארמית, ורב תרגם את דברי המשנה "קרא גברא" (קרא האיש). לפי ההקשר מדובר בקריאת הממונה או הכרוז המכריז על פתיחת השערים ותחילת העבודה. שילה התפלא מדוע אינו מתרגם "קרא תרנגולא" (קרא התרנגול), ורב עמד על דעתו בתוקף. הוויכוח הוא עימות בין תורת בבל המקובלת ובין סמכותו של רב כמי שבא מארץ ישראל, מחצרו ומבית מדרשו של רבי יהודה הנשיא. בירושלמי הסיפור מופיע פעם אחת בנוסח זה (סוכה שם), ובפעם השנייה נאמר שרב תרגם "אכריז כרוזא" (ירו', שקלים פ"ה ה"א, מח ע"ד). מבחינה עניינית נראה שדווקא החכם הבבלי הוותיק אך נטול היוקרה צדק. "גבר" משמעו, בין השאר, תרנגול, והמונח "קריאת הגבר" הוא מונח מקובל לבוקר המאופיין בקריאת השכווי. הבבלי עצמו מביא הוכחה מהברייתא "היוצא לדרך קודם קריאת הגבר". יש לכך ראיות תנאיות נוספות. המונח היה מקובל בארץ ישראל גם בספרות האמוראית, כגון "קרא הגבר אומר ברוך חכם הרזים" (ירו', ברכות פ"ט ה"א, יג ע"ג) וכן: "עד שהיה כל אחד ואחד מגיע לביתו, וממלא לו חבית של מים, ומדליק את הנר, כיון ששקעה החמה קרא הגבר שרייא מציקין" (קרא הגבר החלו המציקים – ירו', כתובות פי"ב ה"ג, לה ע"א) וכמותם מקורות נוספים.
כבדרך אגב נמצאנו למדים על נוהג קבוע של תרגום המשנה לארמית בתור מרכיב במהלך הלימוד. לנוהג זה יש רמזים נוספים<sup class="footnote-marker">8</sup><i class="footnote">ראו דיוננו במשנה, שקלים פ"ה מ"ג ונספח א למסכת שקלים.</i>. כך, למשל, בתלמודים למסכת כלאים<sup class="footnote-marker">9</sup><i class="footnote">עיקר הפירושים הוא בירושלמי למסכת כלאים (פ"א ה"א, כז ע"א), ובתלמוד הבבלי פזורות רשימות דומות אגב סוגיות שונות. ראו למשל פירושנו לראש השנה פ"ב מ"ג.</i> מובאים פירושי מילים קשות וזיהויים מסוג אחר. שפת המשנה היא כידוע עברית, אך כל הזיהויים הם בארמית ולעתים שמות יווניים. המשנה הראשונה במסכת מונה את סוגי הדגנים, ובבבלי: "כוסמין – גולבא, שיפון – דישרא, שיבולת שועל – שבילי תעלא" (פסחים לה ע"א). ייתכן שהיה צורך פרשני להציג זיהוי לשיבולת השועל שהייתה נדירה, אבל קשה להניח שהיה מי שלא הכיר דגן מקובל ככוסמין. המקבילה הארץ ישראלית מדגישה פן זה ביתר שאת. בירושלמי מובאת מסורת מעניינת: "רבי יוסי בשם רבי חייא בר ווא אשכחון כתיב על פינקסיה דרבי הלל בי רבי וולס (אלס) רבי יונה בשם רבי חייא בר ווא אשכחון כתיב על כותלא דרבי הלל בי רבי אלס פילה, פישונה, גילבונה, מילותה, סרפוונה, פסילתה" (ירו', כלאים פ"א ה"א, כז ע"א) [= מצאו כתוב על פנקסו של רבי הלל בן רבי וולס, פילה (פול בארמית), פישונה (ספיר ביוונית), גילבונה (פורקדן), מילותה (טופח), סרפוונה (פול לבן), פסילתא (היא שעועית)]. כפי שנראה בפירושנו למשנה זו כל השמות היווניים הם תרגומים-זיהויים לשמות העבריים במשנה, והחכם רשם את תרגומם ליוונית המקומית או כפי שהם מכונים בצורה יוונית. ה"מילון" היה רשום על הפנקס או על הכותל.
בשני התלמודים שהבאנו יש זיהויים למשנה א שבפרק הראשון של מסכת כלאים, חוץ מחיטה, זונין ושעורה, שהם המינים הנפוצים ביותר. בתלמודים למשנה ב באותו פרק מצויים זיהויים בארמית לחזרת, עולשין, טרקסימון ואף ל"כרישים", שהיו ירק נפוץ ביותר ממיני הקפלוטות (ראו פירושנו למשנה). גם למשנה ג סדרת זיהויים, ושוב המינים הראשונים אינם מזוהים ורק המינים שבהמשך המשנה מזוהים. ציטטנו את הירושלמי (שם) והדגשנו בקו את הזיהויים שאינם בגוף המשנה: "הוסיף רבי עקיבה השום והשומנית <b>תומניתה</b>, הבצל והבצלצול <b>פלל גולה,</b> התורמוס והפלוסלוס <b>פרמועה</b> ואינן כלאים זה בזה". הזיהויים הם רק לבן הזוג השני (שומית, בצלצול ופלוסלוס) ולא לבן הזוג הראשון (שום, בצל ותורמוס). בצלצול (צנון) לא היה נדיר, אבל לפי כמות האזכורים שבספרות חז"ל היה פחות שכיח מהבצל. הוא הדין בשומנית השכיחה פחות מהשום. התרגומים ניתנים אפוא למינים שאינם תדירים, אך גם אינם נדירים ביותר ושכיחותם מצויה. גם במשנה ד באותו פרק יש זיהוי: "פרישין אמר רבי יונה אספרלגין" (ירו', כז ע"א).
בפרק התשיעי של כלאים שוב רשימה של מיני בגדים, והתרגום מפרש ומזהה: "השיריין מטכסה והכלך אגבין קיסריי אמר רבן שמעון בן גמליאל חיזרתי על כל מפרשי הים ואמרו כלכה שמו" (ירו', כלאים פ"ט ה"ב, לב ע"א). כאן מתקבל הרושם שהאמוראים אינם מכירים היטב את הכלך. אבל יש לו שם ארמי (כלכה) שהתנא רבן שמעון בן גמליאל מכיר, ושם יווני המקובל בקיסריה (אגבין). השיריים הם משי, ומובא גם השם היווני. ושוב, המשי לא היה תדיר ביותר, אבל גם לא נדיר, אם כי ייתכן שבציבור רווח השם היווני ולא הצורה העברית הארכאית<sup class="footnote-marker">10</sup><i class="footnote">שיריים או שיריין היא מילה עברית/ארמית אך שאולה מהיוונית, ראו פירושנו להלן, פ"ט מ"ב.</i>. התופעה אינה בלעדית למסכת כלאים אלא לכל המשניות המונות סדרות של שמות. כך, למשל, התלמוד הבבלי מתרגם את המשנה הראשונה במסכת דמאי המונה את "הקלין שבדמאי" (הזיהויים מודגשים בקו): " 'שיתין', אמר רבה בר בר חנה אמר רבי יוחנן: <b>מין תאנים</b>; 'רימין', <b>כנדי</b>; 'העוזרדין', <b>טולשי</b>; 'בנות שוח', אמר רבה בר בר חנה אמר רבי יוחנן: <b>תאיני חיורתא</b>; 'בנות שקמה', אמר רבה בר בר חנה אמר רבי יוחנן: <b>דובלי</b>; 'גופנין', <b>שילהי גופני</b>; 'נצפה', <b>פרחה</b>, 'נובלות תמרה', רבי אילעא ורבי זירא, חד אמר: <b>בושלי כמרא</b>, וחד אמר: <b>תמרי דזיקא"</b> (בבלי, ברכות מ ע"ב).
דוגמה אחרת היא הפירוש לרשימת החומרים המתאימים לשמש בתור חומרי בעירה (משנה, שבת פ"א מ"א). גם שם בבבלי (כ ע"ב) מופיעה סדרת פירושים. דומה שזו הייתה סדרה ערוכה, אלא שבמהלך הסוגיה היא פורקה ומצוטטת בתור פירושים למילים בודדות. גם בירושלמי שם (ד ע"ב) מובאים פירושים לחלק מהשמות, אם כי אין הם נראים כסדרה ערוכה אלא כפירושים בודדים.
בספרות חז"ל יש עוד עשרות מקרים של פירושי מילים שבמשנה, ברם המקרים שהבאנו, ומקרים דומים, שונים במרכיבים אחדים:
1. המדובר בסדרת פירושים ולא בפירוש בודד.
2. המילים שפורשו אינן נדירות. אולי גם אין הן שכיחות מאוד, אבל קרוב לוודאי שלא נצרכו לפירוש, וכל אדם הכיר אותן.
3. הפירוש הוא תרגום, בדרך כלל לארמית. לעתים תרגום מילולי (למשל שיבולת שועל – שבילי תעלא).
החברה היהודית בארץ ישראל הייתה כאמור דו לשונית, וכמעט כל אחד ידע ודיבר עברית וארמית<sup class="footnote-marker">11</sup><i class="footnote">על כך בהרחבה בנספח למסכת שקלים.</i>, ובתנאים אלו לא היה צורך בתרגום של המשנה הכתובה עברית. אך כנראה לעתים התנהל הלימוד בארמית ואז נדרש טקסט ארמי, ולכך נועדו תרגומי המילים והמונחים. או שמא היה התרגום חלק מתהליך הבירור, הלימוד והשינון, גם כשלא היה נחוץ. העדויות על כך הן מארץ ישראל ומבבל כאחת, כבר מראשית תקופת האמוראים<sup class="footnote-marker">12</sup><i class="footnote">ראו פירושנו לשקלים פ"א מ"ח; פ"ג מ"ד; סוכה פ"ג מ"ג; פ"ד מ"ה; כלאים פ"א מ"א- מ"ג; שבת פ"ב מ"א, וראו נספח ג למסכת שקלים.</i>.
נחזור לפירוש משנתנו. בתוספתא רבי אליעזר מרחיב: "חבילי אזוב והסיאה והקורנית שהכניסן לעצים, אין מסיקין בהן. למאכל בהמה, מסיקין בהן" (פ"ה הי"ד). הנוסחה הפוכה, וצריך להיות "הכניסן לעצים, מסיקין בהן" וכו'. אם כן משנתנו היא כדברי רבי אליעזר. אבל הניסוח הוא של כלל גדול ומקיף, וממילא הוא ניסוח מאוחר יותר המכליל את הלכתו של רבי אליעזר. "אזוב, סיאה וקורנית" הם שלושה צמחים המופיעים יחדיו בתור קבוצה בהקשרים שונים<sup class="footnote-marker">13</sup><i class="footnote">משנה, מעשרות פ"ג מ"ט; עוקצין פ"ב מ"ב; תוס', מעשרות פ"א ה"ד ועוד, וראו תוספתא שבת שתובא להלן.</i>. הם משמשים לתיבול או להסקה במטרה להעניק גם ריח טוב לסביבה. כך למשל הם מוזכרים במסכת שבת באותו הקשר. אם חישב עליהם לעצים הם כעצים (ואסורים בשימוש), ואם לאוכל כאוכל (תוס', שבת פי"ד הי"א). לשימוש בצמחי שביעית להסקה ראו עוד להלן (מי"א ופ"ט מ"ז).
המשנה מניחה שלמוצר יש בעל אחד; הוא ליקט את התוצרת והוא מתכנן להשתמש בה. בירושלמי מובא דיון ארוך מה קורה כאשר המלקט מוכר את התוצרת (לז ע"ד). מהירושלמי משמע שהמכירה היא דבר רגיל ופשוט, ואולי הפרי אף נלקט לשם מכירתו. כל אשר כתוב במשנה הוא תוצאה של הכללים העקרוניים שבמשנה הבאה.

Mishnah 2

למעשה הכלל המרכזי בדיני פרות שביעית מובא במשנה זו, וראוי היה שהיא תישא את הכותרת: "כלל גדול".
<b>שביעית ניתנה לאכילה לשתייה וליסיכה</b> – את פרות שביעית מותר לאכול או לשתות או לסוך בהם. הסיכה נחשבת לאכילה, כפי שראינו לעיל (פירושנו לעיל פ"ז מ"א). יפה העיר בעל מלאכת שלמה ששביעית ניתנה גם לצביעה ולהדלקת הנר, כפי שנראה להלן. הוא מסביר שהמשנה מנתה רק שימושים חשובים, ואולי לא בא הכלל שבפתיחה אלא כדי להוות בסיס להמשך המשנה המפרטת מהי אכילה מותרת ואיזו שתייה מותרת, וסיכה בכלל אכילה היא. <b>לאכל דבר שדרכו לאוכל</b> – את פרות השביעית יש לנצל בצורה הרגילה שלהם, כלומר לאכול את מה שרגילים לאכול, או <b>ולסוך דבר שדרכו לסוך</b> – אבל אסור להשתמש במוצר שנועד בדרך כלל לאכילה לשם סיכה, שכן זה שימוש נחות יותר, ואילו בפרות השביעית יש לנהוג בצורה מכובדת, קריא בהתאם לשימוש הרגיל בהם. המשך המשנה מדגים את הכללים, אך בטרם נדון בפרטים השונים יש לבחון את הכלל במלוא היקפו.
בספרא ובבבלי מובאת דרשה המנמקת את ההלכה ומגדירה אותה: "לאכול (ויקרא כה ו)<sup class="footnote-marker">14</sup><i class="footnote">במקרא "לאכלה", ורגיל הוא שהמדרש מצטט את המקרא ואינו מקפיד על הכתיב המקורי.</i> – ולא לעשות ממנה זלחין, ולא לעשות ממנה מלוגמא, ולא לעשות ממנה איספלנית, ולא לעשות ממנה אפיקטפיזים"<sup class="footnote-marker">15</sup><i class="footnote">ספרא, בהר פרק א הי"ב, קו ע"ג; בבלי, סוכה מ ע"ב; בבא קמא קב ע"א.</i>. זלחין הם משקים ששופכים לריח טוב, מלוגמא היא תרופה שמרחו על רטייה (לעיל מ"א), אספלנית היא רטייה או תחבושת, והכוונה לחומרים שמורחים על תחבושת זו, ואפיקטיזים או אפיקטויזין הוא סם להקאה (ראו פירושנו לשבת פכ"ד מ"ו). אם כן אין להשתמש בפרות שביעית הראויים לאכילה לצורכי רפואה. מן הסתם התירו זאת ברפואות חשובות הנחוצות לחולה, אך אלו היו רפואות מונעות שחכמים הטילו מעט ספק בנחיצותן. ובירושלמי לעיל: "לכם (ויקרא כה ו) – כל שהוא צורך לכם... כגון אכילה ושתיה וסיכה וצביעה. יצאת מלוגמא שאינה אלא לחולין, יצאת אלינתין שאינה אלא לתפילין" (פ"ז ה"א, לז ע"ב) אלינתין היא אלונטית, והברייתא מסבירה: "תנו רבנן, עושין אנומלין בשבת ואין עושין אלונטית. ואיזו היא אנומלין ואיזו היא אלונטית? אנומלין יין ודבש ופלפלין, אלונטית יין ישן ומים צלולין ואפרסמון" (בבלי, שבת קמ ע"א). הגמרא מסבירה את טעמה של הלכה זו שאלונטית היא לרפואה: "דעבדי לבי מסותא למיקר" (שעושים בבית המרחץ להקר [לקרר]). מהירושלמי משמע שאלונטית שימשה לתרופה לבני המעיים (ירו', שבת פי"ט ה"ג, יז ע"א). אם כן צריך לפרש את לשון הירושלמי שם "לתפילין" – לתפלה, כלומר שזהו שימוש שאינו חשוב, שימוש למעין רפואה, וכשם שנאסרה המלוגמא נאסרה גם האלונטית<sup class="footnote-marker">16</sup><i class="footnote">ר' שלמה סירליאו פירש שהאלינתין נועדו לתפלים, לאלו שאין להם חוש טעם. דבריו הם דברי נבואה ללא בסיס במקורות.</i>. המינוח "תפילין" רומז לפן אחר ונוסף של ההלכה. "תִפלה" או "תִפלות" בלשון חכמים היא כינוי למעשים שאינם צנועים ו"מכוערים" (משנה, סוטה פ"ד מ"ד; תוס', עבודה זרה פ"ד ה"ב, עמ' 465). במונח זה יש ביטוי להסתייגות מהשימוש באלינתין: הוא נועד לתִפלה בלבד. חכמים לא אסרו את השימוש בבית מרחץ ולא את הבילוי בו, אבל הם הסתייגו מאחדים ממרכיבי הבילוי בו, אף שלא אסרו אותם במפורש. את ההסתייגות אנו שומעים רק בעקיפין ודרך הלכות אחרות. כאן הגמרא מבטאת הסתייגות מהנחת אלינתין ורואה בה שימוש שאינו ראוי, בכלל, ולכן אסור בפרות שביעית. הוא הדין בהקאה (אפיקטויזין), שגם ממנה הסתייגו חכמים<sup class="footnote-marker">17</sup><i class="footnote">ראו על כך בנספח למסכת שבת.</i>.
הסיכה היא מריחת הגוף בשמן, והיא נעשתה בהזדמנויות מספר. בבית המרחץ מרחו את הגוף בשמן לפני הטבילה במים החמים, לאחר מכן גירדו את השמן וכך ניקו את הגוף, כשהשמן משמש בתור סבון<sup class="footnote-marker">18</sup><i class="footnote">סבון עשוי משמן זית היה מוצר נפוץ במזרח הקדום בתקופות שונות.</i>. לאחר הרחצה האדם סך את עצמו שנית בשמן ריחני. הסיכה הייתה גם אפשרות לניקוי הגוף בין רחצה לרחצה. לפי ההלכה התנאית סיכה היא כאכילה (משנה, שבת פ"ט מ"ד ומקורות נוספים מאוחרים יותר<sup class="footnote-marker">19</sup><i class="footnote">ראו פירושנו לתרומות פ"ו מ"א; יומא פ"ח מ"א; שבת פ"ט מ"ד; מעשר שני פ"ב מ"א ועוד.</i>). עדויות לתפיסה הלכתית זו יש בפריווילגיות שהעניקו הערים היווניות למשתתפים היהודיים בפעולות הגימנסיון (קד', יב 120). המתאבקים בגימנסיון קיבלו מהעיר שמן בחינם. לפי ההלכה הקדומה נאסר לאכול שמן של גויים, ומתברר שהמתאבקים סירבו לקבל את השמן שסיפקה העיר. המשתתפים בהיאבקות בגימנסיון לא נמנו עם חוגי החכמים, שהרי חכמים הסתייגו, מן הסתם, מעצם ההשתתפות בגימנסיון. בירושלים של ערב המרד החשמונאי נחשבה ההשתתפות בגימנסיון לאחד הסממנים של ההתייוונות. עם זאת, גם המתאבקים סברו ששמן של גויים אסור אפילו בסיכה. הווה אומר שלדידם היה ברור שסיכה היא כאכילה, ומה שנאסר באכילה נאסר גם בסיכה. ואכן סיכה כאכילה בכל הנושאים<sup class="footnote-marker">20</sup><i class="footnote">כגון משנה, יומא פ"ח מ"א; מעשר שני פ"א מ"ז; פ"ב מ"א ומקבילות רבות.</i>, בבחינת "לא תוכל לאכול בשעריך מעשר דגנך תירושך ויצהרך, תירושך – זה היין, ויצהרך – זו סיכה, והתורה קראה אותה אכילה" (ירו', מעשר שני פ"ב ה"א, נג ע"ב).
דומה לסיכה היא הרחיצה, ולא מצאנו פקפוק בכך שמותר להשתמש בפרות שביעית לרחיצה. לעומת זאת נחלקו חכמים בשאלה האם כביסה מותרת. "פירות שביעית אין לוקחין בהן מים ומלח, רבי יוסה אומר: לוקחין בהן מים ומלח. פירות שביעית אין נותנין אותן לא לתוך המשרה ולא לתוך הכבוסה, רבי יוסה אומר: נותנין אותן לתוך הכבוסה" (תוס', פ"ו הכ"ה). המשרה היא משרת הפשתן, שהייתה מסריחה ונחשבה למפגע אקולוגי. על כן נתינת פרות לתוך המשרה יש בה שימוש לא ראוי. רבי יוסי מתנגד גם לשימוש בפרות שביעית לכביסה, ונראה שהמחלוקת היא סביב השאלה כמה הכביסה נחוצה לאדם. מן הראוי להדגיש שלמעשה לא היה לקדמונים סבון לא צמחי. אמנם הוזכרו חומרי כביסה הבאים ממחצבים (כגון נתר, אשלג וחומרים אחרים, ראו פירושנו לשבת פ"ט מ"ה), אבל בפועל רוב חומרי הכביסה באו מן החי וייבוא מחצבים היה נדיר יחסית. על כן רבי יוסי מציג דעה שניתן לכבס ללא חומרי כביסה, ושחשיבותם של חומרי הכביסה לחיי האדם פחותה, ולכן אין זה שימוש הולם לפירות שביעית. לא כאן המקום להרחיב נושא זה של היחס לכביסה, לרחצה<sup class="footnote-marker">21</sup><i class="footnote">ראו משנה, נדרים פי"א מ"א והתלמודים עליה; ירו', לח ע"ב.</i> ולרפואה מונעת, וברור שהלכות שביעית מושפעות מכך, ומבטאות את היחס לפעילויות וצרכים אלו.
<b>לא יסוך יין וחומץ</b> – יין משמש לשתייה וחומץ לטיבול, ועל כן אסור לסוך בהם. סיכה ביין היא סיכה שלא כדרכה. אמנם היו שנהגו כך במקרים מיוחדים, ובעיקר לתרופה. להלן נאסר על כוהן לסוך ביין תרומה משום שיש בכך השחתת תרומה (תוס', תרומות פ"ט ה"י), וכן נזכרת שם אפשרות שאישה שוטפת את בנה ביין. נמצאנו למדים כי לעתים היה מי שעשה זאת, אך הדבר לא נחשב לשימוש רגיל ותקני ביין. על כן מי שעשה כן אינו בבחינת אוכל תרומה, ולכן אינו משלם את החומש (משנה, פ"ו מ"א), <b>אבל סך הוא את השמן</b> – בשמן רגילים להשתמש לאכילה ולסיכה, לכן מותר לסוך בו בשביעית, "שהשמן דרכו לסיכה ויין וחומץ אין דרכו לסיכה" (תוס', פ"ו ה"ד). <b>וכן בתרומה ובמעשר שיני –</b> האיסורים על ניצול לא ראוי של מאכלים חוזרים גם בהלכות מעשר שני, שאין להשתמש בכספי מעשר שני אלא לצרכים אלו (ראו פירושנו למעשר שני פ"ב מ"א), וכן אין להשתמש בתרומה אלא שימוש ראוי (תוס', תרומות פ"ט ה"י). <b>קל מהן שביעית שניתנה להדלקת הנר –</b> ישראל אינו רשאי להדליק נר בשמן תרומה או מעשר שני טהור (ומותר בשמן טמא), אך בשביעית הדבר מותר, וכן במקבילות (ירו', פ"ד ה"ו, לה ע"ב; תוס', מעשר שני פ"ב ה"ח). אבל שמן מעשר שני אין להדליק בו אף אם נטמא, שכן הוא עומד לאכילה בלבד (רמב"ם).
סדרת הסברים נוספים המרחיבים את הדין במשנה מובאת בתוספתא: "כיצד לוכל דבר שדרכו לוכל? אין מחייבין אותו לוכל קניבתו של ירק, ולא פת שעיפשה, ולא תבשיל שעיברה צורתו. כיצד לשתות דבר שדרכו לשתות? אין מחייבין אותו להיות גומע אניגרון וסניגרון, ולשתות יין בשמריו. החושש בגרונו אל ירערענו (יערערנו) שמן, אבל נותן שמן הרבה לתוך אניגרון ובולע. החושש בשיניו לא יגמע בהן את החומץ ויהא פולט. אבל מגמע ובולע, ומטבל כדרכו ואינו חושש. כיצד לסוך דבר שדרכו לסוך? סך אדן שמן על גבי מכתו, ובלבד שלא יטול במוך ויתן על גבי מכתו" (תוס', פ"ו ה"ב-ה"ד)<sup class="footnote-marker">22</sup><i class="footnote">בירושלמי לח ע"א מקבילה ובה דוגמאות נוספות, כגון האיסור לכוס חיטים לחות, וראו עוד תוס', תרומות פ"ט ה"י.</i>. מהתוספתא ניתן ללמוד שני עקרונות. הראשון הוא שהאדם חייב לאכול את כל הפרי בגבולות הרגיל, כלומר שאינו חייב לאכול את הירק שאִתו (קניבה), ואף לא אוכל רקוב. הוא גם אינו חייב לאכול אוכל שאינו טעים, כמו אניגרון שהוכן לתרופה. מצד שני אסור לו לאכול שלא כדרך האוכלין, לכן אסור לו לגרגר חומץ על שן כואבת או לבלוע שמן כדי להרגיע כאב גרון. גם על סיכה הוטלו מגבלות, ומותר רק לסוך ישירות על הגוף ולא דרך מוך (שיירי בד, צמר או חומר אחר שמרחו בו את השמן).
מגבלה אחרת הוטלה על המקום שסכים בו: "אין סכין שמן שלשביעית במרחץ אבל סך הוא בחוץ ונכנס, ולא שמן שריפה לא בבתי כניסיות ולא בבתי מדרשות מפני ביזיון קדשים" (ירו', לח ע"א). בשמן שרֵפה (שהוא שמן תרומה שנטמא) ובשמן שביעית מותר להדליק נר, אבל לא במקום ציבורי, שכן יש בכך ביזיון. הביזיון משקף את תפיסתם של חכמים שכל שימוש ציבורי נחשב לזלזול בחפץ קודש. אם כן אין כאן התנגדות או הסתייגות מבית המרחץ, אלא הערכה שמקום ציבורי אינו הולם קודשים. המשנה עצמה מתירה להדליק שמן שרפה בבתי כנסיות ומדרשות (משנה, תרומות פי"א ה"י), ואכן קשה לתאר שבתי כנסיות נחשבו למקום שאינו ראוי לקודשים. מכל מקום ההסבר האמוראי מעיד על המתח שבין מקום ציבורי לבין קודשים<sup class="footnote-marker">23</sup><i class="footnote">מתח זה מיתרגם בהקשר זה להלכה מוקשה ושונה מהלכות תרומה, כלומר יש לו ביטויים והיפוכם במסגרת ההלכתית. במסגרת שביעית משמעו שמצוות שביעית בעיקרה היא מצוות הפרט.</i>, ובהלכה עצמה נעסוק בפירושנו לתרומות<sup class="footnote-marker">24</sup><i class="footnote">אגב הלכה זו אנו שומעים על הדלקת תאורה במקומות ציבוריים בעיר היהודית. זו עדות מרתקת ותופעה ייחודית, שכן גם בפוליס הרומית הייתה תאורה ציבורית מצומצמת ביותר, ראו ספראי, הקהילה, עמ' 172-171 ; פירושנו לתרומה פי"א מ"י; פסחים פ"ד מ"ד.</i>. בתלמוד כאן מובא גם סיפור על רבי חזקיה שנתן לעובד בית המרחץ שמן כדי שיגיש לו אותו בבית המרחץ, והעובד התריע על כך. החכם אינו נחשד על בערות, ונראה שפקפק בהלכה אם כי קיבל אותה לבסוף. אם כן שתי ההלכות (איסור סיכה בבית מרחץ והיתר הדלקת נר בבתי כנסת) מפוקפק, וחלקו בו.

Mishnah 3

<b>אין מוכרין פירות שביעית</b> – ההלכה מנוסחת בלשון שלילית, אבל למעשה היא חיובית ומתירה מסחר בצורה שונה במקצת מהרגיל. אולם אין בכך כדי לצמצם באופן משמעותי את היקף המסחר. מן הראוי לפתוח את משנתנו בדיון על מכירת פרות שביעית. אין במקורות ביטוי ברור לאיסור כללי על מסחר בשביעית, אבל ההיתרים הרבים מעידים על הגישה העקרונית שהמסחר אסור. המשנה בפרק הקודם קבעה בפשטות שאין עושים סחורה ב[פרות] שביעית (פ"ז מ"ג). בהלכה זו דנו לעיל<sup class="footnote-marker">25</sup><i class="footnote">ראו עוד סנהדרין פ"ג מ"ג, וראו פירושנו למשנה, ראש השנה פ"א מ"ח ופירושנו לעיל פ"ד מ"ב.</i>, וראינו שלפני דור אושא נפסלו אוספי שביעית לעדות. אוספים אלו רצו מן הסתם לסחור בפרות שאספו, או שרצו להסתפק באכילתם לאחר הביעור. מכל מקום, לאחר שהשלטונות הכבידו את לחצם ופסק הפטור ממסים בשנת שמיטה, התירו חכמים בדור אושא לאסוף פרות שביעית לצורך תשלום המס. את המס שילמו בעין או בכסף, ואם צריך היה לשלם בכסף צריך היה גם לסחור בפרות השביעית. מכל מקום רבי שמעון אומר שסוחרי שביעית פסולים לעדות. במקורות מצינו שתי גישות לאיסור זה. רבי יהודה מצמצם אותו עד למאוד ופוסל רק מי שמקצועו היחיד בשנה השביעית הוא מסחר בשביעית (פירושנו לפ"ז מ"ג), ואילו חכמים אוסרים כל מסחר מקצועי, אף אם לסוחר יש עבודה נוספת. עם זאת גם הם מתירים מסחר בעקיפין ומסחר מזדמן למי שנותרו בידו עודפים (פירושנו לפ"ז מ"ג). בתלמוד הבבלי מצויה הדרשה "והתורה אמרה: 'לאכלה' – ולא לסחורה!" (בבלי, עבודה זרה סב ע"א; בכורות יב ע"ב). הבבלי הבין את הדרשה כאוסרת פריעת חוב מדמי שביעית (להלן מ"ד), אבל הניסוח עצמו אוסר כל מסחר. לדרשה זו לא מצינו מקבילות קדומות. ברם ההלכה עצמה שאין פורעים חוב מדמי שביעית מבטאת התנגדות למסחר, שהרי פריעת חוב היא תשלום מסחרי לכל דבר. לעיל (פ"ד מ"ב) עסקנו בהסדר של "אוצר בית דין", שבית שמאי מתנגדים לו: "בית שמי אומרים אין אוכלין פירות שביעית בטובה ובית הלל אומרים בטובה ושלא בטובה. רבי יהודה אומר חילוף הדברים". ההתנגדות להסדר היא בשל החשש למסחר בפרות שביעית, אם כי ייתכן שבמקרה זה המרכיב הקובע היה שלדעת בית שמאי אין בהסדר הפקעה מוחלטת של הבעלות על השדה בשביעית. על כן התנגדו להסדר ללא קשר לבעיית המסחר בפרות שביעית.
מחלוקת מוגבלת שנויה במפורש בתוספתא: "בית שמאי אומרים אין מוכרין פירות שביעית במעות אלא בפירות כדי שלא יקח בהן קורדום, ובית הלל מתירין" (פ"ו הי"ט). כפי שעולה מהעדויות שיובאו להלן רצו בית שמאי לצמצם את המסחר בשביעית ובית הלל הרחיבו אותו מעט. יש להניח שרבי יהודה השונה לעיל "חילוף הדברים" מבטא בכך מסורת שבית הלל הם אלו שרצו לצמצם את המסחר בשביעית. עם כל זאת אין בעדויות שבידינו ביטוי לכך שהייתה התנגדות הלכתית ברורה למסחר בפרות שביעית. מרוח הדברים ברור שחכמים רצו לצמצם מרכיב זה, אך לא יכלו לאסור אותו לחלוטין. על רקע זה יש להבין את המשנה שלפנינו.
<b>לא במידה</b> – מידה היא כלי למדידת נפח סאה, קב וכיוצא באלו. ברוב המקורות בספרות חז"ל מדברים על מכירה במידה, אבל אין להסיק מכאן כי זו הייתה אכן דרך המכירה התדירה ביותר; <b>[ו]לא במשקל</b> – חלק מהמוצרים מכרו במשקל (ליטרא, מנה וכיוצא באלו) (לעיל עמ' 33), <b>ולא במיניין</b> – פרות יקרים מכרו במניין לפי כמות. כל שלוש השיטות נהוגות גם כיום. המכירה במניין מיועדת בדרך כלל למוצרים יקרים ומיוחדים. כך למשל המשנה מונה את מחירי הפרות במידות נפח: חצי קב חיטים, חצי לוג יין (משנה, פאה פ"ח מ"ה ומקבילות שנידונו בפירושנו לה), והברייתא מוסיפה: "רבי שמעון בן אלעזר אומר: עוכלא תבלין, וליטרא ירק, ועשרה אגוזין, וחמשה אפרסקין, ושני רמונים, ואתרוג אחד" (ירו', פאה פ"ח ה"ה, כ ע"ד; בבלי, עירובין כט ע"ב), וכן "תן לי עשרים ביצים או חמשים אגוזים, עשרה אפרסקין וחמשה רמונים ואתרוג אחד" (בבלי, ביצה כט ע"ב). אלו דוגמאות למכירה במשקל ובמניין. עד כאן ניתן להבין את המשנה באחת משתי צורות: או שאין למכור בכל השיטות הללו והמכירה צריכה להיות באומדנה, בהערכה כללית ולא במחיר מוגדר, או שהדבר תלוי בכל פרי ופרי – את שדרכו למכור במניין מותר למכור במשקל ולהפך. להלן נראה כי כך יש להבין את המשנה.
הצירוף "מידה", "משקל" ו"מניין" מופיע פעמים רבות בהקשרים שונים. הוא מבטא הערכה כמותית מדויקת, ומעט מהדוגמאות יובאו להלן. נסתפק כאן בדוגמה אחת: "בכל מעשך ובכל משלח ידך – מה מעשיך שאינן לא במדה, ולא במשקל, ולא במנין, אף משלח ידך שאינו לא במדה ולא במשקל ולא במנין. מיכן אמרו המתפלל על המדוד, ועל השקול, ועל המנוי בשביל שיתברכו הרי זו תפלת שוא" (מדרש תנאים לדברים, טו י, עמ' 84). בחלק גדול מהמקרים הכוונה או במידה או במשקל, כפי שפירשנו. כך למשל: "אין נשבעין אלא על דבר שבמדה ושבמשקל ושבמנין" (משנה, שבועות פ"ו מ"ו; מכילתא דרבי ישמעאל, משפטים, נזיקין טו, עמ' 299). ברור שהכוונה אם יש אחד מהם בלבד, וכן במקומות נוספים (כגון תוס', ביצה פ"ג ה"ח).
נראה שהתביעה של המשנה היא כפולה: האחת שהמכירה תיעשה בצורה בלתי מסחרית; אין זו תביעה סתמית למכירה ב"שינוי", אלא בצורה שיש בה יותר מעשה ידידות בין שכנים מעסק מסחרי. זאת ועוד, חכמים שאפו שכתוצאה מכך יהיה המחיר נמוך יותר. "למה? כדי שימכרו בזול" (ירו', לח ע"א). הגמרא שם שואלת על כך: "וישקלו בליטרא וימכרו בזול?", ועונה "אף הוא אינו נוהג בהן בקדושה". השאלה היא: הרי ניתן לשקול את הפרי כהלכה ועדיין למכור בזול, והתשובה היא שאם המחיר יהיה זול מדי לא ינהגו בפרות בקדושה. בשאלה יש עירוב של מעין תמימות עם תסכול: תמימות בַהנחה שניתן להכתיב את מחיר השוק על ידי תביעה מופשטת "שימכרו בזול", ותסכול על כך שבפועל המכירה לא הייתה כל כך בזול. מכל מקום חכמים מודעים לתפיסה, הנשמעת מודרנית, שמכירה בזול משמעה זלזול בפרות, ולכן רוצים להפקיע את פרות השביעית מכללי השוק המסחרי, אך לאפשר סחר ידידותי בהם.
אותה הלכה שנויה גם לגבי בכור, שאין למכור אותו במשקל, ועל כך שנינו: "אמר רבי בא בר ממל: אילו היה לי מי שיימנה עמי היתרתי בשר בכור להישקל בליטרא, והיתרתי שיהו עושין מלאכה בחולו שלמועד. כלום אסרו בשר בכור להישקל בליטרא לא כדי שיהו מוכרין אותו בזול? והן מערימין עליו ומוכרין אותו ביוקר..." (ירו', מועד קטן פ"ב ה"ג, פא ע"ב)<sup class="footnote-marker">26</sup><i class="footnote">התוספתא מספרת שאכן בשר בכור נמכר בזול (תוס', בכורות פ"ג הי"ד, עמ' 537 ; ירו', מעשר שני פ"א ה"א, נב ע"ג).</i>. רוב הדוגמאות למכירת בשר בספרות חז"ל הן בליטרא, כלומר במשקל. לכן נאסר למכור בכור במשקל ולא הוזכרה מכירה במידה או במניין, וזו ראיה נוספת לפרשנות המשנה כפי שהצענו.
במקביל למשנתנו נאסרה גם מכירה של פרות יבוא במידה או במשקל או במניין (ירו', לח ע"א), כל זאת כדי לא לאפשר לסוחרים לרמות ולהטעות את הקונים שהפרות הם פרות חוץ לארץ, וכך יגבו עבורם מחיר מלא, בדרך המסחרית הרגילה. פרות שהגיעו מחוץ לארץ הם יקרים, והמוכרים יימנעו מן הסתם מלמכרם שלא במחיר מדוקדק. כך שאיסור על מכירה במניין מהווה בלם לייבוא פרות מחוץ לארץ. זו הייתה גם הסיבה לאיסור ייבוא ירקות בשעתו, איסור שרבי התיר (לעיל פ"ו מ"ד). האיסור היה רק על ירקות, כדי לא לאפשר לחקלאים להגניב לשוק ירקות שגידלו בשביעית ולהסתתר מאחורי הטענה שאלו ירקות יבוא. לא היה מקום לאיסור דומה על ייבוא פרות, שהרי מותר לקטוף פרות שביעית ולהביאם לשוק, וכל הדרישה הייתה שפרות הייבוא יימכרו תחת אותן מגבלות.
בהמשך המשנה מובאות דוגמאות לכלל. כידוע רוב המשניות מסתפקות בדוגמאות ואינן מציעות כללים; הכלל ששנינו לעיל הוא סיכום של הפרטים, והדוגמאות המפורטות להלן קדמו לו. על כן אין צורך לחפש חידושים בכל אחת מהדוגמאות<sup class="footnote-marker">27</sup><i class="footnote">זאת למשל בניגוד להצעתו של אלבק.</i>.
<b>[ו]לא תאינים במיניין</b> – אין למכור תאנים במניין. את התאנים הטריות מכרו באחת משתי צורות, לפי נפח (סאה או קב) או במניין, כגון "האומר לחברו הילך איסר זה ותן לי בו חמש תאנים, לא יאכל עד שיעשר, דברי רבי מאיר, רבי יהודה אומר: אוכל אחת אחת פטור, ואם צרף חייב. אמר רבי יהודה: מעשה בגנת ורדים שהיתה בירושלם, והיו תאנים נמכרות משלש ומארבע באיסר, ולא הופרש ממנה תרומה ומעשר מעולם" (משנה, מעשרות פ"ב מ"ה), ובהמשך שם: "הילך איסר זה בעשר תאנים שאבור לי..." (שם, מ"ו). גם מכירת תאנים בסאה נזכרת פעם אחת, אבל בהמשך המכירה שם היא לפי מניין (משנה, בבא בתרא פ"ו מ"ב). לפיכך יש להסיק שמכירה לפי נפח הייתה צורה נדירה<sup class="footnote-marker">28</sup><i class="footnote">אלבק טען שמכרו תאנים בכלכלות שבכל אחת מהן מאה תאנים. ברם המקורות שהביא מעידים רק על העברת תאנים בכלכלה ולא על השימוש בכלכלה כיחידת מסחר. ראו למשל משנה, מעשרות פ"ב מ"ד ועוד. הקביעה שבכלכלה מאה תאנים מבוססת על משניות הנוקטות במניין מאה כדוגמה (להדגמת ההלכה), ואין ללמוד מהן על דרכי המסחר. ראו פירושנו לדמאי פ"ז מ"ו.</i>. אם כן המשנה קובעת שתאנים אין מוכרים במניין אלא במידה או במשקל, וכבר ראינו כי כך יש לפרש את הכלל שכל דבר מותר למכור אבל בצורת מכירה שונה. מכירת תאנים, והירק הנזכר להלן, הן דוגמאות לכלל שברישא, "אין מוכרין פירות..."; כך פשוטם של דברים, והפרשנים עמלו ויגעו למצוא חידוש בכל אחת מהדוגמאות<sup class="footnote-marker">29</sup><i class="footnote">תוספות יום טוב, מלאכת שלמה ועוד.</i>. לעתים קרובות חכמים מסתפקים במתן דוגמאות ולעתים מנסחים כלל, ועסקנו בכך במבוא הכללי לפירוש המשניות.
<b>ולא ירק במשקל בית שמיי אומרים אף לא אגוד</b> – ירקות מכרו בדרך כלל או במשקל, "ליטרא ירק"<sup class="footnote-marker">30</sup><i class="footnote">ירו', פאה פ"ח ה"ה, כ ע"ד; בבלי, עירובין כט ע"ב; בבלי, סנהדרין צד ע"ב; ירו', תרומות פ"ט ה"ב, מו ע"ד; ספרי דברים, שיז, עמ' 360 ומקבילות, ועוד. השימוש בליטרא נעשה בעיקר במכירת מתכות, בשר ודגים.</i>, או באגודות. המכירה באגודות נזכרת פעמים רבות כדוגמה הרגילה למכירת ירקות<sup class="footnote-marker">31</sup><i class="footnote">משנה, פאה פ"ו מ"י; תרומות פ"ב מ"א; פ"ד מי"ג; תוס', דמאי פ"ח ה"ב ועוד.</i>. את כלי הגננים מודדים אם הם מכילים אגודות ירק; כלי שיש בו חור שאגודת ירק נופלת ממנו איננו כלי (משנה, כלים פי"ז מ"א) ועוד. במיוחד נזכרות "האגודות של בית השוקים", אלו אגודות שהוכנו למכירה בשוק, והכנה זו היא גמר המלאכה שלהם. כלומר כך, ורק כך, הם נמכרים<sup class="footnote-marker">32</sup><i class="footnote">משנה, מכשירין פ"ו מ"ב; תוס', פ"ג ה"ח, עמ' 675 . מובן שאם הפרות טרם נרטבו אין הם מוכשרים לקבל טומאה, עיין שם.</i>. כפי שנראה להלן היו מקרים של מכירה במידה, אך אלו דוגמאות חריגות.
צורת המכירה הייתה קבועה למדי במשך דורות, והייתה יכולה לשמש סימן למוצאו של היבול. כך אנו שומעים שפרות הגדלים בבית שאן נפטרו משביעית, וביניהם: "ובצלים הנמכרים, ובני המדינה הנמכרים במידה, ופול המצרי הנאגד בשיפה, ומינתה הנאגד בפני עצמה" (ירו', דמאי פ"ב ה"א, כב ע"ג), ובכתובת רחוב המקבילה הנוסח הוא: "והמינתה הנאגדת בפני עצמה, ופול המצרי הנאגד בשיפה... והאפונים הגמלונים הנימכרין במידה, והשום והבצלין בני המדינה הנמכרים במידה"<sup class="footnote-marker">33</sup><i class="footnote">שורות 4-3 ; זוסמן, כתובת, עמ' 113-112 .</i>. אם כן צורת האריזה היא סימן לכך שהפרי בא מהאזור המותר. פרי שבא מרחוק יותר (משטח שמחוץ לאזור המותר בעמק בית שאן) נארז אחרת.
על כן חכמים קובעים שמותר למכור ירק, אך לא בצורתו הרגילה. <b>[ו]בית הלל אומרים את שדרכו להאגד בבית אוגדין אותו בשוק כגון הכרישים ונץ החלב</b> – פרי ששומרים אותו בבית כשהוא אגוד מותר גם למכרו אגוד, אף שזאת דרך המכירה הרגילה. נראה שהסיבה לכך היא שזאת האריזה הרגילה, גם במשק הביתי שלא למטרות מסחר, ולא תבעו שינוי גדול כל כך.
קטע זה שבמשנה מוכיח את שהצענו לעיל ש"לא במידה ולא במשקל..." משמעו שמה שמוכרים במידה מותר למכור במשקל, ולהפך, אך לא בדרכו המסחרית הרגילה.

Mishnah 4

<b>האומר לפועל </b><sup class="footnote-marker">34</sup><i class="footnote">שתי מילים אלו חסרות ב-<b>ס</b>. בעל מלאכת שלמה מעיד שהן חסרות במשניות כתיבת יד, ונראה שהוא מתכוון לאותו כתב יד, או לכתב יד קרוב לו, ויש לבחון היטב את כל הציטוטים של פרשן זה בשם "משניות כתיבת יד", וראו פירושנו לפ"י מ"ד.</i> <b>הילך איסר זה ולקט לי ירק היום שכרו מותר</b> – הפועל מקבל תשלום עבור ליקוט ירקות הפקר. באופן תאורטי הוא היה רשאי ללקט את הירקות לעצמו, ברם משום מה הוא נמנע מכך. אפשר לפרש שהמדובר בירקות שדה, צמחי בר הגדלים בשטחים בלתי מעובדים, אבל סביר יותר שכאן מדובר בספיחים; אלו גדלים בשדותיו של בעל הקרקע<sup class="footnote-marker">35</sup><i class="footnote">אנו מפרשים את המשנה כמתנגדת לאיסור ספיחים, כלומר שאינו חל, וראו להלן פירושנו לפ"ט מ"א.</i>. באופן עקרוני השדות הללו הם הפקר, אבל סביר להניח שבפועל בעלותו של האדון על אדמותיו לא הועמדה במבחן. אם הוא אִפשר לאחרים ללקוט בשדהו הם שמחו על כך והודו לו, אך מן הסתם לא נכנסו לשדה נגד רצונו<sup class="footnote-marker">36</sup><i class="footnote">גם מבחינה משפטית הפרות הופקרו, אך לא הנחלה החקלאית שבה צמחו.</i>. מכל מקום ודאי ששכירת פועלים אינה רצויה, אך לא נאסרה. מותר אפוא לשלם תשלום עבור עבודה חקלאית בשביעית. בעצם הפועל מוכר את עבודתו בפרות שביעית בכסף, וכאילו מוכר לו את הפרות שליקט. <b>לקט לי בו</b> – באיסר זה <b>ירק היום שכרו אסור</b> – ההבדל הוא שבמקרה זה התשלום ישיר יותר, שכן הוא אומר "לקט לי בו", באיסר זה, כסף תמורת פרות. ההבדל הוא פורמלי בלבד. בהלכה האמוראית אבחנות מסוג זה רגילות ביותר, אך בהלכה התנאית הן נדירות יותר. ואכן בתלמוד הירושלמי ההלכה מוגדרת כאחת מהלכות עמעום: "מהלכות שלעימעום היא" (לז ע"ד).
עמעום הוא מושג הלכתי של אמוראי ארץ ישראל בלבד. במקורות התנאיים העמעום הוא פקפוק אישי של אדם פרטי, שאינו מתעקש לברר את האמת. הבעל, למשל, מעמעם על אשתו החשודה כסוטה (ספרי במדבר, ז, עמ' 12 ומקבילות). המונח נמצא במשמעות זו גם בירושלמי (סנהדרין פ"ה ה"ז, נג ע"א). אבל השימוש הרגיל הוא בתור קטגוריה הלכתית מיוחדת. "הלכות של עמעום" הן קבוצה של איסורים שחכמים הקלו בהם לא מסיבות הלכתיות אלא בגלל הקושי בביצועם, וההלכה בהם (האיסור או ההיתר) עמומה ומעורפלת. הסוגיה בירושלמי למשנתנו מונה מספר הלכות כאלו:
1. מותר לאדם לומר לחברו "העלם (את פרות מעשר שני) שנאכלם ונשתם בירושלם", אך אסור לו לומר "העל את הפירות האלה לירושלם לחלק" (משנה, מעשר שני פ"ג מ"א, וראו פירושנו לה).
2. "שואל אדם מחבירו בשבת כדי יין וכדי שמן, ובלבד שלא יאמר לו הלויני" (משנה, שבת פכ"ג מ"א).
3. ההיתר לאכול פת של גויים "והתירוה מפני חיי נפש" (משנה, עבודה זרה פ"ב מ"ו)<sup class="footnote-marker">37</sup><i class="footnote">אם יזכנו החונן לאדם דעת נברר היתר זה במקומו. בכך עסק שטינפלד בסדרת דיונים מלומדים, ראו שטינפלד, פת גויים, ולא נרחיב בכך.</i>. לרשימה זו אפשר לצרף את קידוש החודש או את עיבור השנה מתוך עמעום, כאשר הזמן הולם אך החודש החדש לא נראה (ירו', ראש השנה פ"ג ה"א, נח ע"ג).
הקבוצה המוצגת וההסבר המוצע בעייתיים. ראשית לא נאמר במפורש שהעמעום היה על מנת להתיר את האיסור. ייתכן גם לפרש שהעמעום היה דווקא לאסור, זאת כיוון שהאיסור או ההיתר שקולים, ואם יש איסור הרי הוא גזרה מיוחדת. דיון על כך יש לגבי פת של גויים. כל האיסור הוא שמא הגוי אופה את הפת עם שומן אסור. כנראה החשש היה רחוק, שהרי לפחות בארץ ישראל הקדומה הייתה אפייה עם שומן מן החי נדירה ביותר. על כן התלמוד מציע שהעמעום היה לאסור את הפת, והתירו את האיסור העמום במקום שפת ישראל מצויה, כלומר במצב שבו קל וזול למצוא פת של ישראל. אם כן האיסור העמום הוא כדי להרחיק יהודים מגויים. ההסבר נדחה ש"אין עמעום לאיסור", כלומר אין אוסרים בצורה מעומעמת ובאופן כזה רק מתירים. אם כן הירושלמי יודע מהו עמעום, ורק בזכות זה יודע להכריע מה היה האיסור ומה ההיתר. את המקרים הראשון והשני, כמו גם את ההלכה במשנתנו, ניתן להסביר בהסבר משפטי. כך, למשל, "השאילני" מבטא יותר חברות וידידות ו"הלווני" מבטא עִסקה בת החזר. הסבר זה אפשרי, ושני התלמודים למסכת שבת מקבלים אותו למסקנה (ראו פירושנו לשבת פכ"ג מ"א). הוא הדין בהסבר משנת מעשר שני (ראו פירושנו למעשר שני פ"א מ"א). ריש לקיש מציע להסביר גם את משנתנו באופן דומה (להלן).
התלמוד הבבלי מפרש את כל הלכות עמעום כבעיות משפטיות. המונח "עמעום" אינו נזכר כלל בתלמוד זה, ובמקומו באים הסברים משפטיים. האבחנות שהזכרנו לעיל מצויות שם כהסבר הלכתי רגיל<sup class="footnote-marker">38</sup><i class="footnote">ראו למשל בבלי, עבודה זרה סב ע"א.</i>. ההבדל בין התלמודים הוא ביטוי לַשוני המהותי בגישתם ההלכתית. הירושלמי מבטא גישה שיש בה עירוב של תפיסות משפטיות עם עירנות לשינויים חברתיים והיסטוריים; הבבלי, לעומת זאת, מנסה לצייר תמונה שכל כולה רק שיקולים הלכתיים משפטיים. עבורו האבחנות הפורמליסטיות הן בעלות חשיבות מרכזית, והן השיקול היחיד (או כמעט היחיד) להתפתחות ההלכה. דומה שגם חכמי בבל הגיבו לשינויים חברתיים, אך השפה ההלכתית שנקטו בה הייתה בעיקרה משפטית. גישה זו מצויה כאמור גם בדיוני האמוראים בירושלמי, אך בארץ ישראל הצד המשפטי-פורמלי אינו ההסבר היחיד.
דומה אפוא שצריך להבין את העמעום בצורה רחבה יותר. העמעום הוא בעצם הדין. למעשה אין מניעה להעניק לפועלים שכר; הם הרי מבצעים עבודה מותרת בתשלום. הוא הדין בחלוקת הפרות בירושלים או הלוואה של מצרכי אוכל בשבת. האיסור הוא משום גזֵרה מיוחדת, כדי שלא יתקרבו לכלל איסור, כדי לשמר את רוח ההלכה, ולא בגלל בעיה הלכתית טכנית. על כן הסתפקו חכמים בפתרון סמלי של שינוי בנוסח הדברים, שינוי המבטא הכרה במצב ההלכתי שהשותפים נמצאים בו.
בהמשך הירושלמי ריש לקיש מציע: "במראה לו את הקולח שאינו אלא כנותן שכר רגלו". בעל הבית הולך עם הפועל ומביא אותו לשדהו, לכן הוא משלם לפועל שכר הליכה, ואת הירק מקבל ממנו במתנה. רבי יוחנן הופך הסבר זה לסמלי לחלוטין: "אפילו לא הראה לו, כמי שהראה לו" (ירו', לח ע"א). ההבדל בין שני האמוראים הוא בשאלה האם בעל הבית והפועל רשאים במקרה רגיל לעשות עסקה זו ביניהם. הירושלמי מביא ברייתא כריש לקיש המעידה שיש לשלם לפועל שכר רגלו בלי קשר לעבודתו (תוס', פ"ו הכ"ד). נראה אפוא שהמחלוקת היא בשאלה העקרונית של שכר עבור עסקות אפלות, כשהפועל אינו שותף לדבר העבֵרה ובעל הבית פועל בתחום האפור או מעבר לו.
אותה שאלה מתעוררת סביב משנת עבודה זרה (פ"ה מ"א). שם מדובר במי ששוכר פועל לעשות עמו ביין נסך, ששכרו אסור. שני התלמודים מקשים מהברייתא בתוספתא על משנתנו: "החמרין והגמלין והספנין שהיו עושין בשביעית שכרן משביעית" (תוס', פ"ו הכ"ו), מכאן משמע לכאורה שמותר לאדם להשכיר את עצו לדבר עבֵרה, ועל כל פנים השכר מותר. הירושלמי מסביר שאת העובד ביין נסך קנסו קנס מיוחד, והדין בחמרין הוא בפרות הֵיתר, שאין שם עבֵרה על הלכות שביעית, ושיש לשלם להם בפרות ולא בכסף (ירו', ע"ז פ"ה ה"א, מד ע"ג). הלכה זו קרובה להלכה של בית שמאי (תוס', פ"ו ה"ט)<sup class="footnote-marker">39</sup><i class="footnote">על משניות וברייתות סתמיות כבית שמאי ראו ספראי, הכרעה כבית הלל.</i> הקובעת שמותר למכור פרות שביעית רק בפרות אחרים. אם כן אסור לקבל שכר על עבודה בשביעית, ואת משנתנו יש לפרש בעמעמו עליה והתירוה.
הבבלי (סב ע"א) מסביר שדינו של יין נסך חמור במיוחד, ואילו החמרים מקבלים את שכרם מפרות שביעית. הבבלי סבור שאת החמרים והכתפים קנסו במיוחד, מפני שזו עבודה ממש. הוא גם רואה בעיה בתשלום מפרות שביעית, שכן יש כאן מעין פריעת חוב מדמי שביעית, ומסביר שהשכר ניתן להם בצד היתר, כלומר לא בתור שכר אלא בתור מתנה. ברור שהבבלי החמיר בדין השימוש בפרות שביעית למסחר ולכן נזקק למעין הערמה של "צד היתר".
הלכות נוספות בנושא מובאות בתוספתא והן מצוטטות בסוגיית הירושלמי למשנתנו ובמסכת עבודה זרה: "וכן לא יאמר אדם לעני הילך סלע זו והבא לי לקט היום, הבא לי שכחה היום, הבא לי פיאה היום, אלא אומר לו בלקט שתביא היום, בשכחה שתביא היום, בפיאה שתביא היום. וכן בן לוי שהיתה בידו סלע של שביעית ומבקש ליקח בה חלוק, הולך אצל חנוני ואומר לו: תן לי בזה פירות, ונותן לו. והלה אומר לו הרי פירות האילו נתונין לך במתנה, והוא אומר לו הרי סלע זו נתונה לך במתנה" (תוס', פ"ו הכ"ד-הכ"ה). ההלכה הראשונה היא כמשנה, והשנייה היא הערמה שלמה. יש בה איסור על מסחר בפרות שביעית, אך דווקא האיסור החמור גורר הקלות בדרך של הערמה.
דומה שלפנינו שתי גישות אמוראיות ששורשיהן בתקופת התנאים. גישה אחת מחמירה בהלכות ופותרת את הבעיות המעשיות בדרך של הערמה (נותן לו שכר רגלו, צד היתר, נותן לו מתנה וכו'), וגישה שנייה מקילה בהלכה, אם כהלכה ואם מתוך עמעום, ולפיה מותר לשלם בפרות שביעית. לסיכום ההלכות נחזור להלן.
<b>לקח מן הנחתום מכיכר בפונדיון</b> – כיכר בפונדיון הוא המחיר הרגיל לכיכר של לחם סטנדרטי שמשקלה כחצי ק"ג (ראו פירושנו לפאה פ"ח מ"ז), <b>כשאלקוט ירקות השדה אביא לך מותר</b> – באופן מעשי יש כאן סחר חליפין. הנחתום מוכר פרות שביעית או פרות רגילים, והקונה מוכר ירקות. אבל מותר להחליף פרות בפרות. <b>לקח ממנו סתם לא ישלם לו מדמי שביעית</b> – במקרה כזה נוצר כאן מצב של חוב, וההלכה היא: <b>שאין פורעין חוב מדמי שביעית</b> – ההלכה שאין פורעים חוב מדמי שביעית מופיעה במקבילות (תוס', פ"ז ה"ט; ירו', דמאי פ"ג ה"א, כג ע"ב) והיא נראית כשריד של ההלכה הקמאית שאין לסחור בפרות שביעית. באופן מעשי ההבדל בין תשלום חוב לבין מכירה שלא באופן מקצועי קטנה ביותר, ואכן בתוספתא נאמר שברישא רבי יהודה ורבי נחמיה אוסרים (תוס', פ"ו הכ"א). דעתם של שני התנאים מצטרפת לדעות המחמירות בעניין מסחר בפרות שביעית.

Mishnah 5

המשנה מדגימה את הכלל שבמשנה הקודמת שאין פורעים חוב או משלמים תשלומי חובה מדמי שביעית.
<b>אין נותנין לבייר</b> – הבייר הוא חופר הבורות, <b>[ו]לא לבלן</b> – הבלן עובד בבית המרחץ. בית המרחץ היה תופעה רווחת בקהילה היהודית, וכמובן היה צריך לשלם את שכרו, <b>לא לספר</b> – עושה התספורת, <b>לא לספן</b> – הספן נראה חריג ברשימה זו. כל היתר הם בעלי תפקידים (נותני שירותים ציבוריים) שפעלו בכל יישוב, ולכולם יש לשלם את שכרם. אבל שינוע סחורות בספינה היה נדיר; יתר על כן, זהו שירות פרטי, ולכאורה הכללתו ברשימה קשה. הרשימה שבמשנה מצויה גם במקבילה מעניינת: "המקבל שדה מחבירו: קוצר, ומעמר, ודש, וזורה. הכילין, והחכירות, הסנטר והאנקולמוס באין ונוטלין מן האמצע. הבייר, והבלן, הספר, והספן, בזמן שבאין מכח בעל הבית, נוטלין מכח בעל הבית. מכח עריס, נוטלין מכח עריס, ואין משנין ממנהג המדינה" (תוס', בבא מציעא פ"ט הי"ד). המדובר בחלוקת תשלומים בין האריס לבעל הבית. מתברר שהתשלומים לנותני השירותים הללו התחלקו בין האריס לבעל הבית, ובאזורים השונים היו חלוקות שונות של התשלומים. שלושת העובדים, ללא הספן, מופיעים בסדרה נוספת של עדויות כבעל מלאכה או נותני שירותים רגילים. בהזדמנויות אלו לא היה מקום להכליל את הספן. כך למשל אין להפוך עבד עברי לאחד מנותני שירותים הנחשבים לשירותים אישיים נעדרי כבוד (מדרש תנאים לדברים, טו יב, עמ' 85), ובאזכור אחר הם נמנים עם בעלי מלאכה המקבלים מים מהעיר (תוס', בבא מציעא פי"א ה"ל). נמצאנו למדים ששלושת נותני השירותים בייר, בלן וספר הם קבוצה ספרותית לשירותים רגילים בעיר, אבל הספן נותר חריג. ייתכן שהמשנה והברייתא המזכירות אותו משקפות מצב ששרר במצרים. שם שינוע היבול דרך הנהרות היה חלק מחובות האריס, על כן מתאים לדון גם בספן בהקשר זה. אם כך הוא הפירוש הרי שהמשנה, המשקפת בדרך כלל את ההווי הארץ ישראלי, רואה לפניה גם את המצב בחוץ לארץ. גישה זו עולה גם ממשניות אחרות שעסקנו בהן<sup class="footnote-marker">40</sup><i class="footnote">ראו למשל פירושנו לשבת פ"ב מ"ב.</i>.
מכל מקום, מהמשנה משמע שכל בעלי התפקידים הללו לא קיבלו שכר שוטף אלא תשלום מיוחד בעונה שהיה מעין תשלום מס עירוני, על כן אסור לשלם חוב זה מדמי שביעית. לעומת זאת חמרים רגילים הם כמו פועלים ורשאים לקבל שכר מדמי שביעית. "החמרין והגמלין והספנין שהיו עושין בשביעית שכרן משביעית" (תוס', פ"ו הכ"ו), ודנו במקור זה בפירושנו למשנה הקודמת.
<b>אבל נותן הוא לבייר לשתות</b> – הוא רשאי לתת לבייר לשתות או לאכול מדמי שביעית כדי שהבייר ייתן לו לשתות. אם כן שני ביירים הם – הראשון חופר בורות, והוא בעל מלאכה רגיל, והשני דולה מים ומגיש מי שתייה. המדרש שהבאנו והמלמד שאסור לדרוש מעבד עברי להיות בייר או בלן מתייחס כנראה לסוג אספקת שירותים אישיים מעין זה, או גם לבייר הדולה מי בורות לטובת משתמשי בית המרחץ. מכל מקום אין איסור לשלם לספק מי שתייה, ואין זה נחשב לתשלום חוב. ההבדל בין שני סוגי הביירים הוא שלחופר הבורות משלמים עבור עבודתו וזה פרעון חוב מדמי שביעית, ולשני משלמים עבור מים וזו קניית פרות מדמי שביעית, וכאמור גם לפי בית שמאי מותר לקנות בדמי שביעית אוכל שוטף. <b>ולכולם הוא נותן מתנת חינם</b> – אין צריך לומר שזו דרך לעקוף את איסור המסחר בפרות שביעית, וכפי שהציע הבבלי למסכת עבודה זרה לעיל "צד היתר".
בתוספתא ובירושלמי מובאת הדעה המיוחסת לרבי יוסי שאין קונים מים ומלח בדמי שביעית (תוס', פ"ו הכ"ה; ירו', לח ע"ב). דעה זו קשורה למכלול גדול יותר של הלכות העוסקות בשאלה האם מותר לקנות בדמי מעשר שני מאכלים אלו שאינם מאכלים ממש, וקרובה לה השאלה האם מותר להשתמש במאכלים שאינם מאכלים ממש לעירוב (ראו פירושנו לעירובין פ"ז מ"י). מי שאוסר לקנות מים בדמי שביעית סבור שאין הם אוכל ממש ולכן זהו שימוש שאינו ראוי בדמי שביעית. השאלה עצמה אינה נוגעת למשנתנו, אך ברור שמי שמתיר לתת לבייר לשתות דמי שביעית מניח שמותר לקנות מים מדמי שביעית.
ההלכה של משנתנו חוזרת בירושלמי, ושם רבי יוסי מוסיף "אף לא למבייר" (לח ע"א). נראה שה"מבייר" הוא המקבילה ל"נותנין לבייר לשתות", כלומר זה המוכר מים מהבור, ורבי יוסי חולק על משנתנו משום שאין קונים מים מדמי שביעית. בתוספתא רבי יוסי הוא זה המתיר לקנות מים בדמי שביעית, והתלמוד דן בסתירה הפנימית. מכל מקום נראה שלפנינו שתי דעות עקרוניות, והמחלוקת ביניהן אינה נובעת מיחס שונה למסחר אלא מיחס שונה למים ומלח.
בדרך כלל סיפק אדם את צרכיו במים ולא קנה אותם בשוק. מים לשתייה קנו רק עוברי אורח או בעלי מלאכה בעיר שלא היה להם בור בחנותם<sup class="footnote-marker">41</sup><i class="footnote">ספראי, הקהילה, עמ' 215-212 .</i>. אבל בשנים קשות שומעים גם על מכירת מים: "דאמר רבי לוי מעשה באחד שהיה מוציא מעשרותיו כראוי, והיתה לו שדה אחת ונתן הקדוש ברוך הוא בלבו ועשה חצייה זרע, וחציה בית מקוות מים. ובאת שנת בצורת והיו מכריזין ואומרין סאה דחיטין בסלע, סאה דמיא בתלת סלעין, והיה מכריז ואומר מאן בעי סאה דמיא והיא עבדא תלת סאין דחיטין (מי רוצה סאה של מים והיא עושה שלש סאין של חיטין" (פסיקתא דרב כהנא, עשר תעשר ג, עמ' 165-164 ; תנחומא בובר, ראה ט, עמ' יב). מצב זה משתקף במשנה ובברייתות שהבאנו.

Mishnah 6

<b>תאינים שלשביעית</b> – תאנים שגדלו במטע, וכידוע הפרי הפקר וכל אחד רשאי לקטפו. בפועל נכנסו למטע "עניים", כלומר כל אחד מהציבור, וקטפו מהעצים לעצמם. מבחינה זו המצווה דומה למצוות פאה, לקט או שכחה שבכולן זרים נכנסים לשדה. <b>אין קוצין אותן במוקצה אבל קוצה [הוא] בחורבה</b> – בספרות הוצעו שתי הצעות לפירושו של "מוקצה". הר"ש ובעקבותיו פרשנים אחרים פירשו שהוא הכלי הרגיל שקוצצים בו, ו"חרבה" היא מלשון חרב, סכין ארוך. קיצת התאנים היא קטיפתן, ארייתן בלשון המקורות. פירוש זה נראה תמוה, שהרי את התאנים קוטפים ביד ללא כל כלי, וכלי הקציצה והחיתוך נחוצים רק להמשך עיבוד התאנים לקציעות (תאנים מיובשות) או דבלות (גוש תאנים מיובשות ודחוסות). כבר בעל מלאכת שלמה עמד על כך.
אפשרות שנייה היא שמוקצה הוא שם מקום שמקצצים בו את התאנים, ואסור לעשות עבודה זו במקום הרגיל אלא בחורבה, כל מקום חרב שיש בו שרידי בנייה. לפי פירוש זה "מוקצה" ו"חורבה" מקבילים ל"גת" ו"עריבה"<sup class="footnote-marker">42</sup><i class="footnote">רמב"ם, ראב"ד בפירושו לספרא, בהר פרק א ה"ג, וראו עוד פליקס, שביעית, עמ' 190-189 .</i> הנזכרים בהמשך המשנה בהלכה על דריכת ענבים. חורבה אינה מקום מתאים לעבודה כזאת. עושים אותה על קרקע בכל מקום, ובלבד שעל האדמה תהיה פרושה מחצלת. מבחינה לשונית ברוב עדי הנוסח הטובים כתוב "בחרבה", ורק בכתב יד קופמן וכן ב- <b>ז</b>, <b>כ</b>, <b>ן</b>, <b>ס</b>, <b>ת 3</b> "בחורבה". על כן יש לפרש שחרבה היא פשוט מקום יבש.
הפרשנויות השונות השפיעו על נוסח המשנה. אצלנו "קוצין", וב- <b>ץ</b>, <b>מ</b>: "קוצצין", וכן בערוך שהוא כפירוש הר"ש (<b>ץ</b> הוא כתב יד של המשנה עם פירושו). נראה שזה היה הנוסח (והפרשנות) באירופה.
עיון במקבילות שהמונח מופיע בהן מלמד על טיבו. המוקצה הוא מקום או מצב שמביאים אליו תאנים או פרות אחרים, כגון "פירות שנגמרה מלאכתן ועברו בתוך ירושלים יחזור מעשר שני שלהן ויאכל בירושלים ושלא נגמרה מלאכתן סלי ענבים לגת וסלי תאנים למוקצה" (משנה, מעשר שני פ"ג מ"ו, ראו פירושנו לה), וכן: "המוציא פועליו לשדה בזמן שאין להם עליו מזונות אוכלין ופטורין, ואם יש להם עליו מזונות אוכלין אחת אחת, מן התאנה אבל לא מן הסל, ולא מן הקופה ולא מן המוקצה" (משנה, מעשרות פ"ג מ"ב). כמו כן: "הפורץ על מנת לגדור כשר ואם גדר פסול האוכל על מנת לקצות כשר, ואם קצה פסול. היה אוכל והותיר, וזרק מה שבידו לתחת התאנה או לתוך המוקצה, בשביל שלא יאבד פסול" (משנה, פרה פ"ז מי"ב). ההלכה האחרונה עוסקת במי שפינה לו דרך כדי לעשות את מלאכתו בהכנת מי חטאת. המוקצה הוא אפוא ערמת תאנים הממתינה לעבודה על מנת להכינן לקציעות. המילה "מוקצה" משמשת גם לציון כל מקום שמשמש בתור מחסן (ראו פירושנו לביצה פ"ד מ"א), אך בהקשר של תאנים או פרות הכוונה למקום שמעבדים אותן בו לגרוגרות: "אין מוקצה לרבי שמעון אלא גרוגרות וצימוקין בלבד" (בבלי, שבת מה ע"ב), וכן עולה ממקורות נוספים (משנה, ביצה פ"ד מ"ג; תוס', תרומות פ"ד מ"ב; בבלי, שבת קכז ע"א). אם כן "מוקצה" הוא המקום הרגיל לעיבוד הקציעות, ו"חרבה" אינה חורבה אלא מקום חרב, יבש, שהרי על אדמה רטובה אי אפשר לעבד את הפרות.
מכל מקום, האיסור הוא לקטוף ולעבד את הפרי "כדרך הבוצרין" או כ"דרך הקוצרים" (ספרא, בהר פרק א ה"ג, קו ע"א; ירו', לח ע"ב), כלומר שעיבוד הפרי ייעשה בדרך מקצועית פחות, כפי שנראה להלן.
<b>אין דורכין ענבים בגת</b> – הגת היה המתקן המקובל לעיבוד ענבים. הוא הורכב משניים או משלושה מפלסים: מפלס דריכה שבו שפכו את הענבים ודרכו עליהם, מפלס הבור שאליו הוזרם התירוש ולעתים נדירות היה מפלס שלישי לדריכה ראשונית של הענבים. בגתות משוכללות היה גם מתקן בודד ללחיצה, אך ספק אם זה היה מוכר ומקובל כבר בתקופת המשנה. בארצות חוץ היה נהוג מתקן אחר, מעין קופסת עץ שהענבים הוכנסו אליה והונח עליהם לוח של עץ (או אולי של אבן). מעל הקופסה הותקן מתקן עץ שהכיל בורג, וזה לחץ על לוח העץ. השיטה נהגה בכפר האירופאי המסורתי עד ראשית המאה העשרים. שיטה זו הונהגה, מן הסתם, משום שבאירופה בשעת הבציר יורדים גשמים, ולכן אי אפשר היה להסתפק במתקן פתוח לשמש. <b>אבל דורך הוא בעריבא</b> – עריבה או עריבא הוא כלי חרס גדול שניתן למלאו בגרגירי ענבים ולמעוך אותם ביד או ברגל. מכל מקום זו שיטה פרימיטיבית בהרבה. לכך נשוב להלן.
<b>ואין עושין זיתים בבד</b> – בד הוא בית הבד, והוא נקרא כך על שם המרכיב הבולט בו, הקורה הכבדה. בתהליך עיבוד השמן יש שני שלבים: האחד הוא הטחינה; לבית הבד הובאו גרגירי הזיתים, ובו הם נטחנו לעיסה. הטחינה נעשתה במתקן המכונה כיום שכב וממל, דמוי ריחיים של חיטים<sup class="footnote-marker">43</sup><i class="footnote">המונח "ממל" הוא משנאי, אך נראה שבתקופת המשנה לא כינו בשם זה את מתקן הטחינה. פירוש המונחים הקדומים מחייב אפוא בירור, ולא כאן מקומו.</i>. בשלב זה עדיין אין השמן נוזל. את העיסה הכניסו לסלים מחבל או מנצרים, הם "עקלי בית הבד". את העקלים הניחו על משטח אבן לקראת השלב השני שהוא ה"טעינה", לחיצה בשפתנו. את הלחיצה ניתן היה לבצע באחת משלוש צורות: קורה, מלחצת בורג או שילוב של השניים. בשיטת הקורה הונחה קורה כבדה וארוכה (4-3 מ') אופקית בגובה 1.5-1 מ'. בסיס הקורה היה במגרעת שבקיר בית הבד. הקורה לחצה על ערֵמת העקלים. כדי להוסיף לקורה משקל קשרו אליה אבנים כבדות, הן משקלות בית הבד. בשיטה שנייה הונחו העקלים מתחת למתקן שכלל מסגרת, וממנה ירד בורג ("לולב") שלחץ על העקלים. השיטה השלישית שילבה את שתי השיטות: הונחה קורה, ובקצה החופשי הותקן מתקן לחיצה שלחץ את קצה הקורה, כתחליף למשקלות. היו שיטות מספר להסדרת לחיצה זו, וההבדלים בין השיטות היו תלויים כנראה בעיקר במסורת המקומית. <b>ובקוטבא</b> – קוטבא, קוטבי, קינבי, קותכי או בכתיבים דומים היא שיטה חרושתית פחות מבית הבד, ואת טיבה נברר להלן. <b>אבל כותש ומכניס לבודידא</b> – לפי ההקשר בודדה היא בד קטן, כלומר מתקן קטן ללחיצת זיתים כתושים. ההנחיה ההלכתית ברורה, אך טיבם המדויק של המתקנים מחייב בירור, ונדון בכך להלן. <b>רבי שמעון אומר אף טוחן הוא בבית הבד</b> – את שלב הטחינה ניתן לבצע כרגיל. <b>ומכניס לבודדה</b> – אבל הלחיצה צריכה להיות לכל היותר בבודדה.
מעתה עלינו לברר את המונחים הטכניים השונים שהמשנה משתמשת בהם.
העיקרון ההלכתי הוא שיש לעשות את העבודה בשינוי ובצורה מקצועית פחות, אבל השאלה היא עד כמה מקצועית פחות היא צריכה להיות. בתאנים די בשינוי קל במקום, לעומת זאת בענבים אין חכמים מציעים עבודה במתקן סחיטה מהדגם האירופי אלא עבודה בערֵבה. הערֵבה<sup class="footnote-marker">44</sup><i class="footnote">ברנד, כלי חרס, עמ' תיא-תטז. בתלמוד הבבלי, ורק בו, נזכרת גם סירה קלה המכונה "עריבה" (בבלי, בבא מציעא פ ע"ב). תחולתה 15 סאה (כ- 150 ליטר), וזאת לפי הכלל שקובע הבבלי בהמשך שם. זו אפוא סירה קטנה ביותר המתאימה רק לשיט נהרות. עד היום שטות על הפרת והחידקל סירות מעין אלו. בארץ ישראל נזכרת עריבת הירדן (ירו', שבת פ"ד ה"ג, ז ע"א ועוד).</i> היא כלי העשוי בדרך כלל מעץ<sup class="footnote-marker">45</sup><i class="footnote">משנה, עדויות פ"א מי"א; כלים פכ"ה מ"ז; ירו', חגיגה פ"ג ה"א, עח ע"ד.</i>. את רוב העדויות המזכירות את הערבה ניתן לפרש בערבה של עץ. עם זאת אנו שומעים מעט על ערבה של חרס המכילה מים (תוס', כלים בבא קמא פ"ז ה"ג, עמ' 577 ; פ"ג ה"ה, עמ' 571), ופעם אחת על ערבה של אבן (תוס', פרה פי"ב ה"א, עמ' 640).
המשנה מזכירה שלושה סוגי עריבות: "שלש עריבות הן עריבה משני לוג ועד תשעה קבין שנסדקה טמאה מדרס. שלימה טמאה טמא מת, והבאה במדה טהורה מכלום" (משנה, כלים פכ"ד מ"ג; השוו פ"כ מ"ב). אם כן, ערבה שלמה גדולה יותר מתשעה לוגים (15 ליטר) וערבה הבאה במידה כנראה גדולה יותר. ממשנה אחרת אנו שומעים שערבה כזאת (משני לוגים ועד תשעה קבין) היא "עריבת הרגלים", והיא נועדה לטבילת רגליים ורחיצתן (משנה, ידים פ"ד מ"א; ספרא, מצורע זבים פרק ב ה"ה, עה ע"ד). "עריבת הרגלים" היא אותה ערבה אך עשויה מחרס או מאבן, שכן רק בה ניתן להכיל מים ולא בערבת עץ.
על צורתה אנו שומעים בבירור מהמשנה המדברת על חבית "שנחלקה כמין שתי עריבות" (משנה, כלים פ"ד מ"א), אם כן צורתה ככד גדול (חבית) חתוך, שפתחו בצד האורך שלו. בערבה מעין זו ניתן לישון ונידות ישנו בה, שכן נידה לא רצתה לטמא את מיטתה (ספרא, מצורע זבים פ"ב ה"ג, עה ע"ג). ערבה כזו מכונה שם "עריבה גדולה". הערבה שימשה ללישת בצק (משנה, פסחים פ"ג מ"ב; טהרות פ"ח מ"ח ועוד), לכביסה (משנה, מכשירין פ"ג מ"ד), לערבוב טיט (תוס', שבת פי"ג ה"ג), לעיבוד עור (משנה, כלים פט"ו מ"א), לרחיצת רגליים ולשימושים דומים.
בהקשר של משנתנו הכוונה בוודאי לכך שמניחים את הענבים בערבה ודורכים עליהם בה, וכן מנוסח בתוספתא: "ענבים של שביעית אין דורכין אותן בגת אבל דורכין אותן בעריבה, רבי יהודה אומר דורס באצבע בחבית" (פ"ו הכ"ח). אם כן העבודה נעשית בצורה בלתי מקצועית מאוד, ואפילו אין מתירים שימוש במכבש נייד וקטן. איננו יודעים אם חז"ל כמייצגים של חקלאי הארץ הכירו את מכבש הענבים הנייד. בציורי פסיפס מהתקופה הביזנטית מצוירים מכבשים כאלו המשמשים לסחיטת הזגים, אבל ניתן לטעון כי אלו לא היו מוכרים לפני המאה הרביעית. ברם בארץ הכירו מכבשים אחרים למטרות שונות כהכנת פפירוס, כביסה (גיהוץ) ושימושים דומים. על כן נראה שחכמים לא רצו להתיר סחיטת ענבי שביעית במכשירים כאלה, אלא התירו רק סחיטה ללא מכשירים. רבי יהודה מחמיר, והוא אוסר לדרוך ענבים ומתיר רק לסחטם ביד (באצבע).
אשר לזיתים – ברור שקוטכי הוא שלב ביניים, פחות מעבודת בית הבד<sup class="footnote-marker">46</sup><i class="footnote">כך גם בתוס', טהרות פ"י הי"ב, עמ' 672 ומקורות נוספים, וראו ליברמן ופליקס על אתר.</i>, אבל טיבו מחייב הבהרה. בתוספתא שנינו: "זתים של שביעית אין עושין אותן בקתכי רבן שמעון בן גמליאל מתיר. רבן גמליאל ובית דינו התקינו שיהו עושין אותן בקתכי. רבי יהודה<sup class="footnote-marker">47</sup><i class="footnote">נראה שהירושלמי (לח ע"ב) גרס רבי שמעון, ורבי יוחנן פסק כדעתו.</i> אומר טוחנין ברחים שלא נטחן בה בשאר שני שבוע, רבי שמעון אומר כותש ומקפה בעריבה" (פ"ו הכ"ז). ברייתא זו מכילה פרטים רבים. ברור בה שבקוטכי סוחטים את הזיתים ואילו הטחינה נעשית במתקן אחר. על טיבו של הקוטכי ניתן ללמוד מברייתא אחרת: "זב בכף מאזנים, ואוכלין ומשקין בכף שנייה, ואף על פי שאין מרוחק מן הארץ אלא כל שהוא, נותנין עליו חומרי נישא וחומרי נושא. ישב על גבי קתכא כלים שבעקל טמאין. על גבי מכבש של כובש, בזמן שהוא טעון באבנים כלים שתחתיו טהורין" (תוס', זבים פ"ד ה"ט, עמ' 679). מההקשר משמע שהקטכי הוא סוג מכבש. הזיתים מונחים בעקל והקוטכי היא קורה שהזב יושב על גביה בצדה החופשי, מעין מאזניים. אם כן זו ממש קורת בית בד רגילה, אלא שהיא קטנה הרבה יותר<sup class="footnote-marker">48</sup><i class="footnote">הערוך, ערך קטב, כרך ז, עמ' 72 , פירש: "שמין עץ גדול וכבד על הזיתים בבית הבד ונקרא קטיב ובראשו אבן גדולה". זהו תיאור של קורה שמכבידים אותה בעזרת משקולות.</i>.
רבי שמעון מחמיר הרבה יותר. הוא מתיר רק לכתוש את הזיתים במכתש ולא במתקן העשוי לכך, ולהשרות את הזיתים במים חמים. זו טכניקה לא משוכללת להפקת שמן, ולעתים נעשה בה שימוש לשם מיצוי שאריות השמן שבזית.
עוד משמע מהתוספתא (פ"ו הכ"ז) שרבן גמליאל ובית דינו התירו לעבד זיתים בקוטכי. לפי התוספתא אבי ההיתר הוא רבן שמעון בן גמליאל שניסה להחדיר את דעתו לספרות ההלכתית הרגילה. הוא לא זכה שדעתו תתקבל ואחד מצאצאיו הכריע כדעתו, אך לא במסגרת בירור הלכתי אלא כתקנה. המתירים מכונים בתוספתא "רבותינו" (ירו', לח ע"ב). רבן גמליאל זה הוא רבן גמליאל השלישי, וגם הקלה נוספת קשורה בשמו והיא ביטול גזרת שני פרקים (ראו במבוא).
בדרך כלל חכמים מדברים בשם עצמם: רבי עקיבא אומר, רבי שמעון אומר וכיוצא באלו. לעומת זאת הנשיאים פועלים במסגרת בית דין. אמנם הם גם משתתפים בדיונים כחכמים רגילים (רבי אומר, רבן שמעון בן גמליאל אומר וכו'), אבל הם גם מופיעים כמנהיגים של בית דין. ידוע המקרה שרבי "הושיב בית דינו" ושינו את דין סיקריקון (תוס', גיטין פ"ג ה"י), ויחד עם בית דינו פסקו הלכה (או תקנו) בדבר מעמדה של ארץ הקיני (משנה, אוהלות פי"ח ה"י). גם ההחלטה בדבר מעמדה של אשקלון מתוארת כך, אם כי שם אין המונח "בית דינו" מופיע (תוס', אוהלות פי"ח הי"ח, עמ' 617). החלטות של בתי דין מיוחסות רק לנשיאים, כגון לרבן גמליאל (משנה, ראש השנה פ"ב מ"ט; תוס', ברכות פ"ב ה"ו; כלאים פ"ד ה"ו); על רבן שמעון גמליאל נאמר שכל דבריו בהלכה הם בהשראת בית דינו (ירו', בבא בתרא פ"י ה"ח, ז ע"ד); רבי יהודה נשיאה, אחרון התנאים המופיעים בספרות התנאית, התיר עם בית דינו שלוש הלכות (משנה, עבודה זרה פ"ב מ"ו). בית הדין מופיע עוד בעשרות מסורות אגדיות על דוד ובית דינו, שמואל ובית דינו, משה ואישי מקרא דומים. את כולם חכמים מדמים למציאות זמנם.
במערכת זאת, המדרש בספרי הוא חריג: "צדק צדק תרדוף רדוף אחר בית דין שדינו יפה. אחר בית דינו של רבן יוחנן בן זכיי ואחר בית דינו של רבי אליעזר" (ספרי דברים, קמד, עמ' 200). במקבילה בתלמוד הבבלי (סנהדרין לב ע"ב) יש רשימת בתי דין ארוכה יותר. רשימה זו חריגה, שכן המונח "בית דינו" מיוחס לחכם רגיל המפעיל את בית הדין האישי שלו, ולא לנשיא המפעיל בית דין בעל סמכות ציבורית (מעין בית דין "ממלכתי"). דומה שזו מסורת אגדית החורגת מדרך התיאור של השתלשלות המסורות ההלכתיות, ושוב אין בה אותה הקפדה על מינוח.
קבוצת ההלכות המיוחסת לנשיאים ובית דינם חריגה גם בתוכנה. מרבית ההלכות אינן הלכות רגילות אלא תקנות, הסדרים שלא במסגרת ההלכתית הרגילה, או שהם שינוי של הלכות קיימות. חלק מהן מיוחדות בכך שהן מיוחסות לנשיאים מאוחרים שבדרך כלל אינם נזכרים במשנה; כאלו הם רבי, רבן גמליאל השלישי ורבי יהודה נשיאה<sup class="footnote-marker">49</sup><i class="footnote">רבן גמליאל עוד מופיע במסכת אבות פ"ב מ"ב כאחרון לשושלת הנשיאים. על הופעותיו המעטות של רבי במשנה ראו פירושנו לעיל, פ"ו מ"ד.</i>. דומה שיש כאן ביטוי לדרך הפעולה של הנשיאים. אלו פעלו לעתים גם כחכמים מן השורה, אבל חכמים מתארים אותם גם, או בעיקר, כפועלים בראש בית דין. בזהירות מה ניתן לקבוע שהנשיאים האחרונים (רבן גמליאל השני ורבי יהודה נשיאה) מתוארים כנשיאים המעורבים פחות בבית המדרש, ונזקקים לבית הדין כדי לחזק את מעמדם. שאלה אחרת היא האם דימוי זה מוצדק ונכון מבחינה היסטורית, או שיש כאן גם רצון של חכמים להמעיט בדמותו ובתפקידו של בית הנשיא ולהעלות את קרנם של חכמים. מכל מקום, הנשיאים מתוארים כמי שפועלים עם בית הדין.
כאמור, ההלכה במשנתנו מוצגת כתקנה והכרעה נשיאותית. עם זאת אין להפריז בחשיבותה. רבי יוחנן מורה לקבלה (ירו', לח ע"ב), אך מדבריו משמע שהוא רואה בה הלכה לכל דבר, שבידו לקבלה או לדחותה, ולא הכרעה מחייבת. זו דרכם של אמוראים קדומים ושל תנאים להתייחס ל"הלכה" של קודמיהם. הם רואים בה הבעת דעה, אולי מעט יותר מכן, אך לא פסיקה שאין אחריה עוררים. עם זאת, מאוחר יותר נתפסה הפסיקה כהלכה מחייבת, וההיתר נתפס כבלתי מעורער (ירו', עבודה זרה פ"ב ה"ו, מא ע"ד).

Mishnah 7

<b>אין מבשלין ירק שלשביעית בשמן שלתרומה</b> – המדובר כמובן בכוהן שמותר לו להשתמש בשמן של תרומה. <b>שלא יביאינו לידי פסול</b> – החשש הוא שאם ייטמא המאכל ייפסל בכך למאכל. על כן עירוב השביעית והתרומה מעלה את סיכויו של מאכל השביעית להיטמא ולהיפסל לאכילה. <b>רבי שמעון מתיר</b> – רבי שמעון מיקל: הרי אין כאן גרימת טומאה לשביעית בידיים, ולכל היותר מדובר על אפשרות וסכנה עתידית. התוספתא מוסיפה דין מעינו: "אין לוקחין תרומה בדמי שביעית, שלא יביאוה לידי פסול, ורבי שמעון מתיר" (פ"ו הכ"ט), והנימוקים הם אותם נימוקים. במשנת מעשר שני הדין חוזר: "אין לוקחין תרומה בכסף מעשר שני" (משנה, מעשר שני פ"ג מ"ב), ובהמשך המשנה שם נשמע הד לנימוקים של שני הצדדים: "אמר להם רבי שמעון: מה אם היקל בזבחי שלמים שהוא מביאן לידי פגול ונותר וטמא, לא נקל בתרומה? אמרו לו: מה אם היקל בזבחי שלמים שהן מותרים לזרים, נקל בתרומה שהיא אסורה לזרים?". אם כן, טענתו של רבי שמעון היא שמותר לקנות קרבנות בכספי מעשר שני, ובאותה מידה מותר לקנות בכסף מעשר שני גם תרומה. חכמים חולקים על הקל וחומר, אבל שני הצדדים מסכימים על העיקרון שאסור למעט באכילתה או להביאה לידי פסול. ברם ספק אם זהו שורש הטיעון של רבי שמעון, שהרי בתוספתא לפרקנו נאמר: "שביעית אין לוקחין בה זבחי שלמים, מה שאין כן במעשר שיני" (תוס', פ"ז ה"ו). אם כן הקל וחומר מתאים למעשר שני, אך מה יטען רבי שמעון לגבי שביעית? הרי גם הוא מודה שאין לוקחים בה זבחים. נראה אפוא שהקל וחומר הוא רק לשיטתם של חכמים. אבל רבי שמעון מפקפק באיסור להמעיט באכילתו. ואכן במשנה אחרת, בדין אשם שהתערב בשלמים, רבי שמעון מתיר לשחוט את שניהם על אף שיש חשש של המעטה באכילה (משנה, זבחים פ"ח מ"ג; ספרא, צו פרשה ד ה"ב, עג ע"ג). הבבלי כבר עמד על הדמיון בין דין מכירת שביעית בתרומה ומשנת זבחים, ותירץ שרבי שמעון מתיר בזבחים רק בדיעבד. ניתן אפוא לחלק בין שתי ההלכות, אך לפי פשוטן שתיהן יצאו מאותו בית יוצר. רבי שמעון מיקל אפוא בחשש של "ממעט באכילתו"<sup class="footnote-marker">50</sup><i class="footnote">לחשש ראו גם תוס', זבחים פ"י ה"ח; ירו', מעשר שני פ"ג ה"ב, נד ע"א, ובירושלמי למשנתנו, לח ע"ב.</i>. חשש זה מופיע אמנם בהלכות שונות, אך רבי שמעון מיקל בו. ההלכה עצמה, שאין לוקחים בדמי שביעית זבחים, קשורה לאיסור המסחר בפרות שביעית. אפילו זבחים אין קונים, כי אין קונים מאומה בפרות שביעית כמו שראינו, לפי חלק מהדעות, לעיל במשנה ד. אבל אפשר גם שפעל כאן חשש אחר, כפי שיועלה להלן. הפרות עלולים להיטמא ולהיפסל ממאכל. אם הם היו פרות שביעית ניתן היה לאכלם בטומאה, אך עתה יש להשמידם, ובכך ייגרם נזק לפרות שביעית, תמעט אכילתם, והם לא ייאכלו בדרך הרגילה.
<b>והאחרון האחרון ניתפש בשביעית</b> – זהו עניין חדש לגמרי. אם מכר פרות שביעית בכסף ובַכסף קנה פרות אחרים, כל פעם הקנייה האחרונה היא זו שבה נתפסים דמי השביעית, <b>והפירי </b><sup class="footnote-marker">51</sup><i class="footnote">בעדי נוסח אחדים "פירי" (כתב יד <b>קופמן</b>, <b>ל</b>, <b>פ</b>), וזו צורת ריבוי ארמית, ואולי חדרה לעברית המשנאית. שכן העדים לה הם מכתבי היד הטובים שבידינו. הצורה "פירי" מצויה גם בספרא שיצוטט להלן.</i> <b>עצמו אסור</b> – עם כל זאת הפרות עצמם קדושים בקדושת שביעית. מכירת הפרות מועילה להחיל את קדושת שביעית על המעות, אך לא לבטל את קדושת שביעית על הפרות עצמם. בספרא מופיעה דרשה המנמקת את ההלכה ומדגימה אותה: "כי יובל קודש היא – מה קודש תופס את דמיו, אף שביעית תופסת את דמיה. אי מה קודש יוצא לחולין ודמיו נתפסים, יכול אף שביעית כן? תלמוד לומר היא, הרי היא בקדושתה. נמצית אומר: האחרון אחרון נתפס כשביעית, ופירי עצמו אסור. כיצד? לקח בפירות שביעית בשר, אילו ואילו מתבערים בשביעית. לקח בבשר דגים, יצא בשר ונכנסו דגים. בדגים שמן, יצאו דגים ונתפס שמן, האחרון אחרון נתפס ופרי עצמו אסור"<sup class="footnote-marker">52</sup><i class="footnote">ספרא בהר, פרק ג ה"ב, קז ע"ב; ירו', לח ע"ב; בבלי, סוכה מ ע"ב; קידושין נח ע"א.</i>.
בתלמודים מובאת מחלוקת אמוראית עקרונית האם ניתן לחלל שביעית. ההבדל בין חילול ומכירה הוא שבמכירה הקדושה המקורית נשארת, כפי שעולה מהמשנה, ובחילול הקדושה מועברת לכסף או לפרי האחר. רבי יוחנן סבור ששביעית מתחללת, והוא פוסק אפוא כנגד המשנה. אופייני לירושלמי הוא שהאמורא אינו "מצטדק" על דבריו ואינו מתרצם, אלא בפשטות חולק על המשנה. הירושלמי מביא ברייתא שממנה משמע שאכן ניתן לחלל פרות שביעית: "מי שיש לו מעות מדמי שביעית והוא רוצה לחללן על עיסתו מחללו" (לח ע"ב)<sup class="footnote-marker">53</sup><i class="footnote">כעין אותה ברייתא בתוס', פ"ו הכ"ה, אלא שהמונח "חילול" אינו נזכר.</i>. אמנם הביטוי "חילול" נזכר, אבל מבחינה עניינית אין הברייתא מדברת על פרות שביעית אלא על דמיהם, ועל כך אין מחלוקת שאם קנה בהם פרות אחרים פקעה קדושתם של הפרות הראשונים.
בפועל, בדברי האמוראים חל תהליך של מעין "כרסום" בדין של המשנה. בית רבי ינאי היו נוהגים לבשל פרות שביעית בשמן תרומה, אבל בכמויות קטנות כדי לצמצם את חשש הטומאה (לח ע"ב). כך למעשה נהגו כבמעין פשרה בין דברי רבי שמעון לבין דברי חכמים. הוא הדין ביחס להלכה שאחרון אחרון תופס (העיקרון שהקדושה אינה נעלמת אלא עוברת מפרי לפרי). ההסדר המוצע במשנה הוא שבעל הפרי יכריז "הרי פירות אלו נתונים לך מתנה", והקונה ייתן לו את המעות במתנה. הסדר אחר מיוחס לרבי יוחנן ולפיו הוא היה משלם רק לאחר אכילת הפרות, ואם כך הקדושה הייתה נגמרת עוד לפני שניתנו המעות למוכר, וכך פקעה שרשרת הקדושה. שני ההסדרים יש בהם מן ההערמה, והם דרכים לעקוף את ההלכות המכבידות על מסחר בפרות שביעית.
המשנה כאן מנוסחת כדעת הכול, אבל במשנה ט נראה שרבי אליעזר חולק ומתנגד לכל דרכי העקיפה וההיתר.
לכאורה אין קשר בין ההלכה שבמשנה לקודמתה. אבל התוספתא מציעה את חוליית השרשרת: "אין לוקחין תרומה בדמי שביעית, שלא יביאוה לידי פסול, ורבי שמעון מתיר" (פ"ו הכ"ח). השאלה היא האם התוספתא הציעה חוליה מקשרת בין משניות רחוקות, או שמא ההלכה שבתוספתא הייתה במקור הקדום שהמשנה נלקטה ממנו, אבל זו לא נכללה במשנה וזכרה השתמר רק בתוספתא. לכל אחת משתי האפשרויות השלכות חשובות על שיטת העריכה של המשנה והתוספתא ועל היחס שביניהן. אי אפשר להכריע בוודאות בין השיטות, אך נראה שהאפשרות הראשונה סבירה יותר. אפילו אם במקור היה שנוי הדין שאין מוכרים פרות שביעית בתרומה, עדיין קשה להבין מדוע גרר דין זה עיסוק בכלל דיני מכירת שביעית. דינים אלו נידונו בראשית הפרק, והחזרה לתחום זה סבירה פחות. אם כן הוא, הרי שהתוספתא כאן עוקבת אחר סידור המשנה, ואף מנסה לשכללו. לא נרחיב כאן בהשלכות של מסקנה זו על היחס שבין התוספתא שבידינו והמשנה.

Mishnah 8

<b>אין לוקחין עבדים וקרקעות ובהמה טמאה מדמי שביעית</b> – פרות שביעית נועדו לאכילה, ואסור להשתמש בהם לשימוש אחר. בראש הפרק דובר על שימוש למטרות נחותות מאכילה (צביעה, כיבוס וכיוצא באלו), ואלו נאסרו. משנה זו קובעת שאסור גם לקנות בהם מצרכים שאינם למאכל. כל זאת אף שקניית קרקעות בוודאי אינה שימוש מגונה או ירוד. אבל מותר לקנות בהמה טהורה לאכילה, ואולי גם מותר לקנות בהמה טהורה, ואחר כך להחליט שלא לשחטה<sup class="footnote-marker">54</sup><i class="footnote">יש על כך מחלוקת בתוספתא, פ"ז ה"ח, האם מותר לקנות רק בהמה שחוטה או כל בהמה.</i>. הלכות קניית מצרכים מדמי שביעית דומות להלכות בדבר קניית מצרכים מדמי מעשר שני. אלו יידונו במפורט בפרק הראשון במסכת מעשר שני, ונפרשם במקומם. מכל מקום נעיר כאן שבדיני מעשר שני חלוקים רבי ישמעאל ורבי עקיבא האם מותר לקנות רק ולדות הארץ, או גם "מכשירי פרי". מכל מקום אין ויכוח על קניית המצרכים הרשומים במשנה. עוד מציעים בירושלמי למעשר שני (פ"א ה"ד, נב ע"ד) שאם המכירה היא "דרך מכירה" מותר לקנות במעות גם מצרכים שאינם מצרכי מזון, ואם היא דרך חילול אזי הדבר אסור. אם אכן לכך התכוון התלמוד הרי שלמעשה נמצאה בכך דרך לעקוף את המשנה מבלי לבטלה בגלוי. <b>ואם לקח יאכל כנגדו</b> – המשנה מציעה פתרון שאינו מוצע במסכת מעשר שני: אם קנה – הרי שבדיעבד ניתן לפתור את הבעיה. המוכר ימיר את המעות (בדיעבד, לאחר שכבר הוצאו) בפרות, ואותם יאכל. אין צריך לומר שבכך רוקנו חכמים את ההלכה מתוכנה הרֵאלי והפכו אותה לסמלית בלבד. בדיני מעשר שני לא שמענו על הסדר כזה. נראה שדיני מעשר שני לא כורסמו מכיוון שבפועל לא היה קושי מעשי לבצעם (שהרי מעשר שני בטל לאחר החורבן). אבל עם דיני שביעית התמודדו, וחכמים מצאו צורך (או אולי נאלצו) לחפש דרכים להקל על הציבור, והרחבנו על כך במבוא. <b>אין מביאים קני זבים קיני זבות קיני יולדות מדמי שביעית</b> – כשם שאין לקנות קרקעות כך גם אין להביא קרבנות חובה מדמי שביעית, שכן לפי הכלל שכבר שנינו אין פורעים חוב מדמי שביעית. הקינים לא נועדו לאכילה ולכן אין לקנותם. אם כן שני נימוקים להלכה זו. <b>ואם הביא יאכל כנגדו</b> – כאמור בהלכה שלפניה.
<b>אין סכים כלים בשמן שלשביעית</b> – סיכת אדם היא כאכילה ושתייה, אך סיכת הכלים אינה כאכילה ולכן נאסרה. <b>ואם סך יאכל כנגדו</b> – כאמור בהלכות הקודמות. ההסדר העוקף אינו מצומצם אפוא לצרכים דתיים (קרבנות) או חשובים (קניית קרקעות) אלא לכל מטרה שהיא, מתוך מגמה להקל. בירושלמי מפורטות הלכות שונות הבאות להבטיח שהשמן ישמש לסיכת אדם, על כן מותר לאדם לסוך את רגלו ולהכניסה למנעל, או מותר לסוך עור כדי ל"התעגל" עליו. בירושלמי שנינו: "לא יתננה לא על גבי טבלה שלשייש להתעגל בה, רבן שמעון בן גמליאל מתיר" (לח ע"ב). על טבלת השיש מתעמלים, ובעקיפין יש בכך משום סיכה. נראה שרבן שמעון בן גמליאל אינו מתיר סיכת כלים, אך מתיר סיכה בדרך עקיפה זו, שכן בסופו של דבר השמן יגיע לגוף האדם, ולשם זה סכים את טבלת השיש.
מסקנתו של האמורא רבי יוסי בירושלמי היא: "זאת אומרת שאסור ליקח לו אשה מדמי שביעית. דלכן [שאם כן] מה בין הקונה אשה מה בין הקונה שפחה"<sup class="footnote-marker">55</sup><i class="footnote">ירו', לח ע"ב; מעשר שני פ"א ה"א, נב ע"א; פ"א ה"ד, נב ע"ד.</i>. ההדגשה היא משפטית: כשם שקניית שפחה נאסרה כי אין היא אוכל, כך גם קידושי אישה. ברם ייזכר לטוב הרש"ס שחש בקושי העולה מן המסקנה הזאת והדגיש כי אין ההשוואה אלא לעניין המשפטי שבמשנה<sup class="footnote-marker">56</sup><i class="footnote">הרש"ס, ומביאו בעל מלאכת שלמה, מדגיש שאישה נועדה גם לפרייה ורבייה ואינה נקנית כשפחה. מן הסתם היה גם ניסוח זה זוכה כיום לעידון.</i>. ואכן בדברי רבי יוסי יש צמצום של הנישואין למהלך המשפטי-קנייני, והדגש ברור למעמדם החברתי של נישואין כהליך קנייני הזהה לגבי אישה כמו לגבי שפחה. ניתן היה אולי גם להסיק מסקנה הפוכה המתירה שימוש בכספי שביעית לנישואין, שכן אין הם קניין במובנו הבסיסי אלא קידושין, אך האמורא אינו נוקט בדרך זו.

Mishnah 9

לאחר שנקבע שאין לסוך אלא אדם, הרי שממילא נאסר לסוך עור. מעתה נשאלת השאלה מה דינו של עור שסכו אותו. השאלה נכונה לגבי כל הלכות שביעית, והרחבנו בכך במבוא. משנתנו מציגה את אחד הפתרונות הקיצוניים והחמורים ביותר שמצאנו בספרות התנאית. <b>עור שסכו בשמן שלשביעית</b> – בניגוד לנאמר במשנה הקודמת שאין להשתמש בשמן שביעית לסיכת חפצים. את העור סכו כחלק מתהליך העיבוד כדי להעניק לו רכות וגמישות, <b>רבי אליעזר אומר ידלק</b> – יש לשרוף את העור שנעשה בו שימוש אסור, <b>וחכמים אומרים יאכל כנגדו</b> – יאכל כנגדו הוא הפתרון שהובא במשנה הקודמת (משנה ז). לא נאמר האם רבי אליעזר חולק גם שם, ומסתבר, לפחות מן הפן המשפטי, שרבי אליעזר יחלוק גם במשנה הקודמת.
<b>אמרו לפני רבי עקיבה אומר היה רבי אליעזר [ו]עור שסכו בשמן שלשביעית ידלק אמר להם שתוקו לא אומר לכם מה רבי אליעזר אמר בו</b> – המשפט שבמשנה חושף בפנינו פן אוטנטי מהווי הלימוד בבית המדרש. רבי עקיבא שנה את ההלכה הקודמת ולא הזכיר כלל את דעתו של רבי אליעזר, אך תלמידיו זכרו את עמדתו המחמירה של רבי אליעזר. מן הסתם היו אלו אישים כרבי יהודה שלמדו אצל רבי אליעזר ועם הזדקנותו ומותו עברו ללמוד אצל רבי עקיבא. בבית המדרש נקוטה בדרך כלל תרבות המחלוקת. דעה חולקת אינה נעלמת אלא יש לשנותה כמחלוקת, גם אם אינה מתקבלת להלכה, כלומר, גם אם הרב (רבי עקיבא במקרה זה) אינו מקבלה. כך מוצג האידֵאל הלימודי של חכמים. מסכת עדיות מסבירה גם מדוע אין להעלים את המחלוקת, ולדעה החולקת ערך לימודי ואולי גם ערך לפסיקת ההלכה בעתיד<sup class="footnote-marker">57</sup><i class="footnote">משנה, עדיות פ"א מ"ד-מ"ה, וראו דיוננו בנספח למסכת ביצה.</i>. אם רבי עקיבא אינו שונה את דברי רבי אליעזר יש בכך הכרעה שדעה זו חורגת מתחום המחלוקת הלגיטימית, ואין היא ראויה להיזכר ולהישמר באוצר המסורת ההלכתית. מובן שלעתים נשמטו דעות חולקות מסיבות אחרות כגון שכחה, צרכים ספרותיים וסיבות נוספות, אך כאן אין רבי עקיבא חוזר בו ונוקט לשון תקיפה וחריגה. <b>אמר להם שתוקו</b> – כאמור המינוח חריג, ומופיע עוד רק בהלכה הבאה. <b>לא אומר לכם מה רבי אליעזר אמר בו</b> – היה מקום להבין את דבריו כהכרזה אישית של רבי עקיבא, שאינו רוצה לומר את דברי רבי אליעזר. הירושלמי הבין אולי את דבריו כמעין איום: הוא אינו רוצה לומר את דבריו משום שרבי אליעזר החמיר עוד יותר, ואין זה ראוי שדברים כה חמורים יישמעו בבית המדרש. ואכן בירושלמי הסבר קיצוני עוד יותר לדבריו של רבי אליעזר: "אמר רבי יוסי עצמותיו שלאותו האיש ישרפו. רבי חזקיה בשם רבי אחא מותר" (ירו', לח ע"ב). ההסבר הראשון ברור. לפי רבי אליעזר לא העור "ישרף" או "ידלק" אלא בעליו. מובן שזו עמדה קיצונית וחסרת ביסוס משפטי. ודאי שרבי אליעזר לא התכוון שאכן בית הדין ידון אדם למוות על כך. אם כן הדעה הופכת להיות סמלית, בעלת משמעות רעיונית בלבד. בצורה פרדוקסלית דווקא החמרת היתר של רבי אליעזר מפקיעה את דבריו מתחום ההלכה והופכת אותם להיגד מוסרי-רעיוני.
לפי הסבר זה אין המחלוקת בין רבי עקיבא לרבי אליעזר הלכתית גרידא. ייתכן שרבי אליעזר מתנגד להסדר של "יאכל כנגדה", אך גם לשיטתו ניתן להשתמש בעור. המחלוקת היא כמובן אישית, בין חכם מחמיר לחכם מיקל (חכמים מיקלים). אבל אי אפשר להתעלם מההיבט הכרונולוגי. רבי אליעזר חי בראשית דור יבנה, כשהחמירו מאוד בהלכות שביעית. רבי עקיבא פעל ולימד בהמשך דור יבנה, ואין הוא מקבל את מלוא החמרת היתר. עם זאת אין ביטחון שרבי עקיבא כבר שנה את ההיתר העוקף את האיסור "יאכל כנגדם"; אולי היתר זה בא רק מדור אושא ואילך. בדורות אלו נטו להקל בדיני שביעית, כפי שסיכמנו במבוא. מכל מקום ודאי שרבי עקיבא מחמיר פחות מרבי אליעזר.
לפי ההסבר השני, של רבי חזקיה, נמנע רבי עקיבא מלהביא את דעתו של רבי אליעזר משום שרבי אליעזר מיקל ביותר<sup class="footnote-marker">58</sup><i class="footnote">וכן פירשו הרמב"ם ואחרים.</i> ומתיר להשתמש בעור ללא כל הסתייגות, אולי אף בלי הפתרון של "יאכל כנגדם". המסורת "ידלק" היא אפוא שיבוש בלבד. קשה להלום דעה זאת, שכן היא מנוגדת למסורת שבמשנה ולדברי רבי עקיבא. יתר על כן, אותו ביטוי מופיע גם במשנה הבאה: "שתוקו לא אומר לכם...", וגם שם יש הסבר כאילו רבי אליעזר הוא המיקל (להלן), אך עיון בדברים מראה כי אין בהם הסבר למשנתנו אלא לתוספתא במסכת פסחים, וקשה לראות בכך פשט המשנה. נראה אפוא שרבי אליעזר מחמיר. על כן ייתכן שיש לפרש את דברי רבי חזקיה שלדעת רבי אליעזר מי שעשה כן (סך עור בשמן שביעית) עשה עבֵרה חמורה, אך העור מותר.
הטיעון של רבי אחא שמותר לסוך עור בפרות שביעית אינו מסורת, אלא רצון של האמורא להכליל בדברי התנא המחמיר את העמדות המקובלות בדורו. בתקופת האמוראים הקלו ברבות מהלכות שביעית (ראו על כך במבוא). האמורא מנסה אפוא לפרש מדעתו את רבי אליעזר כמי שמהלך בדרך המקובלת בזמנו של האמורא. זהו אפוא הסבר דרשני לדברי רבי אליעזר, העוקר אותם מפשוטם.
אנו מפרשים אפוא את דברי רבי חזקיה כמעין דרשה ואת דברי רבי יוסי כהסבר רֵאלי או כמסורת. עם זאת אין ודאות שדברי רבי יוסי הם אכן מסורת חיה, ואולי אין הם אלא הסבר מדעתו של האמורא.
מכל מקום, הדעה שאוכל שביעית שנעשה בו איסור יישרף היא חריגה בעולמם של חכמים. פרות שביעית שנעשה בהם איסור ממשי, כגון שנזרעו בשביעית, אסורים בהנאה, ברם כאן מדובר באיסור חמור פחות. בתלמוד הבבלי מופיעה פעם אחת הברייתא "בגד שצבעו בקליפי שביעית – ידלק" (בבלי, בבא קמא קא ע"א), ברם ברייתא זו אינה אלא הרחבה, אולי רק הרחבה ספרותית של המשנה האומרת "בגד שצבעו בקליפי ערלה ידלק" (ערלה פ"ג מ"א). יתר על כן, קשה להעמיד את הברייתא על מכונה משום שהרקע הרֵאלי שלה בעייתי. מותר לצבוע בקליפות, כגון באלו של רימון ואגוז (לעיל, פ"ז מ"ג), ואם כן על איזה מקרה מדובר בברייתא? נראה אפוא שהברייתא היא עיבוד ספרותי של משנת ערלה; יש להבינה על רקע ההלכה הבבלית, ואין היא עניין לדיוננו.
הסברנו שמשנה ט עוסקת בסיכת עור ובה מחלוקת תנאים, ואילו משנה ח בסיכת כלים ובה הכול מודים ש"יאכל כנגדם". לפי הסבר זה סיכת עור חמורה יותר מפני שהשמן חודר לעור ונשאר, בניגוד לסיכת כלים בשמן שהשמן נשרף. אבל בין המפרשים מצינו גם דעה אחרת ולפיה משנה ט עוסקת בעור והוא הדין ביתר החומרים. סוף משנה ח ומשנה ט הם יחידה אחת<sup class="footnote-marker">59</sup><i class="footnote">ברש"ס הם משנה אחת.</i> : ברישא פסיקה כללית ("יאכל כנגדה") ובהמשך מחלוקת, והפסיקה הראשונה היא כדעת חכמים<sup class="footnote-marker">60</sup><i class="footnote">מלאכת שלמה; פליקס.</i>. מבנה זה מכיל חזרה על הרישא וכפילות, ברם אין בכך קושי: במשניות רבות מצינו דעה ראשונה סתמית, ואחריה מחלוקת שבה הדעה השנייה היא כסתם. במקרים אלו התלמוד או מפרשיו מחפשים חידוש בכל אחת מהדעות, אך להערכתנו אין בכך אלא עדות לשילוב מקורות שונים<sup class="footnote-marker">61</sup><i class="footnote">ראו פירושנו לשבת פ"ב מ"ב, ושם רשימה חלקית של הדוגמאות.</i>. שאלה זו של פרשנות המשנה משפיעה על פירושה של משנה אחרת (ערלה פ"ב מי"ג), ונדון בכך אם יזכנו החונן לאדם דעת עת נפרש את מסכת ערלה.

Mishnah 10

<b>ועוד אמרו לפניו אומר היה רבי אליעזר האוכל פת כותים כאוכל בשר חזיר</b> – בשר חזיר דינו כבשר כל טרֵפה אחרת, אבל הביטוי הספרותי בא להבהיר שאכילת פת כותים היא עבֵרה חמורה ביותר. המימרה של רבי אליעזר חריגה בחומרתה, וכמו המימרה הקודמת אין לשקול אותה במאזני ההלכה, אלא כמימרה כללית בעלת משקל מוסרי.
מעמדה של פת כותים בהלכה אינו חד משמעי. כן שנינו: "בשר שנמצא ביד גוי מותר בהנאה, ביד המין אסור בהנאה. היוצא מבית עבודה זרה הרי זה בשר זבחי מתים, מפני שאמרו שחיטת המין עבודה זרה, פתן פת כותי, ויינם יין נסך, ופירותיהן טבלין, וספריהן ספרי קוסמין, ובניהן ממזרין" (תוס', חולין פ"ב ה"כ, עמ' 503 ; בבלי, יג ע"א). פִתו של המין, שאינו עובד כוכבים, נידונה כשל גויים וכותים. התוספתא מניחה בפשטות שפת כותים אסורה באכילה. כן מסופר במדרש מאוחר, במעמד המתאר את ההינתקות מהשומרונים בימי עזרא: "והביאו שלש מאות כהנים, ושלש מאות שופרות, ושלש מאות ספרי תורה, ושלש מאות תינוקות, והיו תוקעין והלוים היו משוררים, ומזמרין, ומחרימין, ומשמתין, ומנדין את הכותיים. בסוד שם המפורש, ובכתב הנכתב על הלוחות, ובחרם בית דין העליון ובחרם בית דין התחתון, שלא יאכל אדם מישראל פת כותי. מכאן אמרו: 'האוכל פת כותי כאוכל בשר חזיר', ואל יתגייר כותי בישראל, ואל יהא להם חלק בתחיית המתים" (תנחומא, וישב ב; פרקי דרבי אליעזר, פל"ח<sup class="footnote-marker">62</sup><i class="footnote">אבל באחדים מכתבי היד של פרקי דרבי אליעזר, במקום פת כותים נרשם "בשר הנשחט על ידי כותים".</i>). הסיפור אגדי, וגם תיאור מעמד החרם הוא כמובן ספרותי. ההלכות מנוסחות בחומרת יתר, ואף על פי כן לא נאמר שפת כותי היא כחזיר, אך נאמר שפת כותי אסורה. אם כן יש בספרותנו מקבילות לדעה שפת כותי נאסרה באכילה.
מצד שני אנו שומעים על אכילת פת כותי ללא כל אזכור לבעיה הלכתית. כך, למשל, התוספתא דנה בשאלה מתי מותר לאכול פת כותים אחרי פסח. הבעיה היא שהכותים אינם שומרים על ביעור חמץ, אך לא שפִתם אסורה<sup class="footnote-marker">63</sup><i class="footnote">תוס', פסחים פ"ב ה"א (פ"א הי"ג); בבלי, גיטין י ע"א; קידושין עו ע"א; חולין ד ע"א; מסכת כותים פ"ב ה"ה, עמ' 35 . הנוסח הנכון הוא "חמיצן של כותים"; ראו ליברמן לפסחים ופירושנו לפסחים פ"ב מ"ב.</i>. כך גם מצת כותים מותרת בפסח, ורבי אליעזר מחמיר ואוסר "לפי שאין פקיעין בדקדוקי מצה" (תוס', פסחים פ"ב ה"ג [פ"א הט"ו] ומקבילות). רבי אליעזר מחמיר, אך מתיר לאכול פת כותים ואוסר אכילת מצה משום שאינם בקיאים בדקדוקי המצווה. מכאן יש להסיק שאכן רבי אליעזר הוא המחמיר, וההחמרה קשורה בעמדתו האישית.
אם כן, ההלכה שפת כותים אסורה אינה ברורה. כבר הראשונים עסקו בשאלה זו<sup class="footnote-marker">64</sup><i class="footnote">תוספות לגיטין י ע"א ד"ה "מצת כותי"; ביכלר, הדוסיתאים, עמ' 43 .</i>, וכל ניסיונות תיקון הטקסט והפרשנות אינם משכנעים. דין פת של כותים היא הלכה מחמירה, בעוד שבדור יבנה המגמה הכללית הייתה שלא להחמיר בדינם של כותים. "בראשונה" היו יינם ובישוליהם מותרים, והם נאסרו רק מאוחר יותר<sup class="footnote-marker">65</sup><i class="footnote">ירו', עבודה זרה פ"ה ה"ד, מד ע"ד; בבלי, עבודה זרה לא ע"א; מסכת כותים פ"ב ה"ט, עמ' 36 . אנו נרחיב את הדיון בהלכות כותים בנספח למסכת ברכות.</i>. בהקשר לדין יינם נזכרים דברי רבי מאיר שמחמיר מעט, מכאן שההיתר הכללי קדם לו, והאיסור הכללי מאוחר לו. במקביל מתואר מעשה ברבי שמעון בן אלעזר<sup class="footnote-marker">66</sup><i class="footnote">ירו', עבודה זרה שם שם; בבלי, חולין ו ע"א; דברים רבה, פ"ב לג.</i>. החכם אינו מכיר את האיסור, אך שומע עליו. מכאן שאכן שלב האיסור התחולל בדור אושא. כפי שראינו בנספח למסכת ברכות, בדור אושא גזרו על החמרות מרחיקות לכת ביחס לכותים. הוא הדין ביחס למאכלים אחרים שלהם כגבינות (מסכת כותים פ"ב ה"ד, עמ' 34), ורבי שמעון בן אלעזר מחמיר במקצת. כן מותר לקחת מכותי בשר שהוא עצמו אוכל (שם, ה"א, עמ' 34).
על כן יש להסיק אחת משתי מסקנות: או שבמשנתנו גישה חריגה בספרות ההלכה, או שלפנינו מימרה שלא מתחום ההלכה. כבר ראינו שאין לפרש את דברי רבי אליעזר בתור חלק ממסורת משפטית-הלכתית. דבריו נאמרו לעתים מזומנות במישור המוסרי והרעיוני בלבד. פת כותים נאסרה לא בגלל שמן הכותים או בישולם, ואפילו לחמם לא נאסר, אלא זה הוא ביטוי לאיסור של סעודה עם השומרונים וליחסי רעות עמם. רבי אליעזר מתנגד לכך, ורבי עקיבא ניסה "לצנזר" את דבריו. בדברי רבי אליעזר יש ביטוי לראשיתו של קו רעיוני התובע הרחקה מהכותים. מגמה זו התפשטה בתקופת האמוראים, וביטוי ציורי לה מובא בחרם המתואר במדרש. בנספח למסכת ברכות נרחיב בשאלות אלו, ונצביע על הגורמים ההיסטוריים שהביאו לעליית רף המתיחות עם השומרונים. ברם משנתנו מלמדת שהיו שצידדו בקו זה כבר בדור יבנה. הגורמים ההיסטוריים סייעו לאותה דעת מיעוט להפוך לזרם הלכתי מקובל. לפנינו אפוא דוגמה לשינוי הלכתי (ביחס אל השומרונים), שינוי שנגרם כתוצאה משילוב של התפתחות הלכתית פנימית, וגורמים חיצוניים.
<b>אמר להם שתוקו לא אומר לכם מה רבי אליעזר אומר בו</b> – גם כאן בירושלמי דברי רבי חזקיה בשם רבי אחא "מתיר היה רבי ליעזר חמיצן שלכותים לאחר הפסח מיד" (לח ע"ב). המימרה מסיבה את דבריו של רבי אליעזר לתוספתא במסכת פסחים שהבאנו לעיל. אפשר להבין את דבריו של רבי אחא באחת משתי צורות: או שלדעת רבי עקיבא לא רבי אליעזר החמיר בפת של כותים אלא הוא המיקל, והוא מתיר לאכול מחמצן מיד לאחר פסח; אם כן רבי עקיבא בא לתקן את הרושם המוטעה והחריף שיצר ניסוחו של רבי אליעזר; או להפך: חמץ כותים מותר מיד משום שאין הם כיהודים אלא כגויים, ולכן אין זה בבחינת "חמץ שעבר עליו הפסח" ברשות יהודים. בשתי סוגיות אחרות מסופר שאחרוני האמוראים, ובעיקר רבי אבהו, פסקו כרבי אליעזר מתוך "שירדו" לנושא, כלומר שחקרו אותו היטב: "אמר רבי ירמיה בשם ריש לקיש. מאן תנא חמיצן של כותים? רבי לעזר. אמר רבי יוסי לרבי חנינה ענתונייא נהירת דהויתון מרין אתה ורבי ירמיה בשם ריש לקיש: מאן תנא חמצן של כותים רבי ליעזר. וכאן לא הוינא מרין אלא רבי הילא בשם ריש לקיש ירדו לחמיצן של כותים כרבי ליעזר. ועוד מהדא דמר (שאמר) רבי חנינה בר רבי אבהו: אבא הוה ליה עובדא. שלח שאל לרבי חייה ולרבמי ולרבסי והורון ליה כרבי ליעזר. מה וכיחידאה מורין? לא משום שירדו לחמיצן של כותים כרבי ליעזר. אמר רבי מני קומי רבי יוסי כמה דת מר תמן הלכה כרבי ליעזר" (ירו', ערלה פ"ב ה"ו, סב ע"ג; עבודה זרה פ"ה הי"א, מה ע"א).
הסוגיה קשה, ונחזור עליה בתרגום ובפירוש: אמר רבי ירמיה בשם ריש לקיש. מאן תנא חמיצן של כותים? רבי לעזר. אמר רבי יוסי לרבי חנינה מענתות<sup class="footnote-marker">67</sup><i class="footnote">כנראה ענתות שביהודה, אך הוא פעל בגליל.</i> : זוכרני שהייתם אומרים (אתה ורבי ירמיה) בשם ריש לקיש: מי שנה את דין "חמצן של כותים"? רבי ליעזר (כלומר שהוא שנה מימרה זו), וכאן (עתה) אינכם אומרים כך אלא שרבי הילא בשם ריש לקיש ירדו לחמֵצן של כותים, (כלומר דנו בנושא ופסקו) כרבי אליעזר. ועוד מזה שאמר רבי חנינה בר רבי אבהו: לאבא היה מעשה (בחמץ של כותים לאחר פסח). שלח שאל לרבי חייה ולרב אמי ולרב אסי והורו לו כרבי ליעזר (מכאן מסיק האמורא שהלכה כרבי אליעזר). על כך הוא שואל: מה? וכיחידאה אומרים? (האם פוסקים כיחיד?). את ההמשך קשה לתרגם, אך משמעו שאכן ההלכה כאן כרבי אליעזר, משום שחכמים "ירדו" לדבר. כלומר לא כפסיקה אוטומטית כיחיד או כרבים, אלא מתוך שיקול דעת ענייני. לא נאמר מה אומר רבי אליעזר. כנראה גם סוגיה זו סבורה שרבי אליעזר אומר שהחמץ מותר מיד, וחכמים חולקים עליו. חכמים הם אותה תוספתא שצוטטה.
כפי שנוכיח בנספח למסכת ברכות האמוראים נטו להחמיר את היחס לכותים. במיוחד הדברים אמורים ברבי אבהו שפסק שהם כנכרים לעניין היתר פרותיהם ממצוות התלויות בארץ.<sup class="footnote-marker">68</sup><i class="footnote">ראו גם הנספח למסכת זו.</i> על כן סביר שגם כאן הם פסקו כרבי אליעזר משום שהוא המחמיר. אם כן רבי עקיבא ביקש להשתיק את תלמידיו משום שדעתו של רבי אליעזר קיצונית ובלתי סבירה, ומאוחר יותר, בימי האמוראים, התקבלה דעתו המחמירה של רבי אליעזר.
בירושלמי רבי יוסי מסיק עוד "שאסור ליקח בתו שלעם הארץ" (לח ע"ב). יש להבין את המימרה כביטוי למערכת היחסים עם עמי הארץ, ואין היא בבחינת מסקנה מהמשנה או פרשנות לה. בשאלת היחסים עם עמי הארץ דנו בנספח למסכת דמאי. מכל מקום גם זאת אינה הלכה אלא התוויה של מגמה עקרונית, והאמורא הבין את דברי רבי אליעזר כפי שהצענו. בשני המקרים רצה רבי עקיבא לעקור את דברי רבי אליעזר באוצר המסורת היהודית, ונראה שלא עלה הדבר בידו.

Mishnah 11

<b>מרחץ שהוסקה בתבן ובקש שלשביעית</b> – תבן וקש הם מאכל בהמה, לכן אסור להשתמש בהם להסקה. האיסור אינו מוחלט, שהרי אלו הם צורכי רחצה וניתן היה לפרש שהם בבחינת צורכי אדם, אך ברור שהמשנה סבורה שההסקה בהם נאסרה באופן עקרוני, אלא שהותרה בגלל סיבה מיוחדת. מכל מקום מותר להשתמש בצמחי שביעית לרחצה ולהסקה, ורק אוכלים אסורים בשימושים משניים אלו (ראו פירושנו לעיל, מ"א). <b>מותר לרחוץ בה</b> – לפי ההמשך משמע שבעצם הייתה הרחצה צריכה להיות אסורה, אך הותרה לסתם אדם. הירושלמי (לח סע"ב) מסביר שהכוונה לבתי מרחץ ציבוריים (דומסייא), אבל בבתי מרחץ פרטיים (פריבטא) הרחצה נאסרה. הבהרת ההבדל ההלכתי שבין שני הטיפוסים של בתי המרחץ תלויה כמובן בהבנת המציאות הקדומה.
בית המרחץ הגיע לארץ ישראל מהעולם ההלניסטי-רומי, שם הוא הפך למרכיב משמעותי באורח החיים של שכבות הציבור העליונות. בית המרחץ שימש למעשה לשתי מטרות. בראש ובראשונה הוא שימש לרחצה. עבור אדם בן ימינו הרחצה היא צורך חיוני, אך בעולם הקדם-הלניסטי לא סברו כך, וגם לא בתרבויות האירופיות בימי הביניים. מעבר לפעולת הרחצה שימש בית המרחץ מרכיב בתהליך הסוציאליזציה של העיר: כאן נאספו בני שכבות העילית לכמה שעות ביום, רחצו, הזיעו במרחץ הזעה יבשה ורטובה, שמעו שירים, הוקראו להם סיפורים ויצירות תרבות. היוצרים השתמשו בבית המרחץ בתור במה ראשונית ועיקרית לפרסום יצירותיהם והקראתן. כאן גובשו היחסים החברתיים ועוצבה הפוליטיקה המקומית. לאחר שעות מספר של רחצה מעין זו פנו המשתתפים לסעודות הערב המשותפות. נשים באו לבית המרחץ לרחצה, אך בדרך כלל לא השתתפו בפן החברתי של הפעילות בבית המרחץ. כפי שראינו חייבו חז"ל מאוד את הרחצה וראו בה צורך חיוני; הם גם התירו להשתתף בפעילות החברתית, אם כי גם הסתייגו ממנה במקצת<sup class="footnote-marker">69</sup><i class="footnote">ראו הנספח למסכת שבת.</i>.
בית המרחץ היה שירות עירוני שהפוליס העמידה לרשות הציבור. לעתים זה היה מתקן ציבורי השייך ממש לעיר וממומן גם מכספי הרשות המקומית, ולעתים היה שייך לאדם פרטי אך הועמד בתשלום לרשות הציבור<sup class="footnote-marker">70</sup><i class="footnote">בבלי, מגילה פ"ג מ"ב; נדרים פ"ה מ"ג; בבא בתרא פ"ח מ"ח; ועוד.</i>. לעשירים היו גם בתי מרחץ פרטיים שנועדו למספר קטן יותר של רוחצים. ברבים מבתי העשירים היו בתי מרחץ כאלה. בתי האחוזה שלהם היו רחוקים מהעיר, ובית המרחץ היה מרכיב קבוע בהם. באחוזות גדולות היה בית מרחץ גדול שהשתרע על מאות מטרים רבועים. עם זאת הוא נועד רק לבעל האחוזה ולעובדיו, ומספר המשתמשים הצפוי היה קטן. קשה להניח שהיה הבדל הלכתי בין בית מרחץ ציבורי העומד לרשות הציבור לבין בית מרחץ העומד לרשות הציבור אבל שייך ליחיד. הבעלות העקרונית והמשפטית במקרה זה אינה משמעותית מבחינה הלכתית. על כן קרוב להסביר שבית מרחץ פרטי הוא בית מרחץ קטן, ונועד למשתתפים מועטים.
עד כאן המצב בפוליס הנכרית. גם בעיר היהודית היו בתי מרחץ, וגם אלו נועדו לשירות הציבור ומבחינה משפטית היו שייכים לציבור או למפעיל פרטי. יש להניח שמשנתנו עוסקת בבית מרחץ השייך לנכרים, בפוליס הנכרית. רק כך ניתן להבין מדוע לא נאמר שאין להסיק את בית המרחץ וכל ההתייחסות היא רק למצב של דיעבד, כשהמרחץ הוסק באיסור. גם במסגרת הקהילה היהודית היו בוודאי מקרים שהקהילה לא צייתה בהם לפסק ההלכה של חכמים. אבל חכמים לא היססו לנסח את הלכותיהם כהוראות של "לכתחילה" כיצד לבנות כבישים, כיצד לחלק את בורות המים וכיוצא באלו עשרות רבות של הלכות. יתר על כן, הקהילה הגשימה בפעולותיה את ערכיהם של חז"ל והקימה מערכת חינוך וצדקה בהתאם לאידֵאלים אלו. על כן הניסוח של משנתנו מעיד ככל הנראה על הפוליס הנכרית. חכמים אינם יכולים לצוות על סדרי הפעלתו, אלא, לכל היותר, להסביר ליהודי כיצד לנהוג בבית מרחץ זה. מרבית ההלכות הנוגעות לבית המרחץ מתייחסות לבית המרחץ בפוליס, כזה שהיהודים אינם שולטים על דרכי הפעלתו. כך, למשל, בערב שבת לא ישב אדם במרחץ סמוך לשבת (משנה, שבת פ"א מ"ב), וברור שבית המרחץ ממשיך לעבוד גם בשבת. כך גם בהלכות רבות אחרות<sup class="footnote-marker">71</sup><i class="footnote">כגון משנה, עבודה זרה פ"א מ"ט; פ"ג מ"ד; תוס', כתובות פ"ז ה"ו ועוד.</i>. לעתים אף מדובר בבית מרחץ בפוליס נכרית שהנהלתו נכרית, אף שרוב התושבים (הרוחצים) הם יהודים (משנה, מכשירין פ"ב מ"ה). לעומת זאת בהלכות תענית, למשל, נאמר שבתענית "נועלין את המרחצאות" (משנה, תענית פ"א מ"ו), ושם מדובר בבית מרחץ הפועל במסגרת הקהילה היהודית, וההנחיה היא אופרטיבית: לא איסור להיכנס לבית מרחץ פועל, אלא איסור לפתוח את בית המרחץ. כך גם ההסדר לסתום את הנקבים של בית המרחץ מערב שבת: הסדר זה הפעילו למעשה בבית המרחץ של בני ברק, שהייתה עיירה יהודית ולא פוליס נכרית (תוס', שבת פ"ג ה"ג), וכן עולה ממקורות נוספים.
הירושלמי עצמו מביא נימוק כללי למשנה: "אין דבר שלרבים אסור" (לח רע"ג). המשפט נאמר בהקשר אחר, כסיבה להיתר להשתמש בבית מרחץ שעל פתחו ניצב פסל אלילי. להיתר זה גם סיבות אחרות<sup class="footnote-marker">72</sup><i class="footnote">ראו במפורט יותר בנספח למסכת שבת.</i>. לפי הסבר זה לא אסרו את ההנאה מבית מרחץ שהוסק בתבן שביעית משום שהוא שירות ציבורי. מעבר לכך מבצבצת ההכרה שהמרחץ הוא שירות חיוני ביותר. אין הדבר מצדיק, כמובן, עבֵרה על הלכות ברורות, אך האיסור להסיק בצמחי שביעית הוא מעורפל ואינו חד דיו, ולכן הותר. הסבר זה מסביר גם את ההבדל בין בית המרחץ הפרטי לציבורי. בית המרחץ הציבורי הוא בבחינת "דבר של רבים", בניגוד לבית המרחץ הפרטי. התוספתא קובעת שתנור "שהסיקו בתבן ובקש של שביעית יוצן" (תוס', פ"ה הי"ט). מפרשים עמלו להסביר את ההבדל בין המשנה והתוספתא<sup class="footnote-marker">73</sup><i class="footnote">ראו ההסברים השונים שמביא פליקס, שביעית, עמ' 210-209 . אין הוא מאריך בדחייתם אלא מציע את הפירוש שבעקבותיו אנו מהלכים. ליברמן מציע אף הוא פירוש זה, אלא שמוסיף שבית מרחץ של הדמוס הוא בהנהלת גויים ובית מרחץ יהודי בהנהלת יהודים. אין צורך בהסבר זה, והוא בניגוד לירושלמי.</i>, אך לפי ההבנה הפשוטה בתוספתא מדובר על תנור ביתי של יהודי. כאן חכמים נוקטים בסגנון הרגיל, והם יכולים לצוות על כיבוי התנור וצינונו, לא כן בבית המרחץ הציבורי או הפרטי.
<b>ואם מתחשב הוא הרי זה לא ירחץ</b> – למונח "להתחשב" הוצעו שלושה פירושים:
1. לבוא בחשבון; כלומר, אם הרוחץ משלם עבור הרחצה עלול להיווצר מצב שיגדילו את החום בשבילו, ולכן הדבר אסור. קשה להניח שבבית מרחץ ציבורי הדבר אפשרי.
2. אם האיש הוא חשוב; כשהוא בא לרחוץ יש חשש שיגדילו עבורו את החום או שיהודים אחרים יסיקו מנוכחותו שהרחצה מותרת, ולכן הדבר אסור (רמב"ם, ראב"ד, אלבק). ההסבר מעניין, אך מוקשה. וכי מה החשש שמא ילמדו ממעשהו, הרי באמת אין איסור ברחצה? בירושלמי נאמר: "אם מתחשב הוא הרי זה לא ירחוץ ואם היה אדם שלצורה הרי זה לא ירחוץ" (לח סע"ב). ממשפט זה ניתן להסיק שתי מסקנות: האחת שאכן התלמוד סבר שאדם חשוב אסור לו לרחוץ בבית המרחץ, והשנייה ש"מתחשב" אינו זהה ל"אדם של צורה", אחרת מה התלמוד מחדש. "אדם של צורה" הוא בפשטות אדם חשוב, כמו ששנינו במדרש המתאר את פגישת מלך בבל באנשי הסנהדרין של ירושלים: "ויצאו סנהדרי גדולה לקראתו, כיון שראה אותם שהם כולם בני אדם של צורה, גזר והוציאו להם קתדראות והושיבן" (איכה רבה, ב י, עמ' נח).
3. "להתחשב" משמעו לקיים יחסי ידידות. אכן, הפועל "מתחשב" מופיע בסדרה של היתרים להשתמש במתקני הבידור הרומיים. מסיבה זו מותר לבקר ביריד, בתאטרון ובקרקס. הסברנו שהאיסור הוא להשתתף באירוע החברתי ולהימנות כאחד החוגגים<sup class="footnote-marker">74</sup><i class="footnote">ראו בפירושו של רבנו אלחנן בתוספות לבבלי, עבודה זרה יח ע"ב ד"ה שלא.</i>. כן עולה מהירושלמי (עבודה זרה פ"א ה"ד, לט ע"ד): "אמר רבי אבהו אסור לעשות חבילה ביריד, ותני כן לא ישאל בשלומו במקום שהוא מתחשב". אם כן, "חבילה ביריד" ו"מתחשב" הם כינויים להשתתפות החברתית, "שאילת שלום" שיש בה ידידות ושותפות חברתית. מותר אפוא להתרחץ במרחץ, אך לא להשתתף בפעילות החברתית בו. יש כאן אישור להשתתפות מוגבלת במצב של דחק.
מגמה זהה זוהתה בהלכות אחרות הנוגעות לבית המרחץ, ליריד ולתאטרון. חכמים לא יכלו למנוע את ההשתתפות במופעים ובמתקנים, אך סייגו אותה למינימום ההכרחי, והתנגדו להשתתפות בהם כאחד החוגגים (ראו הנספח למסכת שבת).
בירושלמי (לח ע"ב) מובא סיפור על רבי יהושע בן לוי שלא רצה לרחוץ בבית המרחץ בלוד ונסע להתרחץ בבית גוברין, שכן רבי יהודה הנשיא התיר אותה ממצוות שביעית (ירו', דמאי פ"ב ה"א, כב ע"ג). רבי יהושע בן לוי ראה עצמו כנראה כ"אדם של צורה", או שסתם החמיר על עצמו, ואכן בהקשר אחר הוא נזכר כמי שמחמיר על עצמו, למורת רוחו של עורך הסוגיה המבקר את מעשהו (ירו', דמאי פ"ב ה"א, כב ע"ג).
מן הראוי להעיר כי התפיסה שעל חכמים מוטלות חובות מיוחדות שאינן מוטלות על פשוטי עם נדירה בספרות התנאים, ותדירה מעט יותר בספרות האמוראים. המונח עצמו הוא גם תנאי (מדרש תנאים לדברים, יד כב, עמ' 77).

Chapter 9



Mishnah 1

<b>הפיגם</b> – המשנה מונה צמחים שאינם נחשבים לפרי נשמר; על אלו אין חלק מהמצוות חלות, אין מעשרים מהם ופֵרותיהם אינם חייבים בשביעית. פרות אלו אין כיוצא בהם נשמר, והם נחשבים להפקר. המשנה מתחברת למשנה הקודמת. שם הוזכרו צמחים ששימשו להסקה, וזו נאסרה. צמחים אלו עשויים לשמש להסקה בהיתר. הפיגם הוא צמח המשמש כתבלין (תוס', שבת פי"ד הי"א), ולפי משנתנו הוא צמח בר אפילו אינו נשמר ואינו חייב במעשרות.
הסופרים והפרושים מוצגים בברית החדשה כמי שמעשרים "את המנתה ואת השבת ואת הכמון" (ובמקבילה מנתה, פיגם וירק), ואינם ממלאים את מצוות החסד והאמונה. הווה אומר שהמחבר הכיר נוהג לעשר את המנתה, השבת והכמון, או את המנתה והפיגם, אך ראה בכך מצווה קלה בבחינת חומרה בלבד<sup class="footnote-marker">1</sup><i class="footnote">מתי, כג 23 ; לוקס, יא 42 . במתי הירקות הם: ηδύοσμον ‘ (הדואוסמון) מנתה, άνηθον (אנטון) שבת, κύμινον (קומינון) כמון. בלוקס: ηδύοσμον ‘ (הדואומון) מנתה, πήγνον (פאגנון) פיגם, λάχανον (לחנון) ירק. המתרגם הסורי מתרגם את ηδύοσμον ‘ (הדואוסמון) כנגעה, את άνηθον (אנטון) כשבתא ואת πήγνον (פאגנון) פיגם שבלוקס כפגנא.</i>. בקיאותם ההלכתית של מחברי האוונגליונים לא הייתה אולי מלאה, ואין הם מייצגים את הרובד המלומד בעולמם של חכמים, אך הם מייצגים תפיסות עממיות.
מתוך קבוצה זו הכמון חייב במעשרות ללא עוררין, וכנראה היה יקר. חלק מהכמון בשוק היה יבוא (משנה, דמאי פ"ב מ"א; תרומות פ"י מ"ד). החרדל חייב במעשר, אך במקורות יש רמזים להקלות מסוימות ולפטור של חלק מצמחי החרדל ממעשרות<sup class="footnote-marker">2</sup><i class="footnote">משנה, פ"ב מ"ט; מעשרות פ"ד מ"ו; תוס', פ"ג ה"ז.</i>, ובעיקר עדות לכך שלעתים היה החרדל צמח הפקר<sup class="footnote-marker">3</sup><i class="footnote">משנה, פ"ב מ"ט.</i>. לעומת זאת הפיגם פטור ממעשרות, כפי שעולה ממשנתנו. השבת חייב במעשרות, אך לא על חלקי הצמח<sup class="footnote-marker">4</sup><i class="footnote">ראו פירושנו למעשרות פ"ד מ"ה; תוס', שביעית פ"ב ה"ז.</i>. הבבלי קובע שיש שני מיני שבת: האחד מוצר חקלאי בר מכירה, והשני אינו למכירה ולכן אין לקנותו בכסף מעשר שני (בבלי, נידה נא ע"ב). מכל מקום נראה שהפיגם נחשב לצמח חסר חשיבות; לוקס מהסס אם חייבים להפריש ממנו, אך מכיר גם נוהג להחמיר.
<b>[ו]הירבוזין</b> – צמח בר. פליקס מזהה אותו עם ה־ Amaranthus , <b>[ו]השוטים</b> – כנראה אין וי"ו חיבור בין שתי המילים, אך בכתבי יד אחרים<sup class="footnote-marker">5</sup><i class="footnote"><b>א</b>, <b>ב</b>, <b>כ</b>, <b>ל</b>, <b>ן</b>, <b>ש</b>, <b>ס</b>, <b>צ</b>, <b>מ</b>.</i> נכתב "והשוטים" כאילו זה היה צמח בפני עצמו. בכתב יד קופמן נוספה וי"ו החיבור בידי המעתיק, ברם בכתב יד זה המעתיק נהג שלא לצרף וי"ו חיבור ברשימה של שמות רצופים, כאילו היה פסיק בין שם לשם. אם כן לנוסחה ללא וי"ו החיבור עדי נוסח טובים, אך גם לנוסחה השנייה עדים טובים. לפי הנוסחה השנייה ודאי אלו מינים נפרדים, ולפי הראשונה עדיין הדברים פתוחים. הצירוף "צמח שוטים" ("צמחים שוטים") הוא אפשרי, כמו "לוף שוטה" (לעיל, פ"ז מ"א), על כן ניתן לפרש "הפיגם והירבוזין השוטים". כלומר, יש סוגים נוספים של פיגם וירבוז, ומהם יש להפריש מעשר. כפי שראינו, הפרשת מעשרות מפיגם אכן נזכרת בברית החדשה, וניתן להסביר שהכוונה לפיגם תרבות. במקביל נזכרת גם אפשרות של הפרשת מעשרות ותרומות מירבוז (ירו', מעשרות פ"ה ה"ח, נב ע"א; כלאים פ"ה ה"ה, ל ע"א), והוא נחשב כירק (תוס', כלאים פ"א הי"א; פ"ב הט"ו; ערלה פ"א ה"ג, סא ע"ב). על כן סביר לפרש שמשנתנו עוסקת בפיגם וירבוז שוטים, ויש מינים מצמחים אלו החייבים במעשרות. לפי הפירוש השני השוטים הוא צמח לעצמו, ואולי הנוסח הנכון הוא "שיטים" (כמו ברש"י לסוכה לט ע"ב ועוד). שני הפירושים הוצעו על ידי המפרשים, ולזיהוי השוטים הוצעו הצעות מספר: שומר הבר או אספרג הבר. אנו מעדיפים את הפירוש הראשון משום שאכן ידוע לנו על סוג אחר של ירבוז תרבות.
כפי שנראה להלן, המאחד את משנתנו הוא שמדובר במיני משנֶה, ולפיכך סביר שהמשנה מדברת על ירבוז שוטה בלבד. בלשון הירושלמי: "שלא תאמר הואיל ורוב המינין הללו נזרעין ובאין מן האסור יהו אסורין, לפום כן צרך מימר מותרין" (לח ע"ג – לכן צריך לומר [שהם] מותרים).
<b>ו[ה]חלגלוגות</b> – זהו השם העברי של פרפחיניה, הוא רגילת הגינה. בירושלמי מובא סיפור ברוח קלילה על שפחתו של רבי שידעה את פירוש המילה בעברית, ועל התלמידים שכבר לא הכירו את השם העברי, ואף לא מספר מילים עבריות נוספות (ירו', לח ע"ג; בבלי, ראש השנה כו ע"א; מגילה יח ע"ב). היו שסברו שהשפחה הייתה זקנה מיהודה שהעברית הייתה מדוברת בה יותר<sup class="footnote-marker">6</sup><i class="footnote">קוטשר, עברית וארמית.</i>. ברם קשה להניח שבימי רבי עדיין היו פעילים פליטים מיהודה. מכל מקום שפחה זו דיברה עברית, ובהוויה הגלילית נשכחו מספר מילים בעברית. כפי שראינו במשניות רבות חכמים מתרגמים את השמות העבריים לארמית, ומסתבר שהתרגום היה אכן נחוץ, והיו בציבור שהכירו את הצמחים טוב יותר בשמם הארמי<sup class="footnote-marker">7</sup><i class="footnote">ראו פירושנו לכלאים פ"א מ"א, והנספח למסכת שקלים. לתרגום זהה של החלגלוגות ראו ירו', פאה פ"ח ה"ד, כא ע"א; עירובין פ"ג ה"א, כ ע"ד.</i>. עם זאת, בסך הכול הציבור היה דו לשוני, ומסתבר שרק שמות של צמחים חסרי חשיבות כחלגלוגות חדלו להיות מוכרים<sup class="footnote-marker">8</sup><i class="footnote">ראו פירושנו לעיל, פ"ח מ"א.</i>.
<b>כיסבר שבהרים</b> – בכוסבר עסקנו לעיל וראינו כי היו סוגי כוסבר שונים: כוסבר סתם וכוסבר שדה (משנה, כלאים פ"א מ"ב), או כוסבר שבגליל וכוסבר שביהודה (משנה, דמאי פ"א מ"א וראו פירושנו לה), וכאן נזכר כוסבר שבהרים שהוא זהה כנראה לכוסבר שדה<sup class="footnote-marker">9</sup><i class="footnote">"הר" ו"שדה" הם צמד מילים מתחלפות, ובארמית סורית טורא הוא הר ושדה כאחד.</i>. מכל מקום הכוסבר גם הוא צמח תבלין, ומכונה כך גם היום. <b>[ו]כרפס </b><sup class="footnote-marker">10</sup><i class="footnote">ב- <b>ל</b> – "כוסבר", וזו טעות; ב- <b>ן</b> – "כורפס".</i> <b>שלנהרות</b> – פליקס מזהה אותו עם כרפס הביצות; בירושלמי הוא מתורגם "פיטרה-סילנין", וכן בסורית. פליקס מניח כי זו טעות, או שאת הכרפס כינו פיטרהסילנין. בירושלמי כלאים נאמר שמהכלאה של זרגון ולפת יוצא פיטרוסילינון<sup class="footnote-marker">11</sup><i class="footnote">ירו', כלאים פ"א ה"ד, כז ע"א; פליקס, כלאים, עמ' 110 . הירושלמי שם מונה סדרת הכלאות וביניהן אחדות בין צמחים שלפי המחקר המודרני אינם בני הכלאה זה בזה. זיהויו של הזרגון אינו ברור.</i>. כנראה היה גם כרפס אחר שהיה נפוץ וחשוב יותר. <b>גרגר שלאפר</b> – המילה אפר נדירה למדי והיא משמשת לתיאור אחו, שטח פתוח המשמש למרעה. לדעתו של פליקס אפר הוא שטח מרעה רווי מים, ביצה או גדות נחלים, ובאכדית אכן זה משמעה של המילה "אפרו"<sup class="footnote-marker">12</sup><i class="footnote">פליקס, שביעית, עמ' 215 .</i>. הוא מתבסס על התוספתא השונה: "החשיפה והאיטן והגמי וכל הגדילין באפר" (תוס', כלאים פ"ג הי"ד), ולטענתו אלו צמחי מים. הזיהויים כמובן מחייבים בירור, וזיהוים אינו פשוט וברור מאליו. אדרבה, זיהוים מושפע מהבנתו את המילה "אפר".
התוספתא קובעת שאלו מיני דשאים, והדגש הוא על ההגדרה המעין בוטנית, ואין כל הכרח לפרש שם שהאחו הוא דווקא ליד מים. בארץ ישראל שטחי מרעה לחים הם מעטים ביותר. ברם האפר מופיע כדוגמה הרגילה למרעה חצי מבוקר. הוא משמש תדיר כדוגמה ל"פרה רועה באפר"<sup class="footnote-marker">13</sup><i class="footnote">תוס', בבא בתרא פ"ז ה"ד; בכורות פ"ו הט"ז, עמ' 541 ; בבלי, פסחים ח ע"ב ועוד.</i>. האפר הוא גם הדוגמה למרעה של בהמות מחוץ לתחום היישוב: "אלו הן... המדבריות הלנות באפר" (ביצה פ"ה מ"ז, וראו פירושנו לה). מרעה כזה היה באזורי המדבר, ואין בארץ אזורי מרעה נרחבים רוויי מים, ודאי שלא במדבר היבש. על כן נראה שאפר הוא מרעה סתם, כל מרעה שהוא. בדרך כלל הוא מרעה מדברי, אך כמובן גם שטחי ביצה נכללים בהגדרה זו.
את גרגיר האפר זיהה פליקס עם "גרגיר הנחלים", אך כאמור הזיהוי מבוסס על זיהוי האפר. בערבית השם "גרגיר" משמש בתור שם כללי לסדרת צמחים. המשנה במעשרות קובעת: "אינו מתעשר זרע וירק אלא השחלים והגרגיר בלבד"<sup class="footnote-marker">14</sup><i class="footnote">משנה, מעשרות פ"ד מ"ה; תוס', שביעית פ"ב ה"ט, והשוו בבלי, עירובין יח ע"ב.</i>. הגרגיר מופיע בסדרה יחד עם השחלים והשום (ספרא, בחוקותי פרק יב ה"ט, קטו ע"א) בתור צמחים שיש להם זרע, וייחסו להם סגולות רפואיות: "ג' דברים נאמרו בגרגיר: מאיר עינים ומרבה את הזרע וממעט כשפים"<sup class="footnote-marker">15</sup><i class="footnote">פרקי רבינו הקדוש, פרק השלושה, אוצר המדרשים, עמ' 507 . על מיעוט הזרע ראו אבות דרבי נתן נו"ב, פמ"ח, עמ' 132 . לסגולה רפואית נוספת ראו פרקי רבינו הקדוש, פרק השישה, אוצר המדרשים, עמ' 512 .</i>. לדעת פליקס הגרגיר זהה לבן החרדל המצוי ממשפחת המצליבים, "ארוקה" Eruca sativa)), וגרגיר האפר זהה לדעתו לגרגיר הנחלים<sup class="footnote-marker">16</sup><i class="footnote">פליקס, שביעית על אתר (עמ' 216).</i>. לפירושו, כאמור, אפר הוא אזור לח. מאחר שפירשנו שהאפר הארץ ישראלי היה מדברי – הרי שיש לזהות את גרגיר האפר עם אחד ממיני הגרגיר היבשים יותר (אולי "הטורים המצויים" Diplotaxis erucoides). <b>פטורין מן המעשרות</b> – סתם גרגיר חייב במעשרות, או שלפחות זרעו חייב במעשר, אך גרגיר האפר פטור, <b>ונלקחים מכל אדם בשביעית שאין כיוצא בהן נשמר – המשנה מניחה שאין קונים</b> ירק בשביעית מאדם סתם, משום שיש חשש שאלו גידולי שביעית, או ספיחי שביעית. אבל אלו אין שביעית חלה עליהם, כי אינם בעלי ערך. אבל בשנה השביעית, שמצרכי המזון בה מעטים, גם בהם סוחרים. המשנה לעיל (פ"ז מ"ג) קבעה שיש דרכים לסחור בירקות שדה. אמנם נאסר על אדם להפוך את עצמו לסוחר מובהק, אך למעשה הותר מסחר זעיר, ועל כך המשנה מדברת. אופייני הוא שהמשנה מדברת על אדם סתם ואינה מבחינה בין החשוד על השביעית לבין מי שאינו חשוד. כפי שאמרנו הבחנה זו מופיעה במקורות התנאיים, אך רק בתקופת האמוראים היא הופכת לאבן בניין ולאבחנת יסוד המשרתת את כל הלכות שביעית (ראו פירושנו לעיל, פ"ה מ"ט, ובמבוא). על כן הירושלמי מעיר בעניין דומה שכל זה באדם סתם, אבל מחשוד על שביעית אסור לקנות כלום, אפילו לא ירקות שאין שביעית חלה עליהם<sup class="footnote-marker">17</sup><i class="footnote">ירו', מעשרות פ"ה ה"ח, נב ע"א. במשנה שם מובאת רשימה של צמחים שאינם חייבים במעשרות ואין שביעית חלה עליהם.</i>. מבנה זה חוזר בעוד שתי מסורות. המסורת התנאית קובעת שמותר לקנות מאכל כלשהו מכל אדם, משום שאין כיוצא בו אסור, והירושלמי מעיד שדין זה חל רק על אדם סתם, אך מהחשוד על השביעית אין לקנות כלום<sup class="footnote-marker">18</sup><i class="footnote">תוס', פ"ה ה"ח, כנגד ירו', פ"ט ה"ה, לט ע"א; תוס', פ"ו הי"ג, כנגד ירו', פ"ח ה"ב, לח ע"א.</i>. יש לראות אפוא בתוספת זו את שיטתם של אמוראי ארץ ישראל, המשקפת את תנאי זמנם. כפי שהסברנו במבוא, תופעת עברייני השביעית גדלה והתפשטה וגרמה לשינויים בהלכה. מצד אחד היא הובילה את חכמים להחלטה על הקלות רבות, ומצד שני הובילה התפשטות העבריינות להחרפת היחס אליהם. כך הפך החשוד על השביעית להגדרה משפטית מאובחנת וברורה, ונקבעו גדרים מיוחדים שאסרו על סחר עמו. רשימת המינים שאין שביעית חלה עליהם אינה שלמה. הירושלמי מסביר מדוע אין המשנה מזכירה את הסיאה, האזוב והקורנית (לח ע"ג<sup class="footnote-marker">19</sup><i class="footnote">שלושה מינים אלו הם קבוצה. ראו לעיל, פ"ח מ"א; מעשרות פ"ג מ"ט ועוד.</i>), ומוצא לכך הסבר. אבל בסוף מסכת מעשרות מובאת רשימה ארוכה של מינים נוספים. על כן אין מנוס מהמסקנה שהרשימה, כמו רשימות רבות אחרות בספרות חז"ל, אינה שלמה, והתנא התכוון לתת דוגמאות מספר או להעלות דוגמאות מיוחדות. הרשימה במשנתנו מיוחדת בכך שרוב הצמחים המותרים בה הם מיני משנֶה, והמינים העיקריים (ירבוז רגיל, כרפס רגיל, גרגיר רגיל וכיוצא באלו) חייבים במעשרות ובשביעית. אפילו אם זו כוונת התנא אין הרשימה מלאה, ובלשון הירושלמי "שלא תאמר הואיל ורוב המינין הללו נזרעין ובאין מן האסור יהו אסורין, לפום כן צרך מימר מותרין" (לח ע"ג). לפי אחד מפירושי הירושלמי גם לוף שוטה שייך לרשימה שבמשנתנו (ראו פירושנו לפ"ה מ"ג) ואין בכך תימא, והרשימה אינה מלאה.
המשנה קובעת בפשטות שמה שאינו נשמר בשביעית אינו חייב במעשרות, שהרי רק פרי בעל ערך ש"נשמר" חייב במעשרות (משנה, מעשרות פ"א מ"א). כמו כן, משנה אחרת (מעשרות פ"ה מ"ח) אומרת שמה שפטור ממעשרות נלקח מכל אדם בשביעית.
<b>רבי יהודה אומר ספחי חרדל מותרין</b> – מותר לקנות מאדם סתם לא רק את הצמחים שנזכרו לעיל אלא גם ספיחי חרדל, <b>שלא נחשדו עליהם עוברי עבירה</b> – חרדל חייב במעשרות ושביעית אך נראה שמכירתו הייתה מוגבלת, אולי משום שהוא צמח בר הגדל בשולי שדות מעובדים. בשדה תבואה שלא עובד (כגון בשביעית) יצמחו צמחי חרדל רבים, ולכן בשנה שביעית נוצר שפע רב של חרדל. זהו הצמח היחיד שבשנה שביעית גדל בשפע, יותר מבשנה רגילה. על כן עוברי העבירה אינם מגדלים אותו, או שאינם מוכרים אותו. לא היה חשש שאדם יגדל חרדל בכוונה או שיסחר בחרדל. לכן אם אדם נצרך לקנותם – מותר לו לקנותם מאדם סתם. דברי רבי יהודה ורבי שמעון שבהמשך המשנה הם המקור התנאי העיקרי לדין ספיחים בשביעית, ונרחיב בכך להלן בסוף המשנה. <b>רבי שמעון אומר כל הספחין מותרין חוץ מספחי אכרוב שאין כיוצא בהן בירקות השדה וחכמים אומרים כל הספחין אסורין</b> – את דברי רבי שמעון (ורבי יהודה) ניתן להבין באחת משתי דרכים. בהקשר המצומצם של המשנה אין מדובר על דין ספיחים עצמו, כלומר שאסור לקטוף ירקות שגדלו מעצמם בשנה השביעית ללא שנזרעו, או שנזרעו בהיתר בסוף השנה השישית וצמחו בשנה השביעית<sup class="footnote-marker">20</sup><i class="footnote">המדובר בירקות שעיקר גידולם בשנה השביעית והתחייבו בשביעית לפי הגדרים המקובלים. יש להניח שגזרת שני הפרקים (לעיל, פ"א מ"א) הייתה מונעת צמיחת ספיחים אלו. אבל כידוע גזרת שני הפרקים אינה חלה על ירקות אלא על שדות דגנים ומטעים בלבד.</i>, ואותו נסביר להלן, אלא על קניית ירקות מאדם סתם. הספיחים עצמם מותרים, והמוכר טוען שהירקות שהוא מוכר הם ספיחים. רבי יהודה אוסר, בדרך כלל, לקנות ירקות בגלל החשש שהם גידולי שביעית, אך מתיר לקנות חרדל שאין חשש שגידלוהו בשביעית בכוונה. רבי שמעון מתיר לקנות כל ירק מתוך ההנחה שהוא ירק שגדל בשדה, ירק הפקר מעין ספיח, חוץ מכרוב שאינו גדל אלא בזריעה מכוונת ולכן אפילו אם המוכר אומר שהוא ספיח או ירק שדה אי אפשר להאמינו. לפי פירוש זה מותר לאכול ספיחים בשביעית, אלא שיש הגבלות על מכירתם בגלל החשש.
אפשרות שנייה היא שלדעת התנאים גזרת ספיחים חלה. גזרת ספיחים הוטלה בגלל החשש שאנשים יזרעו ויגדלו ירקות בשביעית ויאמרו שהם ספיחים. הגזרה הוטלה לא על סחר בספיחים אלא על גידולם. רבי יהודה אומר שגזרת ספיחים הוטלה על כל הירקות חוץ מעל החרדל, ורבי שמעון סבור שהגזרה לא הוטלה אלא על כרוב, משום שברור שהוא נזרע בשביעית, אבל על יתר הירקות אין גזרת ספיחים. שני ההסברים מוצעים בירושלמי (לח ע"ד); הירושלמי קשה להבנה, והסברנו את דעות החכמים כפי שהבנו את מסקנת הירושלמי. למרות שני ההסברים, והאפשרות שהמחלוקת היא רק על סחר בספיחים, הירושלמי ממשיך בדעה שהמחלוקת היא על אכילת ספיחים. כך מסופר על רבי שמעון שזעם על אחד שראהו מלקט ספיחים. הלה טען שהוא עושה כרבי שמעון עצמו, ורבי שמעון התרעם עליו שהרי "חביריי חלוקין עליי. קרא עליו 'פורץ גדר ישכנו נחש' וכן הוות ליה"<sup class="footnote-marker">21</sup><i class="footnote">ירו', לח ע"ב. למעשה מקבילות רבות, והוא חלק מהסיפור הידוע על הסתתרותו של רבי שמעון בר יוחאי במערה. ראו ירו', ברכות פ"א ה"ב, נג ע"א; בראשית רבה, עט ו, עמ' 945 ; פסיקתא דרב כהנא, בשלח יז, עמ' 194-193 ; בבלי, פסחים נא ע"ב ועוד.</i>. רבי שמעון התרעם על אדם המנצל את המחלוקת על מנת להקל על עצמו, והדרשה נסבה על הפסוק "ופֹרץ גדר ישכנו נחש" (קהלת י ח), פסוק שבמסורת חכמים התפרש, או נדרש, על המפר הוראות חכמים. כך דורשים על רבי טרפון שאינו נוהג בקריאת שמע כדעת חכמים (ירו', ברכות פ"א ה"ב, ג ע"ב) ובמדרש התנאים על כל "פורץ גדרם של חכמים, לסוף שפורעניות באות עליו" (ספרי דברים, מח, עמ' 109), כלומר מעין ביטול תרבות המחלוקת לטובת פסיקה אחת מחייבת.
מעיון במשנתנו ניתן היה להבין ששתי דעות הן בדבר אכילת (ליקוט) ירקות: הכול אסור חוץ מחרדל, או שהכול מותר חוץ מכרוב. אבל מדברי התלמוד (ירו', לח ע"ג) משמע שרבי יהודה מתיר. רבי יוחנן וריש לקיש פוסקים כמוהו, והאלטרנטיבה היא שכל הירקות אסורים, כולל חרדל. נמצאנו למדים ששלוש דעות היו: הכול אסור (חכמים? רבי עקיבא<sup class="footnote-marker">22</sup><i class="footnote">רבי עקיבא מביא דרשה לאיסור ספיחים, והשאלה האם הוא אבי האיסור תידון להלן. ראו ספרא, בהר פרק א ה"ג, קה ע"ד; בבלי, נא ע"ב. אלו הן שתי המקבילות העיקריות למשנה.</i>); הכול מותר חוץ מכרוב (רבי שמעון); הכול אסור חוץ מחרדל (רבי יהודה). כאמור רבי יוחנן פסק כרבי יהודה, ורבי חנינא איש ציפורי פסק כחכמים (שהכול אסור). פסיקה זו מתוארת כעילה לפרישת רבי יוחנן מבית המדרש בציפורי לזה שבטבריה; פרשה זו ראויה לעיון, אך לא כאן מקומו.
ממשנתנו ואזכוריה ברור שרבי שמעון מיקל ומתנגד לכל איסור ספיחין ומודה רק בכרוב. כן משמע מהמעשה שהבאנו לעיל באותו אדם שרבי שמעון נזף בו על ליקוט ספיחים. אבל לתלמוד הבבלי הייתה נוסחה אחרת ולפיה רבי שמעון אוסר בכל הספיחים ומתיר רק בכרוב: "דתניא, רבי שמעון אומר: כל הספיחים אסורין חוץ מספיחי כרוב, שאין כיוצא בהן בירק השדה, וחכמים אומרים: כל הספיחין אסורים, ותרוייהו אליבא דרבי עקיבא, דתניא: 'הן לא נזרע ולא נאסֹף את תבואתנו' – אמר רבי עקיבא: וכי מאחר שאין זורעין – מהיכא אוספין? – מכאן לספיחין שהן אסורין. במאי קא מיפלגי? רבנן סברי: גזרינן ספיחי כרוב אטו שאר ספיחי דעלמא, ורבי שמעון סבר: לא גזרינן ספיחי כרוב אטו ספיחי דעלמא" (בבלי, פסחים נא ע"ב). את המימרה נפרש להלן, אך ברור שלבבלי מסורת אחרת. קשה לנמק את ההיגיון ההלכתי שבה, ודומה שהיא עומדת נגד המסורות האחרות ויש לקבל את עדות רוב המסורות<sup class="footnote-marker">23</sup><i class="footnote">אפשר ליישב את גרסת הבבלי בשינוי גרסה קל ולהוציא את המילה "כרוב" מכל אזכורי הסוגיה, כולל המעשה ברבה בר בר חנה שם, אך במרבית כתבי היד מצינו כרוב. אין ספק שעמדת הבבלי עקבית, ובהמשך הגמרא שם מובא מעשה בחכם שהורה לתלמידו לאכול כרוב, כנוסחת הבבלי למשנה. פרשנים עמלו ליישב את נוסח הבבלי ותירצו בדרכים שונות; ראו ר"ש, בעל מלאכת שלמה ואחרים.</i>. במקורותינו לא נאמר מדוע זכה הכרוב למעמד מיוחד. הר"ש מסביר שהוא גדל במהירות, והרא"ש מוסיף על כך ומסביר שאי אפשר לדעת האם הכרוב הנמכר הוא טרי או מהשנה השישית: "לפי שכל ירק אתה יכול לעמוד עליו ולהכיר בין חדש לישן חוץ מספיחי הכרוב שהן גדלין ומתעבין מהר". ידידנו פרופ' י' אניקסטר הציע הסבר אחר: את עלי הכרוב קוצצים, והקציצה מגרה את הפקעת לגידול מהיר יותר של עלים חדשים. על כן קציצת הכרוב, שיש בה טיפול ישיר בהמרצת הצמח, נאסרה. הסבר זה הוא לפי נוסחת הירושלמי שרבי שמעון מתיר ספיחים רגילים אך לא כרוב. ייתכן שלכך התכוון הר"ש, אלא שלא פירט את הרקע החקלאי.
מעתה עלינו לברר את המקורות העוסקים בגזרת ספיחים באופן כללי.
<b>איסור ספיחים</b>
ספיחים הם ירקות הצומחים בשדה בשנה השביעית. רובם צמחו מתוך זרעים שנותרו בשדות מהשנים הקודמות, וכפי שאמרנו במקרים נדירים ייתכן שנזרעו במכוון בסוף שישית. משמעות זו של המונח עולה מדברי הנביא ישעיהו על התנאים שישררו בארץ לאחר מצור סנחריב: "וזה לך האות אכול השנה ספיח ובשנה השנית שחיס ובשנה השלישית זרעו וקצרו..." (ישעיהו לז ל).
איסור ספיחים הוא מרכזי וחשוב, עולה מסוגיות רבות אבל כמעט ואינו נדון במפורש. משנתנו היא ההתייחסות המפורשת היחידה לאיסור זה במשנה. כפי שראינו גם במשנתנו האיסור בא כבדרך אגב ואינו מובהר, עם זאת הוא מונח ברקען של משניות וסוגיות אחדות<sup class="footnote-marker">24</sup><i class="footnote">באיסור עסק בהרחבה פליקס, ספיחים. לדעתו האיסור מרכזי ביותר, והוא סבור שמשניות רבות עוסקות בו. את חלקן הסברנו אחרת (למשל פ"ו מ"א), אך עדיין העדויות רבות.</i>.
המונח "ספיח" נזכר במקרא: "את ספיח קצירך לא תקצור" (ויקרא כה ה), אלא ששם מדובר על דגן בלבד. בשנה השביעית נותרים פרות שונים שגדלו בהיתר והם פרות האילן, ירקות וזרעים, ובעיקר דגנים. פרות האילן מותרים מן התורה, הם הפקר וכל הרוצה לקטוף מהם רשאי. על הירקות חלה מחלוקת הספיחים, ואילו קמה שגדלה כספיח כנראה אסורה לדעת הכול. הדגן הוא תוצרת חשובה בהרבה מירקות; בשדה דגן שלא נזרע עשויים לצמוח ספיחים רבים. הבעלים אף יכולים להותיר בכוונה זרעים רבים יותר בשדה בזמן הקציר של השנה השישית. אין בספרות התנאים עדות לשאלה האם מחלוקת הספיחים חלה גם על דגנים, אבל דומה שהאיסור נלמד ישירות מהמקרא, מהפסוק המובא לעיל, לפיכך לא הזכירו את האיסור במפורש. מכל מקום, לירושלמי ברור שבדגנים גם רבי שמעון אוסר (ירו', ערלה פ"ב ה"י, סב ע"ג). להלן נציע אפשרות לפרשנות אחרת בדבר המקור לאיסור ספיחי דגנים. בתלמודים יש דיונים על מינים שונים האם איסור ספיחים חל עליהם, ובכך לא נרחיב.
הדרשה הבסיסית היא בספרא, וממנה בתלמודים. כן שנינו: "את ספיח קצירך לא תקצור – מיכן סמכו חכמים על הספחים שיהו אסורים בשביעית. ואת ענבי נזיריך לא תבצור – מן השמור בארץ אין אתה בוצר, אבל אתה בוצר מן (המבוזר) [המופקר]. לא תבצור – לא תבצור כדרך הבוצרים" (ספרא, בהר פרק א ה"ג, קה ע"ד). אם כן שתי דרשות הן, האחת למילה "ספיח" והשנייה למילה "תקצור". בתלמוד הירושלמי משתמע ששתי הדרשות כאילו מתחרות על אותה מילה: "כתיב 'ואת ספיח קצירך לא תקצור' הא קצירה כנגד הקוצרים לא. אמר רבי לא, אם אינו עניין לספיחי איסור תניהו עניין לספיחי היתר. אמר רבי מנא, לכך נצרכה בשעלו מאיליהן. שמא לא תאמר, הואיל ועלו מאיליהן יהו מותרין? לפום כן צרך מימר (לכן צריך לומר) אסור" (ירו', פ"ח ה"ו, לח ע"ב), ובתלמוד הבבלי: "דתניא, רבי שמעון אומר: כל הספיחים אסורין חוץ מספיחי כרוב, שאין כיוצא בהן בירק השדה, וחכמים אומרים: כל הספיחין אסורים, ותרוייהו אליבא דרבי עקיבא, דתניא: 'הן לא נזרע ולא נאסֹף את תבואתנו' – אמר רבי עקיבא: וכי מאחר שאין זורעין – מהיכא אוספין? – מכאן לספיחין שהן אסורין. במאי קא מיפלגי? רבנן סברי: גזרינן ספיחי כרוב אטו שאר ספיחי דעלמא, ורבי שמעון סבר: לא גזרינן ספיחי כרוב אטו ספיחי דעלמא" (בבלי, פסחים נא ע"ב).
קשה להכריע האם קביעת ההלכה הושפעה מהדרשות או שהדרשה באה רק לאשר הלכה ידועה. בתלמוד הבבלי ברור שספיחים הוא איסור ככל איסור אחר, אבל הנימוק שבגללו פסקו שספיחים אסורים אינו חל על הכרוב. מכאן אפשר אולי ללמוד שהלכות ספיחים אינן הלכה ככל הלכה אחרת, וודאי שאינן גזרת הכתוב הנלמדת מדברי תורה, אלא מעין גזרה, כדי שלא יוכל אדם לזרוע ירקות ולומר שהם ספיחים. כפי שאמרנו, לבבלי היה נוסח של ברייתא שונה ממשנתנו.
מסקנה שונה עולה מהספרא: "וכי תאמרו עתידים אתם לומר מה נאכל בשנה השביעית הן לא נזרע ולא נאסף את תבואתינו, אם אין אנו זורעים מה אנו אוספים? אמר רבי עקיבא מיכן סמכו חכמים על הספחים שיהו אסורים בשביעית וחכמים אומרים אין ספחים אסורים מדברי תורה אלא מדברי סופרים" (ספרא, בהר פרק ד ה"ה, קח ע"א). כאן מובאת דרשה אחרת ובה כאילו מחלוקת האם איסור ספיחים הוא מהתורה (רבי עקיבא) או מדברי סופרים. דרשה זו שבספרא מנוגדת לדרשות הקודמות שהבאנו. רבי עקיבא לומד אותה מכך שבני ישראל עתידים לשאול מהיכן תהיה להם תבואה לאסוף, ומכאן שאין אפשרות שיאספו ספיחים. ברם פסוק זה עוסק בתבואה בלבד. אין משיבים על הדרשה, אבל אולי כל הלימוד הוא על תבואה בלבד ואת הפסוק "את ספיח קצירך לא תקצור" הבינו הדרשנים רק בתור איסור לקצור כדרך הקוצרים? אם כן הוא, המחלוקת בין רבי עקיבא וחכמים היא על איסור אכילת ספיחי חיטה בלבד, ואת איסור ספיחי ירק תלו בפסוק אחר.
מכל הדרשות משמע שאיסור ספיחים כולל אכילת ספיחים, ולא רק מסחר בהם.
ניסוח הספרא השפיע על ניסוחו של הרמב"ם (הלכות שמיטה ויובל פ"ד ה"א-ה"ב). הוא אומר שמדבר תורה ספיחים מותרים, ומדברי סופרים נאסרו. אם כן הוא פוסק כחכמים שבספרא, ואולי גם הושפע מהדרך שבה הבין התלמוד את דברי רבי עקיבא; אף שרבי עקיבא הביא פסוק, ולכאורה ההלכה מהתורה, ניתן להבין כאילו יש בכך רמז שאין זו הלכה רגילה. דומה שלימודו העיקרי של הרמב"ם הוא מהספרא. פרשנים מסורתיים, שהספרא לא נחשב עבורם סמך הלכתי חד משמעי, ניסו להראות כיצד למד הרמב"ם את דבריו מהבבלי. נראה שהרמב"ם הושפע מחלוקתו הסכמטית בין דברי תורה לבין גזרות של חכמים (הלכות ממרים פ"ד). ממשנתנו (להלן מ"ד) הבין, ובצדק, שאיסור ספיחים הוא גזרה בגלל עוברי עבֵרה; מסקנה זו עולה מפשט המשנה, ונרמזת גם בבבלי פסחים. אם כן כיצד יובן שלגזרה יש מקור מהתורה? על כן אימץ את הדרשה החריגה בספרא ויצר מחלוקת עקרונית בין רבי עקיבא וחכמים האם איסור ספיחים הוא מהתורה או לא. הרמב"ם אף הושפע מעדויות תנאיות שמשתמע מהן שאיסור ספיחים אינו קיים, ואכן בדבריו הוא מזכיר את המשנה בפ"ד מ"ב כביטוי ל"דין תורה". אנו נברר להלן עדויות אלו, ונראה כי האבחנה האם איסור ספיחים הוא מהתורה או לא עולה במפורש בירושלמי.
כפי שראינו בפירושנו לעיל (פ"ה מ"ג), הנושא נדון במפורש ושנוי במחלוקת אמוראים. מי שסובר שאיסור ספיחים הוא מדרבנן מפרש את המשנה שם כאילו נאמרה לפני גזרת ספיחים. הרעיון מוזכר גם בסוגיות אחרות, ומשמע שהתלמוד הבין שרבי עקיבא סבור שאיסור ספיחים הוא מהתורה, ולפי חכמים הוא מדרבנן. "כמה דרבי עקיבה אומר אסור ספחים תורה כן רבי יונתן בי רבי יוסי אמר איסור ספחים תורה" (ירו', מעשרות פ"ה, ה"ד, נא ע"ד).
לפי דרכנו מסקנה זו של הרמב"ם משקפת חלוקה משפטית מאוחרת שבימי התנאים טרם הוגדרה. החלוקה בין דינים הנלמדים מהתורה לבין גזרות סכמטית מדי, ולהחלטות רבות שחכמים יזמו הם מצאו סמך מהתורה<sup class="footnote-marker">25</sup><i class="footnote">דה פריס עמד על כך שבאופן כללי בדברי תנאים אין למונחים "מהתורה", "דבר תורה" ו"דאורייתא" מובן משפטי חד. ראו דה פריס, המושגים.</i>. ברוב המקורות איסור ספיחים הוא איסור לכל דבר ויש לו סמך מהמקרא, אך אין בכך כדי להצביע אם הוא מהתורה או לא. במשנתנו (להלן מ"ב) האיסור מוצג כגזרה בגלל עוברי עבֵרה, וכן בבבלי (שם). הבאת פסוק מהתורה אינה סותרת זאת. המחלוקת בספרא בין רבי עקיבא לחכמים היא רק על שאלת הדרשה, האם אותו פסוק מופנה לדרשה על ספיחים או שיש ללמוד ממנו דין אחר. עם כל זאת עדיין עלינו לברר מתי התחדשה ההלכה על איסור ספיחים, וזאת נעשה להלן.
לרמב"ם הייתה השפעה מכרעת על התפתחות ההלכה בכלל, אך בתחום המצוות התלויות בארץ השפעתו הייתה גדולה במיוחד. פוסקים אחרים מיעטו לעסוק בנושא<sup class="footnote-marker">26</sup><i class="footnote">בקרב חכמי אשכנז במאות השלוש עשרה והארבע עשרה התפתחה מגמה של עיסוק במצוות הארץ כביטוי ליחסם למצוות התלויות בארץ ולעלייה לארץ. לא נעסוק בשאלה זו, וראו במבוא למסכת דמאי.</i>, על כן התקבלו דבריו של הרמב"ם ללא עוררין. גם חוקר כפליקס קיבל כְמובן מאליו שאיסור ספיחים נגזר בזמן כלשהו, והוא התמקד בשאלה מתי חודשה גזרת ספיחים. להערכתנו איסור ספיחים הוא כמו הלכות שביעית האחרות, החלטה רגילה שקיבלוה חכמים, והשאלה מתי התקבלה ההחלטה מחייבת בירור כמו כל פרט הלכתי אחר.
<b>מהותו של האיסור</b>
כפי שראינו ניתן לפרש את המשנה או כאיסור לאכול וללקט ספיחים או כאיסור לסחור בהם. במשנה שני הפירושים אפשריים. את המקבילות המזכירות את האיסור פשוט יותר לפרש כפירוש הראשון. כך, למשל, במעשה ברבי שמעון בר יוחאי מדובר על אדם שלקט ספיחים, והחכם רואה בכך הפרת פסק ההלכה של חכמים. גם כל הדרשות שהובאו מתפרשות יפה כאיסור אכילה. בספרות הפרשנית קיימות הצעות מספר לפרשנות אחרת, אך אין להצעות אלו בסיס במכלול העדויות<sup class="footnote-marker">27</sup><i class="footnote">פליקס, ספיחים, עמ' 390-389 . מרבית ההצעות מבארות מקור אחד או שניים, אך כאמור לא את מכלול המקורות.</i>.
מהדרשות שהבאנו ברור שרבי עקיבא ובני דורו הכירו את האיסור, וחכמי הדור הבא, דור אושא, חולקים בפרטי האיסור, ובמידה מסוימת חולקים עליו בכללו (דברי רבי שמעון). כאשר החליט רבי להתיר קניית ירק במוצאי שביעית התיר למעשה חלק מאיסור ספיחים, אך עדיין נותר האיסור לאכלם בשביעית עצמה. פליקס הציע שרבי עקיבא כבר מדבר על איסור ידוע, ולכן סבר שהאיסור הוא פרי החלטתם של רבן גמליאל ובני דורו. פליקס מפנה למימרה ידועה שהבעל טוען בה להגנתו שחלה היא דבר תורה, ושביעית "מדרבן גמליאל וחביריו" (ירו', פ"ט ה"ט, לט סע"א). לדעתו האיש התכוון שאיסור ספיחים הוא רק חידוש של רבן גמליאל ובית דינו. דומה שזה פירוש מפליג. האיש שם חשוד על השמיטה, ולא על אכילת ספיחים בלבד. כל כוונתו היא שחכמי דור יבנה החמירו רבות בהלכות שביעית, ואין לתלות בו למדנות יתרה והכרה בחידוש ההלכתי של הלכות ספיחים דווקא.
עדויות מספר מלמדות על מצב שגזרת ספיחים אינה נוהגת בו<sup class="footnote-marker">28</sup><i class="footnote">פליקס, ספיחים, עמ' 394-390 . אנו חולקים על חלק מראיותיו, והרוצה יעיין וימצא את ההבדלים בין דרכנו לדרכו.</i> :
• יוספוס אומר "ומה שתוציא הארץ מאליה יהא לשימוש משותף לכל מי שירצה לבני העם ולנכרים ולא יישמר ממנו דבר" (קד', יב ג, 281). המשפט נכון על פרי העץ, אך אינו נכון על ספיחים ודגנים. פליקס מפרשו כאילו משמע ממנו שגזרת ספיחים טרם נגזרה. לו היה יוספוס מנסח את דבריו בקפדנות היה צריך להזכיר שספיחי דגנים אסורים, שכן זה כתוב במפורש בתורה. אין זאת אלא שהמשפט מנוסח באופן כללי בלבד. הוא מתייחס ישירות לפסוק המקראי "והיתה שבת הארץ לכם לאכלה" (ויקרא כה ו), מבלי לתת את דעתו לפסוק הקודם "את ספיח קצירך לא תקצור ואת ענבי נזירך לא תבצֹר" (שם ה). על כן אי אפשר להסיק מהמשפט מה הייתה דעתו של יוספוס על ספיחי ירק, שחשיבותם במכלול סל המזונות שולית.
• משנת שקלים (פ"ד מ"א) מדברת על שומרי ספיחים, ומכאן משמע לכאורה שיש לשמור עליהם וניתן להשתמש בהם. ברם המדובר הוא בשומרים על התבואה שרצו להביא ממנה את העומר. אין לכך קשר לגזרת ספיחים, שהרי ספיחי דגנים אסורים מהתורה. נראה שההלכה הייתה שליחיד ספיחי דגנים אסורים, אך מותר להביא מהם קרבן עומר למקדש, ואין לכך קשר לגזרת ספיחים<sup class="footnote-marker">29</sup><i class="footnote">פליקס מסכים כי מדובר רק בשמירת ספיחים למקדש.</i>.
• שדה שנטייבה (פ"ד מ"ב) – עסקנו במשנה בהרחבה וראינו שלפי פשוטה אין בה עניין לגזרת ספיחים, ועניינה זיבול השדה בשנה השישית במועד האסור או בשנה השביעית בצורה אסורה.
• עקירת לוף (פ"ה מ"ד) – בפירושנו הראינו שמשנה זו מתפרשת טוב יותר ללא כל קשר לגזרת ספיחים.
• התוספתא קובעת: "כל ירקות שהושקו לפני ראש השנה מותר לקיימן בשביעית, אם היו דקין אסור לקיימן מפני מראית העין. אין מחייבין אותו לשרש את הלוף, אלא מניחין כמות שהוא" (פ"ב הי"א). אם כן ספיחי הירק מותרים באכילה.
• לוף שעברה עליו שביעית (פ"ד מ"ג) – בפירושנו ראינו כי הירושלמי פירש את משנתנו בלוף שוטה, ירק שדה שעליו לא חלה מצוות שביעית, וזאת כדי להימנע מלתרץ שהמשנה היא מלפני גזרת ספיחים.
• בסדרת ברייתות מדובר בפשטות על ליקוט ירקות, כלומר שאלו ספיחים ומותר ללקטם ולאכלם<sup class="footnote-marker">30</sup><i class="footnote">משנה, פ"ח מ"ד; תוס', פ"ה ה"י; פ"ה הט"ז; פ"ו הכ"א; ירו', פ"ז ה"ב, לז ע"ג.</i>. בדוחק רב ניתן להעמיד מקורות אלו בספיחים של ירקות שדה, וכאילו עליהם אין גזרת ספיחים חלה<sup class="footnote-marker">31</sup><i class="footnote">המשנה לעיל (פ"ח מ"ד) אכן עוסקת בירקות שדה.</i>.
במקורות התנאיים בדרך כלל פסקו לאיסור כחכמים ורבי עקיבא, ולכל היותר הקלו כרבי יהודה (שספיחי חרדל מותרים). בירושלמי מסופר שרבי חנינא איש ציפורי פסק כרבי יהודה, ורבי יוחנן כרבנן (ירו', לח ע"ג; ביצה פ"א ה"ה, ס ע"א; בבלי, ד ע"א). גם רבי פסק לאיסור. הוא התיר ירק במוצאי שביעית, הווה אומר שבשביעית עצמה הירק אסור (ראו פירושנו לעיל, פ"ו מ"ד). אגב, שם מדובר על מסחר בירק.
אך היו גם שפסקו אחרת. כך למשל מסופר: "אמר רבה בר בר חנה, סח לי רבי יוחנן בן אלעזר: פעם אחת נכנסתי אחר רבי שמעון בן רבי יוסי בן לקוניא לגינה, ונטל ספיחי כרוב ואכל ונתן לי, ואמר לי: בני, בפני – אכול, שלא בפני – לא תאכל" (בבלי, פסחים נא ע"א-ע"ב). רבי יוסי בן לקוניא פוסק כרבי שמעון שמותר לאכול ספיחי כרוב, אך מזהיר את תלמידו שלא ינהג כן אלא בנוכחותו כי אחרים פוסקים לאיסור<sup class="footnote-marker">32</sup><i class="footnote">ואולי התכוון לומר "אכול בפני כדי להראות שאתה מקבל את דעתי, שהיא כדעת רבי שמעון".</i>. זאת כאמור לפי שיטת הבבלי שרבי שמעון הוא המיקל ומתיר רק בספיחי כרוב. במקביל יש עדויות לנוהג להקל ולהתיר גזרת ספיחים: "מתריעין על הספיחין בשביעית מפני שיש בהן פרנסה לעניים" (בבלי, תענית יט ע"ב). ממימרה זו ניתן להסיק שתי מסקנות. ראשית שבפועל היה ניתן להשתמש בספיחים, ואפילו ברצון חכמים. הווה אומר שבפועל נהגו כרבי שמעון, או שפירשו את האיסור בצורתו המצומצמת, כאיסור על המסחר בלבד. המסקנה השנייה היא שמבצבצת התפיסה שרק עניים רשאים לאכול ספיחים, ומלכתחילה גם ההיתר לאכול פרות שביעית הוא לעניים בלבד. אמנם "והיתה שבת הארץ לכם לאכלה לך ולעבדך ולאמתך..." (ויקרא כה ו), אבל הכוונה היא שהכול רשאים לקטוף מהפרות, או לפחות כך פירשו חכמים את הצו המקראי. הווה אומר שגם הספיחים נתפסים כפרנסת עניים, אך הכול רשאים לאכלם, אלא שלעשירים אין צורך בהם. זאת ועוד, בספרות חז"ל המושג "עני" יש שפירושו בלשון חכמים אדם סתם, שאינו עשיר או שאינו רם מעלה. כל זאת משום ש"עניות מצויה" (ירו', נדרים פ"ט ה"ד, מא ע"ג). הדיון ב"עני" תוך כוונה לסתם אדם מופיע גם במקורות נוספים<sup class="footnote-marker">33</sup><i class="footnote">משנה, פ"ה מ"ג; כתובות פ"ה מ"ח; פ"ו מ"ד; פאה פ"ח מ"ה; שקלים פ"א מ"ז, וראו במבוא למסכת מעשרות ועוד.</i> הדנים בסתם אדם מישראל, שבכל השנים מצבו קשה ובשנה השביעית הוא על סף רעב<sup class="footnote-marker">34</sup><i class="footnote">ראו פירושנו לעיל, פ"ה מ"ג.</i>. כך או כך, המדרש מבין שספיחים עומדים לאכילה. הר"ש למשנתנו מעיר שיש שאינם גורסים את המשפט, ברם עדי נוסח טובים אחדים מעידים כי אכן המשפט מקורי<sup class="footnote-marker">35</sup><i class="footnote">מלטר, תענית, עמ' 78 , וראו דקדוקי סופרים על אתר, עמ' 108 הערה א.</i>. מכל מקום, על אף שהמשפט מופיע רק בתלמוד הבבלי נראה שהוא משקף מסורת ארץ ישראלית, שהרי בבבל לא היה דין ספיחים, שהרי לא נהגה שם שביעית.
מימרה סתמית נוספת המניחה שספיחים מותרים בשביעית מופיעה בתלמוד הבבלי, אך שם היא מובאת רק במהלך דיון דיאלקטי כאפשרות תאורטית (בבלי, מנחות ה ע"א). לספיחי שביעית מעמד מיוחד. מצד אחד רבי שמעון מודה שהם קדושים בקדושת שביעית (ירו', שביעית פ"ו ה"ג, ו ע"א ועוד), ומצד שני אם התערבבו בירקות היתר הם בטלים באחד ממאה, שלא כפרות שביעית שאינם בטלים בתערובת (ירו', תרומות פ"ה ה"א, מג ע"ב), ושתי האבחנות רק אמוראיות. כמו כן שאלו האם דין ספיחים חל על צמחים מסוימים (ירו', פ"ט ה"ה, לט ע"א; מעשרות פ"ה ה"ז, נב ע"א).
אם כן, רוב המשניות העוסקות בשעה שטרם נגזרה גזרת ספיחים מתפרשות היטב ללא קשר לספיחים. לדעתנו איסור ספיחים מצטרף לשאר הלכות שביעית; יסודו בדברי התורה הכלליים, ופיתוחו בדיוני חכמים. הדרשות למקרא אינן יותר מאסמכתא בלבד, ולא הן יצרו את ההלכה.

Mishnah 2

המשנה מתחילה בעניין חדש של ביעור פרות בשביעית, ומקפלת סדרת הנחות בדבר הלכות ביעור. לפי התפיסה ההלכתית פרות האילן הם הפקר וכל הרוצה רשאי לקטפם ולאכול מהם כרצונו, אבל אסור לאגור את הפרות. משמעותו של דבר שכאשר נגמרת עונת הפרות יש לבערם, כלומר להפקירם. בפירוט דיני ביעור שביעית עסקנו במבוא. משנתנו מבררת מהו סוף עונת הפרות, ומניחה שלכל פרי ולכל אזור עונה משלו. כך גם במדרש התנאים: "ליתן ביעור לזית ולכרם זה בפני עצמו" (מכילתא, משפטים כ, עמ' 329 ; השוו מכילתא דרבי שמעון בר יוחאי, כג יא, עמ' 217). הארץ כולה מחולקת לתשעה אזורים, ובכל אזור מותר לאגור פרות עד סוף עונתו של אותו פרי באותו אזור. החלוקה המדויקת מדגישה את מידת התחכום של קדמונינו. ההלכה פרטנית ומדקדקת מאוד, ותלויה באבחנה גאוגרפית חדה ובהכרת הארץ כמכלול.
<b>שלוש ארצות לביעור</b> – ארץ ישראל מתחלקת לצורך הביעור לשלושה אזורים: <b>יהודה ועבר הירדן וגליל שלוש שלוש ארצות לכל אחת ואחת</b> – בכל אזור שלושה חלקים. המשנה בנויה כאילו בשני מעגלים: בראשון חלוקה לשלוש ארצות ובשני חלוקת משנה של כל אזור. כפי שנראה להלן חלוקת המשנה באה מתקופה מאוחרת יותר, ולכן לעבר הירדן כבר אין אותה חלוקה פנימית לשלושה חלקים. במקורות חז"ל שתי צורות חלוקה של הארץ לשלוש ארצות בסדר של המשנה (יהודה, עבר הירדן, גליל, ולשנים יהודה והגליל). החלוקה לשלוש מופיעה בארבעה הקשרים הלכתיים שונים:
1. במשנתנו;
2. בדיני חזקה: "שלש ארצות לחזקה, יהודה ועבר הירדן והגליל. היה ביהודה והחזיק בגליל, בגליל והחזיק ביהודה, אינה חזקה עד שיהא עמו במדינה" (משנה, בבא בתרא פ"ג מ"ב ומקבילותיה). ההנחה היא שאדם יודע מה מתרחש בנחלה הנמצאת באזור שלו, אך לא בנחלות מרוחקות יותר. האזור מכונה כאן "מדינה";
3. בדיני נישואין: "שלש ארצות לנשואין, יהודה ועבר הירדן והגליל. אין מוציאין מעיר לעיר ומכרך לכרך, אבל באותה הארץ מוציאין" (משנה, כתובות פי"ג מ"י). ההנחה היא שבאותו אזור תנאי המחייה דומים, אך תנאי המחייה באזור אחר שונים, והיא לא התחתנה על דעת זה;
4. בדיני עיבור שנה: "על שלש ארצות היו מעברין את השנה על יהודה ועל עבר הירדן ועל הגליל על שתים מעברין ועל אחת אין מעברין ואם עיברוה הרי זו מעוברת ואם היתה ארץ יהודה אחת משתי ארצות היו שמחין מפני אביב שבא הימנה" (תוס', סנהדרין פ"ב ה"ג, עמ' 416). העיבור מותנה בתנאי הטבע והחקלאות, ובכל אזור תנאי חקלאות שונים, כולל הבשלת הפרות במועדים שונים. הנחה זו דומה להנחה שבמשנת שביעית<sup class="footnote-marker">36</sup><i class="footnote">גם בדיני הבאת גט יש חשיבות לאזור. כך נפרש את משנת גיטין פ"א מ"א, אך אין שם רשימת האזורים.</i>.
כל המשניות מניחות שבתוך האזור יש תנועה והכרה של הנתונים, אך אדם מאזור אחד אינו מגיע לאזור השני, וכן משמעות החלוקה במשנתנו. מסתבר אפוא שזו הייתה חלוקה קבועה וקדומה שההלכות השונות עושות בה שימוש. גם יוספוס מחלק את הארץ בצורה זהה לשלושה מחוזות: גליל, יהודה ועבר הירדן. הוא פותח בגליל כי זה נושאו העיקרי, שהרי הקטע בא כפתיחה לתיאור המלחמה שהחלה בגליל (מלח', ג ג, 58-35). כבר קליין עמד על כך שיוספוס משקף אותו מקור ספרותי או תפיסה גאוגרפית כמו החלוקה ההלכתית<sup class="footnote-marker">37</sup><i class="footnote">קליין, פרק; ספראי, יוספוס.</i>. הדבר בולט בתיקונים ובשינויים שהכניס יוספוס לחלוקה המקורית כדי להתאימה לצרכיו. שינויים אלו ניכרים במבנה ובעריכת הקטע. החלוקה אפוא קבועה וקדומה, אך החלוקה המפורטת מופיעה רק בהקשר של משנתנו, ואין לה מקום בנושאים האחרים שמדובר בהם באזורים גדולים יותר שקשרי המסחר והניעות ההדדית ביניהם מועטים.
במקורות מופיעה במקביל גם חלוקה נוספת לשתי ארצות, יהודה והגליל בלבד. ניתן לקבוע ללא היסוס שהחלוקה לשתיים היא החלוקה המקובלת בספרות חז"ל. זאת ועוד, החלוקה לשלוש מופיעה בשלוש משניות אנונימיות (סתמיות) בעקרונות הלכתיים מרכזיים. לפחות את משנתנו ניתן לתארך לתקופה הקדומה יחסית, לדור יבנה או לפניו (להלן). לעומת זאת החלוקה לשתיים מופיעה רבות בפי חכמי דור אושא<sup class="footnote-marker">38</sup><i class="footnote">משנה, תרומות פ"י מ"ח; מעשרות פ"ב מ"ג; ירו', פסחים פ"ד ה"א, ל ע"ד; פ"י ה"ו, לז ע"ד; ראש השנה פ"ד ה"ה, נט ע"ג; כתובות פ"א ה"א, כה ע"א; מדרש שמואל, ח א, ועוד רבים.</i>. בחלק אחר של המקרים החלוקה הזאת מופיעה במשניות שקשה לתארך את עריכתן, אף שהנושא ההלכתי עצמו עשוי להיות קדום<sup class="footnote-marker">39</sup><i class="footnote">כגון במשנה, פסחים פ"ד מ"ה וראו פירושנו לה; כתובות פ"ד מי"ב; תוס', כתובות פ"ב ה"ה; גיטין פ"ז ה"ז ועוד רבים.</i>. נראה אפוא שיש בסיס איתן למסקנה שחלוקת ארץ ישראל לשלוש הייתה החלוקה הקדומה ויסודה בסוף ימי בית שני, כפי שעולה מדברי יוספוס, והמשניות משתמשות בה, והחלוקה לשתיים מקובלת בהמשך תקופת התנאים. כפי שנראה להלן, ההבדל בין שתי החלוקות אינו ספרותי אלא יישובי.
בימי בית שני היה עבר הירדן אזור יישוב יהודי גדול ופורח. עדות לכך יש בעשרות עדויות על היישוב בעבר הירדן. היישוב היהודי דעך וכמעט חוסל במרד הגדול או במרד בר כוכבא. לאחר המרד אנו שומעים רק על יישוב יהודי דל בעבר הירדן. קהילות יהודיות נמצאו כמובן בערים הגדולות, וכן בעמק הר'ור בלבד<sup class="footnote-marker">40</sup><i class="footnote">עדיין חסר לנו סיכום עדכני על היישוב היהודי בעבר הירדן. לסיכום כללי ראו ספראי, יוספוס, עמ' 110-106 ; ספראי, מצב, עמ' 214-212 .</i>. נראה שאת חורבן היישוב יש לתלות במרד בר כוכבא, אך שאלת המועד המדויק אינה ברורה. מכל מקום, זו הסיבה לכך שעבר הירדן איננו נזכר במשניות רבות המתמקדות ביהודה והגליל בלבד.
<b>גליל עליון וגליל התחתון והעמק</b> – כל אחד משלושת האזורים מתחלק לשלושה: תחתון, עליון ועמק, והזיהוי המדויק יבורר להלן. <b>מכפר חננייה ולמעלן כל שאינו מגדל שיקמים גליל העליון</b> – הגבול המוצע הוא כפר חנניה. זיהויו של כפר חנניה מובטח, יותר מכל יישוב אחר בתקופת המשנה והתלמוד. השם הקדום נשמר והוא כונה בערבית "כפר ענן", בבקעת בית הכרם. המקורות מתארים את מרחקו מציפורי, והוא מתאים לכפר ענן זה. מיקומו גם מתאים לשמש גבול גאוגרפי בין הגליל התחתון והעליון, כפי שמופיע כפר חנניה במשנתנו. מעבר לכל זה בידינו עדות נוספת, חשובה ביותר, מטיפוס אחר. בספרות חז"ל מתוארים כלי החרס שיוצרו בכפר חנניה. בבדיקות ארכיומטריות התברר שאכן מספר טיפוסים של כלי חרס שהיו נפוצים בגליל נוצרו בכפר חנניה. בחפירות במקום נתגלו שרידי הכבשנים הרבים שהיו ביישוב. לפיכך הזיהוי מובטח לחלוטין<sup class="footnote-marker">41</sup><i class="footnote">לאיסוף המקורות ודיון ארוך בזיהוי ראו אדן, כלי חרס, ובעיקר עמ' 32-27 ; ספראי, פרקי גליל, עמ' 66-63 .</i>. יוספוס בתיאורו הנזכר קובע את באר שבע כגבול בין הגליל העליון והתחתון; תל באר שבע, שגם בזיהויו אין ספק, מתנוסס מעל בקעת חנניה, כק"מ מכפר חנניה. נראה אפוא שבזמנו היה באר שבע היישוב העיקרי, ובתקופת חז"ל הפך כפר חנניה לאתר המרכזי באזור. ואכן בסקר ארכאולוגי קפדני התברר שכפר חנניה היה בימי בית שני כפר קטן ובמאה השנייה גדל הכפר והפך לעיירה בינונית ששטחה קרוב לארבעים דונם<sup class="footnote-marker">42</sup><i class="footnote">שנקמן, סקר; ליבנר, סקר, עמ' 69-68 ; 98-95 .</i>. המשנה מסמנת שני קריטריונים לגבול בין הגליל העליון לתחתון: כפר חנניה וגידול שקמים. במינוח "כפר חנניה" כוונתם מן הסתם לבקעת בית הכרם, שהיא אכן הגבול הטבעי בין שתי ארצות הגליל. גידול השקמים הוא עיקרון משני. השקמים גדלים בגובה נמוך, עד 500-400 מ', וקו גובה זה מתאים לקביעת הגבול בין הגליל העליון לתחתון. רבן שמעון בן גמליאל בתוספתא (פ"ז הי"א) מוצא לכך סיוע מפסוק. <b>מכפר חנניה ולמטן כל שהוא מגדל שיקמים גליל התחתון</b> – גבול הגליל התחתון מסומן בצורה חלקית. נאמר מהו הגבול הצפוני, אך לא מהו הגבול הדרומי. יוספוס למשל קובע את כסלות תבור כגבול דרומי, ובספרות חז"ל מופיע כפר עותנאי (מגידו של ימי בית ראשון) כגבול, ובכך נדון להלן <b>ותחום טבירייה העמק</b> – העמק הוא תחום טבריה, בקעת הכנרות. בכמה עדי נוסח<sup class="footnote-marker">43</sup><i class="footnote"><b>ו</b>, <b>ז</b>, <b>ט</b>, <b>כ</b>, <b>ל</b>, <b>מ</b>, <b>נ</b>, <b>ס</b>, <b>פ</b>, <b>ש.</b></i> "והעמק" בוי"ו החיבור, כאילו יש עמק ותחום טבריה נוסף לו, וכן מעיד ר' שלמה עדני במלאכת שלמה על אתר בשם הרש"ס (והוא, כאמור במבוא, גם ב- <b>ס</b>, שהוא כתב יד של פירוש הרש"ס). לפי נוסחה זו "העמק" הוא עמק יזרעאל. מבחינת עדי הנוסח אפשר לקבל את הנוסח, אך לא מבחינת מבנה המשפט. שהרי המשנה מפרטת מהו העמק, ואם כתוב <b>והעמק</b>, הרי שהמשפט חסר סיום. גם בתוספתא הנוסח הוא "אי זהו עומק שבגליל כגון גנוסר וחברותיה" (תוס', פ"ז הי"א).
כאמור גם יוספוס קובע שכסלות הוא גבולו התחתון של הגליל, וכך נותר עמק יזרעאל מחוץ לו. עוד נוסיף שתנאי הטבע בעמק יזרעאל שונים למדי מאלו של בקעת כנרות החמה, שגובהה נמוך מפני הים. החלוקה משקפת אפוא מצב שעמק יזרעאל אינו נחשב בו לחלק מהגליל היהודי.
אחד המקורות המזכירים חלוקה לשני אזורים (יהודה וגליל) מזכיר גם את נקודת הגבול הדרומית של הגליל התחתון, והיא כפר עותנאי (משנה, גיטין פ"ז מ"ז). קשה לתארך קטע זה כשלעצמו, אך מסתבר שהוא משקף את התפיסה של דורות אושא ורבי שעמק יזרעאל נכלל בגליל<sup class="footnote-marker">44</sup><i class="footnote">רבי יהודה בן תימא מתייחס פעם אחת למשפט זה (ירו', בבא מציעא פ"ז ה"י, יא ע"ג), אך כמובן אין בכך ללמד אלא שהכיר את ההלכה במשנת גיטין. מכל מקום במקבילות בתוספתא (פ"ה הכ"ב) ובבבלי (בבא מציעא צד ע"א) המשפט של רבי יהודה בן תימא מצוטט ללא הקטע המזכיר את כפר עותנאי. זמנו של רבי יהודה בן תימא מחייב בירור; כנראה היה בן דור אושא, אך עדיין הדברים מחייבים בירור.</i>. בתיאור הקצר של ארץ ישראל של קלאודיוס פטולמאוס כפר עותנאי הוא חלק מהגליל. תיאורו של קלאודיוס פטולמאוס משקף את ראשית המאה השנייה<sup class="footnote-marker">45</sup><i class="footnote">קלאודיוס פטולמאוס, גיאוגרפיה, פרק טו. קלאודיוס פטולמאוס היה גאוגרף יווני; הוא תיאר את כל העולם הרומי, ואף חלקים מהמזרח הרחוק.</i>. מכל מקום, בשנת 120 לערך הוצב בכפר עותנאי לגיון רומי שפיקח על כל הגליל. מתקופה זו ואילך ודאי שעמק יזרעאל נתפס כחלק מהגליל. אם כן, החלוקה שעמק יזרעאל אינו בגליל משקפת תקופה קדומה יותר, ראשית דור יבנה, כפי שפירשנו לעיל.
<b>וביהודה ההר והשפלה והעמק</b> – זו החלוקה הסכמטית, כמו בגליל. <b>ושפילת לוד כשפילת הדרום</b> – המשפט קשה; הרי היה מקום לצפות לכך שהמשנה תגדיר מהו ההר ומהי השפלה, ואין מקום לכך שייאמר ששפלת לוד היא כשפלת הדרום, וכי מי הזכיר שתי שפלות אלו? בתוספתא הנוסח מסודר הרבה יותר: "אי זהו הר שלה, זה הר המלך. שפלה שלה, זה שפילות (שפלת) לוד<sup class="footnote-marker">46</sup><i class="footnote">ליברמן מציין לחילופי נוסח בעלי חשיבות משנית.</i>. עומק שלה, מעין גדי ועד יריחו" (תוס', פ"ז ה"י). זו חלוקה מסודרת וסבירה. היא משקפת כמובן מצב שהיישוב היהודי באזור ים המלח אינו כולל את צוער, שכן זו מצויה מחוץ לתחומי ארץ ישראל (על כך גם להלן). נוסח זה חוזר גם בירושלמי (לח ע"ד), ושם בשינוי קל: "ושפלתו, זו שפלת דרום". אם כן הנוסח במשנה בא לתאם את שינוי הנוסחים הללו, והעורך מסביר ששפלת לוד היא שפלת הדרום, או שיש לגרוס במשנה "ושפילת לוד ושפילת הדרום". כך גורסים <b>ו</b>, <b>נ</b>, <b>ש</b>, וכן חלק מנוסחאות הספרי<sup class="footnote-marker">47</sup><i class="footnote">ספרי דברים, ו, עמ' 14 , המשתמש במשנתנו כמקור השראה.</i>. זו עדות מעניינת לעריכת המשנה. העורך הכיר את הברייתות הקדומות ומנסה לגבש נוסח מסכם. בירושלמי ובתוספתא אותן ברייתות קדומות מצוטטות ללא שינוי<sup class="footnote-marker">48</sup><i class="footnote">הצגה זו של הדברים מבוססת על עמדתנו באשר ליחסי העריכה בין התוספתא והמשנה, ראו דיוננו במבוא. לדעתו של פרידמן המשנה משתמשת בעריכת התוספתא. ברם במקרה שלנו צריך יהיה לומר שהמשנה משתמשת גם בירושלמי. אלא שאין כאן שימוש בעריכת התוספתא או בעריכת המשנה, אלא בחומרים הקדומים ששוקעו בחיבורים אלו. עריכת התוספתא והירושלמי מאוחרים למשנה, אך יש בהם חומרים קדומים למשנה.</i>. ייתכן גם שהאות כ"ף היא אות ההדגשה, כמו בהגדה של פסח: "אמור לו כהלכות הפסח"<sup class="footnote-marker">49</sup><i class="footnote">ספראי וספראי, הגדת חז"ל, עמ' 211 .</i>.
המונח "דרום" הכיל בתקופה הקדומה משמעויות מספר. אווסביוס מכנה במונח זה יישובים בדרום הר חברון, ובמקום אחד נאמר שהוא תחום בית גוברין<sup class="footnote-marker">50</sup><i class="footnote">קליין, ארץ יהודה, עמ' 254-249 ; שוורץ, יהודה, עמ' 41-35 .</i>. אבל בספרות חז"ל בדרך כלל "דרום" הוא אזור לוד. המינוח "דרום" צמח כאשר מרכז היישוב היהודי היה בגליל, ואכן בספרות חז"ל המאוחרת, ובעיקר בספרות האמוראית, זהו המינוח הרווח. אם כן התוספתא משתמשת במינוח "לוד", הברייתא בירושלמי במינוח "דרום" והמשנה מאחדת את שני המינוחים.
<b>וההר שלה כההר המלך </b><sup class="footnote-marker">51</sup><i class="footnote">כך גרס בעל כתב היד, ומן הסתם זו טעות וצריך להיות "כהר המלך".</i> – כפי שראינו בניסוחים המקבילים התיאור הוא שההר שלה (של יהודה) הוא הר המלך. הניסוח במשנה מושפע מהרישא "כשפילת הדרום". לפי הסברנו משמע ש"הר המלך" הוא כינוי כללי לכל ארץ יהודה. המונח "הר המלך" נדון ארוכות במחקר. כמו המונח "דרום" הוא החל את דרכו כמונח לעיר מוגדרת, והפך לכינוי כללי. בהקשר שלנו הוא בוודאי מונח כללי. עדיין יש לברר מהו אזור הר המלך המוגדר. היו שהציעו את צפון יהודה, היו שהציעו את הרודיון, ולאחרונה הוצע שהכוונה לצפון מערב השומרון<sup class="footnote-marker">52</sup><i class="footnote">שחר, הר המלך, ושם כל הספרות המוקדמת.</i>. לא נרחיב בכך, ונסתפק בקביעה שאין כל עדות ספרותית או ארכאולוגית לכך שהיה יישוב יהודי בצפון מערב השומרון<sup class="footnote-marker">53</sup><i class="footnote">דר ואחרים, אום ריחן, עמ' 126-121 . ליישוב היהודי ביהודה מאפיינים ארכאולוגים בולטים, מקוואות וכלי אבן כמעט בכל יישוב, וכן גלוסקמאות. כל אלו נדירים ביותר בצפון מערב השומרון.</i>. מכל מקום, כפי שהעלינו נאמר בתוספתא שההר שלה (של כל יהודה) הוא הר המלך: "אי זהו הר שלה, זה הר המלך..." (תוס', פ"ז ה"י). משמע שהר המלך הוא כינוי כללי להר יהודה כולו, ואי אפשר לפרש שהכוונה לצפון מערב השומרון בלבד. אנו מסבירים את המשנה שההר "שלה" הוא של יהודה, לפי המקבילות. אבל אפשר היה גם להסביר שהכוונה להר של לוד, כלומר לצפון יהודה, אבל אז אנו נותרים ללא הגדרה להר של יהודה. ההסבר המוצע מעמיד על כנה, בפשטות, את המשנה ומציג אותה כחלק מהשתלשלות הנוסח של התיאור, וכאמור בידינו שני עדים מקבילים וקודמים לאותו נוסח. בספרי דברים נעשה שימוש במשנתנו, ושם מוסבר: "פנו וסעו לכם (דברים א ז) – ...בערבה – זה מישור של צוער, בהר – זה הר המלך, בשפלה – זה שפלת לוד ושפלת הדרום<sup class="footnote-marker">54</sup><i class="footnote">בתרגום יונתן: "בשפילתא ובדרומא".</i>..." (ספרי דברים, ו, עמ' 14). הנוסח מאשר את שחזורנו, וגם בו ברור שהר המלך הוא כל יהודה.
<b>מבית חורון ועד הים מדינה אחת</b> – כידוע קיימים עד היום שני כפרים בשם בית חורון, העליון והתחתון, והמרחק ביניהם אינו רב. כבר אווסביוס מזכיר את שני הכפרים (מס' 212 , עמ' 46), וברור שהכוונה במשנתנו לאחד מהם. בית חורון התחתון שוכן על גבול ההר והשפלה. לפי פשוטם של דברים כוונת המשנה לבית חורון תחתון, והעורך מדגיש שכל השטח מבית חורון מערבה הוא אזור אחד, זה המכונה לפני כן "שפילת לוד". המשנה מדגישה זאת משום שיש החולקים עליה. בירושלמי מובאת ברייתא: "מבית חורון ועד הים מדינה אחת – פרא-כורין (כלומר אזור אחד, שכן ביונית xωρα היא אזור). אמר רבי יוחנן, עוד היא יש בה הר ושפלה ועמק, מבית חורון ועד אמאוס הר, מאמאוס ועד לוד שפלה, מלוד ועד הים עמק" (ירו', לח ע"ד). רבי יוחנן חולק על המשנה. נראה שאין הוא פוסק מדעתו אלא מביא ברייתא קדומה המדגישה שאזור זה מתחלק לשלושה. בית חורון שבדברי רבי יוחנן היא כמובן בית חורון עליון; בינו לבין אמאוס מתרומם ההר. לא מן הנמנע שהחלוקה משקפת את הימים שלאחר מרד בר כוכבא שבהם התרכז היישוב היהודי ביהודה באזור לוד. יהודי לוד חילקו את אזורם לשלושה אזורי משנה, מתוך התחושה ש"יהודה" היא אזור לוד בלבד. לאחר מרד בר כוכבא כבר לא ישבו יהודים בשטח שבין אמאוס ובית חורון עליון<sup class="footnote-marker">55</sup><i class="footnote">ספראי, מצב, ובמיוחד תוס', דמאי פ"א הי"א; על המצב מאוחר יותר במאה השלישית ראו ירו', דמאי פ"ה ה"ט, כד ע"ד וההערה הבאה.</i>, אבל לתושבי לוד היו שם אדמות. על כן אנו שומעים בזמן הרבה יותר מאוחר על תושבי לוד שנפגעו בעת שפיקחו על כרמיהם ששכנו בהר המלך<sup class="footnote-marker">56</sup><i class="footnote">ירו', לח ע"ג; דמאי פ"ו ה"א, כה ע"ב; שבת פ"א ה"ד, ג ע"ד; עבודה זרה פ"א ה"ט, מ ע"ב; פ"ב ה"ט, מא ע"ד.</i>. דרך אגב, מקור זה מעיד שהר המלך הוא ההר שממזרח ללוד, ולא צפון השומרון.
בהמשך הסוגיה הגמרא מקשה על הצגת אזור לוד כארץ לעצמה, וניכר ניסיון לתאם בינה לבין הכותרת "שלוש ארצות". כל זאת מתוך ההנחה שרבי יוחנן אינו חולק על המשנה. אבל אין ספק, גם לפי הירושלמי, שרבי יוחנן חולק על המשנה, וממילא חולק גם על הכותרת "שלוש ארצות".
במשנה אין תיאור של העמק שביהודה, והוא נזכר במקבילות שבתוספתא ובירושלמי שכבר הבאנו: "עומק שלה, מעין גדי ועד יריחו". קשה לדעת מדוע חלק זה חסר במשנה. לאחר מרד בר כוכבא נפגע היישוב ביהודה, אך דווקא היישוב היהודי בבקעת הירדן נפגע פחות. על כן אין ההיעדר נובע מחולשת היישוב היהודי. מכל מקום המשנה מתארת את חלוקת אזור יהודה, אך אין לראות בכך עדות למצב היישוב היהודי באזור. גם כאשר האזור נפגע עדיין נותרו בו קהילות יהודיות, בעיקר באזור לוד, יבנה, דרום הר חברון ועמק הירדן<sup class="footnote-marker">57</sup><i class="footnote">ספראי, מצב.</i>. אפילו אם נכתבה המשנה בדור אושא היה צורך בתיאור יהודה.
במשנה אין פירוט של חלוקת המשנה של עבר הירדן, אבל בתוספתא ובירושלמי ערוך פירוט כזה. עיון בפירוט מעלה שלפנינו תופעה יוצאת דופן. בתיאור השפלה מובא פסוק מספר יהושע (יג יז): "חשבון וכל עריה אשר <b>במישור</b>..."; בתיאור העמק מובא פסוק אחר: "<b>ובעמק</b> בית הרם ובית נמרה וסכות וצפון..." (יהושע יג כז) ובתיאור ההר מובאת רשימת המקומות בעבר הירדן שבהם הדליקו משואות כדי לבשר על קידוש החודש<sup class="footnote-marker">58</sup><i class="footnote">תוס', ראש השנה פ"א הי"ז; פירושנו למשנה שם פ"ב מ"ב; ספראי, יוספוס.</i>. נמצאנו למדים שהחלוקה בשתי הברייתות (שהיא אותה ברייתא ששובצה בתוספתא [פ"ז הי"א] ובירושלמי [לח ע"ד]) אינה גאוגרפית אלא ספרותית. העורך אינו מדווח על חלוקה הלכתית רֵאלית, אלא מצטט פסוקים וברייתות כדי להעניק לקורא תחושה של תיאור גאוגרפי. דרך תיאור דומה נקטה המשנה לעיל בבואה לתאר את הארץ "השנייה" שאין שומרים בה על שביעית במלואה (ראו פירושנו לעיל, פ"ו מ"א). דרך תיאור זו נקראת "מפה אוטופית" או "מפה ספרותית". ההווה לכאורה מתואר תוך שימוש במקורות השראה ספרותיים או תוך כדי ציטוט מקורות קדומים, והזיקה למציאות קלושה, או שאין לתיאור כל זיקה למציאות.
לדעתנו החלוקה לשלושה אזורים ראשיים נקבעה כאשר עבר הירדן היה אזור יהודי גדול, אך הפירוט נכתב כאשר היישוב היהודי שם נעקר. מחברי הברייתות כבר לא הכירו את האזור של עבר הירדן ותיארו אותו בעזרת אוסף ציטוטים. תיאורים גאוגרפיים מעין אלו נדירים בספרות חז"ל, אך דווקא אזור עבר הירדן זכה לתיאור דומה בברייתא של התחומים<sup class="footnote-marker">59</sup><i class="footnote">ראו פירושנו לעיל, פ"ו מ"א; ספראי, מצב. בעל מלאכת שלמה מתחבט בסדר הפסקאות, שהרי ברישא הסדר הוא יהודה, עבר הירדן והגליל ובהמשך הסדר שונה, אבל אם מוציאים את עבר הירדן הרי שהסדר הוא כיאסטי: א ב – ב א. לשאלה זו של סדר ישיר או כיאסטי ראו למשל משנה, שבת פ"א מ"א; סוכה פ"ד מ"א - פ"ה מ"א; בזק, סוד עריכה, ועוד. בעל מלאכת שלמה מציע שעבר הירדן הושמט משום שהיישוב בו היה דל, ואנו הסברנו בדרכנו. לדעתנו המשנה פותחת ביהודה שכן בימי הבית ובדור יבנה שכן שם מרכז היישוב היהודי; ההמשך ובו פירוט אזורי המשנה הוא כאמור מלאחר מרד בר כוכבא, ואז מרכז היישוב היהודי היה בגליל. על כן נבחר הסדר הכיאסטי.</i>. אנו הסברנו את המשנה כיחידה ספרותית הכוללת בתוכה שניים או שלושה שלבים: חלוקת הארץ לשלושה חלקים, חלוקת משנה ופירוט החלוקה. הכותרת "שלוש ארצות" היא קדומה, מלפני חורבן היישוב היהודי של עבר הירדן במרד הגדול או במרד בר כוכבא. החלוקה המפורטת היא מאוחרת יותר, בהרבה או במעט, ובניגוד לכותרת שהיא חלוקה כללית הרי החלוקה הפנימית מיוחדת רק להלכות שביעית. תיאור גבולות הגליל מתאים, כאמור, לדור יבנה, ובעיקר לראשיתו. בדור יבנה החלו בהגדרת גבולות הארץ לצורך המצוות התלויות בה, ואין כל עדות שההלכה הקדומה יותר עסקה בלימוד פרטים אלו. החלוקה לשלושה אזורים קדמה אולי לדור יבנה, והיא חלוקה כללית, ומהווה ביטוי לתפיסה גאוגרפית של קדמונינו. במסגרת הדיון בהלכות שביעית נעשה שימוש בתפיסה גאוגרפית זו, אך הניסוח הגאוגרפי הוא רק כלי להדגשת הפן ההלכתי. השלב השני (החלוקה המפורטת) מאוחר לדור יבנה, והא ראיה שאין בו חלוקה של עבר הירדן. מקורות מאוחרים ניסו, כאמור, להשלים את החלוקה על ידי ציטוט פסוקים מהמקרא. אבל דווקא ההשלמה מדגישה את החסר.
בניגוד לשיטתנו פירש קליין כאילו משנתנו נערכה בימי החשמונאים. בימי יונתן החשמונאי צורפו ליהודה שלושת הנומוי (האזורים) הכוללים את צפון יהודה (עופרה ובית רימה) ולוד. על כן הוא פירש שמשנתנו מסבירה שאזור לוד שצורף זה עתה הוא כשפלת הדרום, והר של לוד הוא כהר המלך שהיה זה כבר ביהודה<sup class="footnote-marker">60</sup><i class="footnote">קליין, חלוקה.</i>. ברם הסבר זה מעורער. כאשר צירפו את לוד ליהודה הייתה עדיין שפלת הדרום אזור יישוב אדומי, ואף הגליל טרם נכבש. כל זאת מבלי לברר האם לא היה יישוב יהודי באזור לוד (כגון במודיעין עצמה) עוד לפני סיפוחה הפורמלי ליהודה. השאלה האחרונה נידונה רבות במחקר, ולא כאן המקום לבררה. מכל מקום, הרעיון שלפנינו משנה כל כך קדומה שנוסחה במאה השנייה לפני הספירה רחוקה ביותר וקשה להולמו.

Mishnah 3

<b>ולמה אמרו שלוש ארצות</b> – לשם מה החלוקה לשלוש ארצות. נראה שמשנתנו הכירה את המשנה הקודמת או את ההלכה שבה. אולי לא את כל המשנה, אך לבטח את פתיחתה. עם זאת, התחושה היא ששתי המשניות לא יצאו מתחת ידי אותו עורך, שהרי בעצם כבר במשנה הקודמת יש תשובה לשאלה של המשנה, שהרי נאמר בה "שלוש ארצות לביעור". <b>ש[י]היו אוכלין מכל אחת ואחת עד שיכלה האחרון שבא[ה]</b> – בכל אזור אוכלים עד שיכלה הפרי האחרון מאותו אזור.
<b>רבי שמעון אומר לא אמרו שלש ארצות אלא ביהודה ושאר כל הארצות כהר המלך</b> – דברי רבי שמעון חוזרים למשנה הקודמת, והוא חולק על הכותרת "שלוש ארצות". דברי רבי שמעון מנוסחים בתוספתא כך: "לא אמרו שלש ארצות אלא ביהודה, ושאר כל ארצות אוכלין והולכין עד שיכלה מבית אל ומיגורדה [מגידרה] של קיסריון [קיסרין]" (פ"ז ה"י). זו כמובן הקלה גדולה. רבי שמעון מכיר את ההלכה הקדומה בדבר חלוקה לשלושה אזורי משנה (משנה ב לעיל), שכן הוא מביאה בלשון "לא אמרו שלש ארצות". זו ראיה תוספת לתיארוך המשנה הקודמת לדור יבנה או לפניו. כפי שאמרנו לעיל גם רבן שמעון בן גמליאל מכיר את ההלכה שבמשנה. עד למרד בר כוכבא הייתה יהודה מרכז היישוב היהודי, על כן טבעי שבאותם ימים נהגה חלוקת משנֶה רק ביהודה, ולפי הסבר זה רבי שמעון מייצג את ההלכה הקדומה.
גם במשנתנו "הר המלך" הוא המקבילה לכל יהודה. עוד נאמר בתוספתא: "אוכלין מבית המלך עד שיכלה מבית אל..." (פ"ז הי"ב). שוב לפנינו שלושה ניסוחים לאותה הלכה. "כהר המלך" משמעו מבית אל, שהיא המקום האחרון שיש בו פרות בהר המלך. "גידרה של קסרין" איננה תל גדור (תל אל שיח זיראק) השוכנת על מצוק מעל הים מדרום לקיסריה, שכן אין בה ממצא ארכאולוגי מהתקופה שאנו עוסקים בה<sup class="footnote-marker">61</sup><i class="footnote">פורת ואחרים, עמק חפר, עמ' 113 .</i>, אלא אתר אחר סמוך לקיסריה שאיננו יכולים לזהותו. אולי שכן האתר ליד תל גדור, אך לא באתר המסומן אלא בצדו, או שהתחום העתיק נהרס על ידי גלי הים.
בית אל נבחרה משום שהיא הר גבוה, הגבוה בארץ יהודה, והפרות שם מבשילים מאוחר. "גידרה של קיסרין" היא כנראה מקום השוק או הנמל ליד קיסריה. מסתבר שהשוק שליד העיר הגדולה היה המקום שנוקזו אליו הפרות מכל האזור. אם כן, בכל הארצות הביעור הוא לפי המועד האחרון שיש בו פרות ביהודה. ברוב העדויות משתמע שדעת חכמים היא המקובלת.
<b>כל הארצות כאחת לזיתים ולתמרים</b> – מימרה זו חוזרת לכאורה לדעתם של חכמים (מלאכת שלמה), ואמנם החלוקה לאזורי משנה שרירה, אבל זמן הביעור של זיתים ותמרים הוא אחיד בכל הארץ. רבי שמעון בן אלעזר מוסיף לקבוצה זו את החרובים (תוס', פ"ז הי"ז; ירו', לח ע"ד). מסתבר ששלושת הפרות הללו הודגשו משום שהפרי יבש ונשמר זמן רב. אוכלים את הפרות הללו ללא שימור ועיבוד זמן רב לאחר קטיפתם, לכן אין טעם לקבוע זמן שונה בכל אזור. בתוספתא מפורטים זמנים שונים לכל פרי. זיתים אוכלים עד שיכלה האחרון שבתקוע או שבגוש חלב (תוס', פ"ז הט"ו) או שבמירון (ירו', לח ע"ד), ובתמרים עד שיכלה האחרון שבצוער (תוס', שם) או שביריחו (ירו', שם). מירון או גוש חלב מייצגים את הגליל העליון שגדלו בו זיתים בשפע רב, וצוער את עמק הירדן. צוער עצמה מצויה מחוץ לגבולות הארץ, ובתיאור העמק שביהודה הוזכרו רק יריחו ועין גדי שמצפון לצוער. עם זאת, ממסמכי בבתא אנו לומדים על יישוב יהודי נכבד באזור בדור יבנה.
הסברנו את המשפט "וכל הארצות..." לדעת חכמים. ברם ניתן להסבירו בדוחק גם לשיטת רבי שמעון. בכל הארצות אוכלים עד שיכלה מיהודה, אבל בזיתים עד שיכלה מהגליל העליון. לעומת זאת קשה במקצת להבין את החידוש בתמרים: הרי אוכלים בתמרים עד שיכלה מיהודה! אבל המשפט עשוי להתאים לרבי שמעון, אם כי אז יש לפרש שהוא לא נאמר ברצף עם המשפט הקודם של רבי שמעון אלא כשני משפטים נפרדים שנאמרו בהזדמנויות שונות, והמשפט השני היה מחובר עם הנוסח שבתוספתא ובברייתא בירושלמי, כך: 1."כל הארצות כהר המלך"; 2. כל הארצות כאחת לזיתים (עד שיכלה האחרון במירון/תקוע/גוש חלב), ולתמרים (עד שיכלה האחרון בצוער/יריחו). אם כך הוא, הרי שגם כאן הניסוח של המשנה הוא קיצור של הניסוח המלא שהשתמר במקבילות.
במקביל אנו שומעים גם על מועדים אחרים לביעור זיתים וענבים. בעיית היסוד היא שהשמן והיין אינם נאכלים רק בעונה. הם אמורים להספיק לכל השנה וכל עניין הביעור אינו מתאים להם, וביררנו זאת במבוא. מכל מקום, במקורות מופיעים גם זמנים אחרים. עד ראש השנה (תוס', פ"ח ה"ד), או: "ביין עד הפסח, בשמן עד העצרת ובגרוגרות עד הפורים" (ירו', פ"ז ה"ב, לז רע"ג). פירטנו קביעות אלו בפירושנו לעיל (פ"ז מ"ב). אשר לשאר פרות האילן התוספתא אומרת "אוכלין מה שבהר על שבעמק וממה שבעמק על שבהר" (פ"ז הט"ז). נמצאנו למדים שהכלל הקובע ש"שלוש ארצות הן, וכל אחת מחולקת לשלוש" הוא כלל כללי ביותר. יש החולקים עליו, ויש המגבילים אותו ומוציאים ממנו מינים מסוימים. אין הוא בסיס להלכה, ויש לראותו כסיכום ביניים שיש בו מסגרת ספרותית בלבד.

Mishnah 4

<b>הכובש שלושה כבשים בחבית אחת</b> – שלושה מיני פרות שכבשן ביחד למעין סלט. את השאלה האם אלו פרות או ירקות נברר להלן. לכל פרי מועד ביעור אחר, והשאלה היא מה יקבע את מועד הביעור של החבית. <b>רבי אליעזר אומר אוכלים על הראשון</b> – רבי אליעזר מחמיר כדרכו וקובע שיש לבער את הפרי לפי המועד המוקדם. <b>רבי יהושע אומר אף על האחרון</b> – רבי יהושע מיקל לבער אפילו לפי המועד של הפרי האחרון, <b>רבן גמליאל אומר כל שכלא מינו מן השדה יבער מינו מן החבית</b> – יש להתייחס לכל מרכיב בחבית בנפרד. רבי אליעזר ורבי יהושע רואים בכל אשר בחבית פרי אחד ורבן גמליאל רואה בהם פרות נפרדים, אף שוודאי הטעם עבר ממין אחד לשני, <b>והלכה כדבריו</b> – המשפט חסר בעדי נוסח אחדים<sup class="footnote-marker">62</sup><i class="footnote"><b>א</b>, <b>ל</b>, <b>מ</b>, <b>ס</b>, <b>פ</b>, <b>ץ</b> וכן "במשניות מדויקות", כדברי בעל מלאכת שלמה.</i>. הלומדים שעסקו במשניות במהלך הדורות למדו אותן מתוך מגמה לברר את פסק ההלכה, על כן הוסיפו לעצמם לעתים הערות על ההלכה, ואלו חדרו לעתים לנוסח המשנה. תוספת מעין זו אופיינית לדפוס קושטא<sup class="footnote-marker">63</sup><i class="footnote">ראו תיאור כתבי היד למסכת יומא.</i>. במקרה שלפנינו יש להודות שלנוסח "הלכה כ..." עדות נאמנה, ואולי היה מקום להעדיפה. ברם אפשטיין צודק בקובעו שצמד המילים הללו אינו במשנה<sup class="footnote-marker">64</sup><i class="footnote">אפשטיין, מבוא, עמ' 687 .</i>. בירושלמי נאמר "תני והלכה כדבריו" (ירו', לט ע"א), מכאן שמילים אלו לא היו בנוסח המשנה שעמד לפני אמוראי ארץ ישראל (מלאכת שלמה). המשפט חדר אפוא למשנה מתוך הירושלמי.
במשנה בכלל אין פסקי הלכה רבים<sup class="footnote-marker">65</sup><i class="footnote">אפשטיין, שם; פירושנו לפאה פ"ג מ"ו; יבמות פ"ד מי"ג. לפסיקת הלכה "פרטית" ראו מנחות פ"ד מ"ג; נידה פ"א מ"ג, והנספח לפירושנו למסכת ביצה.</i>, ויש לברר את הנוסח בכל מקום שהצירוף "הלכה כ..." מופיע בו במשנה. מכל מקום אף כאשר יש פסק כזה, בספרות התנאית או האמוראית, אין זה פסק הלכה המקובל על הכול, אלא ביטוי לדעתו של תנא או אמורא מסוים<sup class="footnote-marker">66</sup><i class="footnote">ראו הנספח למסכת ביצה.</i>.
<b>רבי שמעון אומר כל הירק אחד לביעור</b> – בהבנה הפשוטה דעתו של רבי שמעון אינה קשורה למחלוקת הקודמת אלא היא עניין חדש, והמשך לדעתו בעניין ביעור פרות. רבי שמעון טוען שאוכלים את כל הפרות עד שיכלו ביהודה, ואין חלוקת משנה בכל יתר האזורים אלא ביהודה, וכן אין חלוקה לאזורי ביעור של ירק. מסתבר שגם לדעת רבי שמעון אין אוכלים מירק אחד על רעהו, אלא שאותו ירק הוא מין אחד בכל הארץ, כפי שיוסבר להלן. אפשרות אחרת היא שבתוך אותו אזור אוכלים מירק אחד על השני עד שיכלה הירק האחרון, או שכל הירקות חולקו לקבוצות עונתיות וכל ירקות העונה באותו אזור נחשבות מין אחד. כל שלושת הפירושים הללו באו מתוך התפיסה שהמשפט הבא מדגים את דעת רבי שמעון. אבל ייתכן שהתנא שאמר את המשפט הבא חולק על רבי שמעון, וראו להלן.
<b>אוכלין ברגילה</b> – הרגילה היא ירק בר קיצי המכונה כך עד היום, <b>עד שיכלו הסנריות מבקעת בית נטופה</b> – בקעת בית נטופה במרכז הגליל היא בקעה חמה ואדמתה, אדמת "טרה רוסה", פורייה ועמוקה. אבל הניקוז של הבקעה בעייתי, על כן לא היה אפשר לגדל בה אלא גידולי קיץ. לא ברור מה הן הסנדיות, אבל נראה שהן קרובות לרגילה. לדעת רבי שמעון מותר לאכול את הרגילה בכל הארץ ולסמוך על הסנדיות שנותרו בבקעת בית נטופה; שם כנראה נותר אותו מין זמן רב. בתוספתא הנוסח הוא "אוכלין ברגילה עד שיכלו אגוטרי, ובני גליל העליון עד שיכלו לופסי בית דגן וחברותיה. בגליל התחתון עד שיכלו אוזניות של שמעון אנא" (תוס', פ"ז הי"ג). המשפט הראשון מקביל למשנה, וקרוב לוודאי שכל הקטע מקביל למשנה. ברור שלפי דעה זו לכל אזור זמן שונה, והוא נקבע כנראה לפי הירק האחרון באזור. ה"אגוטרי" מקביל לסנדיות בבקעת בית נטופה שבמשנה. בית נטופה היא בגליל התחתון, ולכאורה הדבר קשה: אם אוכלים עד שיכלה ירק פלוני (אגוטרי/סנדיות) בבקעת בית נטופה – אי אפשר לאכול את כל הירקות עד שיכלו אוזניות ממקום אחר. אלא יש לומר שכל הירקות חולקו לקבוצות עונתיות: הרגילה בקבוצת גידולי הקיץ והאוזניות בקבוצת החורף. "בית דגן" היא היישוב הנקרא היום בית ג'ן בגליל העליון. "שמעון אנא" היא סימונייה, שמרון המקראית בצפון עמק יזרעאל (ליד מקומה של נהלל היום). "לפוסי בית דגן" הם הלפסן (משנה, כלאים פ"א מ"ה) או הלפת (ראו פירושנו לכלאים פ"א מ"ג). את ה"אגוטרי" וה"אוזניות" אין בידינו לזהות, וממילא כל הבנת המשפט אינה מבוססת. כאמור אין ביטחון שכל אלו הם דברי רבי שמעון. ייתכן שלדעתו כל הירקות של כל האזורים הם בבחינת מין אחד, והתנא בעל המשפט האחרון חולק עליו.
כל המשנה עוסקת לכאורה בירקות, וממילא עולה שאלת ספיחי שביעית. אם ספיחי שביעית אסורים – אין כל סיבה לקבוע את זמן הביעור שלהם, שהרי הם אסורים מכול וכול. פליקס מסביר את המשנה לפי דרכו: גזרת ספיחים נקבעה בדור יבנה על ידי רבן גמליאל ובית דינו, ומשנתנו לפני גזרת ספיחים<sup class="footnote-marker">67</sup><i class="footnote">ראו הדיון המסכם בפירושנו לפ"ט מ"ב.</i>. ברם פירוש זה מוקשה מתוכו: הרי החולקים במשנה הם רבי אליעזר ורבי יהושע, והם הם חבריו של רבן גמליאל ובני זמנו! האם ניתן לדחוק ולצמצם את המשנה לזמן שלפני הטלת הגזרה?
על כן נראה לנו לחלק את המשנה. החלק הראשון, העוסק בכבשים, עוסק בפרות ולא בירקות. אמנם סתם "כבש" הוא של ירקות כבושים, כמו ששנינו בדיני נדרים בדבר מי שנודר "מן הכבוש – אין אסור אלא מן הכבוש של ירק" (משנה, נדרים פ"ו מ"ג). אבל המשנה גם מעידה שיש גם כבש של פרות. וכן בספרא: "ושאר כל פרות האילן אין את רשאי לכבוש מהם ולשלוק מהם... אלא כעונתן למעשרות כך עונתן לשביעית" (ספרא, בהר פרק א הי"ב, קו ע"ג). אם כן אסור לכבוש פרות שאינם מתאימים למאכל, אבל כובשים פרות רגילים. המשך המשנה שלנו הוא בוודאי בירקות, אבל הדובר הוא רבי שמעון, והוא אינו מקבל את גזרת הספיחים.
בדרך דומה יש להבין הלכה אחרת: "בראשונה היו אומרין אין כובשין, ואין מייבשין, ואין מביאין יבשת וכבשת מחוצה לארץ לארץ. רבותינו התירו שיהו כובשין, ומיבשין ומביאין יבשת וכבשת מחוצה לארץ לארץ. אין מביאין ירקות מחוצה לארץ לארץ, רבותינו התירו שיהו מביאין ירקות מחוצה לארץ לארץ. כשם שמביאין ירקות מחוצה לארץ, כך מביאין קטנית ותבואה מחוצה לארץ לארץ" (תוס', פ"ד הט"ז)<sup class="footnote-marker">68</sup><i class="footnote">לבירור הנוסח ראו ליברמן למקום; פליקס, שביעית ב, עמ' 435 .</i>. לדעת פליקס "בראשונה" היא בזמן גזרת ספיחים, וגזרו על ירקות כבושים מחוץ לארץ כדי שלא יוכלו לייבש מירקות הארץ ולומר שהובאו מחוץ לארץ, ו"רבותינו התירו" הם רבי ובית דינו שהתירו לקנות ירק מחוץ לארץ (היתר ייבוא)<sup class="footnote-marker">69</sup><i class="footnote">ראו פירושנו לעיל, פ"ו מ"ד.</i>. אחד הקשיים של פירוש זה הוא שהיתרו של רבי שנוי רק בהמשך התוספתא (שם, הי"ט). ברם הקושי העיקרי הוא פנימי. ההיתר לכבוש ולייבש משמעותי רק אם מדובר ביבול של ארץ ישראל; אם לאחר גזרת ספיחים – כיצד הותר הדבר? קשה להעמיד את המשנה בירקות השדה (ירקות הבר). אמנם את אלו מותר ללקט, אך את אלו לא נהגו לכבוש. יתר על כן; אם התירו להביא ירקות כבושים מחוץ לארץ, מה התוספתא מוסיפה כשהיא אומרת שרבותינו התירו להביא ירקות מחוצה לארץ? על כן פשוט יותר להעמיד את התוספתא בפרות, ובהיתר לכבוש מפרות האילן שגדלו בארץ ולייבא פרות מחוץ לארץ. כך גם את משנתנו רצוי להעמיד בפרות שמותר ללקט ולכבוש<sup class="footnote-marker">70</sup><i class="footnote">אפשר גם להעמיד את משנתנו בירקות שישית שנזרעו בשנה שישית וגדלו בשביעית. אמנם נראה שאיסור ספיחים אינו חל על ירקות כאלו. ראו פירושנו לעיל, פ"ה מ"ד; תוס', פ"ז הי"ג ועוד, ודיון על אפשרות זו בפירושנו לעיל, מ"ב.</i>. מכל מקום המשך המשנה הוא לרבי שמעון בלבד.

Mishnah 5

<b>המלקט עשבים לחים</b> – אלו עשבי בר (ירקות שדה) שגזרת ספיחים אינה חלה עליהם, <b>עד שיבש המתיק</b> – כך גם ב- <b>כ</b>, <b>ן</b>, <b>פ</b>, <b>ת 3</b>, וביתר עדי הנוסח "המתוק". אלבק מפרש שיבשו העשבים הלחים, ומתוק הוא לח. בספרות חז"ל מתוק אינו לח אלא בשל, וניתן היה להבין עד שיבשו העשבים הלחים. ברם לעיל דובר על כך ש"מאמתי מוציאין זבלים לאשפתות, משיפסקו עובדי עבודה, דברי רבי מאיר, רבי יהודה אומר: משייבש המתוק" (לעיל, פ"ג מ"א), ופירשנו שמתוק הוא הכינוי לאדמה הלחה. קרוב לוודאי שכך יש לפרש גם את משנתנו. כשהאדמה מתייבשת נגמרה כל עונת העשבים, וזהו זמן הביעור של מין זה. <b>והמגבב יבש עד שתרד רביעה שנייה</b> – מי שמגבב זרדים יבשים מותר לו לאסוף זרדים עד הגשם השני, שהוא סוף עונת הליקוט. לאחר תחילת הגשמים הזרדים כבר נגמרים ונרקבים. זאת ועוד, לאחר הגשמים אין להיכנס לשדות פרטיים, שכן אלו נזרעו מחדש ויש להפסיק את הליקוט בהם, כמו ששנינו במפורש לעיל (משנה, פאה פ"ח מ"א ולהלן). <b>עלי קנים ועלי גפנים עד שישרו מאביהם</b> – עד שינשרו מגוף העץ (לעיל, פ"ז מ"ה). כל זאת לפי הכלל שלעלים ה"נושרים מאביהם" (איביהם) יש ביעור (שם שם). בירושלמי רבי יוחנן אומר "לית כאן עלי קנים אלא עלי גפנים" (לט ע"א). קנים אין להם ביעור, ואכן עלי קנים אינם נושרים ואין מינם כלה, כפי שאמרה המשנה שם. <b>המגבב יבש עד שתרד רביעה שנייה –</b> ככל הנראה זה שיבוש מחמת הדומות, ולכן גם התיקון בשוליים: <b>[רבי יהודה אומר בכולן עד שתרד רביעה שנייה]</b> – משפט זה חסר בגוף כתב היד ונוסף בידי מעתיק עם ניקוד, כלומר בידי המעתיק הקדום והראשון של כתב היד. המשפט מופיע בכל עדי הנוסח, אלא שבכל עדי הנוסח החולק הוא רבי עקיבא. רביעה שנייה היא הזמן הסכמטי למעבר לתקופת החורף ולסוף עבודות השדה<sup class="footnote-marker">71</sup><i class="footnote">ראו להלן, מ"ז ופאה פ"ח מ"א; נדרים פ"ח מ"ה; טהרות פ"ו מ"ז; תוס', שם פ"ז ה"ח; בבלי, תענית ו ע"ב ועוד.</i>. יש להניח שכל הזמנים קרובים זה לזה. בספרות חז"ל ניכר תהליך של נטייה לקבוע זמנים אחידים לתופעות שונות, בבחינת "קרובים דבריהם להיות שוים" (ראו פירושנו לפ"א מ"א). תהליך זה התעצם ככל שההלכה הפכה לאחידה יותר מבחינת המבנה המשפטי שלה. המשנה הבאה מדגימה את התופעה במלוא עצמתה. רבי עקיבא ידוע בנטייתו לסדר את דברי ההלכה "טבעות טבעות" ולנסח כללים: "כלל אמר רבי עקיבא" (לעיל פ"ו מ"ב; שבת פי"ט מ"א ועוד, וראו פירושנו לעיל, פ"ו מ"ב). ייתכן שבמסגרת זו גם נטה לקבוע זמנים אחידים וכללים אחידים, ועדיין הרעיון מחייב בירור שיטתי יותר. נסתפק אפוא בקביעה ששתי המגמות ניכרות בספרות התנאית, גם להבחין בין המקרים וגם לקבוע זמנים אחידים.

Mishnah 6

<b>המלקט עשבים לחים</b> – אלו עשבי בר (ירקות שדה) שגזרת ספיחים אינה חלה עליהם, עד שיבש המתיק – כך גם ב- <b>כ, ן, פ, ת3,</b> וביתר עדי הנוסח "המתוק". אלבק מפרש שיבשו העשבים הלחים, ומתוק הוא לח. בספרות חז"ל מתוק אינו לח אלא בשל, וניתן היה להבין עד שיבשו העשבים הלחים. ברם לעיל דובר על כך ש"מאמתי מוציאין זבלים לאשפתות, משיפסקו עובדי עבודה, דברי רבי מאיר, רבי יהודה אומר: משייבש המת" (לעיל, פ"ג מ"א), ופירשנו שמתוק הוא הכינוי לאדמה הלחה. קרוב לוודאי שכך יש לפרש גם את משנתנו. כשהאדמה מתייבשת נגמרה כל עונת העשבים, וזהו זמן הביעור של מין זה. <b>והמגבב יבש עד שתרד רביעה שנייה</b> – מי שמגבב זרדים יבשים מותר לו לאסוף זרדים עד הגשם השני, שהוא סוף עונת הליקוט. לאחר תחילת הגשמים הזרדים כבר נגמרים ונרקבים. זאת ועוד, לאחר הגשמים אין להיכנס לשדות פרטיים, שכן אלו נזרעו מחדש ויש להפסיק את הליקוט בהם, כמו ששנינו במפורש לעיל (משנה, פאה פ"ח מ"א ולהלן). <b>עלי קנים ועלי גפנים עד שישרו מאביהם</b> – עד שינשרו מגוף העץ (לעיל, פ"ז מ"ה). כל זאת לפי הכלל שלעלים ה"נושרים מאביהם" (איביהם) יש ביעור (שם שם). בירושלמי רבי יוחנן אומר "לית כאן עלי קנים אלא עלי גפנים" (לט ע"א). קנים אין להם ביעור, ואכן עלי קנים אינם נושרים ואין מינם כלה, כפי שאמרה המשנה שם. <b>המגבב יבש עד שתרד רביעה שנייה</b> – ככל הנראה זה שיבוש מחמת הדומות, ולכן גם התיקון בשוליים: <b>[רבי יהודה אומר בכולן עד שתרד רביעה שנייה]</b> – משפט זה חסר בגוף כתב היד ונוסף בידי מעתיק עם ניקוד, כלומר בידי המעתיק הקדום והראשון של כתב היד. המשפט מופיע בכל עדי הנוסח, אלא שבכל עדי הנוסח החולק הוא רבי עקיבא. רביעה שנייה היא הזמן הסכמטי למעבר לתקופת החורף ולסוף עבודות השדה.<sup class="footnote-marker">75</sup><i class="footnote">ראו להלן, מ"ז ופאה פ"ח מ"א; נדרים פ"ח מ"ה; טהרות פ"ו מ"ז; תוס', שם פ"ז ה"ח; בבלי, תענית ו ע"ב ועוד.</i> יש להניח שכל הזמנים קרובים זה לזה. בספרות חז"ל ניכר תהליך של נטייה לקבוע זמנים אחידים לתופעות שונות, בבחינת "קרובים דבריהם להיות שוים" (ראו פירושנו לפ"א מ"א). תהליך זה התעצם ככל שההלכה הפכה לאחידה יותר מבחינת המבנה המשפטי שלה. המשנה הבאה מדגימה את התופעה במלוא עצמתה. רבי עקיבא ידוע בנטייתו לסדר את דברי ההלכה "טבעות טבעות" ולנסח כללים: "כלל אמר רבי עקיבא" (לעיל פ"ו מ"ב; שבת פי"ט מ"א ועוד, וראו פירושנו לעיל, פ"ו מ"ב). ייתכן שבמסגרת זו גם נטה לקבוע זמנים אחידים וכללים אחידים, ועדיין הרעיון מחייב בירור שיטתי יותר. נסתפק אפוא בקביעה ששתי המגמות ניכרות בספרות התנאית, גם להבחין בין המקרים וגם לקבוע זמנים אחידים.

Mishnah 7

יש משניות הדנות במקרים פרטיים, ובדרך כלל בסדרת מקרים מעין אלו. יש מהן המונות כללים עקרוניים, כמו המשניות הראשונות בפרקים ז ו-ח לעיל, ויש המביאות סדרת פרטים הערוכים לפי סימן חיצוני או פנימי. משנתנו מונה סדרת מקרים אשר זמן הסיום שלהם הוא עד "רביעה שנייה". במשניות מעין אלו הסימן הוא לעתים חיצוני, כמו סדרת המשניות בפרק א במסכת מגילה הערוכה לפי העיקרון שכל משנה מתחילה במילים "אין בין...". לפנינו משנה אחת, והבריח המחבר בה הוא ענייני, תאריך הסיום. בדרך כלל משניות מעין אלו מאוחרות יחסית ומלקטות הלכות מתוך משניות אחרות הפזורות במשנה. יש להניח כי לפני עורך המשנה כבר עמד נוסח בסיסי של משנתנו (אולי אפילו מסכתות ערוכות), או שלפחות עמד לפניו לקט של הלכות קדומות ערוכות. כזה הוא הפרק הרביעי במסכת פסחים אשר כונס מנהגים שיש בהם הבדלים מקומיים, "מקום שנהגו". דומה למשנתנו היא למשל משנת שבועות פ"א מ"א המכנסת מקרים שהפורמולה "שתים שהן ארבע" חוזרת בהם, וכן פתיחת מסכת שבת ומשניות נוספות. פתיחות מסוג זה תדירות במשנה.
משנתנו ערוכה בעקבות ההלכה של רבי עקיבא שכל ליקוטי העשבים הם עד רביעה שנייה, והרביעה היא הזמן הקובע לביעור עשבים ועלים. רבי עקיבא נוקט כלל, וייתכן שגם משנתנו היא המשך של דבריו. שהרי כאמור (במשנה הקודמת) רבי עקיבא ידוע בשאיפתו לנסח כללים, וייתכן שאחד המרכיבים של דרכו היא כינוס משניות כאלו לפי סממן של כלל. כפי שנראה להלן המשנה כוללת הלכות קדומות אחרות, אך אין הן לקוטות מהמשנה שבידינו אלא ממקורות אחרים, הקרובים בתוכנם ובסגנונם למשנתנו.
כאמור, משנתנו הובאה אגב הדינים הקשורים לרביעה שנייה, אבל היא מסתיימת בפרט הקשור להלכות ביעור שביעית (ראו פירושנו להלן ל"תבן וקש"). בכך המשנה מהווה גם חוליה מקשרת למשנה הבאה. הלכות ביעור שביעית נידונות במשניות הקודמות ובמשנה ח. משנתנו סוטה מהעיסוק בנושא, אך גם מחזירה אליו את הלומד. זוהי אם כן עריכה מכוונת הכוללת אמנם סטייה אך גם חזרה לנושא.
<b>כיוצא בו המשכיר בית לחבירו עד הגשמים</b> – ההסכם היה להשכרת בית עד הגשמים, והשאלה היא מה הגדרת הזמן של "גשמים". במסכת בבא מציעא שנינו: "המשכיר בית לחבירו בימות הגשמים אינו יכול להוציאו מן החג ועד הפסח, בימות החמה שלשים יום ובכרכים אחד ימות החמה ואחד ימות הגשמים שנים עשר חדש" (משנה, בבא מציעא פ"ח מ"ו). המשנה שם דומה בסגנונה, אך שונה ממשנתנו. שם מדובר בהשכרה ללא קביעת מועד, והשאלה היא מה משך ההתראה שיש לתת לשוכר, ואילו אצלנו נקבע מועד הסיום של ההשכרה, והשאלה היא רק כיצד לפרש את המונח שנקבע. <b>עד שתרד רביעה שנייה</b> – "הגשמים" משמעו עד הרביעה השנייה. הגשם בארץ אינו יורד ברציפות אלא בהפסקות. הגשם הראשון מתחיל לעתים עוד לפני החורף הממשי, והוא קצר ועז. הגשם השני יורד לאחר זמן, ולעתים קרובות הוא ארוך יותר. חז"ל רואים בו את תחילת החורף. כל זאת אף שכמויות הגשמים בארץ ועיתוי ירידתם אינם קבועים, והתיאורים לעיל אינם מאפיינים אלא את הממוצע.
<b>המודר הנייה מחבירו עד הגשמים עד שתרד רביעה שנייה</b> – זו משנה במסכת נדרים: " 'עד הגשמים', 'עד שיהיו הגשמים' – עד שתרד רביעה שניה. רבן שמעון בן גמליאל אומר: עד שיגיע זמנה של רביעה" (פ"ח מ"ה). הפתיחה "המודר הנייה מחבירו" אינו מהמשנה, ואף אין הוא בהכרח הנושא המובהק למשנה זו. אותו הדין יחול גם במי שנודר שלא ינעל נעליים עד הגשמים, ואכן בפרק בנדרים שההלכה הזו משובצת בו מועמדים הדברים בסגנון כללי יותר. אם כן יש לומר שהמשפט לקוח מקובץ הלכות העוסק בנדרים, קובץ הקרוב למשנת נדרים שבידינו, אך אינו זהה לה. ייתכן שקובץ זה מושפע ממשנת נדרים, או ההפך, שמשנת נדרים כללה חלקים ממנו, אך אין לפנינו ציטוט ממשנת נדרים הערוכה שבידינו. לדבריו של רבן גמליאל נחזור להלן.
<b>עד אמתיי העניים נכנסים לפרדסאות עד שתרד רביעה שנייה</b> – לעיל שנינו: "מאימתי כל אדם מותרין בלקט? משילכו הנמושות. בפרט ועוללות? משילכו העניים בכרם ויבאו, ובזיתים משתרד רביעה שנייה. אמר רבי יהודה: והלא יש שאינם מוסקין את זיתיהם אלא לאחר רביעה שנייה, אלא כדי שיהא העני יוצא ולא יהא מביא בארבעה איסרות" (משנה, פאה פ"ח מ"א, וראו פירושנו לה). אם כן מדובר בכל ימות השנה, ובזכות העניים ללקט. משנתנו אינה מצטטת את משנת פאה אלא משנה הקרובה לה, כמו במשפט הקודם במשנה. משנת פאה מלמדת עוד שמשנתנו אינה כדברי רבי יהודה.
בתוספתא שנינו: "מאימתי פורשין משבילין שבשדות? עד שתרד רביעה שנייה. אמר רבי יוסי: במי דברים אמורים? בזמן שהשנים כתקנן; עכשיו שנתקנסו שנים, אפילו לא ירד אלא גשם אחד בלבד צריך להלך" (כלומר צריך להפסיק להלך – תוס', פ"ז הי"ח). דברי רבי יוסי משקפים את המצוקה הכלכלית של דור אושא, לאחר מרד בר כוכבא. המצב הכלכלי הורע ביותר, והעוני הרב אילץ את חכמים לצמצם את חובות מתנות העניים<sup class="footnote-marker">72</sup><i class="footnote">אין הכרח לראות בדברי רבי יוסי עדות לתקופה ארוכה של עצירת גשמים, אלא למחסור כלכלי כללי. מכל מקום אין עדות לתקופה של עצירת גשמים בדור אושא. להפך, זו הייתה תקופה יחסית טובה. ראו בר מתיוס ואחרים, גשמים.</i>. רבי יוסי גם קובע ש"אין שכחה לזתים", כלומר שדין שכחה אינו חל על מי ששוכח זיתים, שכן לא ייתכן שאדם ישכח רכוש כה רב. האמורא בירושלמי מסביר את דבריו: "אמר רבי שמעון בן יקים לא אמר רבי יוסי אלא בראשונה שלא היו הזתים מצויין שבא אדרינוס הרשע והחריב את כל הארץ" (ירו', פאה פ"ז ה"א, כ ע"א). אם כן "פרדסאות" שבמשנה הן רק דוגמה לכל המטעים<sup class="footnote-marker">73</sup><i class="footnote">בעל מלאכת שלמה התקשה בשאלה למה אמרה המשנה פרדסות ולא כל מטע שהוא.</i>.
הביטוי "פרדסאות" הוא נדיר. ראשיתו במקרא, בספר שיר השירים (ד יג), ומקורו ביוונית, שם משמעו גן. שני מונחים נזכרים בספרות חז"ל, ה"כרם" וה"פרדס". ההבדל בין שני שימושי קרקע אלו איננו ברור ואיננו חד. ה"כרם" בלשון חכמים הוא המטע של ימינו, כלומר שטח אשר שימושו העיקרי הוא לגידול עצי פרי. עץ בודד עדיין אינו יוצר מטע, וההלכה טורחת להגדיר את גודלו המינימלי של הכרם. חמש גפנים נחשבות כרם, אך חכמים נחלקו אם נדרש שיהיו בכרם שתי שורות לפחות או לא (משנה, כלאים פ"ד מ"ה; ראו עוד בבלי, בבא בתרא יב ע"א). אין כל ספק שגם בפרדס גדלו עצי פרי. אנו שומעים על תאנים, ענבים ורימונים (בראשית רבה, נד ו, עמ' 583 ; ויקרא רבה, כג ג, עמ' תקכט ועוד), וגפנים (שיר השירים רבה, ב ו ועוד). פרדס רימונים נזכר לעתים קרובות<sup class="footnote-marker">74</sup><i class="footnote">בבלי, בבא מציעא קד ע"א; מכילתא דרבי ישמעאל, ויהי בשלח, א, עמ' 88 ובמקורות רבים אחרים מארץ ישראל ומבבל.</i>, אך כאן ניתן לחשוד בהשפעת הפסוק המקראי "שלחיך פרדס רימונים" (שם).
השאלה היא מה ההבדל בין כרם לפרדס? בן יהודה, בדיונו בערך "פרדס", מציע אפשרויות מספר לפתרון, כגון זו שבפרדס גדל רק זן אחד או שהפרדס נועד לנוי. שני פתרונות אלו אינם עומדים במבחן המציאות. כבר המקורות שהבאנו לעיל מדברים על מינים רבים בפרדס, ועל כן יש לחפש את שורשו של העניין במקום אחר. המטייל בשבילי הארץ והמעיין בספרות התלמודית ייווכח שבדרך כלל גודלו עצי פרי ללא השקאה. יש להניח שעצי פרי טופלו תמיד בצורה אינטנסיבית, אבל לא תמיד הייתה ההשקאה המלאכותית חלק מטיפול זה. נראה שה"כרם" הינו שם כללי, בעוד שה"פרדס" הינו כרם מושקה. לדוגמה: "אמר רבי חנינא דקיסרין מה המים נמשכין לגנות ופרדסים ולבתי כסאות ומרחצאות..." (שיר השירים רבה, א ג), ומקורות רבים נוספים. ההשקאה גוררת אחריה השקעות נוספות, וכך הפרדס הופך להיות שם נרדף לכרם המטופל בצורה אינטנסיבית מאוד. מקורותינו מדברים לעתים קרובות על ההשקעה העצומה אשר יש להשקיע בפרדס: "שלחיך פרדס רמונים – אמר רבי לוי משל לאחד שהיה לו שדה והיה בה גל של צרורות עמד ומכרה לאחר. עמד אותו האיש שקנאה והעביר הגל מתוכה ומצא תחתיו מים חיים" (שיר השירים רבה, ד כד; פסיקתא דרב כהנא, עשר תעשר ב, עמ' 163 ומקבילות). בפרדס נבנה מגדל שתפקידו לשמור על התוצרת ולסייע בעיבודה<sup class="footnote-marker">75</sup><i class="footnote">שמות רבה, ב ב; מדרש משלי, טז, ועוד. למגדל ולזיקה בינו לבין הפרדס ראו דר ואחרים, אום ריחן, עמ' 82-78 .</i>. הפרדס מופיע תמיד כדוגמה לשטח חקלאי יקר ועדין ביותר: "אחד המקדיש בחולת המחוז ואחד המקדיש בפרדסות סבסטי..." (משנה, ערכין פ"ג מ"ב; ספרא, בחוקותי פרשה ב ה"ב, קיד ע"א). הכתוב משווה את הקרקע הירודה ביותר, גבעות חול ליד הנמל ("מחוז" פירושו נמל), לפרדסים, ושוב הפרדס הוא האדמה היקרה. במשלים רבים הפרדס מופיע כדוגמה למטע אשר מי שגורם לו נזק מכעיס את ה"מלך", שהוא בעל הפרדס<sup class="footnote-marker">76</sup><i class="footnote">בראשית רבה, ט ט, עמ' 72 ; מד ד, עמ' 427 ; שמות רבה, ז ד; מדרש משלי, טז ה וכמותם רבים.</i>. הקשר ההדוק בין ה"מלך" לפרדס מוכיח את רמתו הגבוהה של הפרדס. הפרדס והגינה<sup class="footnote-marker">77</sup><i class="footnote">ראו הנספח למסכת שבת.</i> הם, אפוא, שני שטחי העיבוד האינטנסיבי המובהקים ביותר, ואכן שני מונחים אלו רגילים להופיע אחד בצד רעהו (שיר השירים רבה, ד כד, ועוד).
<b>מאמתיי </b><sup class="footnote-marker">78</sup><i class="footnote">ב-<b>ל</b>: "עד אימתי". הר"ש הכיר את הנוסח ואמר עליו "אי אפשר לקיים גירסה זו".</i> <b>נהנים ושורפים בתבן ובקש שלשביעית</b> – תבן וקש הם מאכל בהמה, ועל כן אין להשתמש בהם לשימוש נחות יותר כהסקה. <b>משתרד רביעה שנייה</b> – בכך נגמרה עונת התבן וליקוטו מהשדות, ומותר להשתמש בשאריות לכל שימוש. עם רדת הגשמים התבן שבשדה מסריח ונעשה חסר תועלת: "מכיון שתסרח מה שבשדה הותר מה שבבית" (ירו', לט ע"א). שאלת ההסקה בצמחי שביעית נידונה לעיל (פ"ח מ"א ומי"א). ההלכה במשנתנו אינה מופיעה שם, ואף הדין המיוחד של ביעור שביעית אינו מופיע במשנה (ראו המשנה הבאה)<sup class="footnote-marker">79</sup><i class="footnote">בתוספתא, פאה פ"ב הי"ט, מובא דיון אחר בשרפת קש בשדות. אלא ששם מדובר בנושא אחר, גזל העניים שאינם יכולים עוד ללקט בשדה, על כן המועדים הנקבעים שונים.</i>. בירושלמי (לט ע"א) מובאת ברייתא חולקת של רבי אושעיה, ולדבריו אין לשרוף קש של שביעית אפילו לאחר שלוש שנים. מותר לעשות כן רק אם הסריח ונפסל לאכילה מעצמו. המושג "רביעה שנייה" זוכה במקורות להרחבה. בהקשר של דיני תענית חכמים מגדירים: "אי זו היא רביעה שנייה? משתגיע זמנה של רביעה, דברי רבי מאיר<sup class="footnote-marker">80</sup><i class="footnote">במשנת נדרים פ"ח מ"ה אלו דברי רבן שמעון בן גמליאל.</i>. וחכמים אומרים: משתרד רביעה שנייה. רבי יוסה אומר: כל התלוי ברביעה, משתגיע זמנה של רביעה, וכל שאין תלוי ברביעה, משתרד רביעה שניה. רבן שמעון בן גמליאל אומר: גשמים שירדו שבעה ימים זה אחר זה ולא פסקו יש בהן כדי רביעה שניה<sup class="footnote-marker">81</sup><i class="footnote">דברי רבן שמעון בן גמליאל מופיעים גם בתוספתא, פ"ז הי"ח.</i>. כמה גשמים יורדין ויהא בהן כדי רביעה, מלא כלי של שלשה טפחים, דברי רבי מאיר. רבי יהודה אומר: ראשונה טפח, שניה טפחיים, ורביעה שלשה טפחים" (תוס', תענית פ"א ה"ד; ירו', לט ע"א; נדרים פ"ט ה"ו, מא ע"א). לפנינו שלוש דעות בשאלה מהי רביעה ראשונה:
(1) מועד הגשמים ממש, והוא משתנה משנה לשנה.
(2) מועד שהגשמים רגילים לרדת בו, ובארץ ישראל מועד זה גמיש ביותר, אך קיימת קביעת זמן כללית.
(3) רבי יוסי מציע נוסחת פשרה.
החכמים בהמשך מציעים הגדרה כמותית למושג רביעה: לפי כמות גשמים, או לפי מספר ימי הגשם. מחלוקתם אינה קשורה למחלוקת הראשונה<sup class="footnote-marker">82</sup><i class="footnote">רבן שמעון בן גמליאל (במשנת נדרים פ"ח מ"ה) או רבי מאיר (בתוספתא תענית) הם האומרים שרביעה שנייה היא מועד ירידת הגשמים, ולא ירידתם בפועל. על כן לשיטתם אין משמעות לכמות הגשמים. אלא שהגדרת רביעה חשובה לא רק לקביעת מועד "רביעה שנייה" אלא גם לשאלות אחרות. על כן ניסחנו שאלו שאלות נפרדות (מהי רביעה שנייה ומהי כמו הגשמים הקובעת רביעה), וראו עוד בבלי, תענית ו ע"א.</i>.
רשימת ההלכות שזמנן עד רביעה שנייה המובאת במשנה אינה שלמה. בתוספתא טהרות למדנו הלכה אחרת שגם בה הגדרת ה"גשמים" חשובה, והיא רביעה שנייה (תוס', טהרות פ"ז ה"ח, עמ' 668), ואולי גם הלכות אחרות כגון הקביעה שאין להלך בשבילי ה"רשות" לאחר הרביעה השנייה<sup class="footnote-marker">83</sup><i class="footnote">שבילי הרשות הם שבילים ברשות היחיד שמותר להלך בהם. ראו ירו', בבא בתרא פ"ה ה"א, טו ע"א; בבלי, בבא קמא פא ע"א-ע"ב.</i>. מצב זה אופייני לרשימות רבות במשנה שכולן בבחינת "תנא ושייר"<sup class="footnote-marker">84</sup><i class="footnote">ראו למשל הסיכום שנציע בפירושנו לפרק ב במסכת ביכורים, ולהלן פ"י מ"י.</i>, או "לית כללוי דרבי כללים" בלשון הירושלמי<sup class="footnote-marker">85</sup><i class="footnote">ירו', יבמות פ"ט ה"ב, י ע"א, וכן בהלכה הבאה. השוו ירו', חגיגה פ"א ה"א, עה ע"ד; תרומות פ"א ה"ב, מ ע"ג, וראו במבוא הכללי לפירוש המשניות.</i>.

Mishnah 8

המשניות הקודמות עסקו בדין ביעור שביעית ובמשניות ב-ז נדונה השאלה מהו מועד הביעור. מעתה המשנה באה לברר מהו דין ביעור. עריכה בת זמננו מחייבת שמשנה מעין זו תופיע בתחילת הפרק, אך לא כן הוא סגנון עריכת המשנה. העיקרון הוא שפרות שביעית הם הפקר, ומותר לכול להשתמש בהם באופן חופשי עד שכלה המין מהשדה. הביעור המתואר להלן מתחיל לאחר מועד זה.
<b>מי שהיו לו פירות שביעית</b> – פרות היתר שנלקטו מההפקר, <b>והגיעה שעת הביעור</b> – מעתה יתואר נוהל ביעור פרות השביעית: <b>מחלקין מזון שלוש סעודות לכל אחד ואחד</b> – את העודף יש לחלק, ואסור לאגור אותו. מכיוון שאסור לאגור אותו יש לחלקו למנות של צריכה יומית, וכל אחד רשאי לקבל כמות המספיקה לצריכה של יום אחד בלבד. עם זאת לא נאמר שכל אדם רשאי לקבל רק מנה אחת. יתר על כן, ניתן לתאר שפלוני יאסוף לעצמו מנות רבות של יום אחד, שהרי בכל האזור מחלקים את העודפים באותו מועד וניתן לעבור מבית לבית ולאסוף מנות כאלה. החובה לשמור על ההלכה שאין לאגור כמות גדולה יותר מוטלת על בעל הבית. כך ברוב עדי הנוסח הגורסים "מחלק" או מחלקן"<sup class="footnote-marker">86</sup><i class="footnote"><b>א</b>, <b>ב</b>, <b>ג 4</b>, <b>ז</b>, <b>ל</b>, <b>מ</b>, <b>ן</b>, <b>ס</b>, <b>פ</b>, <b>ת 3.</b></i>. אבל בכתב יד קופמן ו-<b>כ</b> (כתב יד רמב"ם) "מחלקין", ומשמע שבית הדין עושה זאת במאורגן. בתוספתא מובא הדין שבמשנה בסוף דין אחר של חלוקת "אוצר בית דין". אוצר בית דין הוא המונח בן זמננו להסדר שבתוספתא (פ"ח ה"א) של חלוקה מאורגנת של פרות שביעית על ידי בית הדין. כל תושבי העיר מביאים את כל תוצרתם לבית הדין, ובית הדין מחלק. בתוספתא המחלק הוא אוצר בית דין. ההלכה בדבר הביעור היא הלכה ב שם, וניתן לפרש שהתוספתא רואה את ההסדר כמכוון לבית הדין בלבד. אבל ההמשך שם הוא "מחלק מהן לשכניו" וכו' (ה"ב), ומשמע שהכוונה לאדם פרטי ולא לחלוקה ציבורית.
המונח "שלוש סעודות" קשה במקצת. בדרך כלל מנה יומית היא שתי סעודות ומנת השבת שלוש סעודות (כולל סעודת ליל שבת השייכת בעצם ליום שישי). ייתכן שהמשנה מרמזת לכך שהחלוקה נעשתה בערב שבת, ולא ביום חול רגיל. כן שנינו: "אין מוכרין פירות שביעית לחשוד על השביעית אלא מזון שלש סעודות. במי דברים אמורים? בדבר המתקיים, אבל דבר שאין מתקיים אפילו מאה סעודות מותר" (תוס', שביעית פ"ו ה"כ; בבלי, סוכה לט ע"א). גם כאן שלוש סעודות, אבל במקבילה בירושלמי "שתי סעודות" (ירו', סוכה פ"ג הי"א, נד ע"א).
<b>והעניים אוכלים אחר הביעור אבל לא העשירים דברי רבי יודה</b> – את המנות מותר לחלק לעניים בלבד. <b>רבי יוסה </b><sup class="footnote-marker">87</sup><i class="footnote">בירו', פ"ה ה"ג, לה ע"ד בכתב יד ליידן "שמעון". אבל אולי התלמוד מפנה לדברי רבי שמעון בתוספתא להלן.</i> <b>אומר אחד עניים ואחד עשירים אוכלים אחר הביעור</b> – את המנות כל אחד רשאי לאכול. מהדברים משמע שגם בעל הבית עצמו רשאי להשתתף בחלוקה. המחלוקת היא האם פרות הביעור שייכים לכל הציבור (כולל בעל הבית) או רק לעניים, כפי שיתברר להלן.
הדין שבמשנה מופיע בתוספתא בצורה אחרת: "מי שיש לו פירות לחלק, מחלקן לעניים. מי שיש לו פירות שביעית והגיע שעת הביעור, מחלק מהן לשכניו ולקרוביו וליודעיו, ומוציא ומניח על [פתח] ביתו ואומר: אחינו בית ישראל כל מי שצריך ליטול יבא ויטול. חוזר ומכניס לתוך ביתו ואוכל והולך עד שעה שיכלו" (תוס', פ"ח ה"ב). אם כן בתוספתא חידושים מספר:
1. חלוקת הפרות הרגילה היא לעניים בלבד. דומה שכאן ההלכה היא בהמשך להלכה הקודמת בתוספתא, והיא מכוונת להסדר של אוצר בית דין. שם המחלק מחלק לעניים בלבד.
2. בביעור מחלקים מהמזון לקרובים ולידידים, לאחר מכן מסתפקים בהצהרה חגיגית של הפקרת הפרות, ובפועל מותר לקחת אותם חזרה הביתה, ובכך לאגור אותם ללא הפרעה. בירושלמי שנביא להלן מעשה בבני קפדוקיה, ומשתמע ממנו שהצהרת ההפקר צריכה להיעשות בציבור (לפחות שלושה אנשים), אך אחריה ניתן לאסוף את הפרי ולאגרו. יש בכך מעין הפקרה מחודשת של הפרות, כמו בתחילת השנה לפני הקטיף.
גם מהמשנה וגם מהתוספתא משתמעת אחריותו של הבעל. בתוספתא הפרות שלו והוא רשאי לחלקם לאחרים (אך לא לעצמו), ובמשנה הוא חייב לחלקם לפי ההלכה, אך לא לעצמו ולא לידידיו. ייתכן שהדין של התוספתא הוא הנרמז בדברי רבי יוסי במשנתנו "אחד עניים ואחד עשירים", כלומר שמחלקן לעניים ולעשירים כאחד, אך הנוסח בתוספתא מיקל בהרבה. הפנייה "אחינו בית ישראל" אופיינית להצהרות ציבוריות. משתמשים בה בפתיחה להספד על חשובים (מסכת שמחות [ציטוטים מאבל רבתי] פ"ג ה"ג, עמ' 236 ; בבלי, מועד קטן כא ע"ב) ובפניות חגיגיות לציבור<sup class="footnote-marker">88</sup><i class="footnote">בבלי, מועד קטן כג ע"א; ספרי במדבר, קסט, עמ' 222 ומקבילתה בבבלי, כתובות כח ע"ב.</i>. המעמד הוא אפוא פומבי וטקסי, אך משמעותו המעשית מחייבת פחות מכפי שהיא במשנה.
בספרא, במכילתא ובירושלמי מובאות דרשות המנמקות את הדין העקרוני שבמשנה<sup class="footnote-marker">89</sup><i class="footnote">ספרא, בהר פרק א ה"ו, קו ע"ג; מכילתא דרבי ישמעאל, משפטים כ, עמ' 330 ; ירו', לט ע"א.</i>, אך אי אפשר ללמוד מהמשנה כיצד נהגו למעשה, שכן יש בה מחלוקת. במכילתא דרבי שמעון בר יוחאי מובאת דרשה אחרת ובה המינוח "רובה לעניים" (שמות כג י, עמ' 216). זו עמדת ביניים בין שתי הדעות שבמשנה. בירושלמי מובאים עוד דברי רבי שמעון: "עשירין אוכלין מן האוצר אחר הביעור" (לט ע"א). קשה לפרש שלדעתו רק עשירים אוכלים ולא עניים. אין זאת אלא שלדעתו גם עשירים אוכלים, כרבי יוסי, ואולי זה ניסוח אחר לדברי רבי יוסי. ייתכן גם שכוונתו לאותו רעיון של המכילתא "רובה לעניים", שכן הוא דורש "ואכלו אביוני עמך עד יתרם": אביוני עמך, ולאחר מכן כולם. זכות קדימה לעניים, אך לא בלעדיות. בפועל זכות קדימה זו היא הצהרה עקרונית. בעל הבית רשאי ויכול לעקפה, ואין בכך עבֵרה, אבל המגמה היא שהפרות יחולקו לעניים. הירושלמי (פ"ה ה"ג, לה ע"ד) מקשר את המחלוקת שבמשנתנו למחלוקת האם לוף שעליו שימשו מזון בשביעית שייך לעניים, או שלבעל הבית זכות בהם כמו לכל אחד מהציבור (פ"ה מ"ג). כך נוצרת ההשוואה: "עניים" הם הציבור, ו"עשירים" הם בעל הבית. מבחינה משפטית ניתן לערער על הזיהוי. ראשית, במשנה שם (פ"ה מ"ג) אין מדובר בפרות לאחר ביעור מעשרות אלא בפרות שמיטה סתם. זאת ועוד, לעתים בעל הבית עצמו עני, אבל התלמוד משקף את המצב הרגיל. כבר עמדנו על כך שבלשון חכמים "עני" הוא אדם בישראל סתם, ונראה שזו גם כוונת משנתנו<sup class="footnote-marker">90</sup><i class="footnote">ראו משנה, פסחים פ"י מ"א; פאה פ"ח מ"ה; כתובות פ"ה מ"ח ומקבילותיה, כפי שנפרשה עת יזכנו החונן לאדם דעת.</i>.
בתוספתא העוסקת בהסדרי "אוצר בית דין" מובא דיון נוסף בדיני ביעור: "הגיע שעת הביעור עניים אוכלים אחר הביעור אבל לא עשירים, דברי רבי יהודה. רבי יוסי אומר: אחד עניים ואחד עשירים אוכלין אחר הביעור. רבי שמעון אומר: עשירים אוכלין מן האוצר אחר הביעור" (תוס', פ"ז ה"א). אם כן מדובר רק בחלוקה של השאריות של פרות אוצר בית דין, ומן הסתם זו כמות קטנה. רבי יהודה מהלך בשיטת בית שמאי ורבי טרפון רבו, שהסתייגו מעצם ההסדר<sup class="footnote-marker">91</sup><i class="footnote">ראו פירושנו לפ"ד מ"ב. במשנה הבאה נראה שגם רבי אליעזר מתנגד להסדר, וגם הוא רבו של רבי יהודה.</i>, על כן לבעלי הקרקעות העשירים אין כלל זכות בשאריות. רבי יוסי מאפשר חלוקה לכול, ורבי שמעון סבור שהפרות שייכים לבעליהם המקוריים. הם ויתרו על זכותם לטובת ההסדר העירוני, ועתה השאריות שלהם.
דומה שאין להסביר את המשנה לפי התוספתא. התוספתא מציעה הסדר אחר לביעור מעשרות, ואת ההסדר של המשנה היא מועידה רק לפרות אוצר בית דין. כמו כן, דברי רבי שמעון נאמרו רק בתוספתא, ואין הכרח להעבירם למשנתנו. גם הירושלמי המצטט אותם אינו אומר שהם מוסבים על משנתנו, אלא מביאם כמות שהם בלבד.
הסברנו את משנתנו ללא קשר להסדר של אוצר בית דין. עם זאת, בתוספתא אין הדבר כן. ההסדר של אוצר בית דין מוצג שם תחילה, לאחר מכן מחלוקת רבי יהודה ורבי יוסי (ורבי שמעון), ולאחר מכן ההסדר של ההפקרה. על כן נראה שלפחות לפי התוספתא החלוקה של מזון שלוש סעודות והמחלוקת האם עשירים זכאים בפרות אלו היא רק על השאריות של אוצר בית דין, ואילו פרות פרטיים יש להפקיר בצורה סמלית. כך נוצר מצב שהמשנה והתוספתא אינן חולקות, ואף אינן מציגות שלבים שונים בהיסטוריה של ההלכה אלא עוסקות במקרים שונים. ברם מהירושלמי ברור שההסדר האמור בתוספתא הובן כדרך המלך של הביעור. התוספתא משקפת אפוא את שני השלבים: בתחילה היא מציגה את הביעור של פרות אוצר בית דין ולאחר מכן את הביעור הרגיל. כאשר נהג אוצר בית דין הייתה דרך הביעור שבתוספתא הדרך הרגילה. לאחר שאוצר בית דין בוטל<sup class="footnote-marker">92</sup><i class="footnote">כפי שראינו בפירושנו לפ"ד מ"ב, אוצר בית דין בוטל או ננטש לאחר דור יבנה.</i> שינו את דרך הביעור, אבל המשנה מציגה את דרך הביעור המקורית, שהיא הדרך הקדומה, כאילו ממשיכה לחלוק גם בהמשך הזמנים. מכל מקום המשנה מציגה את התביעה ההלכתית הטהורה, והתוספתא והירושלמי (להלן) את המשך ההיסטוריה של ההלכה שהיו בה ויתורים גדולים בגלל צוק העתים.
בית שמאי הם הקובעים שהפקר הוא לעניים ולעשירים כאחד, ולכאורה גם כאן הם יגידו שההפקר הוא לכול, כולל הבעלים (משנה, פאה פ"ו מ"א), ובתי הלל אומרים שההפקר יכול להיות מכוון לעניים בלבד. לכאורה רבי יהודה הוא כבית הלל, שהרי הוא מאפשר הפקר מוגבל שלעשיר אין בו חלק. ברם הדמיון בין המשניות איננו מלא. אצלנו אין זו בעיה של עשיר ועני. הציבור אינו בהכרח עני, ובעל הבית אינו עשיר. יתר על כן, מחלוקת בית שמאי ובית הלל היא על משמעות ההפקרה, ואילו כאן המגבלה נובעת מדין תורה. הבעל אינו יכול להפקיר רק לעניים, אך התורה יכולה לעשות כן.
חלק מהפרשנים פירשו את משנתנו כעוסקת בביעור לאחר אוצר בית דין, ואז לכאורה רבי יהודה קרוב לבית שמאי (כך הרמב"ם מפרש בפירושו למשנה). לדעתנו אם אכן משנתנו מדברת על ביעור לאחר אוצר בית דין, הרי שרבי יהודה מקבל את ההסדר על אף שהוא תלמידו של רבי אליעזר השמותי.
כפי שכבר ראינו, משניות אחרות פוסקות שאוספי שביעית פסולים לעדות (ראו פירושנו לעיל, פ"ח מ"ג), ובדור אושא התירו לאסוף פרות שביעית ואסרו רק את מכירתם, כל זאת בגלל הקושי הכלכלי וגזרות המסים של השלטונות. איסוף פרות שביעית הוא רק לאחר זמן הביעור, שהרי עד הביעור אדם רשאי לאסוף פרות כרצונו. ההקלות הרבות בביעור פרות שביעית הן חלק מאותה מגמה. חכמים מבינים שצריך להקל ולאפשר אגירת פרות, על כן הם מאפשרים נוהג של הפקרה סמלית בלבד. הווה אומר שהמשנה מייצגת את הנוהג הקדום ששרר בדור יבנה. באותו דור היה קיים גם הסדר אוצר בית דין, וההפקר היה שלם (כדברי התוספתא). בדור אושא בוטל הסדר אוצר בית דין מסיבות אחרות, והונהגו הקלות בשיטת ההפקר. מצב זה מוצג בתוספתא ובירושלמי.
בירושלמי להלכה ה (לט ע"א) מובאת סדרת הלכות מקילות:
1. "חזקיה אמר מכיון שהתחיל באוצר כמבוער הוא.
2. אתא עובדא קומי רבי יסא והורי כחזקיה. אמר לא דאנא סבר כוותיה אלא מן מה דאנן חמיין רבנין עבדין עובדא כוותיה.
3. רבי יצחק בר רדיפה הוה ליה עובדא, אתא שאל לרבי ירמיה. אמר ליה מה אריוותא קמיך ואת שאל לתעלייא?! אתא שאל לרבי יאשיה אמר ליה: חמי לך תלתא רחמין ואבקרה קומיהון.
4. קפודקאי דציפורין שאלון לרבי אימי בגין דלית לאילין עמא רחם, ולא שאל שלם. איך צורכה מיעבד? אמר לון כד תחמון רגלא צלילא<sup class="footnote-marker">93</sup><i class="footnote">לפירוש המילה והקטע כולו ראו להלן. ייתכן שיש לגרוס "דלילה", כמו שנציע להלן.</i> תהוון מפקין לה לשוקא, ומבקרין ליה, והזרין וזכיין בה.
5. רבי חגיי מפלג לה צלוחיין צלוחיין.
6. רבי אליעזר מפלג ליה צלוחיין צלוחיין
7. רבי חזקיה סלק גבי רבי ירמיה אמר ליה זכיתי בהן אוצרה אמר ליה צור לי אילין פריטייא גביך, אמר ליה הרי מקומן מושכר לי. אמר ליה לא כן אפקתך, חזר וזכיתה בה".
שבעה מעשים לפנינו. כולם מבשרים שינוי משמעותי בדיני ביעור למעשה ברוח התוספתא, ונבארם.
1. חזקיה אמר שתחילת הפקרתו של האוצר היא כהפקרת כולו. למעשה הבעל נדרש רק להפקרה חלקית ומזערית למדי.
2. בא מעשה לפני רבי יסא והורה כחזקיה (דין מס' 1). אמר: לא שאני סובר כמותו, אלא משאנו רואים חכמים עושים כמוהו. יש בדברים מעט אי נחת. ההלכה לא הייתה צריכה להיות כמו חזקיה, אך בפועל כך חכמים נוהגים, ועל אחת כמה וכמה פשוטי העם.
3. רבי יצחק בר רדיפה שאל את רבי ירמיה. רבי ירמיה אינו עונה וטוען: "יש אריות לפניך, ואתה שואל שועלים (אותי)?!". רבי יצחק שאל עתה את רבי יאשיה, והוא מורה לו להפקיר בפני שלושה קרובים. כלומר ההפקר חייב להיות במעמד שלושה, אבל הוא יכול להיות גם תאורטי בלבד. צריך לבצע מעמד של הפקר, אך ניתן לזכות בפרות מחדש. זאת ועוד, את המעמד מותר לתכנן כך שהפרות יישמרו ברשותו של בעל הפרות.
4. הקפודקאים של ציפורי (אלו עולים מקפדוקיה, שהיו כנראה מבודדים ביותר. הם בני משפחה אחת ולכן אין הם יכולים להפקיר זה בפני זה.) שאלו את רבי אמי והורה להם: כאשר תראו שהרגל בשוק דלילה (שיש בו עוברי אורח מועטים בלבד) תפקירו ותזכו חזרה. אם כן אין ההכרזה צריכה להיות בפני שלושה דווקא, אך היא צריכה להיעשות במעמד חגיגי וציבורי, בפומבי ובשוק. אבל אם כמות עוברי האורח מועטת – אין זה פוגע במעמד.
5. רבי חגיי היה מחלק (יין) לכלים קטנים כמו במשנה ללא הקלות.
6. רבי אלעזר היה מחלק (יין) באותו אופן.
7. רבי חזקיה עלה לרבי ירמיה ואמר לו זכית באוצר (רבי חזקיה, שהיה אמיד, מעניק את האוצר לרבי ירמיה, שהיה אמיד פחות). אמר לו רבי ירמיה: קבל פרוטות אלו אצלך. אמר לו רבי חזקיה לרבי ירמיה: הרי מקומם של הפרות מושכר לך. אמר לו רבי ירמיה: הרי כבר הפקרת אותם, חזור וזכה בהם. רבי חזקיה רוצה להעניק את הפרות לרבי ירמיה, ורבי ירמיה מסרב לקבלם. הוא מוכן לקנותם ממנו, ולכך רבי חזקיה מתנגד. אז רבי חזקיה מנסה להעניק לו אותם על ידי כך שישכיר לרבי ירמיה את מקומם. על כך רבי ירמיה טוען שהפרות כבר הופקרו, ורבי חזקיה יכול לזכות בהם. לא ברור האם אכן רבי ירמיה מתנגד לקבל את הפרות או שהוא רוצה לאפשר לרבי חזקיה לזכות בהם מחדש.
אם כן יש הנוהגים כמו במשנה, אבל רוב החכמים הופכים את הביעור לסמלי בלבד. לפנינו אפוא פרק מעניין בהשתלשלות ההלכה. המשנה מציעה מבנה עקרוני, יש הדורשים שהפרות יגיעו רק לעניים, יש המסתפקים ב"רובה לעניים" ויש המאפשרים חלוקתם לכל דורש. בתוספתא יש צמצום מעשי של ההלכה, ומגמה זו מתרחבת בירושלמי. המשנה מציגה את העיקרון הנאצל והתוספתא את המעשה, והתלמוד מרחיב את התהליך שהעיקרון הנעלה מתכרסם בו.
בספרות הפוסקים יש דיונים נרחבים על משמעותם של דיני הביעור. רש"י, רמב"ם (משנה תורה הלכות שמיטה ויובל פ"ו ה"ז; פ"ז ה"א) וראשונים אחרים הבינו את הביעור כפשוטו:
אחרי החלוקה של הפרות, כמתואר במשנה, יש לבער את העודפים, כלומר להשמידם<sup class="footnote-marker">94</sup><i class="footnote">רש"י לפסחים נב ע"א; רמב"ם הלכות שמיטה ויובל פ"ז ה"ג ועוד. פליקס, שביעית, עמ' 235 סוקר את הדעות השונות.</i>. ברור שראשונים אלו ואחרים המהלכים בדרכם הסלולה מאמצים את המשנה כמות שהיא, ומהלכים אחר משמעותו הפשוטה של המונח "ביעור". הר"ש וראשונים אחרים, שהיו מודעים לתוספתא, פסקו שלאחר החלוקה הבעל רשאי לזכות בשארית הפרות, אף אם יהפוך בכך למעשה לאוסף פרות שביעית. הראב"ד, שהיה מודע לסתירה הפנימית בדבר דרכי הביעור השונות, הציע חידוש מפליג שהיו שני סוגי ביעור: האחד כר"ש, בעת שכלו הפרות בעיר וכפי שפירשנו, והשני כרמב"ם שלאחר שכלו כל הפרות גם בשדה יש לבער את הפרות (הגהות הראב"ד למשנה תורה שם). לחלוקה זו לשני ביעורים אין רמז ואין הצדקה במקורות. זו הצעה חריפה שנועדה לפשר בין דברי הרמב"ם לבין התוספתא והירושלמי. אבל ברור שהרמב"ם ואחרים לא הכירו בתוספתא ובירושלמי כמקור מחייב, מכל מקום הם מיעטו לעסוק בהם ולעתים אף לא הכירו אותם.
מכל מקום אין מקור להיתר להשמיד פרות שביעית, ועד עתה נפסק תמיד שיש לאכול אותם בצורתם הרגילה. בסוף משנה ז נאמר שתבן ושביעית שהגיעה שעת ביעורם "נהנים ושורפים", מכאן שלאחר הביעור מותר להשתמש בפרות שביעית לשימוש ירוד יותר מהרגיל, וזה חידוש חשוב כשלעצמו. אך גם שם אין מדובר בהשמדה, אלא בהנאה משרֵפה (הסקה).

Mishnah 9

לפי ההקשר משמע שהמשנה ממשיכה בדין ביעור. המשנה קשה, וכבר הירושלמי התחבט בפירושה.
<b>מי שהיו לו פירות שביעית שנפלו לו לירושה או שניתנו לו מתנה</b> – הבעל אינו "אשם" בכך שהגיעו אליו הפרות. על טיבם של הפרות נחלקו בירושלמי, ונציע את שני הפירושים. לפי רבי שמעון בן לקיש "בפירות עבירה היא מתניתא" (ירו', לט ע"א). בדרך כלל אין לגעת בפרות עברה (שם, שם), אבל כאן מדובר בפרות שהגיעו בדרך מציאה, ללא יזמת הבעל. הבעל עצמו אינו עבריין ולא השתמש בפרות, אבל בשעת הביעור הוא צריך לעשות עמם משהו. אין הוא יכול לבערם סתם או להשמידם משום שיש איסור להשמיד פרות שביעית, ואולי חכמים מתנגדים לכך בגלל ההיבט הכלכלי של פגיעה במזון בשנה שהמחסור בה רב. רבי יוחנן פירש שמדובר בפרות היתר, כלומר פרות שאביו אספם כדין כל עני. להלן נסביר את כל המשנה לשיטתו.
<b>רבי אליעזר אומר ינתנו לאוכליהם</b> – אסור לבעל לאכול אותם בעצמו אך מותר לו לחלקם לאנשים האוכלים פרות איסור, <b>וחכמים אומרים אין החוטא נישכר </b><sup class="footnote-marker">95</sup><i class="footnote">לַביטוי ראו עוד משנה, חלה פ"ב מ"ז.</i> – חכמים מתנגדים לרבי אליעזר ואומרים שאין חוטא נשכר. החוטא הוא זה שאוכל פרות איסור, ואין לתת לו בידיים פרות של איסור, <b>אלא ימכרו לאכליהם ודמיהם יתחלקו לכל אדם</b> – העבריינים האוכלים פרות איסור יקבלו את הפרות, ישלמו תמורתם והכסף יתחלק לכל אדם (כולל מי שאינם עבריינים ואולי גם הבעלים עצמם). קצת קשה לבאר מדוע אין מתנהגים כלפי הפרות הללו כאל כל פרות עברה שיש להשמידם. אולי יש לומר שהשמדת פרות היא קנס, כדי לצמצם את מספר העבריינים, אך כאן אין טעם לקנוס איש שהרי העבריין כבר מת, ולכן ההקלות. לרבי יוחנן הסבר אחר, קשה ביותר, ואולי אין הוא מקבל את דברי ריש לקיש בגלל הקושי שהעלינו.
לשיטתו של רבי יוחנן "בפירות היתר היא מתניתא", והסבר המשנה הוא: <b>רבי אליעזר אומר ינתנו לאוכליהם</b> – אם כן למה אין הבעל רשאי לאכלם בעצמו? משום שרבי אליעזר "דהוא שמותי. דתנינן אוכלין פירות שביעית שלא בטובה"<sup class="footnote-marker">96</sup><i class="footnote">אצלנו בטובה ושלא בטובה, והיא שיטת בית הלל במשנה לעיל פ"ד מ"ב. כך תיקן או גרס הרש"ס.</i>. אם כן חזרנו למחלוקת על "אוצר בית דין". המדובר בפרות שנמסרו לאוצר בית דין ונותרו לאחר שעת הביעור. בית שמאי מתנגדים לכל ההסדר, לכן רבי אליעזר, המהלך בשיטת בית שמאי, מתנגד לאכילתם של פרות אלו. אבל הוא מתיר לתת מהם לאלו הנהנים מהאוצר, או לעניים בלבד, <b>וחכמים אומרים אין החוטא נשכר</b> – על כך חכמים שואלים, לשיטת רבי אליעזר, שהחוטא, מי שאוכל מאוצר בית דין, יימצא נשכר. <b>אלא ימכרו לאכליהם ודמיהם יתחלקו לכל אדם</b> – חכמים מאפשרים גם לבעל לאכול את הפרות, אך לשיטת רבי אליעזר הם דורשים שהפרות יימכרו והכסף יחולק לכל אדם. אין להשמיד את הפרות שכן גם לפי רבי אליעזר (בית שמאי) אין הם ממש פרות עברה. אבל עם זאת החלק האחרון של ההסבר קשה ביותר. למה לשיטת רבי אליעזר יתחלקו המעות לכל אדם? למה לא יחולקו לעניים בלבד? אין זאת אלא ששוב "כל אדם" הם העניים.
הסברנו את המשנה בצמוד לנושא שבו חלוקים בית שמאי ובית הלל. ברם דומה שבמשנתנו ההסדר של "אוצר בית דין", שאליו רומזים בית שמאי ובית הלל, כבר לא היה קיים, והמחלוקת מתפרשת רק במובנה ההלכתי-משפטי. לפי בית שמאי אין לעשות עסקים בפרות שביעית, ולפי בית הלל מותר לתת מהם בתשלום עקיף.
קושי אחר הוא שלשיטת רבי יוחנן המשנה היא המשך של התוספתא והיא עוסקת רק בביעור פרות שנותרו באוצר בית דין. כפי שראינו ייתכן שגם המשנה הקודמת עוסקת במצב זה בלבד, ואולי הסברו של רבי יוחנן צמח דווקא מתוך פרשנות זו של המשנה. הרא"ש (בתוספות הרא"ש) פירש את שיטת רבי יוחנן שאין מדובר בביעור אלא באכילה רגילה. לפי רבי אליעזר אין הבעל רשאי לאכלם לבדו, כפי שפירשנו, אלא ייתן מהם גם לאחרים, וחכמים אומרים שאם כן הוא חוטא נשכר. הוא חוטא משום שהוא נהנה מפרות שנמסרו לאוצר בית דין. אלא יימכרו לו (אצלנו לאוכליהם), והוא יחלק מדמיהם לכל אדם. כבר הרא"ש העיר כי הפירוש דחוק, והוא מחייב הגהה נוספת של הירושלמי. ראשונים הציעו פירושים נוספים, אך דומה שרבי יוחנן מפרש את המשנה שלא כפשוטה ונדחק לפרש כן מתוך שידע שרבי אליעזר מתנגד להסדר אוצר בית דין (בגלל היותו שמותי).
<b>האוכל מעיסת שביעית עד שלא הורמה חלתה חייב מיתה</b> – עיסת שביעית פטורה ממעשרות ותרומה אך חייבת בחלה. בכל הקשור להפרשת חלה דין עיסת שביעית הוא אפוא כדין עיסה רגילה. האוכל עיסה ללא הפרשת חלה חייב מיתה. מובן שבית הדין אינו מופקד על ביצוע העונש. הקביעה "חייב מיתה" אינה הנחיה מעשית אלא הצהרה דתית בדבר חומרת המעשה, ונדון בכך במסכת חלה. הדין עצמו מופיע במקורות, אין בו חידוש (ספרי במדבר, קי, עמ' 115 ; בבלי, בכורות יב ע"א), ואף אין הוא שייך לרצף הנושאים שלפניו.

Chapter 10



Mishnah 1

כל הפרק עוסק בשמיטת כספים. שמיטת כספים היא אחת המצוות של השביעית ולפיה כל החובות הכספיים מתבטלים בסוף השנה השביעית: "מקץ שבע שנים תעשה שמטה" (דברים טו א). בפועל איננו יודעים דבר על מימושה של המצווה בתקופת ימי בית שני, להוציא את אשר נאמר להלן במשנה ג. יוספוס ופילון אינם מזכירים אותה, אף שהם דנים במצוות שנת השביעית. על קיום המצווה בתקופת המשנה והתלמוד בידינו עדויות מעטות, ונעלה אותן במהלך הפרק. באופן עקרוני מצוות שמיטת כספים היא חלק ממצוות השמיטה. הדבר אינו נאמר במפורש, אבל נאמר שגם שמיטת כספים היא אחת לשבע שנים, והיא מכונה במפורש "שמיטה". המדרש התנאי קובע: "מגיד הכתוב שכשם שהן עושין שמטה לפירות כך הן עושין שמטה לכספים" (מדרש תנאים לדברים, טו ב, עמ' 80). כידוע שמיטת פרות היא מהמצוות התלויות בארץ, על כן היה מקום לפרש שגם שמיטת כספים אינה נוהגת בחוץ לארץ. אבל אמוראי ארץ ישראל קבעו בפשטות שהיא נוהגת בארץ ובחוץ לארץ, בניגוד לשמיטה שהיא נוהגת רק בארץ ישראל (ירו', פ"י ה"ג, לט ע"ג; גיטין פ"ד ה"ג, מה ע"ג). כן נאמר במדרש התנאים: "יכול השמט מלוה נוהג במדבר? תלמוד לומר 'תעשה שמיטה'. אין לי אלא בארץ ישראל שאתה עושה שמיטה לארץ. בחוצה לארץ שאי אתה עושה שמטה לארץ אין אתה משמיט מלוה? תלמוד לומר: 'כי קרא שמטה לה' ', בין בארץ בין בחוצה לארץ" (מדרש תנאים לדברים, שם). בפועל לא שמענו מי שחולק על כך.
<b>שביעית משמטת את המלוה בשטר ושלא בשטר</b> – בהבנה הפשוטה חובת שמיטת כספים חלה על כל הלוואה, בכתב או בעל פה. ברם בתלמודים התבארה משנה זו באופן שונה. בירושלמי שואלים מדוע חלה שמיטה על הלוואה בשטר, הרי עם השטר יש אחריות נכסים והרי זו כאילו הלוואה על משכון, והמלווה על משכון אין שביעית חלה עליו (להלן מ"ב). רבי יוחנן מסביר שמדובר בשטר שאין בו אחריות נכסים, כלומר שאין כתוב בו במפורש שנכסי הלווה אחראים למלווה. במשנת בבא מציעא יש מחלוקת עקרונית האם בית דין נפרעים משטר שאין בו אחריות נכסים (פ"א מ"ו)<sup class="footnote-marker">1</sup><i class="footnote">הכוונה שבכוח השטר ניתן יהיה לגבות את ההלוואה גם מנכסים משועבדים, כלומר משדות שהלווה מכר לאחרים אחרי מתן ההלוואה. אם כן, יש להבין שהמחלוקת במשנת בבא מציעא נסובה סביב השאלה האם הקונה של אותם נכסים עלול להיפגע מהחזרת השטר או לא (כן מפורש בתוס', שם פ"א ה"ה). כל זאת כאשר ההלוואה עצמה אינה מוטלת בספק. החזרת השטר תיתכן רק במקרה שאין לו כוח הפקעה, שאז הקונה אינו נפגע, והשטר עצמו ראוי בעצם רק "לצור בו על פי צלוחיתו" (ירו', בבא מציעא שם, ח ע"א). בתלמוד הבבלי המשנה שם מוסברת בדרך שונה במקצת (בבלי, בבא מציעא יב ע"ב - יג ע"א).</i>, ולפי רבי מאיר אם אחריות נכסים אינה כתובה בשטר במפורש אין בית דין "נפרעים" מהשטר. עד כאן דברי הירושלמי. לפי מסקנה זו לדעת חכמים כל הלוואה עם שטר אינה משמטת (כלומר נשמטת, מופקעת), ולרבי מאיר הלוואה בשטר שכתובה בו במפורש אחריות נכסים אינה משמטת. בהמשך הירושלמי שם מובא הסבר נוסף שמשנתנו עוסקת במי שאין לו קרקע, אבל שוב, אם יש לו קרקע השביעית אינה משמטת, כל הלוואה בשטר, ואולי אף הלוואה שלא בשטר. ברוח זו התוספתא מסכמת: "המלוה את חבירו על המשכון או בשטר שיש בו הפותיקי הרי זה אינו משמט" (פ"ח ה"ו). לכאורה הפותיקי או אפותיקי היא אותה "אחריות נכסים", אם כן שטר שיש בו אחריות נכסים אינו משמט. התוספתא אינה כורכת את דעתה במפורש עם דברי רבי מאיר, אך מסתבר שהיא כדבריו. ברם יש הבדל גדול בין התלמוד לתוספתא. בתלמוד מדובר גם באחריות נכסים כללית, מעין "כל נכסי אחראים וערבים", ואילו אפותיקי היא מקרה שייחד שדה מוגדר שממנו ייגבה החוב. מבחינה מעשית ההבדל מהותי. כמעט כל שטר כולל אחריות נכסים (להלן), וכך יוצא ששביעית אינה משמטת כמעט כל הלוואה מסודרת (בכתב), ואילו לפי התוספתא שביעית אינה משמטת רק אם ייחד לו שדה בתור אפותיקי. בכל השטרות שבידינו אין מרכיב "אפותיקי" זה מופיע, וכך נוצר מצב שרק הלוואות מיוחדות אינן משמטות.
בתלמוד הבבלי יש דיון דומה: "תנן התם: השביעית משמטת את המלוה, בין בשטר בין שלא בשטר. רב ושמואל דאמרי תרוייהו: 'בשטר' – שטר שיש בו אחריות נכסים, 'שלא בשטר' – שאין בו אחריות נכסים, כל שכן מלוה על פה. רבי יוחנן ורבי שמעון בן לקיש דאמרי תרוייהו: 'בשטר' – שטר שאין בו אחריות נכסים, 'שלא בשטר' – מלוה על פה, אבל שטר שיש בו אחריות נכסים אינו משמט. תניא כותיה דרבי יוחנן ורבי שמעון בן לקיש: שטר חוב משמט, ואם יש בו אחריות נכסים אינו משמט. תניא אידך: סיים לו שדה אחת בהלוואתו, אינו משמט, ולא עוד אלא אפילו כתב 'כל נכסיי אחראין וערבאין לך' אינו משמט" (בבלי, גיטין לז ע"א). בהמשך הסוגיה מוצע הסבר לברייתא האחרונה: "דלמא ההיא בית שמאי היא, דאמרי: שטר העומד לגבות כגבוי דמי". אבל הסבר זה אינו עומד כשלעצמו אלא מובא בהמשך בתור נימוק לכך שרבי יוחנן עצמו מהסס לפסוק כדעתו<sup class="footnote-marker">2</sup><i class="footnote">"כגבוי דמי" הוא קונסטרוקציה שהתלמוד הבבלי מציע בסוגיות מספר. ראו למשל יבמות לח ע"ב; שבועות מח ע"ב. אבל לא מצינו את בית שמאי מבטאים עמדה זו במפורש. מן הראוי להעיר כי ייתכן שרבי יוחנן לא הכיר את הברייתא המסייעת שהבבלי מביא, או שהכיר אותה בנוסח שונה, כגון הנוסח שבתוספתא, ואז אין ממנה ראיה לשיטתו.</i>. רבי יוחנן מנמק את הסתייגותו מדבריו הוא במשפט "וכי מפני שאנו מדמין נעשה מעשה?". בירושלמי שהבאנו הנימוק דומה: "מפני שאנו למידים מן ההלכה אנו עושין אותו". אם כן רבי יוחנן נבהל כביכול מהחידוש שבדבריו, והנימוק שהברייתא כבית שמאי אינו אלא רעיון תאורטי של התלמודים.
נחזור להסבר הברייתא בתלמוד הבבלי. לפי שתי הדעות לא כל הלוואה משמטת, ולפי הטבלה להלן:
במשנה אין כלל אבחנה בין שטר שיש בו אחריות נכסים לבין שטר שאין בו אחריות. עם זאת עצם האבחנה בין שני סוגי השטרות היא כמובן תנאית, ואף קדומה לה. בשטרות המעטים שבידינו, ממערות מדבר יהודה, בכל השטרות מופיעה פורמולה של אחריות נכסים: "כל די אית לי אחריא וערבה למרקא..." או "וכל מה שיש לי ושאקנה אחראים וערבים למרק לפנך..."<sup class="footnote-marker">3</sup><i class="footnote">כל מה שיש לי אחראי וערב לסיים ולקיים. מגילות מדבר יהודה, ב, מס' 26 , עמ' 137 ; מס' 30 , עמ' 145 .</i> או נוסחאות קרובות. אם כן, הפורמולה הייתה קיימת והמשנה לא ראתה בהופעתה מרכיב העשוי לשנות את ההלכה. דומה שברוב השטרות אחריות הנכסים הייתה חלק בלתי נפרד מהשטר. היא מופיעה בכתובת אישה, בשטרות הלוואה ובשטרות קניין. בכתובה אף נאמר שאם לא כתב מרכיב זה הוא בכל זאת חל משום שהוא "תנאי בית דין" (משנה, כתובות פ"ד מ"ז), כלומר שהוא מרכיב המובן לעצמו גם אם אינו כתוב במפורש. על כן למשנה ברור ש"בשטר" זהה ל"עם אחריות", ואין שטר ללא אחריות נכסים.
כאמור, בשני התלמודים מובא מעשה ובו רבי יוחנן מהסס לפסוק כדרכו. הדבר מלמד על עצמת החידוש, אף שהוא נתמך בברייתות מפורשות (הברייתא המובאת בתלמוד הבבלי, ואולי גם התוספתא שלנו). דומה שהאמוראים עצמם מודים שיש בעמדתם חידוש ושהיא בבחינת "פרשנות יוצרת" למשנה. במבוא למסכת עמדנו על קווי ההתפתחות של שמיטת כספים, והנתון העולה מהבירור שובץ שם במקומו.
<b>הקפת החנות</b> – בנוהג שבעולם החנווני מוכר והקונה משלם רק לאחר זמן. זו הלוואה שבעל פה, אך יש לה חוקים משלה, שכן היא מוסד חברתי מוכר. החנווני רושם את ההלוואה בפנקסו, כפי שנזכר במקורות אחדים (משנה, שבועות פ"ז מ"ה ועוד). <b>אינה משמטת</b> – החנווני המקיף אינו נתפס כמעניק הלוואה אלא כמבצע עסקה מתמשכת שהתשלום נעשה בסופה. <b>אם עשאה מלווה הרי זה משמטת</b> – אם עבר זמן והחוב לא נפרע החנווני עשוי לסכם את החוב ולהפוך אותו להלוואה רגילה. בתוספתא מובאת הגבלה נוספת המבהירה את המשנה: "הקפת החנות אינה משמטת רברי רבי יהודה, וחכמים אומרים משמטת. אמר רבי נראין דברי רבי יהודה בכותב מעות דברי חכמים בכותב פירות" (פ"ח ה"ג; הנוסח לפי כתב יד ערפורט). אם כן, לפי רבי הקפת החנות אינה משמטת כל זמן שהיא רשומה כפֵרות: פלוני לקח חמישה כדי שמן ושני אתרוגים, אך אם הפכה לכסף היא הפכה בכך להלוואה. הקפת החנות נידונה כהסדר שונה הדומה במידת מה להלוואה. עוד נלמד מהתוספתא שמשנתנו כרבי יהודה, וראו להלן.
משנתנו מצטרפת למשניות שבהן הציג רבי יהודה הנשיא, שהיה עורך המשנה, את המשנה והתעלם מדעתו, ועסקנו בכך במבוא הכללי לפירוש המשניות.
<b>רבי יהודה אומר הראשון משמיט</b> – כל מכירה אינה משמטת, אבל אם עבר זמן והייתה מכירה נוספת – הראשונה הפכה בכך למלווה. לפי פשט המשנה הרישא אינה כרבי יהודה, ורבי יהודה סבור מעט אחרת מהתנא הראשון. לעיל ראינו שלפי התוספתא משנתנו כרבי יהודה. יש אפוא לומר שארבעה תנאים הם: התנא במשנה הסובר שתמיד הקפת חנות אינה כהלוואה; רבי יהודה הסבור שרק ההקפה האחרונה אינה משמטת; חכמים של התוספתא הסבורים שתמיד ההקפה משמטת ורבי המחלק. ניתן גם לפרש שמשנתנו והתוספתא הן שתי מסורות שונות על עמדתו של רבי יהודה.
<b>שכר שכיר אינו משמיט</b> – לשכיר שילמו דבר יום ביומו. עיכוב השכר הוא עבֵרה חמורה, אך לעתים הדבר נעשה בהסכמה. מכל מקום, לפי ההלכה כל עיכוב הוא מעין מלווה. עם זאת אין זה מלווה רגיל אלא הסדר הדדי שהתשלום שבו מתעכב. מעבר לשאלה המשפטית של הגדרת טיב התשלום חכמים מגלים, בעקבות התורה, רגישות מופלגת להלנת שכר. השכיר נתפס כעני, והלנת שכרו היא עבֵרה חמורה. מסתבר שתפיסה זו השפיעה גם על עיצוב ההלכה במשנה<sup class="footnote-marker">4</sup><i class="footnote">דברים כד טו; משנה, בבא מציעא פ"ט מי"ב ומקבילות רבות. אם יזכנו החונן לאדם דעת נרחיב בנושא בפירושנו למסכת בבא מציעא.</i>, <b>ואם עשאו מלוה הרי זה משמיט</b> – כמו ברישא. <b>רבי יוסה אומר כל מלאכה שהיא פוסקת לשביעית משמטת</b> – אם המלאכה פסקה אזי נגמר החוזה ההדדי והתשלום כבר אינו שכר שכיר, אלא הלוואה, <b>ושאינה פוסקת לשביעית אינה משמטת</b> – המלאכה נמשכת וממילא ההסדר המיוחד ממשיך, והתשלום עדיין איננו הלוואה אלא שכר המתעכב. רבי יוסי מיקל על הבעל ומכביד על הפועל.
המונח "מלאכה פוסקת" שנוי במחלוקת. לפי רבי יוחנן הכוונה למלאכה שאסור לעשותה בשביעית והפסקתה היא סיום העבודה הנובע מההלכה "כגון חרישה"<sup class="footnote-marker">5</sup><i class="footnote">ירו', לט ע"ב. בתלמוד כתוב "בגין חרישה", ותיקנו לפי כתב יד רומי והרש"ס.</i>, ולפי ריש לקיש ההפסקה אינה הלכתית אלא מעשית: כל חוזה עבודה שנגמר "כגון בניין", עבודה הממשיכה בשביעית. מכל מקום, גם לפי רבי יוסי קשה להעמיד את המשנה בהסדר שבו התשלום תוכנן מלכתחילה לסוף העבודה. אם מועד התשלום הוא רק לאחר השמיטה – ודאי שהשביעית אינה משמטת אותו. את הסבר הירושלמי "מודי הוא בשכר שכיר שאינו אלא בסוף" (ירו', לט ע"ב) יש להבין ששכר שכיר רק בסוף הוא הלוואה, ועד אז משלמים בתקופות קצרות יותר (כל יום), אך זהו הסכם בביצועו ולא הלוואה.
ההלכות שבמשנה שנויות בקצרה במדרשי התנאים: "שמוט כל בעל משה ידו (דברים טו ב) – יכול שכר שכיר והקפת חנות תלמוד לומר אשר ישה את ברעהו" (ספרי דברים, קיב, עמ' 173), וכן: "יכול הכל במשמע: המלווה והלווה, והחנוני על פינקסו, וכתובת אישה, ושכר שכיר? תלמוד לומר אשר ישה ברעהו. יצא שכר שכיר והקפת חנות וכתובת אשה<sup class="footnote-marker">6</sup><i class="footnote">התוספתא מונה אף היא את כתובת האישה, וכמו בשכר שכיר והקפת חנות אם הפכה למלווה הרי היא משמטת, כגון שהחלה לקבל חלק. ראו שם פ"ח ה"ב; ירו', לט ע"ב; בבלי, גיטין לח ע"א.</i> שאינו משמיט עד שעשה עליו כחוב" (מדרש תנאים לדברים, טו ב, עמ' 80). הדגש הוא על המילה "רעהו", המרמזת לדעת הדרשן על יחסים הדדיים בין שווים ולא על עסקה.
מכלל הדברים ניכרות שתי מגמות: האחת קובעת באופן כללי שהקפת חנות ושכר עבודה אינם משמטים, והנימוק הוא שאין הם נתפסים כהלוואה. האבחנה אינה משפטית אלא חברתית. בהלוואה יש מתן טובה של האמיד לעני, ושמיטת הכספים היא טובה נוספת. ההלוואה מתקשרת למעשי גמילות חסדים שהחזק חייב לעני, אבל שכר עבודה והקפת חנות הם הסכמים הדדיים בין שווים, ואין מקום להפוך אותם להלוואה. גישה שנייה היא משפטית יותר. הקפת חנות ושכר נידונים כהלוואה מבחינה משפטית, על כן צריך סיבה מיוחדת להפקיע אותם ממכלול השמיטה. חכמי אושא בוחרים בנתיב המשפטי ולכן הם קובעים שאין הם הלוואה כל זמן שאופיים הייחודי נשמר: שהעבודה לא הסתיימה, שאין הקפות נוספות, שההקפה רשומה בפנקס כפֵרות ומרכיבים כיוצא באלו. דומה שלפנינו עדות להתגברותה של הגישה המשפטית על התחושה שמבחינת המציאות והרקע החברתי שכר עבודה איננו הלוואה, אלא סוג אחר של תשלום.
בשלב זה אי אפשר לקבוע שהעמדה הראשונה (תנא קמא במשנה והמדרשים) קדומה יותר; היא פשוטה יותר ומשפטית פחות ולכן באופן טבעי יש לשער שהיא גם קדומה יותר, אך אי אפשר לתארך אותה על סמך המקורות שבידינו. אם אכן הגישה ה"פשטנית" קדומה יותר, וקדומה לימי הבית השני, יש מקום להשערה נוספת. בימי הבית שמרו על שמיטת כספים ולכן השתדלו להוציא מתחומי המצווה פרטים רבים ככל האפשר. מאוחר יותר, כאשר הונהג פרוזבול והעוקץ נשמט מהמצווה, כבר לא היה חשוב להוציא מתחולתה של המצווה מקרים בעייתיים. אי אפשר לבסס השערה זו. אדרבה, ברישא התהליך הפוך: המשנה כוללת במצווה את כל ההלוואות, והאמוראים מוציאים מהמצווה את ההלוואות בשטרות רגילים (שיש בהם אחריות).

Mishnah 2

השנה השביעית משמטת בסופה, כפי שכבר אמרנו לעיל, כלומר בערב ראש השנה, שעה שהחג נכנס. המשנה עוסקת בשאלות הקשורות לעסקאות הנמשכות מלפני מועד זה ולאחריו. <b>השוחט את הפרה וחילקה בראש השנה</b> – התמונה הרֵאלית הנרמזת במשנה מתבארת במקורות מקבילים. ראש השנה הוא אחד המועדים שנהגו לאכול בהם בשר. כידוע אכילת בשר בחברה היהודית הייתה מצומצמת, אבל היו ארבעה מועדים שהיה מקובל לאכול בהם בשר, ולשם כך שחטו במיוחד בהמות. "ואלו הן: ערב יום טוב האחרון של חג, וערב יום טוב הראשון של פסח, וערב עצרת, וערב ראש השנה, וכדברי רבי יוסי הגלילי אף ערב יום הכפורים בגליל" (משנה, חולין פ"ה מ"ג; ראו פירושנו לעיל, פ"ז מ"ד). לקדמונינו לא היו אמצעי קירור, על כן הנוהג היה למכור את הפרה ביום טוב עצמו, וההלכה קבעה כללים למכירות אלו (ראו פירושנו לביצה פ"ג מ"ו-מ"ז). במקרים אלו התשלום היה במוצאי החג, שכן אסור לשלם בחג עצמו. הבעיה היא שמוצאי החג כבר נחשב למועד "מקץ שבע שנים" (דברים טו א), והשמיטה אמורה לחול על תשלום זה. אין מדובר כאן רק על מכירה רגילה שבה הטבח מוכר בהמה ללקוח – גם מכירה זו מותרת בצורה מסוימת – אלא גם על חבורת סועדים המתכנסים לסעוד יחד<sup class="footnote-marker">7</sup><i class="footnote">לחבורה הסועדת ונמנית לכך ראו המבוא למסכת ברכות.</i>. במקרה כזה אחד מהם מביא את הבהמה ויתר הסועדים נמנים עליה, והתשלום מתחלק ביניהם. הכלל הוא: "אין נמנין על הבהמה לכתחלה ביום טוב אבל נמנין עליה מערב יום טוב. ושוחטין ומחלקין ביניהן" (משנה, ביצה פ"ג מ"ו). בדרך דומה ניתן גם לקנות בשר מהטבח: "לא יאמר אדם לטבח שקול לי בדינר בשר, אבל שוחט ומחלקים ביניהם" (שם, מ"ז). ההבדל הוא שבקנייה מהטבח התשלום הוא הקפת חנות, ובמקרה זה ודאי אין מכירה זו משמטת שכן היא מכירת "פֵרות" ואין אחריה מכירות נוספות, בבחינת "ראשון ראשון משמט" (לעיל, מ"א). אבל אם זו חלוקה בתשלום בין בני חבורה – הרי זו הלוואה רגילה. <b>אם היה החדש מעובר משמיט</b> – אם החודש מעובר הרי שהמכירה (ההלוואה) נעשתה לפני מועד שמיטת הכספים, שהוא בליל החג השני, וההלוואה משמיטה. <b>ואם לאו אינו משמיט</b> – אם החג הוא של יום אחד, הרי שהשחיטה וההלוואה נעשו לאחר מועד השמיטה, שהוא בליל החג, ממילא אין השמיטה חלה על ההלוואה, והיא תחול רק בעוד שבע שנים, במועד השמיטה הבאה.
בירושלמי (לט ע"ג) רבי אלעזר אומר שכל זה לשיטת רבי יהודה הסובר שראשון ראשון משמיט. כלומר אם החודש מעובר ההלוואה משמטת, והכוונה שהלוואה האחרונה אינה משמטת, אבל המכירות הקודמות משמטות, ולחכמים תמיד הקפת חנות אינה משמטת. הווה אומר שמשנה ב היא דוגמה בעייתית להקפת חנות. אנו הצענו להסביר את המשנה כמערכת יחסים בין שותפים לסעודת חבורה, ולא כמכירה של בעל חנות. ההסבר שהצענו כללי יותר, אך אין לדחות את הסבר הירושלמי ללא סיוע חד משמעי יותר<sup class="footnote-marker">8</sup><i class="footnote">אותה סוגיית ירושלמי מובאת גם על המשנה הקודמת, ושם היא העברה בלבד. להסבר הירושלמי ראו עוד חידושו של אלבק, עמ' 383 , שראשון משמיט כאן הוא גם מי שראהו המוכר ולא ביקש ממנו את התשלום, ואמנם יש להצעה על מה שתסמוך, והציעוה ראשונים, אך אין היא מעשית, ואם כך כמעט ואין משמעות לדין הקפת חנות.</i>.
המשנה מכירה באפשרות שראש השנה יהיה שני ימים, אך גם באפשרות שיהיה רק יום אחד, ושני הימים אינם נתפסים כקדושה אחת. כך היה המצב בתקופה התנאית הקדומה; מדור אושא ואילך כבר נתפסו שני הימים כקדושה אחת<sup class="footnote-marker">9</sup><i class="footnote">ראו על כך במבוא למסכת ראש השנה.</i>.
<b>האונס והמפתה והמוציא שם רע</b> – שלושה אלו מופיעים במקרא בתור דוגמאות לעבריינים הנענשים בקנס כספי (שמות כב טז; דברים כב יט). ה"מוציא שם רע" הוא מי שהוציא שם רע על בתולת ישראל שאינה בתולה. הדוגמאות הללו נבחרו בהשראת המקרא ואין הן מלמדות כי אלו היו דוגמאות רגילות, או שנהגו למעשה. זו דוגמה מעניינת להשפעת המקרא על היצירה של חז"ל. לא נאמר האם מדובר במי שאנס או פיתה והתחייב בבית דין, או שמא אף (או רק) לפני שהתחייב בבית דין, וכך פירשו כנראה בירושלמי (לט ע"ג). הרא"ש מפרש שמדובר לפני החלטת בית הדין, שאז החוב אינו כספי שהרי עדיין הנאשם יכול לחמוק ממנו אם יודה מרצונו<sup class="footnote-marker">10</sup><i class="footnote">יש להניח שלפני החלטת בית הדין אין זה חוב כלל, שהרי טרם נקבע שהדין עם המתלוננת. לדין מוציא שם רע ראו שמש, שעטנז.</i>, אבל לאחר פסק בית דין זה חוב כספי רגיל. באותה מידה ניתן לפרש שמדובר לאחר פסק הדין, ואז זה אמנם חוב, אך לא חוב רגיל אלא מעשה בית דין. הסבר זה משתלב טוב יותר בסדר העניינים שבמשנה. בכל המקרים הללו אין שמיטה חלה משום שכל ההתחייבות אינה נושאת אופי של הלוואה, או משום שזה בבחינת מעשה בית דין, כפי שנבארו להלן<sup class="footnote-marker">11</sup><i class="footnote">ראו בירו', כתובות פ"ד ה"ב, כח ע"ב, ושם דיון על מעמדה של התחייבות זו, וראו ירושלמי למשנתנו, לט ע"ג.</i>. <b>וכל מעשה בית דין אינן משמיטין</b> – אם בית הדין דנו בוויכוח כספי כלשהו הנובע ממכירה, מקנס או מהלוואה, ופסקו לגביו, אין פסק הדין משמט. הכסף נתפס כאילו כבר הועבר, ואיננו עוד מלווה. כל זאת על אף הדמיון החיצוני להלוואה. דומה שהעיקרון הוא שמי שהתחייב בבית דין חייב את הכסף לא לאדם פרטי אלא לבית הדין, ושמיטה אינה חלה על בית הדין אלא רק על אדם פרטי. <b>המלוה על המשכון</b> – הלוואה על משכון הייתה הסדר רגיל ומקובל. המלווה כאילו קיבל כבר את דמי ההלוואה, ואם הלווה הביא לו כסף הוחזר המשכון. ברוב המקרים העיקרון היה שהמלווה השתמש במשכון עד שהכסף הוחזר (למשל משנה, בבא מציעא פ"ו מ"ז; תוס', פ"א הי"ט; פ"ז הי"ט). המשכון נחשב אפוא כגבוי, כאילו החוב שולם. זה כלל קבוע שלא נוצר רק כדי לעקוף את דין השמיטה. כל זאת בניגוד למוסר שטרותיו לבית דין, כפי שנסביר להלן. וכן שנינו: "תורמין על המשכון, ועל הגבוי, ועל העתיד לגבות דברי רבי מאיר. רבי יוסה אומר: תורמין על המשכון, ועל הגבוי אבל לא העתיד לגבות" (תוס', שקלים פ"ב ה"ה). הכוונה לאפשרות לתרום מחצית השקל על חשבון הכנסות עתידיות, מה שמכונה בספרות כיום "קידום תקציב". המחלוקת היא האם מותר לקנות על חשבון הכנסות עתידיות, אך הכנסות שכבר נמסר על חשבונן משכון הן כגבויות. דין זה של מלווה על המשכון חוזר בתוספתא שכבר ציטטנו בפירושנו למ"א (תוס', פ"ח ה"ה). התוספתא מוסיפה שזאת "אף על פי שהחוב מרובה על המשכון". שמואל מחריף גישה זו בקובעו שהדין חל אפילו "על המחט" (ירו', לט ע"ג), כלומר שהמשכון ממש סמלי. גישה זו מעבירה את ההלכה מהתחום המשפטי לתחום הסמלי שיש בו עקיפת חובת השמיטה, ונרחיב בכך במשנה הבאה.
<b>והמוסר שטרותיו לבית דין אינן משמיטין</b> – לפי הצגת הדברים במשנה המוסר שטרותיו הוא הסדר קבוע ומוכר, ללא קשר לשמיטה. הכוונה למי שמעביר את תפקיד הגבייה לבית דין. אלא שהסבר זה בעייתי. אם מדובר באדם שתבע את חברו ובית הדין פסק בנושא, הרי זה בבחינת מעשה בית דין, ואם מדובר במסירת השטרות לבית דין ללא הליך משפטי שהלווה מתגונן בו הרי שכל ההליך תמוה: וכי מדוע יקבל עליו בית דין את גביית הכסף שלא במסגרת משפט?! לפי פשט המשנה בית הדין מתפקד כמעין חברת גבייה, ולא שמענו על כך ממקורות אחרים. עד עתה תפקידו של בית הדין היה רק לפסוק במקרה של ויכוח על חלות ההלוואה. אפשרות שנייה היא שכל ההסדר של "מוסר שטרותיו" הוא סמלי בלבד, כדי ליצור תשתית להסדר הפרוזבול, כפי שנברר להלן. אמנם במשנה הוא מוצג כאילו היה הסדר לעצמו, אך רושם זה נוצר רק מצורת העריכה של המשנה. עורך הפרק מוביל את הלומדים לקראת הבנתו וקבלתו של הסדר הפרוזבול ועל כן הוא מציג את "מוסר שטרותיו" כהסדר לעצמו, אף שאולי אינו אלא תשתית לפרוזבול. אם כן סגנון המשנה אינו מלמד על טיבו של ההסדר. יש לזכור ש"בית הדין" אינו רק בית המשפט בהנהגת החכם, הוא גם המונח לתיאור בית הדין העירוני בקהילה היהודית, בית דין ששירתו בו נכבדי הקהל ולאו דווקא החכמים. בית דין זה היה פחות או יותר זהה למועצה המקומית, והיו לו תפקידים ארגוניים שונים<sup class="footnote-marker">12</sup><i class="footnote">ראו ספראי, הקהילה, עמ' 86-78 ; ספראי, גבוה מעל גבוה.</i>. ייתכן אפוא שבין תפקידיו הייתה גם גבייה של הלוואות לאחר שבוררה אמינותן. הבירור נעשה באותו בית הדין, או לפני החכם, ומן הסתם לא היה בדרך כלל צורך בבירור זה. השטר היה מקובל על הכול, וביישוב הקטן היה דבר ההלוואה ידוע לכול. עם זאת עדיין לא תמיד היה ללווה כסף, והיה צריך מישהו שיגבה ממנו את הכסף בכוח החוק. מן הסתם זה היה חלק מתפקידי המועצה, וכאמור בית הדין והמועצה של העיירה הם למעשה אותו גוף. אם כן, אכן היה קיים מוסד של מסירת שטרות לבית דין, לא כדי שבית הדין יפסוק על כשרותם אלא כדי שישמש כגובה, מעין "הוצאה לפועל" הפועלת במדינת ישראל היום.
האפשרות השלישית היא שאכן מוסר שטרותיו היה מוסד רגיל וקיים, ויש רגלים לטענה שאכן הסדר כזה הופעל הלכה למעשה. בין השטרות הנרמזים בספרות חז"ל מצוי גם שטר של הלוואה הנעשית בבית דין. כל העדויות על שטרות כאלו מצויות רק בתלמוד הבבלי. מדובר שם על שטר הודאה (סנהדרין כט ע"ב) או על צוואה (בבא בתרא קיג ע"ב). עם זאת נראה שההסדר היה כבר מוכר בימי התנאים, אך נזכר רק בהקשר לגט אישה. "אמר לשנים תנו גט לאשתי או לשלשה כתבו גט ותנו לאשתי... מפני שעשאן בית דין" (משנה, גיטין פ"ו מ"ז). כתיבת גט היא פעולה פרטית, ואדם יכול לכתוב גט לעצמו. נתינתו מחייבת אמנם שני עדים, אך עדיין הדבר נעשה, או יכול להיעשות, במסגרת המשפחה. מצד שני קיימת נטייה להעביר את כל ההליך למעמד של בית דין. משנת גיטין משקפת מגמה זו. אמירה לחבורה של שלושה עשויה הייתה להתפרש כבקשה מהם להיות שליחיו, כשם שניתן לבקש זאת משניים בלבד, אבל דברי המשנה משקפים מציאות שהיה בה נוהג רגיל לבקש זאת מבית דין. אולי זה לא היה הנוהג הרווח, אבל זה היה נוהג רגיל למדי. השאלה היא האם דברי רבי מאיר משקפים מציאות רגילה, או שהם ניסיון של חכמים להנחות את הציבור לכיוון זה. ייתכן שבמציאות הייתה פנייה לבית דין שיסדרו את הגט נדירה, אך חכמים מנסים להטות את לב הציבור לכיוון זה כדי לחזק את כוח בית הדין מחד גיסא, וכדי להפוך את מעמד הגירושין לציבורי מאידך גיסא. "בית דין" אינו בהכרח בית הדין של החכם; מבחינה פורמלית כל שלושה הם בית דין. אבל רק כפסע הוא בין הצורך בבית דין לצורך בבית דין שיכלול חכם או יורכב מחכמים. תהליך זה ראינו בחליצה ומיאון (יבמות פי"ב מ"א ופי"ג מ"א). את העדויות על קיומו של תהליך זה בגיטין ריכזנו במבוא למסכת גיטין, וניתן לעקוב אחריו בהלכות נדרים<sup class="footnote-marker">13</sup><i class="footnote">המערכת כולה ומשמעותה החברתית תידון במבוא לנדרים.</i>.
משנה אחרת בגיטין מזכירה אפשרות של "אם הלוון בפני בית דין" (פ"ג מ"ז)<sup class="footnote-marker">14</sup><i class="footnote">הכוונה למי שעשה עסק ובו נתן לכוהן הלוואה על חשבון מעשרות שיפריש לו בעתיד, או עם הלוי על חשבון המעשר שיקבל בעתיד, או עם העני על חשבון מעשר עני שיקבל מבעל השדה. החשש הוא שהכוהן או הלוי ימות או שהעני יתעשר.</i>, וגם שם הלוואה בפני בית הדין הופכת את השטר לחלוט. ייתכן שבמשנה שם מדובר על מי שכתב פרוזבול, ובתוספתא המקבילה מדובר גם על מצבה של אותה הלוואה בשנת שמיטה (תוס', גיטין פ"ג ה"ב). ברם הניסוח שם אינו קשור לשנה שביעית, ודומה שמדובר בהסדר רגיל. גולאק דימה את מוסד הכתיבה וההלוואה בפני בית דין לשטר הסונכורזיס הנזכר בפפירוסים ממצרים<sup class="footnote-marker">15</sup><i class="footnote">גולאק, אוצר השטרות מהדורת קצוף, עמ' 21-</i>. הסדר כזה מטיבו מתאים לתקופה שבה ההלוואות מעטות. נמצאנו למדים שאכן הסדר של מסירת שטרות ההלוואה לבית דין הייתה אפשרות רגילה. ייתכן אפוא שהפרוזבול ניצל פתרון שהיה נהוג לגבי הלוואות, והחידוש הוא רק בהפיכתו של הסדר משפטי לפעולה סמלית.

Mishnah 3

<b>פרוזבול אינו משמיט</b> – המשפט מנוסח בצורה ממעיטה, כאילו הפרוזבול הוא עוד הלכה אחת כמו ההלכות הקודמות. ברם מההמשך ומעיון בדברים ברור שלפנינו הלכה מסוג מיוחד, ויש להרחיב עליה את הדיבור. את התמונה בכללותה נציג בסוף הפרק. בשלב זה נסתפק אפוא רק בדברי הקדמה. "פרוזבול" הוא מונח יווני, ובהקשר של שמיטת כספים הכוונה להסדר שבו המלווה מעביר, בצורה סמלית, את ההלוואה לבית הדין, עוד לפני מועד הגבייה. בית הדין אינו בודק את אמינות ההלוואה, אינו פוסק על טיבה ואינו אמור לגבות את הכסף, אבל המסירה הסמלית מספיקה כדי שההלוואה תהפוך למעשה בית דין שאין שמיטה חלה עליו. את העדויות נברר להלן, אך נקדים ונאמר ששתי גישות שונות להבנת הפרוזבול מופיעות בספרות. גישה אחת היא הגישה המהפכנית הרואה בכך תקנה גדולה שאינה עולה בקנה אחד עם הצו המקראי. שמואל כינה את ההסדר "עלבון לדיינים" (להלן) ושאף לבטלו; אחרים לא רצו לבטלו אך הכירו בכך שזו מהפכה. כך, למשל, אלו שמסבירים שאילו הייתה שמיטה מהתורה לא היה הלל יכול לתקן פרוזבול, אלא שלדעתם שמיטה היא מדרבנן ולכן התיקון אפשרי. אם כן התקנה היא עקירת ההלכה הקודמת. הגישה השנייה היא הממעיטה. התקנה היא הרחבה של הלכות ברורות, היא הערמה קלה ואין בה שינוי סדרי בראשית. שתי הגישות תוזכרנה ותודגמנה להלן. דומה שעורך הפרק ראה את הפרוזבול כמהפכה, וכפי שהצענו הפרק בנוי כך שיציע את התשתית הנדרשת להבנת הפרוזבול. ההסדר עצמו מוצג כאילו אינו מהפכה אלא הכרעה הלכתית רגילה, אך העורך מודע לחידוש ומנסה לעמעמו במקצת.
<b>זה אחד מן הדברים שהתקין </b><sup class="footnote-marker">16</sup><i class="footnote">ב- <b>ס</b>: "עמד והתקין", וגם בעל מלאכת שלמה רומז לכך בשם "משנה כתיבת יד". ציטוטים ממשנה זו נמצאים לעתים בכתב היד של פירוש הרש"ס שבידינו, ויש לבחון באופן שיטתי ציטוטים אלו, וראו פירושנו לפ"י מ"ד.</i> <b>הלל הזקן</b> – לפי המשנה קיימת רשימה של תקנות. נראה שהרשימה לא השתמרה ונותרו רק שתי תקנות, זו והתקנה שלא לאפשר גאולת בתים בערים מוקפות חומה (משנה, ערכין פ"ט מ"ד). נדון בתקנה זו ונשווה בינה לבין פרוזבול להלן. <b>שראה שנימנעו העם מללוות זה את זה ועוברים על מה שכתוב בתורה שנאמר השמר לך פן יהיה דבר עם לבבך בליעל לאמר וגו'</b> (דברים טו ט) <b>היתקין הלל פרוזבול</b> – התורה הזהירה לבל יימנעו אנשים מלהלוות לחבריהם מתוך החשש שהשמיטה תשמט. הימנעות מהלוואה מכונה "דבר בליעל". בפועל נמנעו אנשים מלהלוות, ולכן התקין הלל פרוזבול. התקנה נועדה להגן על העניים ולאפשר קיומן של הלוואות. יש להניח שתקנת הפרוזבול קשורה לתהליך נרחב יותר. בתקופת המקרא הייתה ההלוואה מחווה של עשיר לעני. מחווה זו הייתה עשויה להיות פעולה של גמילות חסדים, אבל הייתה גם אפשרות שתהפוך לכלי בידי העשירים להגדיל את רכושם: העשיר הלווה לעני בשעת מצוקתו, לעני לא הייתה אפשרות לשלם את ההלוואה והעשיר היה יכול לגבות את נחלתו של העני, ואולי גם את גופו. ביוון וברומי הפכו הלוואות אלו למכשיר אסטרטגי של שכבת העשירים שהשתלטו על משאבי הייצור הלאומיים. במהלך הדורות הפך המסחר למפותח יותר. הלוואות ניתנו לא רק על ידי עשירים אלא כחלק מההתנהלות העסקית השוטפת. בתנאים אלו שמיטת חובות קבועה הייתה מכשיר הרסני שפגע באפשרויות העסקיות ובגמילות החסדים. על כן התקין הלל את הפרוזבול. ההסדר עצמו יובא להלן, ושם יידון גם המונח "התקין".
המשנה ומדרש ההלכה שבה מציגים את הפרוזבול בתור תקנה לעניים, ברם במידת מה יש כאן גם תקנה לעשירים המקבלים את כספם. קשה היום להעריך מה היה הנימוק העיקרי של הלל, תקנת העניים (תקנת שוק ההלוואות) או תקנת העשירים.
תקנת גאולת בתים דומה למדי (משנה, ערכין פ"ט מ"ד). לפי החוק המקראי, אם אדם מוכר בית בעיר מוקפת חומה יש למוכר או לגואלים (המשפחה) זכות לגאול את הבית במשך שנה תמורת התשלום שבו נמכר הבית. ככלות השנה הוחלט הבית לקונה, ואז אינו חוזר ביובל. אמנם דין יובל בטל בימי בית שני (ראו במבוא), אך דין גאולת בתים נותר על כנו. גם כאן הנימוק של הלל הוא הצורך המעשי: "בראשונה היה [הקונה] נטמן יום שנים עשר חדש, שיהא חלוט לו. התקין הלל הזקן שיהא [הגואל] חולש את מעותיו בלשכה, ויהא שובר את הדלת ונכנס. אימתי שירצה הלה [המוכר], יבוא ויטול את מעותיו" (משנה, ערכין פ"ט מ"ד). אם כן, הנוהג היה שהקונה התחבא כדי שאי אפשר יהיה לבטל את העסקה, והלל חיזק למעשה את זכות הגאולה. נראה שהיה מקובל שהתשלום בא רק בסוף השנה, והלל אִפשר להקדים את מועד התשלום. אם כן, זהו ביטול בוטה של צו המקרא. אמנם כל דין יובל בוטל עוד קודם לכן, או שלא נהג למעשה, אבל דין גאולת בתים נהג, והלל חיזקו. אין במקורות הסבר משפטי מדוע דין יובל בטל ואילו דין גאולת בתים, שהוא חלק ממנו, אינו בטל. זו עדות לכך שההנמקות המשפטיות לביטול דין יובל אינן הסיבות ההיסטוריות להכרעה, אלא הן נימוקים משפטיים בדיעבד. מכל מקום, מסתבר שגם כאן השינוי משקף את המציאות החדשה שמכירת בתים וקנייתם הייתה בה תופעה רווחת. לא היה אפשר לקיים שוק בנכסי מקרקעין (נדל"ן) במסגרת דיני גאולה, ולכן שִכלל הלל את הצו המקראי.
ההבדל בין תקנת פרוזבול לבין תקנת גאולת בתים הוא שבראשונה יש עקירה חלקית (או עקיפה) של הצו האלוקי של שמיטת כספים, ואילו התקנה השנייה באה לחזק את דברי המקרא ולהתגבר על מי שמצא כביכול פִרצה וניסה לעקוף דרכה את דבר התורה. במשנת גיטין (פ"ד-פ"ה) ערוכה רשימה של תקנות שנומקו "מפני תיקון העולם", ובפרק ד בסוף משנה ג מובא: "הלל התקין פרוזבול מפני תיקון העולם". הבדל שני הוא במקום ההפקדה. את שטר הפרוזבול מפקידים ב"בית הדין", זאת על אף שלפי פירוש המילה "פרוזבול" ההפקדה היא לפני ה"בולי", המועצה, ואילו בגאולת בתים ההפקדה היא בלשכה שבמקדש. יש להניח שהלל התקין להפקיד את השטר ואת כספי הגאולה באותו מקום. אנו מניחים שבשתי התקנות ההפקדה הייתה בלשכה, היא לשכת המקדש, שבה פעלה גם מועצת העיר ירושלים. אבל תקנת הפרוזבול הייתה תקנה חיה שהמשיכה להתקיים כל תקופת התנאים והאמוראים בכל רחבי הארץ; המקדש חרב ובית הדין תפס את מקומו של המקדש, לפחות בתפיסתם של חכמים. לעומת זאת, תקנת הגאולה בטלה<sup class="footnote-marker">17</sup><i class="footnote">נדון בכך, אם יזכנו החונן לאדם דעת, במבוא למסכת ערכין. מכל מקום, התקנה של הלל היא העדות האחרונה למימוש הלכות גאולת בתים, ונראה שדין גאולת בתים הצטמצם לירושלים ומשחרבה פסקה שמירתו. זאת אף שהמשנה יודעת לספר שהדין התקיים גם בערים קדומות אחרות המוקפות חומה.</i> וחדלה מלהיות מוסד הלכתי חי וכך נשאר המינוח הקדום, אף שבפועל כבר היה אנכרוניסטי.
הבדל נוסף בין התקנות הוא ספרותי. תקנת פרוזבול נדונה רבות במקורות; תנאים ואמוראים התחבטו בהצדקתה ודנו בפרטיה. לעומת זאת המידע על התקנה שבמשנתנו מצומצם, ולמעשה היא מוכרת רק מהמשנה ומקבילותיה. כל זאת משום שכל דין גאולה בטל, והתקנה הפכה לשריד ספרותי בלבד.

Mishnah 4

המשנה ממשיכה להסביר מהו פרוזבול, והיא המשך ישיר לקודמתה.
<b>וזה הוא גופו שלפרוזבול</b> – זהו טיבו של ההסדר. המלווה מצהיר בכתב: <b>מוסר אני לכם איש פלוני ופלוני והדיינים שבמקום פלוני שכל חוב שיש לי </b><sup class="footnote-marker">18</sup><i class="footnote">המילים "שכל חוב שיש לי" חסרות בציטוט המשנה בספר השטרות (עמ' 70), אלא שבחיבור זה אין ציטוט מדויק של המשנה אלא מעין סיכום של המקורות. אבל נראה שההשמטה אינה מקרית, שהרי גם בגוף הפרוזבול שהוא מביא (עמ' 71) המשפט חסר ובמקומו נאמר: "ואני מוסר לכם מילי פרוזבול... הרי אני גובה כל חוב שיש לי עד היום על כל אדם כל זמן...".</i> <b>שאגבנו כל זמן שארצה</b> – זו מסירת שטרות לבית דין: המלווה מעביר לבית הדין את הגבייה. אלא שההבדל בין שני ההסדרים ברור. במסירת שטרות השטרות עצמם נמסרים, לאחר שאושרו, ואילו בפרוזבול השטרות בידי המלווה, וכל הגבייה נותרה בידיו. כל שנעשה הוא הודעה לבית הדין, הודעה שהיא סמלית בלבד. המשנה מזכירה שני דיינים בלבד (פלוני ופלוני), אבל מן הסתם הכוונה לבית דין רגיל שיש בו לפחות שלושה דיינים. אמנם הבבלי מנסה להעמיד את משנתנו גם בשני דיינים (בבלי, גיטין לג ע"א), אך גם הוא אינו מסביר מדוע יש לאפשרות זו עדיפות על פשט המשנה. עם זאת, מהמשנה משתמע שאין זה בית דין קבוע אלא התכנסות לצורך כתיבת הפרוזבול, זאת בהתאם לעולה ממקורות אחרים. כפי שכבר רמזנו, מספרות חז"ל עולה כי היו בפועל שתי מערכות של בתי דין. בית הדין של החכם, שבראשו היה החכם והצטרפו אליו אחדים מתלמידיו, ולעתים רבים מהם. בית דין זה נהנה מיוקרה ומכבוד אבל לא נהנה מכוח פורמלי, ולא היה יכול להיסמך עליו. את כוחו שאב מההסכמה החברתית וממעמדו הדתי של החכם. בית הדין השני היה בית הדין של הקהילה. לעתים היה החכם חלק מבית הדין הזה. לבית הדין היו חברים רבים, כל חברי המועצה, ולכל אירוע משפטי נבחרו שלושה מהם. מבחינת ההלכה היה לבית הדין העירוני מעמד של "בוררים", ובית הדין של החכם היה "בית הדין" החוקי. אבל במציאות החברתית-פוליטית שאב בית הדין העירוני את כוחו מהאוטונומיה שהוענקה לציבור היהודי ומהקהילה, ואילו בית הדין של החכם היה מעין בית דין של בוררים ואליו פנו הרוצים בכך<sup class="footnote-marker">19</sup><i class="footnote">ראו ספראי, גבוה מעל גבוה.</i>. המוסר שטרותיו מוסרן לבית הדין העירוני, ולזה אכן אין הרכב קבוע, וכל שניים או שלושה מחבריו הם בית דין לעצמו, כפי שאמרנו.
<b>והדיינים חותמין מלמטן או העדים</b> – מספר העדים גם הוא לא נאמר. לפי ההלכה די בשני עדים, ברם בשטרות שנמצאו מתקופת המשנה והתלמוד חתומים בדרך כלל יותר משני עדים, אף שאולי אין בכך צורך משפטי.
במשנה אין קשר ישיר בין פרוזבול לבין מסירת שטרות לבית דין. הקורא מתרשם מן הקשר רק בגלל צירוף הדברים והעריכה. אבל במסורות מאוחרות למשנה הדברים מוצגים אחרת: " 'ואשר יהיה לך את אחיך' – ולא של אחיך בידך. מיכן אתה אומר המלוה על המשכון אין משמט. 'את אחיך תשמט ידך' – ולא המוסר שטרותיו לבית דין. <b>מיכן</b> אמרו התקין הלל פרוסבול מפני תיקון העולם. שראה את העם שנמנעו מלהלוות זה את זה, ועברו על מה שכתוב בתורה, עמד והתקין פרוסבול. וזהו גופו של פרוסבול: 'מוסרני אני לכם פלוני ופלוני הדיינים שבמקום פלוני, כל חוב שיש לי שאגבנו כל זמן שארצה', והדיינים חותמים למטה או העדים" (ספרי דברים, פיסקא קיג, עמ' 174-173). אם כן פרוזבול הוא צורה מופשטת של מסירת שטרות לבית דין. הדבר מוצג כך גם בירושלמי (פ"י ה"ב, לט ע"ג), אבל במקום "מיכן אמרו" שבמדרש ספרי הירושלמי שונה "מיכן סמכו לפרוזבול שהוא מן התורה". "מכאן אמרו" הוא המונח במדרש לציטוט של המשנה, ואילו "מכאן סמכו" הוא מונח לדרשת הכתוב. עם זאת, בדרך כלל משתמשים במונח זה לדרשה רחוקה שאפילו חכמים מודים שאינה מן התורה, כגון איסור ספיחים (ספרא, בהר פרק א ה"ג, קו ע"ג ועוד); נטילת ידיים (ספרא, מצורע, זבים פרק ד ה"ו, עז ע"ד; בבלי, חולין קו ע"א ועוד); עירוב תבשילין (בבלי, ביצה טו ע"א); כתובת אישה (בבלי, כתובות י ע"א ועוד). התלמוד הירושלמי (שם) חש שיש להבהיר שפרוזבול אינו מן התורה: "ופרוזבול דבר תורה? כשהתקין הלל סמכוהו לדבר תורה". עם זאת יש בדברים ביטוי למעבר הנזיל בין דברי חכמים לדברי תורה.
הנוסח במשנתנו הוא "<b>ש</b>כל חוב...", אם כן המלווה אינו מוסר בפועל את החובות אלא מצהיר באופן מופשט על מסירתם. בספרי (להלן) הנוסח הוא "כל חוב", או "את כל חוב" שמשמעותו זהה, כלומר שהמלווה מוסר בפועל את השטרות לבית הדין. בתלמוד הבבלי הנוסח ברוב עדי הנוסח הוא "שכל" חוב<sup class="footnote-marker">20</sup><i class="footnote">גם המאירי (לגיטין לו ע"ב) מעיד כן בשם "וכן הנוסח המצוי בגמרות ספרדיות מדויקות".</i>, אבל בכתב יד מינכן (<b>מ</b>) "<b>כל</b>" חוב<sup class="footnote-marker">21</sup><i class="footnote">כן משתמע מספר השטרות לר"י ברצלוני, עמ' .72</i>. אם כן, מבחינת ביקורת הטקסט לנוסח "שכל חוב" עדיפות מכרעת. לדעתנו, אלו שגרסו "כל חוב" תיקנו בכך את הנוסח כדי למזער את המהפכה. הנוסחה "כל חוב" הופכת את הפרוזבול לצורה ביורוקרטית פחות של הסדר מסירת השטרות לבית דין, וכאמור היו מי שרצו לפרש כך את התקנה. המילה "פרוזבול" היא יוונית, ומשמעה המילולי πρός βυλή (פרוס-בולי), כלומר לפני הבולי, שהיא המועצה של הפוליס<sup class="footnote-marker">22</sup><i class="footnote">בתלמוד הבבלי שני הסברים שונים למונח (גיטין לו ע"ב - לז ע"א). לפי אחד מהם המונח ארמי ולפי השני הוא בא מיוונית, ופרוסבול (פרוזבול) הוא "בשביל בולי ובוטי", עניים ועשירים. דרשות נוספות בהמשך מלמדות כיצד ה"בולי" היא העשירים ו"בוטי" העניים. לא ברור לשם מה נזכרים ה"בוטי", ואין זאת אלא שהדרשנים מפרשים פסוק או מילים אחרות. ההקשר המקורי של המשפט הוא במסכת מגילה (טו ע"ב), ושם נאמר שהמן בא בבולי (בעשירות) ומרדכי בבוטי (עניות). אם כן אין כאן תקנת עניים כלל. כך גם פירש בפשטות רבי יהודה ברצלוני בספר השטרות: " 'בל' הוא לשון עושר כלומר תקנה לעשיר שלא תשמיט ממונו ואמרינן נמי בפרק מגילה נקראת..." (עמ' 69). בין השיטים מסתתר ויכוח רעיוני: האם הפרוזבול נועד לעניים, כדי שלא יימנעו מלהלוות להם, או שזו תקנה לעשירים, שלא יפסידו את כספם. כפי שרמזנו בגוף הדיון נראה שהפגיעה במלווים היא שהייתה המניע העיקרי לתקנה, אך למשנה חשוב להעמידה כתקנה לציבור, כלומר לעניים, וכחיזוק לדבר התורה השומר על זכויות העניים. אנו מניחים שתהליך דומה התחולל בבבל. ההסבר הדגיש את תקנת העשירים והעריכה הציגה אותו כתקנה לכלל הציבור, קרי לעניים. מכל מקום, ההסבר הבבלי למונח "פרוזבול" מצטרף לסדרת מקרים שבהם התלמוד הבבלי מפרש בדרך הדרש מונחים יווניים כגון "אפותיקי", "אנפוריא" ועוד. בבבל לא דיברו יוונית, אך ההסברים אינם נובעים מאי ידיעת יוונית אלא הם בעצם דרשות למונחים מהמשנה, ואף האמורא לא ראה בהם הסבר משפטי.</i>. גם המועצה של הפוליס שימשה בתפקידים משפטיים, וכאן אפשר להבין שהכוונה למקום שהצהרות פומביות נמסרות ומתקבלות בו. המונח "פרוזבול" מוכר בפפירוסים יווניים במצרים, ומשמעו שם הצהרה משפטית רשמית של שני אנשים על ביצוע מכירה, בעיקר של אדמות. ההצהרה אינה מחייבת החלטה של הבולי, אך היא מעניקה לעסקה פרסום, ואת ברכת הפוליס לעסקה. על כן הציע בלוי שהפרוזבול היה החלטה של בית הדין (המועצה) המאשרת למלווה לרדת לנכסי הלווה ולגבותם, וממילא זו הלוואה על המשכון ולכן השביעית אינה משמטת אותה<sup class="footnote-marker">23</sup><i class="footnote">בלוי, פרוזבול.</i>. אלא שההסבר קשה, משום שעיקר התקנה לא נאמר כאן. לפי הנוסח "(את) כל חוב" ניתן היה לקבל את הצעתו של בלוי, שהרי החוב נמסר לגבייתו של בית הדין. אבל אם הנוסח הוא "שכל חוב" הרי שזו רק הכרזה של המלווה. איננו שומעים על החלטה של בית הדין, אלא רק על כך ששמעו את ההצהרה. על כן אלבק דוחה את הפרשנות.
מן הראוי להדגיש שהפרוזבול הוא מסגרת משפטית פורמלית, ולא הסדר רגיל בדיני ממונות. הוא בבחינת "הערמה", ולא פתרון רגיל. במצב משפטי רגיל היה צריך לאפשר ללווה להתגונן: אולי הוא מכחיש את עצם ההלוואה? איזה סוג של מעשה בית דין זה, כאשר עצם החיוב טרם נקבע? יתר על כן, אנו שומעים על שטר אחד לאנשים מספר, ושוב אין זה פתרון סביר בדיון משפטי רגיל. להלן יתברר שיש צורך בקרקע לחתימת הפרוזבול, אך שוב הדרישה סמלית, ואין תביעה לקרקע בערך ההלוואה. שטרות הפרוזבול שנותרו בידינו מדגישים מרכיב זה. בספר השטרות לר"י ברצלוני נאמר בין השאר: "הרי אני גובה כל חוב שיש לי עד היום אצל כל אדם"<sup class="footnote-marker">24</sup><i class="footnote">ספר השטרות, עמ' 72 . תודתנו לפרופ' יוסף ריבלין על סיועו בבירור השטרות השונים.</i>, אם כן הפרוזבול כבר הופך להצהרה. זאת אף שבתחילת השטר נכתב "אני יש לי חובות על פלוני ועל פלוני" (עמ' 71), וכאילו השטר נכתב על הלוואות מסוימות ומוגדרות. עדיין השאלה נשאלת מדוע בחר הלל במונח יווני. מונח זר נבחר בדרך כלל כאשר הוא מועבר מהחברה או מהמשפט היווני הנוהג; קשה הוא שמונח הלכתי להסדר יהודי פנימי יישא שם יווני. אין זאת אלא שהיה קיים הסדר משפטי כזה שנהג בבתי המשפט הנכריים בארץ, והוא הועתק, אולי בשינוי מה, לתחום ההלכה היהודית. על כן נראה לנו שהסדר הפרוזבול היה מוכר כפי שעולה מהפפירוסים במצרים. שם הייתה משמעותו הצהרה לפני המועצה. גם הפרוזבול שלנו הוא הצהרה לפני המועצה, אלא שבמשפט הנכרי ההצהרה נועדה לתת תוקף להסדר בין שניים, והלל השתמש בתבנית זו למטרה אחרת. לא מן הנמנע שעצם השימוש במונח היווני נועד להשרות אווירה של הסדר מוכר ולעמעם מעט את החידוש. המונח מעניק תחושה כאילו לפנינו הליך משפטי תקין ורגיל, ולמעשה זו פעולה סמלית שיש לה משמעות רק בהקשר לדיני שביעית ולא בתחום המשפטי של יחסי לווה ומלווה. בד בבד, שימוש זה במושג יווני בשמו היווני מעניק לחידוש גם גושפנקה תרבותית כללית, בבחינת "הם רצים ואנחנו רצים", כלומר עולם המשפט היהודי הפנימי מתחרה בעולם המשפט הכללי ויש לו שיג ושיח עם שפת התרבות השוררת בעולם התרבותי<sup class="footnote-marker">25</sup><i class="footnote">על כך עמדנו בהרחבה במאמר נפרד, ספראי וספראי, תלמוד תורה, עמ' 908-907 .</i>.
במהלך הדברים עשו המקורות שימוש במונח "התקין" או "תקנה". במשמעותו כאן הכוונה שאין זה לימוד או מסקנה הלכתית אלא הסדר מיוחד. הרמב"ם הסביר את המונחים השונים במשנה הסבר שיטתי ומשפטי. "הלכה" היא דין הנלמד מהכתובים בדרשה, או מהגיונם של חכמים, בשיטת הלימוד וההיגיון ההלכתי, ואילו "תקנה" היא הכרעה בדבר שאין בו היגיון הלכתי, כלומר שאינו נקבע מתוך דין ואינו דרשה. על כן זו החלטה מיוחדת של בית הדין הלאומי (סנהדרין), ורק היא מוסמכת לתקן תקנות ולגזור גזֵרות (רמב"ם, הלכות ממרים פ"ד ה"א-ה"ד). אורבך<sup class="footnote-marker">26</sup><i class="footnote">אורבך, ההלכה, עמ' 25-11 .</i> הילך בדרך זו אלא שחש שהחלוקה של הרמב"ם סכמטית ופשטנית. אורבך חש בבירור, בעקבות חוקרי חכמת ישראל, שהדרשות בחלקן הגדול אינן יוצרות את ההלכה אלא מאמצות ומחזקות הלכה קיימת. גם הטיעונים הפנים הלכתיים המבססים את ההלכות הם לעתים קרובות ספרותיים בלבד. על כן הוא הגיע למסקנה שבעצם התקנה היא דרך המלך של התפתחות ההלכה. לדעתו רוב ההלכות שחידשו חכמים הן בבחינת תקנות. הוא מתבסס על מקרים שהלכה מסוימת מכונה בהם פעם אחת "תקנה" ופעם אחרת היא מוצגת בתור הלכה רגילה. לאורבך ולחוקרים המהלכים בעקבותיו ברור שתקנה היא החלטה מיוחדת שהתקבלה לא כתוצאה מלימוד שיטתי אלא מרצון לשנות מרכיב בסדרי החברה, או בדרכי הביצוע במקדש או בקהילה. לא כאן המקום לדון בנושא במפורט, ונסתפק בקביעה שאכן בספרות התלמודית הבינו את התקנה כהחלטה שאינה נובעת מסדר הלימוד הרגיל. בספרות התנאית מוצגות תקנות רבות בצורה זו. הן מיוחסות לבתי דין גדולים, לראשי בתי דין בולטים כהלל, רבן יוחנן בן זכאי, רבן גמליאל, רבי ואחרים. כן מיוחסות תקנות לאישים מקראיים כמשה, דוד, עזרא וכיוצא בהם. חלק מהתקנות הן החלטות מהותיות המשנות סדרי חברה או סדרי חשיבה הלכתית, כמו הפרוזבול. זו התמונה הכללית.
עם כל זאת, מתקבל הרושם שהשימוש של התנאים במונח "תקנה" לא היה עקבי ואחיד. אכן אותן הלכות מוצגות לעתים כהלכות רגילות ולא כתקנות, והלכות שאופיין שגרתי מוצגות כתקנות. דומה שבמקורות התנאיים לא היה השימוש במונח חתוך ואחיד; לעתים השתמשו במונח תקנה להלכה רגילה, ולעתים נתפסה תקנה כהלכה מיוחדת שנקבעה שלא במסלול ההלכתי הרגיל. כך גם נבין את המקרים שפסוק מהמקרא נסמך בהם לתקנה. הבבלי מתקשה בדבר (בבלי, בבא מציעא קיב ע"א; בבא בתרא קלא ע"ב ועוד), אבל אין זו סתירה אמיתית, שכן אותה הלכה עשויה להיות גם "סמוכה" למקרא וגם להיות מתוארת כתקנה. הבבלי מכנה מצב זה "דרש והתקין" (בבלי, ראש השנה ל ע"ב; סוכה מא ע"ב; מנחות סב ע"א). כבר ראינו כי זה מצבה של תקנת ספיחין (בפירושנו לעיל, פ"ט מ"ב). זאת ועוד, בדיוננו בהלכה זו ראינו כי איסור ספיחים הינו תקנה מאז ומעולם. לא ברור מי תיקן אותה, והיא נתפסת בו בזמן גם כהלכה לכל דבר וגם כתקנה. גם במשנה ג לעיל מובא פסוק שהלל מתבסס עליו. זאת ועוד, שם אין זו רק דרשה אלא באמת הישענות על פשט הכתוב, מעין חתירה לתוכן הפנימי של המצווה על חשבון פשט המילים. עם כל זאת פרוזבול מתואר כתקנה, ובמשנת גיטין היא מכונה "מפני תיקון העולם" (פ"ד מ"ג). באותו פרק בגיטין מפורטת סדרת תקנות המכונות כך, וברור שעורך המשנה ראה בכולן תקנות ובכך הגדירן כשונות מהלכות אחרות. ניתן אפוא לסכם שבמקורות התנאיים, ובעיקר בספרות התנאית הקדומה, תקנה היא אמנם הלכה הנובעת מקביעה חריגה, אך עם זאת אין שני המונחים, "תקנה" ו"הלכה רגילה", עומדים כסתירה. רק במהלך תקופת התנאים חודדו המונחים והשימוש במונח "תקנה" הפך לקבוע ושיטתי. הוא הדין במונח "מנהג", שההבדל בינו לבין הלכה רגילה עמום<sup class="footnote-marker">27</sup><i class="footnote">ראו ההקדמה בפירושנו לפסחים פ"ד.</i>.

Mishnah 5

<b>פרוזבול המוקדם כשר והמאוחר פסול</b> – להלן יוזכר גם השימוש בשטרי חוב מאוחרים, שהם שטרות שנכתבו לאחר ההלוואה. על כן המונחים "מוקדם" ו"מאוחרים" עשויים להיות מכוונים לשלושה מקרים:
1. שטר שנכתב לפני מעשה ההלוואה (רב חפץ גאון ואחרים)<sup class="footnote-marker">28</sup><i class="footnote">פליקס, שביעית, עמ' 317 . הרמב"ם מציע פירוש זה ומגדירו ככזה ש"רבים כשלו בו".</i>, וצריך לכתוב את הפרוזבול לפני ההלוואה, כמעין תנאי לה.
2. שטר שנכתב לפני ההתייצבות בבית דין (ר"ש, רמב"ם).
3. שטר שנכתב לפני סוף מועד השמיטה.
אי אפשר להסביר שפרוזבול מוקדם הוא שטר שנכתב לפני ההלוואה (א), שכן אם כך מדוע פרוזבול מאוחר פסול? אולי אסור לכתוב שטר פרוזבול על חשבון הלוואה עתידית, כלומר על הלוואות שהמלווה ייתן בעתיד, אך מדוע שטר פרוזבול מאוחר פסול? הוא הדין בהסבר ש"מוקדם" הוא לפני שמיטה ו"מאוחר" לאחריה (ג). אמנם סביר ששטר שנכתב לאחר השמיטה פסול, שהרי בינתיים כבר הושמט החוב, אבל מה החידוש בכך ששטר מוקדם כשר? ברור שיש לכתוב את השטר לפני השמיטה. אפשר היה לתרץ שהמשפט "שטר מוקדם כשר" נגרר מההמשך. אבל כל העיסוק בשטר רגיל נגרר רק מהרישא העוסקת בפרוזבול, ואין זה סביר שנגרר השפיע על ניסוח הגורר. יתר על כן, בתוספתא מובאת סדרת הלכות שניסוחן דומה אך הפוך: "כל שכשר ב... פסול ב...: "כשר בגט פסול בפרוסבל כשר בפרוסבל פסל בגט" (תוס', חולין פ"א הכ"ה, עמ' 501). לפי הסבר זה המקביל לפרוזבול מוקדם הוא גט בזמנו, ולא גט מוקדם. אם כן האפשרות השלישית בעייתית ביותר, שכן אז אין הקבלה בין שטר חוב מוקדם לבין שטר פרוזבול מוקדם.
ההסבר הפשוט יותר הוא שפרוזבול מוקדם הוא שטר שנכתב לפני ההתייצבות בבית הדין (ב). המלווה כתב את השטר, אך התאריך שבו מאוחר יותר וההתייצבות בפני בית הדין הייתה באותו תאריך מאוחר. אמנם השטר נכתב שלא בזמנו, אבל אין בכך נזק לאיש. תאריך התחולה שלו הוא המועד הכתוב בשטר, שהוא המאוחר בין השניים. אם השטר נכתב לאחר תאריך ההתייצבות בבית הדין הוא כולל גם הלוואות שנעשו לאחר ההתייצבות בבית הדין, אבל הפרוזבול תקף רק על הלוואות שהיו קיימות בזמן עשייתו. נמצא שהלווה שקיבל ההלוואה בין זמן כתיבת השטר לבין התאריך הרשום בו יפסיד, ולכן השטר פסול.
הצגנו שלושה הסברים אפשריים ובחרנו באחד מהם כיוון שהוא היחיד המתאים, וכן מפורש בראשונים רבים (תוספות, הרא"ש, הרמב"ם וכן אלבק ואחרים). אבל ייתכן שאין ההקבלה בין חלקי המשפט מלאה. על כן אפשר ש"מוקדם" משמעו מוקדם להתייצבות בבית דין, ו"מאוחר" הוא מאוחר להלוואה או לשמיטה.
נראה שכך הבינו בירושלמי: "פרוזבול המוקדם כשר מפני שהוא מורע כוחו, והמאוחר פסול מפני שמייפה כוחו" (לט ע"ד). חסרונו של פירוש זה הוא שהמונחים "מוקדם" ו"מאוחר" בשטר ובפרוזבול אינם זהים, אם כי הם קרובים.
בתוספתא נקבע בפשטות שאת הפרוזבול כותבים "ערב ראש השנה של שביעית. כתבו ערב ראש השנה של מוצאי שביעית אף על פי שחוזר וקורעו לאחר מכן גובה עליו והולך אפילו לזמן מרובה" (תוס', פ"ח ה"י). אם כן בפשטות פרוזבול מוקדם הוא פרוזבול שהתאריך עליו קודם לערב ראש השנה, ו"המאוחר" הוא לאחר תאריך זה. זה ההסבר השלישי שהצענו ודחינו משיקולים הלכתיים פנימיים. על כן יש להבין את התוספתא כהמלצה, או כתיאור של המציאות מתי כדאי ונהוג לבצע את כתיבת הפרוזבול. בהמשך התוספתא שם: "רבן שמעון בן גמליאל אומר: כל מלוה שלאחר פרוזבול הרי זה אין משמיט". מי שבוחר את הפירוש הראשון יצטרך להעמיד את רבן שמעון בן גמליאל כחולק על המשנה. אבל לפי דרכנו הוא עוסק בשאלה שאינה נידונה במשנה.
כאמור, מן הסתם כתבו פרוזבול בערב ראש השנה, אך המקורות מעלים אפשרות של כתיבת פרוזבול גם במועד מוקדם יותר, כגון בחול המועד (משנה, מועד קטן פ"ג מ"ג), ולא היה בדבר נוהג מחייב.
בתוספתא שנויים כאמור דברי רבן שמעון בן גמליאל: "כל מלוה שלאחר פרוזבול הרי זה אין משמיט" (פ"ח ה"י). לפי פירושנו אין לדברי רבן שמעון בן גמליאל קשר למשנה, אבל לפי הפירוש הראשון הרי שהוא חולק על משנתנו הקובעת שפרוזבול מוקדם כשר. בתוספתא חולין נאמר כאמור: "כשר בגט פסול בפרוסבל כשר בפרוסבל פסל בגט" (פ"א הכ"ה, עמ' 501). רבן שמעון בן גמליאל דורש שהפרוזבול ייכתב רק על מִלווה קיים, שהרי המַלווה צריך להעביר את ההלוואה לבית הדין, ואם אין עדיין מִלווה – מה הוא מעביר? התוספתא בחולין פחות ברורה. "גט" הוא שטר חוב או שטר גט של אישה. שטר חוב מאוחר כשר<sup class="footnote-marker">29</sup><i class="footnote">שטר שנכתב לאחר ההלוואה. אבל שטר חוב מוקדם פסול, מכיוון שיש בו הערמה על הקונה ואפשרות להפקיע קרקעות שנמכרו על ידי הלווה בזמן שבין כתיבת השטר לבין ההלוואה עצמה. ראו בבלי, בבא בתרא קסד ע"ב; קעא ע"א, וראו גם פירושנו למשנה לעיל, פ"ב מ"ב.</i>, ואם כן שטר פרוזבול מאוחר פסול. לפי זה התוספתא בחולין חולקת על רבן שמעון בן גמליאל ותובעת שהפרוזבול יהיה תנאי להלוואה. אם התוספתא בחולין מדברת על גט אישה – הרי שגט מוקדם הוא גט שנכתב לפני הגירושין. המשנה קוראת לו "גט ישן"; לדעת בית שמאי הגט כשר ולדעת בית הלל הגט פסול (גיטין פ"ח מ"ד)<sup class="footnote-marker">30</sup><i class="footnote">ראו עוד לעיל, פ"ב מ"ב. המשנה עוסקת בכתיבה וחתימה ובתאריך חופף בין יום ולילה, בהנחה שהשטר חייב להכיל תאריך תקף ומדויק.</i>. אם כן, הברייתא בתוספתא חולין סוברת כבית הלל שגט מוקדם פסול, ופרוזבול מוקדם כשר (בניגוד לרבן שמעון בן גמליאל בתוספתא שלנו), וכל גט מאוחר כשר, ופרוזבול מאוחר פסול משום שהלווה לא ידע עליו והוא לא נכלל בתנאי ההלוואה.
אם משנתנו מדברת גם על פרוזבול המוקדם לגט הרי שהיא חולקת על התוספתא בשביעית וסוברת כמו התוספתא בחולין. ברם לפי פירושנו אין למשנה קשר למחלוקת התוספתאות<sup class="footnote-marker">31</sup><i class="footnote">לתוספתא חולין ראו ליברמן, תוספת ראשונים ח"ב, עמ' 221 , ולתוספתא שביעית ראו ליברמן, תוספתא כפשוטה, עמ' 595 ; ראטנער, אהבת ציון לשביעית, עמ' 105 . הילכנו בדרך שונה מליברמן, ולדעתנו דרכנו פשוטה וסלולה.</i>. <b>שטרי חוב המוקדמין פסולין והמאוחרין כשירין</b> – הלכה זו אינה קשורה להלכות שביעית והיא באה מדיני שטרות. היא מצוטטת הרבה בתלמוד הבבלי, אך לא ידוע לנו על מקור אחר לניסוח זה<sup class="footnote-marker">32</sup><i class="footnote">בבלי, ראש השנה ב ע"א; בבא מציעא יז ע"א; עב ע"א; בבא בתרא קנז ע"א; סנהדרין לב ע"א.</i>. לפי הכלל ההלכתי, אם אין הלווה משלם את ההלוואה המלווה רשאי לגבות את החוב גם מנכסים משועבדים (אם אין ללווה נכסים פנויים), אבל אי אפשר לגבות את החוב מנכסים של הלווה שנמכרו עוד לפני ההלוואה. במקרה זה זכותו של הקונה עומדת לו לטעון שזכותו על הנכס קדמה לזכותו של המלווה. על כן, אם ההלוואה הייתה בכסלו ובשטר נכתב שההלוואה הייתה בתשרי, עלול השטר לגרום הפסד לקונה שרכש מהלווה קרקעות בחודש חשוון, ועל כן השטר פסול. כאן "מוקדם" הוא כאשר השטר קדם להלוואה, והוא מזויף מתוכו. אין צריך לומר שיש לברר את הזיוף והדבר קשה במקצת, שכן השטר עצמו תקף בחתימתו וצריך שהעדים החתומים בו ידווחו על הזיוף (ירו', לט ע"ד). התלמוד אף מברר האם השטר פסול, או שמא הוא תקף מהזמן האמיתי שכתוב בו.
<b>אחד לווה מחמישה כותבין פרוזבול לכל אחד ואחד</b> – הפרוזבול הוא הצהרה של המלווה, על כן כל מלווה צריך לכתוב שטר, <b>חמשה לווים מן האחד אינו כותב אלא פרוזבול אחד לכולם</b> – המלווה כותב שטר אחד ובו הוא מודיע על "כל חוב שיש לי", כלומר גם על חובות רבים. "חמישה" הוא מספר המסמל לעתים קבוצה משמעותית<sup class="footnote-marker">33</sup><i class="footnote">כגון שבת פט"ו מ"ג; פי"ח מ"א; תרומות פ"י מ"ח; יבמות פי"ג מ"ג; עירובין פ"ו מ"ו; פסחים פ"ט מ"י; מעשרות פ"ב מ"ה ועוד.</i>, אך כמובן זו ההלכה גם בעשרה או בארבעה לווים.

Mishnah 6

<b>אין כותבין פרוזבול אלא על הקרקע </b><sup class="footnote-marker">34</sup><i class="footnote">הדין שנוי גם במשנה, פאה פ"ג מ"ו, ראו פירושנו לה, וכן במקורות נוספים.</i> – מן התלמודים משמע שללווה צריכה להיות קרקע. המשנה לא נתנה טעם לדבריה. ניתן להסביר שהפרוזבול משמש כעין גבייה ראשונית של ההלוואה, ואם יש ללווה קרקע הרי היא מעין משכון, והגבייה מובטחת (ר"ש, רא"ש). רש"י (לגיטין לז ע"א) והרא"ש (לפאה פ"ג מ"ו) מסבירים שאין זה נהוג להלוות למי שאין לו קרקע, והתקנה חלה רק על הרגיל והמצוי. קשה להאמין שהלכה זו באה לפגוע דווקא בעניים שאין להם קרקעות. יתר על כן, להלן ברור שהדרישה לקרקע היא סמלית, ואם בנוהג הדבר תלוי – ודאי שלא הלוו אלא תמורת קרקע ממשית. בעולם הקדום כמעט כל אחד היה בעל קרקע, אך קשה להאמין שלא הלוו לחסרי קרקע, שהיו דלי דלים. גם ההסבר הראשון, שהקרקע משמשת לגבייה ראשונית, בעייתי, שכן מותר לכתוב פרוזבול על קרקע השייכת לאישה, והרי אין כל אפשרות לגבות מקרקע זאת (להלן), אם כן כיצד ניתן לראות בקרקע גבייה של החוב?<sup class="footnote-marker">35</sup><i class="footnote">ראו עוד פליקס, עמ' 321 , שם הוא מביא גם את דברי הרשב"ם.</i> להלן נראה שהדרישה לקרקע היא סמלית בלבד, ואין צורך בקרקע של ממש. מכיוון שכל ההלכה היא במישור הסמלי, ניתן גם להסביר שהפרוזבול הוא מין עסקה משולשת בין בית הדין, הלווה והמלווה, וצריך שהעסקה תחול על בסיס ממשי אחרת אין קניין במשמעותו ההלכתית-טכנית. בכל מעשה קניין יש צורך במעשה סמלי: הגבהה של חפץ, עיבוד קרקע, העברת שטר וכו'. ממון אינו נמכר בשטר, אך קרקע נקנית. על כן צריך שתהיה ללווה קרקע, ובית הדין כאילו קונה אותה באותו שטר.
כל הפרוזבול הוא מעשה סמלי, אך מאפיין מובהק בהלכה היהודית הוא שלמעשה הסמלי יש מרכיבים טכניים ברורים. כך גם בדיני עירוב. השיתוף בחצר או במבוי אינו אלא סמל לסעודה משותפת סמלית, אך נקבעו כללים טכניים מדויקים למינימום של סעודה זאת. גם הגדר סביב המבוי היא גדר רֵאלית שברבות הימים הפכה לגדר סמלית, ועדיין נותרו לה כמה ממאפייניה הטכניים.
בירושלמי מובאת מחלוקת אמוראים: רב דורש שתהיה קרקע ללווה ולמלווה, ורבי יוחנן סובר שדי בקרקע לאחד מהם, הלווה או המלווה<sup class="footnote-marker">36</sup><i class="footnote">ירו', לט ע"ד. ההמשך מבואר בירושלמי לה"ד, לט ע"ג.</i>. עם זאת נראה שבדרך כלל הירושלמי מבין שהקרקע צריכה להיות ללווה בלבד. רק ההסבר האחרון שהצענו מסביר מדוע די שתהיה קרקע לאחד מבעלי הדין, שכן כל תפקידה הוא להפוך את השטר למעשה קניין.
<b>אם אין לו</b> – ללווה אין קרקע, <b>מזכיהו לתוך שדיהו כל שהוא</b> – המלווה מעניק כביכול ללווה פיסת קרקע שתשמש בסיס לכתיבת השטר. ברור שזו הקלה, והיא הופכת את ההלכה הקודמת למכשול טכני בלבד. <b>היתה לו</b> – ללווה <b>שדה ממשכנת בעיר כותבין עליה פרוזבול</b> – הקרקע ממושכנת וממילא אין היא יכולה לשמש באמת לגבייה, אך היא עשויה לשמש כבסיס לעסקה, כפי שפירשנו. הקרקע ממושכנת מן הסתם למלווה אחר. התיאור "ממושכנת בעיר" אינו בא להוציא את השדות או את הכפר; "עיר" היא העיירה היהודית על כל שטחיה. עם זאת, המשנה באה אולי להוציא מצב שבו הקרקע גם משועבדת וגם בלתי נגישה.
<b>רבי חוצפית</b> – רבי חוצפית היה אחד מעשרה הרוגי המלכות שהוצאו להורג בידי הרומאים לאחר מרד בר כוכבא<sup class="footnote-marker">37</sup><i class="footnote">כידוע בידינו רשימות מספר של הרוגי מלכות ואין הן אחידות. ראו איכה רבה, פ"ב, ב, עמ' 100 ומקבילות. נראה שרבי חוצפית היה מחכמי הגליל. ראו תוס', כלים בבא בתרא פ"ב ה"ב, עמ' 591 . שם נמנית רשימה של חכמים גליליים שהתכנסו בשעת גזרות, בימי מרד טרינוס או לפני מרד בר כוכבא.</i>. יש ממנו הלכות מעטות, ועיקר פעילותו היה כנראה בתור מתורגמן של בית הנשיא ביבנה<sup class="footnote-marker">38</sup><i class="footnote">ירו', תענית פ"ד ה"א, סז ע"ד; בבלי, ברכות ז ע"ב; קידושין לט ע"ב; חולין קמב ע"א וההערה הקודמת. המילה "מתורגמן" חסרה לעתים בעדי הנוסח, אך דומה שקשה לפקפק בה.</i>. <b>אומר כותבין לאיש על נכסי אשתו וליתומים על נכסי אפיטרופים</b> – אפשר לכתוב פרוזבול כאשר לאשת הלווה יש קרקע. הקרקע שייכת כמובן לה, אך כרגע היא באחריות הבעל. זה אינו רשאי למכור אותה, ואי אפשר לגבות ממנה חוב. אף על פי כן די בה לכתיבת פרוזבול. האפיטרופים מטפלים ביתום, וכאילו מלווים לו את הקרקע לצורך הכתיבה. ברור שאי אפשר לגבות מאפיטרופים את הקרקע, ושוב הדרישה היא סמלית בלבד. בתוספתא יש גם תיאור של מצב הפוך: כותבים לאישה על נכסי בעלה, כשהאישה לווה ממון<sup class="footnote-marker">39</sup><i class="footnote">בעל אור זרוע גורס "אין כותבין", ראו ליברמן לתוספתא. כידוע לפי ההלכה אין לאישה רכוש משלה, אבל בהלכות רבות משמע שבפועל היו נשים שהיו בעלות ממון והפעילו אותו במסגרת התא המשפחתי. ראו פירושנו לעירובין פ"ז ה"ו.</i>.
התלמודים אמנם שואלים כיצד יש לאישה רכוש (ירו', עירובין פ"ז ה"ו, כד ע"ג; בבלי, נדרים פח ע"ב), וזו לכאורה שאלה משפטית קשה, והם מחפשים לה פתרון חוקי. הם מציעים מקרה מיוחד ובו האישה קיבלה מתנה בתנאי שלבעלה לא יהיה בה חלק<sup class="footnote-marker">40</sup><i class="footnote">בבלי, סנהדרין עא ע"א; גיטין עז ע"א; נזיר כד ע"ב; קידושין כג ע"ב; ירו', נזיר פ"ד ה"ד, נג ע"ב; סנהדרין פ"ח ה"ד, כו ע"ב; גיטין פ"ח ה"א, מט ע"ב.</i>. הירושלמי מציע שני פתרונות נוספים. האחד "במשלטת על נכסיו", הווה אומר שהאישה קיבלה רשות לשלוט למעשה בחצר בעלה, ורשות זו של שימוש בפועל דיה כדי שהחצר תיחשב כרכושה לצורך קבלת גט. חשיבותו הכלכלית של הסדר זה עשויה להיות שולית (ירו', גיטין פ"ח ה"א, מט ע"ב). הפתרון השני חשוב יותר ובא להסביר כיצד בן יכול לגנוב מרכושה של אמו, "דהות נסבה דיורין ועבדת שירו וגנב מינהון"; מדובר, כנראה, באישה המשכירה חדרים בביתה ונותנת לדיירים "שירו", סעודה. פעילות זו כפי שעולה מהסוגיה היא עצמאית (ירו', סנהדרין פ"ח ה"ד, כו ע"ב).
ברם למעשה היו פני הדברים שונים. הכלל המשפטי הופר לעתים מזומנות, ומצינו נשים נשואות בעלות רכוש המפעילות את רכושן ונהנות מזכות משפטית בפועל. יתר על כן, התוספתא אף מציעה נוסח של הסכם המעניק לאישה עצמאות כלכלית, ולגבר פטור מחובתו לפרנס את אשתו (כתובות פ"ד ה"ז). דומה שבתחום זה היה פער ניכר בין ההלכה הפורמלית לבין המציאות החברתית-משפחתית.
הלכות מספר שיוצא מהן במפורש שלאישה יש רכוש משלה מופיעות בספרות חז"ל. כך, למשל, היא מפרישה לקרבן נזיר בהמה מרכושה (נזיר פ"ד מ"ד); נותנים לה גט לחצרה (גיטין פ"ח מ"א); בן סורר ומורה אינו נענש עד שיגנוב משל אביו ומשל אמו (סנהדרין פ"ח מ"ג), בתלמוד הבבלי (ורק בו) דנים בבעל המוכר שדה לאשתו (בבא בתרא נא ע"א), ושם אף רמז לכסף השייך לאישה שלא נמסר לבעל<sup class="footnote-marker">41</sup><i class="footnote">ראו עוד הדיון לגבי הפרשת מעשר שני (תוס', מעשר שני פ"ד ה"ד ומקבילות רבות; ליברמן, תוספתא כפשוטה, זרעים עמ' 769).</i>. כך גם נדון במשניות האיסור לצאת בשבת בטבעת, ובמפורש מדובר באישה היוצאת ענודה טבעת שיש בה חותם; טבעת שבה חותם מעידה על אשת עסקים הזקוקה לחותם. לעומת זאת נדון במשנה אחרת דין טבעת ללא חותם המשמשת לקישוט, ואכן דינה שונה<sup class="footnote-marker">42</sup><i class="footnote">משנה, שבת פ"ו מ"א-מ"ג, וראו פירושנו לה. בבבלי, שם סב ע"א, הסוגיה הבבלית מניחה שהטבעת שבה חותם שייכת לבעל, והוא נתנה לאשתו להעבירה ממקום למקום. במקביל ניתן גם הסבר אחר שמדובר באישה "גזברית", אך לסתם אישה אין טבעת עם חותם, ואף אם יש לה טבעת כזו הרי שזו "הוצאה כלאחר יד", משום שלאישה בניגוד לאיש אין כוונת שימוש בחותם. ברם כל הדיון הוא דיאלקטי בלבד, וקשה לראותו כמשקף מציאות חברתית רֵאלית.</i>. כך גם בשביעית. בתוספתא שביעית (פ"ח ה"י) נזכרת אפשרות של כתיבת פרוזבול להלוואה של אישה נשואה שיש לבעלה קרקע. מההקבלה למשנתנו (פ"י מ"ו) עולה בבירור שהקרקע אינה מיוחדת לגבייה; האישה היא אפוא בעלת רכוש וההלוואה שהיא לקחה אינה קשורה לבעלה כלל.
דיוני התלמודים הם ניסיון למצוא מסגרת משפטית למצב חברתי. לאמיתו של דבר, כל ההתחבטות המשפטית מיותרת. באופן טבעי יש לפרש משניות והלכות אלו על רקע חברתי שלפיו הרכוש שייך להלכה לבעל, אך למעשה האישה היא המנהלת אותו ושולטת עליו בפועל. כנראה לא היה היקפה של תופעה זו מבוטל, אף שמעמדה המשפטי היה בעייתי. לא מן הנמנע שחכמים נמנעו מלהעניק תוקף יתר למצב "פרוץ" זה, שהאישה למעשה עצמאית, וזאת לאור מגמות הפסיקה התלמודית בדבר מקומה ה"ראוי" של האישה ומעמדה ה"רצוי" כספונה בביתה. אופייה זה של הפסיקה הרבנית ידוע היטב.
מעין הרשימה שבמשנת עירובין מצינו אף במשנת מעשר שני (פ"ב מ"ד). שם השאלה היא האם אישה יכולה לקבל מעשר עני והאם היא יכולה לפדות מעשר שני. בדיוננו שם נראה שהמשנה אינה מזכירה את האישה, אבל בתוספתא (פ"ד ה"ז [ה"ד בכ"י ערפורט]) נחלקו אם אישה נחשבת כידו של הבעל לעניין מעשר שני. רבי שמעון בן אלעזר סבור שאישה היא עצמאית ואין ידה כידו, ומוסיף ומודה "שאף על פי שפודה לו את המעשר, שאין נותנין לה מעשר עני". אם כן העמדה לגבי האישה אינה אחידה מבחינה משפטית: לא רק שהיא נתונה במחלוקת הלכתית, אלא שאף המכיר בעצמאותה מכיר בה רק באופן חלקי.
במהלך דיוני התלמודים בעניין רכוש האישה נזכרת המשנה בכתובות פ"ט מ"א: "הכותב לאשתו דין ודברים אין לי בנכסיך...". לפנינו נוסח של שטר הבא לעקוף את ההלכה שלפיה נכסי האישה, או לפחות הנאות השימוש מהן, מועברות למשק המשפחתי, כלומר לידי הבעל. כבר התנאים ניסו לצמצם את היקפו של הסדר זה, והיו אף ששללו את תוקפו משום שיש בו תנאי הסותר "דין תורה". בתלמוד הארץ ישראלי, ורק בו, מגמה זו מפורשת. לדעת הירושלמי דין זה חל רק לגבי אירוסין (כתובות פ"ט ה"א, לב ע"ג), ברם לפי פשוטם של דברים לפנינו תנאי עממי אשר עקף את ההלכה. חכמים התחבטו ביחס להיקפו ותוקפו, אך התנאי העממי היה חזק מהם, כפי שניתן לראות מהעדויות שהעלינו ועוד נעלה להלן.
בירושלמי שבועות מסופר על רבי מרינוס שהיה ערב לכלתו, הכלה ניהלה עסק כלשהו ולוותה, כנראה, כסף (פ"ו ה"ב, לז ע"א). לפנינו אפוא אישה משכבת החכמים המנהלת עסקים וזוכה לגיבוי מחותנה החכם. במקורות נמצאות עדויות דומות בדבר נשים פעילות בתחום הכלכלי. כך, למשל, המדרשים עוסקים בדיני החזרת גזלה לנשים<sup class="footnote-marker">43</sup><i class="footnote">ספרי זוטא, ה ח, עמ' 231 ; ספרי במדבר, נשא ד, עמ' 7; במדבר רבה, ה ז.</i>, ומדרש תהילים מספר על דוד שבשיגעונו כתב שאשת אכיש חייבת לו סכום כסף נכבד (לד א, עמ' 20). הסיפור הוא כמובן אגדי לחלוטין, אך מבין השיטין מבצבץ "שיגעון נורמלי", ואישה היא בת חוב אפשרית במסכת סיפורית זו.
בבבלי בבא קמא מסופר על אישה שהראתה דינר לרבי חייא כדי שיבדוק למענה את טיבו (צט ע"ב). רבי חייא חי ופעל כידוע בארץ ישראל, ואמנם אין לסיפור מקבילה ארץ ישראלית, ברם אין כל סיבה להניח שאיננו מקורי<sup class="footnote-marker">44</sup><i class="footnote">יש להניח שהסיפור הובא לבבל על ידי רב, שהשתתף אף הוא באירוע זה.</i>. ברוח זו ניתן לאסוף עדויות נוספות, ודומה שבפועל היה לאישה רכוש שעליו שלטה וממנו נהנתה. רכושה של בבתא, וכן של שלומית, איננו חריג ואיננו מפתיע<sup class="footnote-marker">45</sup><i class="footnote">בבתא היא הגברת מצוער מימי מרד בר כוכבא שארכיון העסקים שלה התגלה במערה במדבר יהודה; ראו לואיס, מסמכי מדבר יהודה, וכן ספרות רבה נוספת שלא כאן המקום להרחיב בה. שלומית גם היא נזכרת במסמכים שם כבעלת רכוש, ראו שם, מס' 37 .</i>. בתוספתא נקבע במפורש: "לווה אדם מאשתו ומבניו ברבית, אלא שמחנכן ברבית" (בבא מציעא פ"ה הט"ו); מותר ללוות בריבית מבני המשפחה, אלא שחכמים מעמידים על הנזק החינוכי שבמעשה. עצם ההלוואה מהאישה היא אפוא אפשרות סבירה ורגילה, למרות ההלכה העקרונית שמה שקנתה אישה קנה בעלה.
שאלת רכוש האישה היא אפוא דוגמה נאה למספר עיקרים למחקר: עד כמה ספרות חז"ל רבגונית, ועד כמה החוק והמשפט נותנים רק היבט חלקי של המציאות החברתית. לפנינו גם דוגמה נוספת לכך שלעתים ההלכות של חכמים אינן אחידות מבחינה משפטית, אף שניכרת החתירה לאחידות משפטית.

Mishnah 7

<b>כוורת דבורים רבי אליעזר אומר הרי הרי היא כקרקע</b> – כוורת הדבורים היא המתקן שהדבורים "מקננות" בו. בתקופת המשנה והתלמוד זה היה כלי שנראה ככד או כצינור רחב קוטר והיה עשוי מחרס או מקש<sup class="footnote-marker">46</sup><i class="footnote">ספראי, דבורים. משנת עוקצין פ"ג מ"י מקבילה למשנתנו.</i>. בתקופת המקרא לא גידלו בארץ דבורים והדבש בתקופה זו היה עשוי מפרות מיובשים כענבים, תאנים, חרובים או תמרים. עם זאת נזכרת "יערת הדבש" (שמואל א יד כו-כז), והכוונה לדבש של דבורי בר. דבורי הבר נזכרות גם בתיאורים אחרים, כגון הסיפור הידוע על הדבורים שקיננו בגוויית האריה ששמשון שיסע (שופטים יד ח). הגידול התפשט בארץ והפך למרכיב בנוף החקלאי בתקופה ההלניסטית. בחקלאות המודרנית מקובל לנייד את הכוורת ולהעבירה ממקום למקום. בספרות החקלאית יש דיונים ממושכים מתי כדאי להעביר כוורות ולהיכן להעבירן כדי שהדבורים לא תצטרכנה להתאמץ לחפש מזון וכדי שתאכלנה את המזון האופטימלי. לעומת זאת ביוון הקדומה ובארצות המערב הרומי היה מקובל שהכוורת היא מתקן קבוע, כדים מספר, או גלילים מטיט או קנים שהונחו זה על גבי זה וקובעו לארץ. הכוורת נבנתה או הותקנה ליד הבית, בקיר החצר או באזור הקרוב לחצר, אבל לא ניידו אותה. ברם במצרים הקדומה גילו את סוד העברת הכוורות והיה מקובל להעבירן לפי כללים מסוימים, אך איננו יודעים מה הם<sup class="footnote-marker">47</sup><i class="footnote">לסיכום ראו ספראי, שם.</i>. בארץ ישראל נהגו שתי השיטות במקביל. הכוורת הייתה בדרך כלל קבועה, אך לעתים העבירו אותה ממקום למקום. זה הרקע להלכות שונות העוסקות בכוורת כפי שנדונו במקום אחר<sup class="footnote-marker">48</sup><i class="footnote">שם, שם.</i>. הרקע החקלאי והבדלי השיטות החקלאיות עומד גם בבסיס משנתנו. לדעת רבי אליעזר הכוורת היא מתקן קבוע, ולכן דינה כקרקע, ואין לכך קשר לטיב הכוורת עצמה. הירושלמי (לט ע"ד) מסביר שאם הכוורת מחוברת לקרקע כולם מודים שהיא כקרקע. המדובר אפוא בכלי נייד, אך רבי אליעזר סבור שהכוורת לא נועדה להעברה, וממילא היא כאילו מחוברת לקרקע, מכיוון שאין מקובל להעבירה. להלן המשנה מונה שלושה נושאים הלכתיים שההלכה שכוורת כקרקע באה בהם לידי ביטוי<sup class="footnote-marker">49</sup><i class="footnote">המשנה חוזרת בעוקצין פ"ג מ"י, ושם היא שנויה לעניין טומאה.</i>. <b>וכותבין עליה פרוזבול</b> – כאמור לעיל, לכתיבת פרוזבול יש צורך בקרקע. מי שאין לו קרקע אבל יש לו כוורת – הרי שהיא נחשבת לקרקע וניתן לכתוב עליה פרוזבול, <b>ואינה מקבלת טומאה במקומה</b> – קרקע אינה מקבלת טומאה, על כן גם הכוורת אינה מקבלת טומאה, אבל מובן שאם הוזזה היא מקבלת טומאה, <b>והרודה ממנה בשבת חייב</b> – רדיית הדבש נחשבת לקצירה. אם כוורת היא כקרקע – הרי רדייה ממנה היא אחד מאבות המלאכה בשבת.
<b>וחכמים אומרים אינה כקרקע ואין כותבין עליה פרוזבול ומקבלת טומאה במקומה והרודה ממנה בשבת פטור</b> – כוורת היא מטלטלין לכל דבר, לכן מותר לרדות ממנה, אבל הרמב"ם פירש שפטור ממיתה וחייב מלקות. התלמודים נטו לפרש שכל "פטור" בדיני שבת הוא "פטור אבל אסור". במבואנו למסכת שבת הראינו שבתפיסה התנאית בדרך כלל פטור הוא מותר, אם כי יש לכך גם חריגים.

Mishnah 8

<b>המחזיר חוב בשביעית</b> – אם לא נכתב פרוזבול הלווה פטור מהחזרת החוב, אבל חכמים מצפים לכך שהלווה לא ינצל את העובדה שמבחינה פורמלית הוא פטור מהחזרת החוב. אם הלווה מחזיר את החוב: <b>יאמר לו משמיט אני</b> – המלווה צריך להצהיר "משמיט אני לו"; <b>אמר לו</b> – הלווה <b>אף על פי כן</b> – אם הלווה אומר "אף על פי כן", ברצוני לשלם על אף שהחוב הושמט, <b>יקבל ממנו –</b> רשאי המלווה לקבל את החוב, <b>שנאמר וזה דבר השמיטה</b> – הדרשה להלכה זו היא שנאמר "דבר השמיטה": השמיטה היא רק בדיבור, אך המלווה רשאי לגבות את החוב (מלאכת שלמה). ההלכה חושפת את יחסם של חכמים לשאלת שמיטת הכספים. לכאורה ההלכה במשנה חורגת מהמקובל. הפרוזבול מועמד כפתרון טכני, שאם הוא נכתב אין שביעית חלה, ואם הוא לא נכתב – שמיטה חלה לכל דבר. חכמים מציגים כאילו הם כבולים בידי צו ההלכה שקבע הלל, אך למעשה מעוניינים ששמיטת הכסף תתבטל. רב הונא מבטא את גישתם של חכמים במשפט "בשפה רפה והימין פשוטה לקבל" (ירו', לט ע"ד). המלווה אפילו אינו נדרש להעמדת פנים של נימוס. מותר לו לתבוע בעקיפין את החוב, אך אסור לו להיות כנושה ממש. כל זאת לפי תפיסתם של חכמים ששמיטת כספים הייתה צריכה להתבטל. אין הם יכולים לבטל אחת ממצוות התורה, ומסתפקים אפוא בעקיפה של החוק המקראי. הבבלי (גיטין לז ע"א) אף יודע לספר על חכם שתבע את הכסף מהלווה, וכאילו חכמים מעדיפים את אי קיום ההלכה, כל זאת לאור המציאות החברתית שהתהוותה בחברה היהודית.
<b>כיוצא בו</b> – אותו עיקרון של סירוב חיצוני מטעמים פורמליים בלבד בא לידי ביטוי במקרה הבא: <b>רוצח</b> – בשגגה <b>שגלה לעיר המקלט ורצו אנשי העיר לכבדו יאמר להם רוצח אני</b> – על הבורח להצהיר שאין הוא אורח או מבקר אלא רוצח בשגגה. <b>אמרו לו אף על פי כן יקבל מהן שנאמר וזה דבר הרוצח</b> – עליו לדבר על היותו רוצח, אך אין חובה שירגיש כגולה רדוף.
<b>סיכום הפרוזבול</b>
כפי שכבר אמרנו, שתי דרכים מוצעות במקורות להבנת הפרוזבול. האחת מנסה לעמעם את החידוש והמהפכה. הפרוזבול מוצג כפתרון טכני, מסירת שטרות לבית דין בצורה קלה יותר. מעמדה של השמיטה עצמה רופף, והיא מוצגת רק בתור תקנה של חכמים או של הציבור שקיבל אותה על עצמו. כל זאת אף שבמציאות ההלכתית אין הד לתפיסה ששביעית היא מדרבנן. בכל יתר הסוגיות דיני שביעית נסמכים לדבר תורה, והטיעון ששביעית כולה היא מדרבנן מועלה רק בהקשר של שמיטת כספים. בכך דנו במבוא. כפי שראינו, מגמה זו רווחת גם בין הפרשנים. ברם במקביל מצינו גם מי שמדגישים את החידוש. מי שסבור שפרוזבול הוא עלבון לדיינים סבור שהחידוש הוא משמעותי: "אמר שמואל: הא פרוסבלא – עולבנא דדייני הוא, אי איישר חיל אבטליניה. אבטליניה?! והא אין בית דין יכול לבטל דברי בית דין חברו אלא אם כן גדול הימנו בחכמה ובמנין? הכי קאמר: אם איישר חיל יותר מהלל אבטליניה. ורב נחמן אמר: אקיימנה..." (בבלי, גיטין לו ע"ב). שמואל הבבלי חושב שהפרוזבול הוא בבחינת תקנה מחודשת ושולל אותה, ורב נחמן מעריך גם הוא את הפרוזבול כחידוש הרה עולם, אלא שהוא תומך בו.
כפי שאמרנו הפרוזבול מבוסס על מסירת שטרות לבית דין, והעלינו את הטענה שההסתמכות על הסדר זה היא סמלית, אך גם ראינו שייתכן שהפרוזבול אכן ניצל הסדר קיים ונפוץ, אלא שפישט את התהליכים והפך את ההסדר המשפטי לסמלי במקצת.
בתחילה היה הפרוזבול שטר של ממש שהיו לו מגבלות, ובהמשך הזמן טושטשו המגבלות. כך, למשל, הפכה התביעה שללווה תהיה קרקע לסמלית לחלוטין. זאת ועוד, כבר בספרות התנאית יש ביטויים לכך שבעל החוב צריך לוותר על זכותו לשמיטה ולשלם את חובו בכל מצב, גם אם לא נכתב פרוזבול. התורה מצווה על המלווה לשמוט, וחכמים מורים ללווה לוותר על זכותו, אמנם לא כצו אך כהנחיה כללית. הקלה אחרת שנויה במשנה ובתלמוד הבבלי (משנה, כתובות פ"ט מ"ט; בבלי, גיטין לז ע"ב) שבפועל אפשר לגבות חוב בלי הצגת פרוזבול, ודי בטענה שהוא נכתב<sup class="footnote-marker">50</sup><i class="footnote">בהמשך משנת כתובות שם מובאים דברי רבן שמעון בן גמליאל שהלכה זו חלה רק מהסכנה ואילך, כאשר עקב גזרות הדת חששו אנשים לכתוב שטר דתי, ואולי בתי הדין הדתיים לא תפקדו. אבל לפי תנא קמא ההלכה היא כללית, וכן הובנה בתלמוד הבבלי.</i>. הלכה אחרונה זו מתבארת היטב על רקע זה. חכמים מניחים שהתובע כתב פרוזבול, ואפילו אם לא נכתב במפורש הרי שעל דעת זה ניתנה ההלוואה. ההלכה במשנה שבפועל אין צורך בהצגת הפרוזבול משתלבת במגמה של חכמים ש"המחזיר חוב בשביעית רוח חכמים נוחה הימנו" (להלן מ"י). אם כן די בטענה שפרוזבול נכתב, ואפילו אם לא נכתב אדם נדרש שלא לנצל את השביעית ולא לשמוט את חובו. בפועל עקר הפרוזבול את מצוות שמיטת הכספים והיא חדלה למלא תפקיד בחיי היום יום הדתיים. החידוש בפרוזבול איננו בעצם השינוי, ואף לא בהנמקתו (כאמור ההנמקה המלאה איננה נאמרת במפורש), אלא בצורה. מצוות יובל בוטלה, וליתר דיוק אף פעם לא נהגה, אך הביטול הוצג לא כשינוי אלא כפרשנות, כאילו היובל תלוי בחלוקה לשבטים. ניתן היה "לפרש" ששמיטת כספים אינה נוהגת כשיובל אינו נוהג, אך הלל לא הילך בדרך זו אלא בחר בשינוי גם ברמה ההצהרתית, אם כי נשען על הפסוק המציג את מטרתה של שמיטת הכספים.
הפרוזבול הוא מעשה סמלי, ומסמל שטר משפטי. לעתים התפתחה ההלכה בכיוון של הפיכת הסמל למשפטי יותר ויותר; כך למשל התפתחו הגט והקידושין לשטרות ממשיים לכל דבר, ואילו עירוב תחומים, כמו גם פרוזבול, התפתחו למעשה סמלי מופשט ביותר.

Mishnah 9

המשנה ממשיכה באותה רוח כמו המשנה הקודמת ומדגישה שלווה הגון אמור שלא להשתמש בזכותו לשמיטת כספים. אין בכך עדות למיעוט השימוש בפרוזבול אלא למצב טבעי, בכפרים, שפרוזבול לא נכתב, ואולי גם ההלוואה הייתה בעל פה כעִסקה בין ידידים. המשנה חוזרת על מה שנאמר לעיל, ונראה שהיא לקוחה ממקור אחר שכינס דוגמאות מספר למצבים שמי שנוהג בהם כהלכה הפורמלית אין רוח חכמים נוחה הימנו. משניות השזורות סביב מרכיב חיצוני או מטבע לשון רווחות במקורותינו (ראו למשל פירושנו לפ"ח מ"י). <b>המחזיר חוב בשביעית רוח חכמים נוחה הימנו</b> – כמו שאמרנו לעיל. <b>הלווה מן הגר שניתגיירו בניו עמו לא יחזיר לבניו</b> – לפי ההלכה הגיור הוא כלידה מחדש והוא מפקיע את יחסי המשפחה. הוריו וילדיו של הגר אינם נתפסים עוד כמשפחתו. כך אין הגר חייב באבלות עליהם, ולפי ההלכה היהודית אינו יורש ומוריש. כל זאת אף אם בניו הגדולים התגיירו עמו. הם יהודים לכל דבר, אך יהודים חדשים ללא קשר משפחתי לאביהם הביולוגי. במקרה זה לווה אדם מהגר, והוא מת. במקרה רגיל הבנים יורשים את אביהם, אבל כאן אין הבנים נחשבים בניו ואינם יורשים, <b>ואם החזיר רוח חכמים נוחה הימנו</b> – כל זה במישור המשפטי, אבל בסופו של דבר הבנים הם בניו ורוח חכמים נוחה מאותו לווה שיחזיר את החוב לבניו. בתלמוד הבבלי (קידושין יז ע"ב) מוצגות שתי מסורות סותרות: האחת כמשנתנו והשנייה "אין רוח חכמים נוחה הימנו". ברור שנוסחה זו היא בניגוד למשנתנו, ואין לתקן את הנוסח שבמשנתנו. כל עדי הנוסח מעידים על כך, וגם מבנה המשנה הוא "לא יחזיר, ואם החזיר רוח חכמים נוחה הימנו". אם יהיה המשפט שלילי, "אין רוח חכמים", הוא יהיה בלתי הרמוני ובלתי מאוזן. מכל מקום, הבבלי מתרץ ש"רוח חכמים נוחה הימנו" כשהורתו ולידתו בקדושה. אך אם מדובר בבנים שנולדו בקדושה (כלומר לאחר שהתגייר האב) הרי הם כיהודים לכל דבר, ויש להחזיר להם את החוב מהדין. אין זאת אלא שהבבלי חושף שתי גישות של חכמים, האחת משפטית יבשה ("לא יחזיר", ואינו צריך אף לחוש נקיפות מצפון על כך), והשנייה גישה משולבת שיש בה מרכיב משפטי ("לא יחזיר") ומרכיב מוסרי (שמן הראוי להשיב את האבדה ליורשי הבעל). הניסיון לתרץ את שתי המסורות וליצור הרמוניזציה ביניהן הוא ספרותי.
הירושלמי מדגיש ש"בניו" זו רק דוגמה, ויש להחזיר ליורש עד "סוף משפחתו", כלומר גם לבנותיו, או ליורשים אחרים לפי דין ירושה.
<b>כל המיטלטלין נקנין במשיכה כל המקיים את דברו רוח חכמים נוחה הימנו</b> – המשפט כפי שהוא מופיע במשנה חסר ואין זיקה בין חלקיו; מתוכו לא ברור ממה רוח חכמים נוחה. אין זאת אלא שהמשפט מועבר ממקום אחר ובו היה שלם יותר. המשפט השלם נמצא בתוספתא במקום אחר: "והנושא והנותן בדברים אין לו עליו אונאה, אבל אמרו חכמים כל המבטל את דבריו אין רוח חכמים נוחה הימנו" (בבא מציעא פ"ג הי"ד). משנתנו מצטטת משפט מעין המשפט בתוספתא; הקניין הוא רק במטלטלין, אבל המפר דברו אין רוח חכמים נוחה הימנו, על אף שטרם התבצע קניין פורמלי. בבבלי המשפט מנוסח: "והנושא ונותן בדברים – לא קנה, והחוזר בו – אין רוח חכמים נוחה הימנו" (בבלי, בבא מציעא מח ע"א).
מערכת היחסים בין משנתנו לתוספתא מורכבת במיוחד. ברור שמשנתנו מצטטת הלכה קדומה שנאמרה במקום כלשהו לגופה. היא מעבירה אותה לכאן ומתאימה אותה לסגנון המשנה כאן. הצורה "רוח חכמים נוחה..." הייתה באותה הלכה קדומה, או שסוגננה במסגרת עריכתה של משנתנו. הלכה זו אינה התוספתא בבבא מציעא, אבל היא קרובה אליה ביותר. קרוב לוודאי שזו הלכה קדומה שגם התוספתא מביאה אותה בסגנון דומה. אם כן ההלכה שבתוספתא קדמה למשנה, אך אין עדות לשימוש המשנה בתוספתא הערוכה שלנו. מצד שני התוספתא שלנו משתמשת בעריכה של משנתנו. התוספתא מביאה את הדין הידוע מכמה מקבילות שגזלן שחזר בתשובה צריך להחזיר את גזלתו, אבל "כל המקבל מהן אין רוח חכמים נוחה הימנו" (תוס', פ"ח הי"א; בבלי, בבא קמא צד ע"ב; תנחומא, נח ד). לא נרחיב בהלכה זו לגופה<sup class="footnote-marker">51</sup><i class="footnote">גישה דומה באה לביטוי ב"תקנת השבים" ולפיה מי שגזל מריש (הקורה המרכזית בתקרת הבית) אינו צריך להחזיר אלא את דמיו (משנה, גיטין פ"ה מ"ח; עדיות פ"ז מ"ט). גישה זו היא דעת בית הלל, ובית שמאי חולקים עליה (תוס', בבא קמא פ"י ה"ה). התקנה בתוספתא מאוחרת הרבה יותר ופוטרת למעשה את הגזלן אפילו מהצורך להשיב את דמי הגזלה. יש בתקנה עידוד לחזרה בתשובה, או אולי ביטוי לאין אונים של הקהילה שאינה יכולה לכפות עונשים ונאלצת להתמודד עם תופעת הגנבות בדרכי נועם ובהסכמה חברתית, ללא סיועם של מנגנוני כפייה.</i>, אבל ברור שאין היא עניין לפרק שלנו. היא הובאה אגב המשנה שמונה עוד מקרים ש"רוח חכמים" עומדת בהם בניגוד להלכה הפורמלית. אם כן, התוספתא שלנו נערכה על בסיס העריכה של משנתנו. במקביל משנתנו משתמשת בהלכה קדומה שכמותה מצויה בתוספתא בבא מציעא.
במכלול הספרות התנאית נמצאות הלכות נוספות שנעשה בהן שימוש באותה מטבע לשון, כגון "הכותב את נכסיו לאחרים, והניח את בניו, מה שעשה עשוי. אבל אין רוח חכמים נוחה הימנו. רבן שמעון בן גמליאל אומר אם לא היו בניו נוהגין כשורה זכור לטוב" (משנה, בבא בתרא פ"ח מ"ה), וכגון ההלכה שציטטנו מהמשנה. כל אלו מעידים שהמשנה לא אספה את כל הדוגמאות. שיטה זו של עריכת הלכות רגילה במשנה, ואף רגיל שהרשימה היא בבחינת תנא ושייר<sup class="footnote-marker">52</sup><i class="footnote">ראו לעיל, פ"ט מ"ז.</i>.
רוח חכמים הוא ביטוי מעודן המבטא את עמדתם המוסרית של חכמים, בניגוד לחוק הפורמלי. אין הוא הביטוי היחיד לאותה גישה. כך, למשל, מי שאינו עומד בדיבורו (כגון לאחר הסכם בעל פה על מכירת מטלטלין) עלול לעמוד ב"מי שפרע". הביטוי "מי שפרע" הוא מעין קללה. "כיצד, משך הימנו פירות ולא נתן לו מעות, אינו יכול לחזור בו. נתן לו מעות ולא משך הימנו פירות, יכול לחזור בו. אבל אמרו מי שפרע מאנשי דור המבול ומדור הפלגה הוא עתיד להפרע ממי שאינו עומד בדבורו" (משנה, בבא מציעא פ"ד מ"ב<sup class="footnote-marker">53</sup><i class="footnote">בבבלי, בבא מציעא מח ע"א, המשך והרחבה של הנוסחה.</i>). הירושלמי למשנתנו (לט ע"ד) מבין ש"מי שפרע" הוא ביטוי חריף יותר מהביטוי "אין רוח חכמים נוחה הימנו". אבל מהתוספתא בבבא מציעא שציטטנו משמע ש"אין רוח חכמים נוחה" הוא ביטוי מקביל ל"מי שפרע", שכן היא אומרת: "בכל מקום כך הלכה, אבל מי שפרע מאנשי דור המבול ומאנשי דור הפלגה עתיד ליפרע ממי שאינו עומד בדיבורו, והנושא ו[ה]נותן בדברים אין לו עליו אונאה, אבל אמרו חכמים: כל המבטל את דבריו אין רוח חכמים נוחה הימנו" (תוס', בבא מציעא פ"ג הי"ד). אם כן שתי ההגדרות קרובות, ואולי אף זהות. ניכר הדבר שבספרות התנאים "מי שפרע" הוא הבעת תרעומת כלפי מי שמנצל את המסגרות הפורמליות-משפטיות. אבל בספרות האמוראים זו ממש סנקציה חצי משפטית; כנראה זה היה מעמד ציבורי של נזיפה, והמינוח "מוסר אותו" (או "מוסרין אותו") למי שפרע חוזר במקורות אחדים<sup class="footnote-marker">54</sup><i class="footnote">ירו', קידושין פ"ב ה"א, סב ע"ג; בבא מציעא פ"ד ה"ב, ט ע"ג ועוד; בבלי, בבא מציעא סג ע"ב; עד ע"ב ועוד.</i>.
מכל מקום, משנתנו והלכות "מי שפרע" מלמדות על העירוב בעולמם של חכמים בין משפט לבין מוסר. המשפט מבטא את המוסר, ולעתים אינו מבטא אותו במלואו ויש צורך בהעמדת הגדרות מוסריות נוספות שילוו את ההלכה המשפטית. המשפט מעיד על הפער שחכמים חשים בין מוסר לבין הלכה.
בדרך כלל ההלכה נתפסת כצדק בהתגלמותו, אך חכמים גם מודים בפער שבין השניים. הכלל שמטלטלין נקנים במשיכה מנוסח ככלל פשוט שאין חולקים עליו. כך הוא מופיע גם במשנת בבא בתרא (פ"ה מ"ז) העוסקת בקניין פרות ומציגה את המשיכה כדרך המלך של הקניין, וכן במשניות אחרות<sup class="footnote-marker">55</sup><i class="footnote">קידושין פ"א מ"ה; בבא בתרא פ"ט מ"ז, ואם יזכנו החונן לאדם דעת נפרשם במקומם.</i>. אך הכלל אינו כה פשוט. במשנת קידושין (פ"א מ"ד) נאמר: "בהמה גסה נקנית במסירה והדקה בהגבהה, דברי רבי מאיר ורבי אליעזר<sup class="footnote-marker">56</sup><i class="footnote">כך בנוסח הדפוסים, ובכתב יד קופמן נשמט שמו של רבי אלעזר ונוסף בשוליים.</i>, וחכמים אומרים: בהמה דקה נקנית במשיכה". לא נעסוק כאן בבירור המחלוקת על קניית בהמה דקה וגסה ונסתפק בכך שמשנתנו, כמו גם משנת קידושין (פ"א מ"ה), אינן עוסקות במטלטלין שהם בעלי חיים.
קניין זה לא היה פשוט כל עיקר. מחלוקת אמוראי ארץ ישראל בשאלה זו מצוטטת בתלמוד הבבלי: "...סבר לה כרבי יוחנן דאמר דבר תורה מעות קונות, משיכה לא, אהני 'לעמיתך', לעמיתך – בכסף, לעובד כוכבים – במשיכה. אלא אי סבר לה כריש לקיש דאמר משיכה מפורשת מן התורה, לעמיתך במשיכה ולעובד כוכבים במשיכה – 'לעמיתך' למה לי?..." (בכורות יג ע"ב). הדיון נסוב סביב הפסוק: "וכי תמכרו ממכר לעמיתך או קנה מיד עמיתך אל תונו איש את אחיו" (ויקרא כה יד); מדוע יש צורך בהכפלת הפסוק ומה הדגש על "עמיתך"? שני האמוראים מודים שקניין משיכה תקף וחולקים בשאלה האם הוא מהתורה, וממילא הוא קונה בכל מקרה, או שמא הוא מדרבנן, ואזי הוא קונה רק בישראל. לדעת רבי יוחנן מדין תורה קניין מעות תקף ורק חכמים ביטלוהו, ואילו לריש לקיש גם מהתורה קניין מעות תקף. המחלוקת היא אפוא כפולה, על מהותם ומקורם של קניין משיכה ושל קניין מעות. כך פירשה הסוגיה את המחלוקת הארץ ישראלית. לפי הבנתנו מחלוקת כזאת אינה מחלוקת על האמת ה"היסטורית" אלא על עצמתם של סוגי הקניין<sup class="footnote-marker">57</sup><i class="footnote">על משמעות זו של דבר תורה (דאורייתא) לעומת דבר סופרים (דרבנן) עמדנו במבוא הכללי לפירוש המשניות.</i>.
בשני התלמודים יש אבחנה נוספת. קניין משיכה עוזר רק בחצרו של אחר ולא ברשות של שניהם או של אחד מהם: "תני רבי חייה ופליג. אימתי אמרו 'המטלטלין ניקנין במשיכה' ברשות הרבים, או בחצר שאינה של שניהן. אבל ברשות הלוקח, כיון שקיבל עליו זכה. ברשות המוכר, לא קנה עד שעה שיגביה, או עד שעה שימשוך ויוצא חוץ רשות הבעלים. ברשות זה שהן מופקדין אצלו, לא קנה עד שיזכה הוא בהן, או עד שישכור לו את מקומו. וחכמים אומרים בהמה דקה נקנית במשיכה..."<sup class="footnote-marker">58</sup><i class="footnote">ירו', קידושין פ"א ה"ד, ס ע"ד; שביעית לט ע"ד (בשמות אחרים); גיטין פ"ח ה"א, מט ע"ב; בבלי, בבא בתרא פה ע"א, והשוו שם עו ע"ב.</i>, אם כן לדעת חכמים משיכה מועילה תמיד לקניין, ולדעת שני התנאים הראשונים (רבי מאיר ורבי אלעזר) היא מועילה רק ברשות הרבים. ברשות הלוקח די בהסכמת המוכר, והקניין הוא קניין הקרקע של הלוקח, וברשות המוכר הלוקח צריך להוציא את הבהמה מחוץ לחצר הלוקח. לפנינו אפוא הסבר רביעי למחלוקת התנאים במשנה, ויש בו החלשה ניכרת של קניין משיכה. הירושלמי מציג פרשנות זו כמחלוקת על המשנה, בשמו של רבי חייא. זאת על אף שהסברים דומים היו מוצגים בתלמוד הבבלי ובירושלמי כפרשנות מסייגת של המשנה, ולא כמחלוקת עליה. המימרה עצמה מצויה בתוספתא (בבא בתרא פ"ה ה"א וה"ב וקידושין פ"א ה"ה), ושם היא מנוסחת "אימתי...", כלומר כמימרה מסייגת ולאו דווקא חולקת. גם הבבלי מצטט את הברייתא (של תוספתא בבא בתרא), ומשמע שם שאינו רואה בה סתירה למשנה אלא פרשנות בלבד, וכרגיל נוסחת הבבלי קרובה יותר לתוספתא מזו של הירושלמי. לפי פשוטם של דברים פירוש הירושלמי הוא האמת ההיסטורית. הפרשנות המסייגת מהווה מחלוקת למשנה, אבל מקורות אחרים שכבר היו מודעים למידת הסמכותיות של המשנה העדיפו להדגישה כפשרנות.
גם מימרתו זו של רבי חייא נאמרה כנראה במקורה על משנת שביעית שרק בה נקבע ש"המיטלטלין נקנין במשיכה", אך חלה גם על משנת בבא בתרא (פ"ה מ"ז) ומשנת קידושין המזכירה אותו דין בניסוח שונה.